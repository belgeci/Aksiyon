# Karadeniz'de ekonomi fırtınası

*İdris Gürsoy 2015.05.26*

<div class="pNewsDetailMainContent" itemprop="articleBody">
 <p>
  Karadeniz’de çanlar ekonomi için çalıyor. Ak Parti’nin ‘açık ara önde’ pozisyonu erimeye başlamış. Yolsuzluklar, tutulmayan vaatler ve artan işsizlikle eriyen oylara muhalefet talip.
 </p>
 <p>
  İktidar partisi devletin bütün imkânlarını kullanıyor. Resmî TIR’larla bayraklar asılıyor, yardım paketleri dağıtıyor. Devlet Bahçeli’nin geleceği gün Çorum’da vali bütün muhtarları topladı.” Bu sözler Çorum MHP adayı Vahit Kayrıcı’ya ait. Fil gibi geliyorlar, diye özetliyor Kayrıcı bu anlattıklarını.
 </p>
 <p>
  Çorum’dan başlayarak Samsun, Ordu, Giresun, Trabzon’a uzun bir yol katettik. Dönüş’te Zigana’dan aşıp Erzurum’a ulaştık. Tunceli ve Sivas’a uğradık. Seçim bürolarının kapısından girdik. Kampanyaları izledik.  Partilerin ve halkın gündeminde ekonomi var.
 </p>
 <p>
  İşsizlik rakamları korkutucu. VİP torpil listeleri, saray, villalar, gemicikler ve israf dillerde. Seçmen ilk defa vaatleri konuşuyor. Devlet imkânlarının seferber edilmesi, taşıma kalabalıklar bile meydanları doldurmakta zorlanıyor. AKP çoğu yerde birinci parti olmasına rağmen, kampanyası coşkudan yoksun. Cumhurbaşkanı Recep Tayyip Erdoğan’ın Anayasa ve temayülleri bir kenara itip mitingler düzenlemesi boşuna değil. Buna karşılık 2011 parlamento seçimlerinin aksine muhalefet partililerin kampanyasında bir canlılık gözleniyor.
 </p>
 <p>
  Özetle; sarsılan ekonomi, yolsuzluklar ve yerine getirilemeyen vaatler iktidar partisinin Karadeniz’de rahatını bozmuş. CHP ve MHP, AK Parti’den kaçan oyların peşinde…
 </p>
 <p>
  AKP’nin âdeta oy deposu Karadeniz’de gündem ekonomik kriz, demiştik. MHP’nin Samsun adayı ünlü bir ekonomist: Erhan Usta. Northeastern Üniversitesi mezunu Usta, Kalkınma Bakanlığı Müsteşar Yardımcısı olarak görev yaptı. Samsun ekonomisinin ulusal ortalamanın altında olduğunu anlatıyor. “İşsizlik artıyor, sanayide kapasite kullanımı düşük.” diyor. Usta, tedbir alınmazsa ulusal ekonominin gelişmekte olan ekonomiler arasında yüzde 5 ortalamanın altında, bu yıl yaklaşık yüzde 2 büyüyeceğini tahmin ediyor. “Bu yavaş büyüme ile finansman bulmak zor olacak.” diye uyarıyor.
 </p>
 <p>
  Samsun’un CHP İl Başkanı Dinçer Soylu da seçim kampanyasındaki gündemin ekonomi olduğunu belirtiyor: “Emekliler, emekçiler, çiftçiler, düşük gelirliler ve ağır borç ile mücadele eden işsizler, öğrenciler ve ailelerin gözü CHP’nin ekonomik vaatlerinde.”
 </p>
 <p>
  Önceki seçimlerde vadedilenlerden hiçbiri gerçekleşmemiş. Bölge hastanesi, hızlı tren yok ortada. AKP, bu seçimde ekonomik krizle ilgili hiçbir vaatte bulunmuyor. Lakin AKP adaylarını desteklemek için vali, belediye başkanı ve memurlar âdeta seferber edilmiş. “AKP, görülmemiş şekilde 10 bin metrekarenin üzerinde billboard ilanı kullandı.” diyor MHP milletvekili adayı Aslan Karanfil. Anayasa’ya göre tarafsız ve bağımsız olması gereken Erdoğan da, iktidar partisi adına aktif olarak kampanya yürütüyor. AKP seçim otobüslerinden Erdoğan’ın şehre geleceği tarih anons ediliyor. Bilboardları onun fotoğrafları süslüyor. Eski Gençlik ve Spor Bakanı Suat Kılıç, şehirde güçlü bir tabana sahip ama o da küstürülmüş. Halefi Çağatay Kılıç, düşük profili ile Suat Kılıç’ın yerini dolduramamış.
 </p>
 <p>
  <strong>
   Büyükşehir projesi ters tepti
  </strong>
 </p>
 <p>
  2014’te tartışmalı bir şekilde kabul edilen Büyükşehir Yasası ile kasaba ve köylerin şehirlere bağlanması AKP adayları için büyük bir yük hâline gelmiş. Ordu Büyükşehir Belediyesi kasabaların artan beklentilerini karşılayamıyor. Köylerde daha önce bedava olan hizmetler faturalandırılmış; ancak hizmet gitmemiş. MHP’li Cemal Enginyurt, yeni büyükşehir belediye mevzuatının yeni vergilerle halka ek yük getirdiğini söylüyor.
 </p>
 <p>
  Resmî istatistiklere göre, 40 bin kişi, öncelikle daha iyi ekonomik koşullar ve iş aramak için Ordu’dan göç eti. Enginyurt birçok seçmenin hükümetin baskı politikalarına tepkili olduğunun altını çiziyor: “O kadar çok polis müdürü görevden alındı ve tasfiye edildi. Bu polislerin çoğu MHP’li ve bizim tabandan geliyor.” MHP seçim güvenliğini de ihmal etmiyor. Enginyurt, “1938 sandık görevlisi hazır. İlk defa bu yıl ıslak imzalı tutanağı almadan kimse sandık başını terk etmeyecek.” diyor.
 </p>
 <p>
  AK Parti’nin Ordu’daki ağır topu Numan Kurtulmuş. Ama fazla popüler değil, mitingleri büyük kalabalıklar toplamıyor.  Ordu için fındık çok şey. Ülkemiz fındıkta yüzde 90 üretimle dünya lideri. Ordu ise en büyük fındık üreticisi illerin arasında yer alıyor. Bu önemli tarım ürününün hasadı geçen yıl 400 bin ton düştü. Fındık fiyatları yüksek ama bu bir anlam ifade etmiyor çünkü üreticinin elinde fındık yok.
 </p>
 <p>
  Bir başka fındık ili ise Giresun. Burak Esen, Giresun CHP il örgütü Gençlik Şubesi Başkanı. AK Parti’nin, ekonomik zorluklar yüzünden ve vaatlerini yerine getiremediği için destek kaybettiğini düşünüyor. Giresun Büyükşehir, CHP’nin elinde. Esen, ilde altyapı projelerinin tamamen kâğıt üzerinde kaldığını anlatıyor. İç Anadolu’yu Karadeniz Bölgesi’ne bağlayacak Eğribel Tüneli’nin sembolik açılışını örnek gösteriyor.
 </p>
 <p>
  Giresun’da bir kahvehane sahibi, yolsuzluk skandalları ve büyük bir maliyetle inşa edilen lüks sarayın halk arasında tepki çektiğini belirtiyor. “Ben artık AK Parti’ye oy vermeyeceğim.” diyor.
 </p>
 <p>
  Trabzonspor demek futbol demek. 2011 yılındaki Süper Lig kupası hâlâ akıllarında. Oy istemek için gelen AKP adaylarına ilk sordukları soru da bu: “Nerede bizim kupamız?” AKP adayı Süleyman Soylu’nun Trabzonspor’un rakibi Fenerbahçe’nin kongre üyesi olması da ayrı bir tepki sebebi.
 </p>
 <p>
  Milliyetçi Hareket Partisi (MHP) Trabzon Ortahisar ilçe yöneticisi Burhan Bekar, “AK Partili adaylar, mahallelerde halkın içine karışamıyorsa nedeni budur.” diyor. Kökleri Trabzon’da olmasına rağmen, Süleyman Soylu ilde tanınmış biri değil. AK Parti’ye katılmadan önce Başbakan Recep Tayyip Erdoğan’ı eleştiren sert sözleri ile adını ülkede duyurmuştu. Trabzon’da da bu çıkışı ile biliniyor.
 </p>
 <p>
  İktidar partisi, Hüseyin Avni Aker Stadyumu yerine 42 bin koltuk kapasiteli Akyazı Stadı’nı inşa ederek imajını düzeltmeye çalışıyor. Ancak proje denize yapay oluşturulmuş arazi üzerinde inşa ediliyor ve dünyanın en maliyetli statlarından biri olmaya aday. 2013 yılında başlanan proje tamamlanabilmiş değil. Yolsuzluk skandalları AK Parti’nin popülaritesini bir hayli düşürmüş. Yolsuzluk iddialarından sonra Aralık 2013’te istifa etmek zorunda kalan Erdoğan Bayraktar (eski Çevre ve Şehircilik Bakanı) Trabzonlu bir milletvekili.
 </p>
 <p>
  Ömer Hacısalihoğlu, AK Parti adaylarının bile yolsuzluk skandallarını kabul ettiğini söylüyor. CHP Trabzon taşra örgütü Başkan Yardımcısı Hacısalihoğlu, işsizliğin, kredi kartı borçları ve bireysel krediler yükünün en büyük gündem olduğunu belirtiyor. 2013 yılında Türk İstatistik Kurumu (TÜİK) resmî verilerine göre, Trabzon yüzde 7,4 ile Doğu Karadeniz Bölgesi’nde en yüksek işsizlik oranına sahip il. 2015 yılında oran 11,4’e çıkmış. Genç işsizlikte oran çok daha kötü: Yüzde 20.
 </p>
</div>


Kaynak: [www.aksiyon.com.tr](http://www.aksiyon.com.tr/ust-manset/karadenizde-ekonomi-firtinasi_551079), [web.archive.org (arşiv bağlantısı)](http://web.archive.org/web/20150719213840/http://www.aksiyon.com.tr/ust-manset/karadenizde-ekonomi-firtinasi_551079)
