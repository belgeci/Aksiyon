# Başlattığın her yangını söndüremezsin

*İdris Gürsoy 2015.09.07*

<div class="pNewsDetailMainContent ctx_content" itemprop="articleBody">
 <blockquote>
  <p>
   6-7 Eylül (1955) olayları, kontrollü başlatılan bir yangının nelere mal olduğunu gösteren tipik bir örnek. kimine göre özel harp biriminin ‘başarılı operasyonu’ ama gerçekte birlikte yaşama kültürüne vurulan en büyük darbe. 6-7 eylül’ün ışığında bugünleri sorgulamakta fayda var.
  </p>
 </blockquote>
 <p>
  Bir bomba patlar kalabalığın en yoğun olduğu yerde. Canlar toprağı kana bular. Cemevine bir kurşun sıkar karanlık bir el, bazen de hedef cami olur. Aydınların, sanatçıların kaldığı oteli ateşe vermekten sakınmaz. Benzine bir kıvılcım yeter! Ortalık yangın yerine döner. Hedef bazen Aleviler, bazen Sünniler, bazen gayrimüslimler, bazen de Kürtlerdir. 7 Haziran’a kadar akmayan kan birden akmaya başlar. Şehit cenazelerinde gözyaşları sel olur. Küçük kıvılcımlar büyük yangınları çıkarır, sonra söndürülemez.
 </p>
 <p>
  Bundan tam 60 yıl önce meydana gelen 6-7 Eylül (1955) olayları, küçük bir yangının kontrolden çıktığında nelere mal olacağını gösteren büyük bir facia. ‘Kıbrıs davası’nı kamuoyuna mal edebilmek için yapılan gösteriler amacından saptırılmış, İstanbul başta olmak üzere birçok şehirde Rumlar ve gayrimüslimlere ait binalar ateşe verilmişti. Yanan aslında birlikte yaşama kültürüydü. Bazı gazetelerin zemin hazırladığı, bazı derneklerin önayak olduğu korkunç olayların hep bir derin devlet operasyonu olduğu iddia edilmiş ancak faillere bir türlü ulaşılamamıştı. Yassıada’da Başbakan Adnan Menderes’in sorduğu iki soru ise bugün bile cevapsız: “Ordudan kuvvet istendi, vaktinde gelmedi. Geldiği zaman da müessir bir şekilde müdahale etmedi. Bu iki cihetin tahkiki lazım gelir.”
 </p>
 <p>
  27 Mayıs’tan (1960) sonraki Yassıada Davası’nda Menderes ve arkadaşları 6-7 Eylül olaylarını tertip etmekle suçlandı. Ancak iddialar ispatlanamadı. Bazı dernek ve gazeteler ile devlet görevlilerinin olaylardaki rolü ise hep tartışıldı. Yunan tarafı Selanik’te Atatürk’ün evinin bombalanmasında Türk hükümetini suçladı. Yasısada’da bazı tanıklar da MAH’ı (bugünkü adıyla MİT) işaret etti. Mahkeme bu iddiaların üzerine gitmedi. Yıllar sonra Sabri Yirmibeşoğlu, “6-7 Eylül de Özel Harp işidir ve muhteşem bir örgütlenmeydi. Amacına da ulaştı.” diyecekti.
 </p>
 <p>
  6-7 Eylül olaylarını istihbarat ve emniyet güçleri neden önleyemedi? Göstericilere göz mü yumuldu? 7 Haziran seçimlerinden önce Diyarbakır’da miting alanında, seçimden sonra Suruç’ta patlayan bombalar, her gün gelen şehit cenazeleri ve olaylardaki istihbarat ve güvenlik zaafları bu soruların cevaplarını daha da önemli hâle getiriyor.
 </p>
 <p>
  Yassıada belgeleri arasındaki Yüksek Adalet Divanı duruşma tutanaklarında dönemin en üst düzey görevlilerinin olaylara ilişkin itiraf gibi açıklamaları bulunuyor. Emniyet ve askerî yetkililer, göstericilere başta müsamaha edildiğini, ancak daha sonra olayların kontrolden çıktığını kabul ediyor. Şahitlerin ifadelerine göre, Atatürk’ün Selanik’teki evinin bombalandığı şeklinde yalan iddialar ve haberler yayılmak suretiyle halk galeyana getirilmiş, bildirilerle tahrik edilmiş ve sokağa dökülmüştü. Rumlara ait evler önceden işaretlenmiş, gayrimüslim olmayan evlere Türk bayrağı asılmış, kalabalıklara kamyonlarla sopa, kürek gibi tahrip aletleri temin edilmişti. Emniyet ve askerin göz yummasıyla başlayan olaylar daha sonra kontrolden çıkıp büyük bir faciaya dönüşmüştü. Askerî Temyiz Mahkemesi Üyesi şahit Celal Altundağ, “Bir nümayiş hadisesi 15-20 gün, hatta bir ay evvelden bilindiğinde buna karşı gayet ciddi tedbir alınırdı. Böyle bir nümayiş yapılması zarureti varsa emniyet tedbirleri altında yapılırdı. Eğer yapılmasına lüzum yoksa mâni olunurdu.” diyor. Tanıkların açıklamaları da olayların arkasındaki emniyet açığını ele veriyor. İşte mahkeme tutanaklarından bazı beyanlar:
 </p>
 <p>
  Şahit Arif Onat (Hâkim, Tümgeneral): İstiklal Caddesi’ne girdiğimizde Ekspres gazetesinin ikinci baskısının kapışılmakta olduğunu gördük. Büyük manşetlerde Atatürk’ün Selanik’teki evinin bombalandığı yazıyordu. Halk heyecanlı idi. Ellerinde tahrip edici vasıtalar olan gruplar aşağıdan İngiliz Sefarethanesi’ne doğru geliyordu. Aradan yarım saat geçmedi, bulunduğumuz caddede camlar aşağıya inmeye başladı. Bir Rum vatandaşın lokantasında oturuyorduk. Pencerenin perdesini açtık, bizim subay olduğumuzu görüp gelmezler diye. Bizi görmüş olmalarına rağmen baltalarla camları tepemize indirdiler. Bu grupların arkasından polisler takip ediyordu. Ama öyle bir takiptir ki mâni olma değil, hariçten onlara bir müdahale olursa bunu önlemek gibi bir tavırları vardı. Harbiye’de kalıyordum, orduevine gitmeyi düşündüm. Hangi sokağa saptıysam atılan türlü türlü eşyalar yüzünden giremedim. Polis hiçbir yerde yok. Ellerinde balta olanlar şu dükkân Rum, bu dükkan Ermeni diye tefrik ediyorlardı. Galatasaray’da bir otomobil, camlarına “Kıbrıs Türk’tür” yazılmış, bayraklarla süslenmişti, içinden bazı şahıslar, ‘Yıkın kırın cana dokunmayın’ diye bağırıyordu. Ağa Camii’nin önünde muntazam bir jandarma kıtası vardı. Subaylar ve başlarındaki silahlı birlikler de seyirci idi.”
 </p>
 <p>
  Şahit Nevzat Emre Alp (İstanbul Emniyet Başmüfettişi): “Hadiselerin bir talimatla yahut herhangi bir direktifle başlamış olduğuna ve bir nümayiş ve gösteri şeklinde inkişaf ederken bilahare bu inkişafın genişleyerek tamamen yıkıcı ve tahripçi bir mahiyet aldığına bizzat şahit oldum. Ve raporlarımda bunu açık olarak ifade ettim. Bu hadiselere takaddüm eden günlerde küçücük bir kıvılcım yeterdi. Benim bütün elemanlarım ve teşkilattan topladığım bilgi, sadece ve sadece bunun bir nümayiş ve gösteri olarak başlaması için bir direktif yahut müsamaha ettikleri ve muvafakat gösterildiğidir. Bunun dışında iş değişmiştir. Aynı gece Taksim’de iki-üç kamyon dolusu kazma ve küreğin Mecidiyeköy’den getirildiğini gördüm. Bunlar gelir gelmez oradaki halka dağıtıldı. Bunların kimler tarafından getirildiğini tahkik edemedim. Kıbrıs Türk’tür Cemiyeti azaları tevkif edilip Harbiye’ye sokulduktan sonra bunlar arasına güya tevkif edilmiş gibi bir elamanımız sokuldu. Bunun 3-5 gün sonra bize yolladığı bir raporda, gazeteciler Hikmet Bil ile Orhan Birgit’in, 6-7 Eylül hadiselerini bir talimata uyarak harekete geçirdikleri, fakat şimdi yüzüstü bırakıldıklarını ve bir mahkeme huzuruna çıkarlarsa kimden direktif aldıklarını açık olarak bildirecekleri belirtiliyordu.”
 </p>
 <p>
  Şahit Orhan Eyüpoğlu (Trafik Şube Müdürü): “Galatasaray Lisesi’nin arkasında bir kalabalığa müdahale ettik ve dağıttık. O sırada mektebin birkaç camı kırıldı. Bu sırada Emniyet Umum Müdürü Yetkiner’e tesadüf ettim, kendisine durumu anlattım. Bana aynen şunu söyledi: ‘Orhan bey, bir cam için bu kadar şiddet göstermeyin.’ Olaylara müsamaha edildiği hakkındaki kanaatim buradan başlamıştır. Hadisede tahrip saati 19-20’de başlamıştır. Askerler yardıma çağrılmıştı, erler silahsızdı. Subaylar ne yapacaklarını bilmiyordu. Kesin bir direktif almamışlardı. Tahrip ve yağma safhasında hükümetin bir bilgisi ve temennisi olduğu kanaatinde değilim. Neden? Sebebini arz edeyim. Saat 18.30 raddelerinde iki cam için bana şiddet göstermeyin diyen emniyet genel müdürünün tahrip başladığında tahripçilerle bizzat giderek mücadeleye giriştiğini duydum. Yine Kadıköy’e gelen cumhurreisinin (Celal Bayar)  kaymakamı şiddetle payladığını ve yağmacılarla bizzat mücadele ettiğini işittim.”
 </p>
 <p>
  Şahit Cihat Baban (Olaylar sırasında Tercüman gazetesini çıkarıyordu, DP İzmir milletvekiliydi): “Olaylardan sonra 3 bin kişi tevkif edilmişti, fotoğrafları alınmıştı, bir tek suçlu çıkmadı. Bu da gösteriyor ki ya hükümet suçluları ortaya çıkaramıyor ya da ortada suçlu yoktu! O hâlde bu hadisenin tertip edildiği kanaatini veriyordu.”
 </p>
 <p>
  Şahit İbrahim Oğuz (İstanbul Bölgesi Başmüfettişi): “1956 senesinde Oktay Engin’i tanıdım. Bana ağabey diye hitap ediyordu. Yunanistan’dan getirdiği rakıları birlikte içtik. ‘Selanik’te Atatürk’ün evine bombayı attım’ dedi. Bunu servis raporlarıma derç ederek yazdım. Bunu Türkiye’ye göçmen olarak gelen babası da teyit etti.”
 </p>
 <p>
  6 Eylül 1955 gecesi yaşanan olayların ardından iktidardaki Demokrat Parti hükümeti tarafından üç büyük kentte sıkıyönetim ilan edildi. İstanbul’da 5 bin 104 kişi tutuklandı. 6 Eylül gecesi 4 bin 214 ev, 1004 işyeri, 73 kilise, 1 sinagog, 2 manastır, 26 azınlık okuluyla aralarında fabrika, gazete yönetim binası, otel, bar gibi yerlerin bulunduğu toplam 5 bin 317 mekân saldırıya uğradı.  6-7 Eylül olaylarından sonra İstanbul’da yaşayan gayrimüslim azınlıklar ve özellikle Rumlar ülkeyi terk etti. Sermaye el değiştirdi.
 </p>
 <p>
  <strong>
   DÜŞMAN YAPMIŞ GİBİ BAZI DEĞERLERE SABOTAJ YAPILIR
  </strong>
 </p>
 <p>
  Sabri Yirmibeşoğlu, 1955’teki 6-7 Eylül olayları sırasında Seferberlik Tetkik Kurulu’nda görevliydi. MGK Genel Sekreterliği yaptı. Yirmibeşoğlu, daha sonra yaptığı çeşitli açıklamalarla 6-7 Eylül olaylarına ışık tuttu. Habertürk’e verdiği bir röportajda “Eğer bir yerde halkın galeyana gelmesini, bir mukavemet göstermesini arzu ederseniz, sizin saygın değerlerinize düşmanın, karşı tarafın bir şey yaptığını, küçültücü hareket yaptığını gösterirseniz, halkı galeyana getirirsiniz. Özel Harp’te bir kural vardır. Halkın mukavemetini artırmak için düşman yapmış gibi bazı değerlere sabotaj yapılır. Bir cami yakılır. Kıbrıs’ta cami yaktık biz. Cami yakılır mesela...” dedi. Fatih Güllapoğlu’na da (Tanksız, Topsuz Harekât) “6-7 Eylül de bir Özel Harp işidir ve muhteşem bir örgütlenmeydi. Amacına da ulaştı.” itirafında bulundu.  Yirmibeşoğlu, 31 Mart 2001’de Aksiyon’a ise “Savaşta, düşmanın işgal ettiği bölgelerde bazı olaylar yaratılır ve düşman yaratmış gibi gösterilir. (...) Halkı düşmana karşı galeyana getirmektir amaç... Belki Güneydoğu’da da oluyor bunlar, yanlış olarak...” demişti.
 </p>
</div>


Kaynak: [www.aksiyon.com.tr](http://www.aksiyon.com.tr/tarih/baslattigin-her-yangini-sonduremezsin_552147), [web.archive.org (arşiv bağlantısı)](http://web.archive.org/web/20160103100512/http://www.aksiyon.com.tr/tarih/baslattigin-her-yangini-sonduremezsin_552147)
