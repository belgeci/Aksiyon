# Sona doğru

*İdris Gürsoy 2016.02.29*

<div class="pNewsDetailMainContent ctx_content" itemprop="articleBody">
 <p>
  Her gün felaket haberleri geliyor önümüze. Ankara, İstanbul ve İzmir’de bombalar patladı. Erzurum’da özel okul ve dershanelere el kondu. Sakarya’da kış ortasında öğrenci yurdunun kapısına kilit vuruldu. Artvin Cerattepe’de ormanlar katlediliyor. Suriye sınırında sıcak çatışma. Diyarbakır ve ilçelerinde şehitler var. Demokrasi ve güvenlikle ilgili endişeler artıyor. Ülke nereye gidiyor?
 </p>
 <p>
  Son dönemde dış politikadaki başarısızlıklar Türkiye’yi geniş çaplı tehditlere açık hâle getirdi. İç politikada ise hak ihlalleri ve demokratik kurumların işleyişinin engellenmesi gibi temel yanlışlar endişeleri artırdı. Erdoğan liderliğindeki AK Parti; demokrasi, hukuk ve temel hakların ilerletilmesi yerine otokratik bir rejim inşasına yöneldi. Demokrasi kurumlarının tasfiyesine başladı. Hukuk askıya alındı, özgür medya ve hükümete bağlı olmayan sivil toplum örgütleri çökertildi, parlamentonun gücü kırılmaya çalışıldı.
 </p>
 <p>
  Rakipleri saf dışı bırakmak ve eleştirenleri cezalandırabilmek için yargı kullanılıyor. Yolsuzluk dosyalarının üzeri örtülürken, ‘İslamcı’ kisvesi altındaki bazı terör örgütleriyle yeterince mücadelede edilmiyor. Muhalif siyasetçi ve gazeteciler ise kolayca ‘terör’ veya ‘casuslukla’ suçlanıp cezaevine atılıyor. Terör, kitlelere korku salarken terörle mücadele istismar edilerek muhalefet sindirilmeye, farklı sesler susturulmaya çalışılıyor. Kitlesel yargılamalar yapılıyor. Şirketlerin mallarına el konuyor.
 </p>
 <p>
  Türk demokrasisinin temelleri sarsılıyor. İnsan hakları ayaklar altında. Demokratik ve çoğulcu değerler yok olma tehlikesi ile karşı karşıya. Ekonomik, siyasi pek çok temel problemin altında antidemokratik uygulamalar var. Hâlbuki ne Kürt ne de Alevi sorunu baskıcı yöntemlerle çözülebilir. Ancak güçler ayrılığına dayalı tam demokrasi barışı getirebilir. Bunun için de siyasi diyalog yollarının açık olması,  sivil toplum kuruluşlarının taleplerine önem verilmesi gerekir.
 </p>
 <p>
  AK Parti, 2002’de siyasi özgürlükleri savunan, 28 Şubat karşıtlığı rüzgârıyla arkasına liberalleri de almış bir merkez sağ parti görünümündeydi. İlk iki döneminde demokrasi ümitlerini yeşertti. 3 dönem şartı, lider sultası olmasın diye tüzüğe yazılmıştı. Ancak kural işletildiğinde geriye sadece lider kaldı. Türkiye’nin değişimine destek veren gazeteciler, yazarlar, sivil toplum örgütleri ile yollar bir bir ayrıldı. En büyük tasfiyelerden biri de AK Parti’de yaşandı. İş, Gül ve Arınç’ın kurucular listesinden çıkarılmasına kadar uzandı. Erdoğan, sonunda tek adam hâline geldi.
 </p>
 <p>
  Türkiye tek parti ve tek adam tecrübesini daha önce gördü. Dünyada da örnekleri bulunuyor. Böyle giderse tasfiyeler sürecek ve sorunlar ağırlaşacak. Filmin nasıl biteceği ise bugünden belli.
 </p>
 <p>
  <em>
   Not: Meslektaşlarımız Can Dündar ve Erdem Gül hakkında Anayasa Mahkemesi’nin verdiği ‘hak ihlali var’ kararı ülkede hukukun bitmediğini gösteriyor. İki gazeteci arkadaşımıza geçmiş olsun derken diğer tutuklu meslektaşlarımız ve mağdurların da eninde sonunda özgürlüklerine kavuşacağını umut ediyoruz.
  </em>
 </p>
</div>


Kaynak: [www.aksiyon.com.tr](http://www.aksiyon.com.tr:80/editor/sona-dogru_553952), [web.archive.org (arşiv bağlantısı)](http://web.archive.org/web/20160303002714/http://www.aksiyon.com.tr:80/editor/sona-dogru_553952)
