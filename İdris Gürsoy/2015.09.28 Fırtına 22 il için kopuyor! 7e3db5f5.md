# Fırtına 22 il için kopuyor!

*İdris Gürsoy 2015.09.28*

<div class="pNewsDetailMainContent" itemprop="articleBody">
 <p>
  Terör olaylarının 1 Kasım’a etkisi ne olur? Seçime katılımın düşük olması kimin işine yarar? İşte Ankara’da karanlık siyaset koridorlarında yapılan hesaplar…
 </p>
 <p>
  Son kamuoyu yoklamaları halkın tercihinin değişmediğini gösteriyor. Hatta bazı anketler AKP’de düşüşe işaret ediyor. Peki, 400 milletvekili ile başkan olmayı kafasına koyan Erdoğan, ne yapacak da eski gücünü kazanacak? Güneydoğu’da şiddetin tırmandırılması ve şehit cenazeleri seçim sonuçlarını nasıl etkileyecek?
 </p>
 <p>
  AKP kongresine Erdoğan damgasını vurdu. Ahmet Davutoğlu, çalışma arkadaşlarını seçemeyen bir partinin lideri olarak seçime gidiyor. Partinin gerçek lideri Erdoğan’ın bir planı var: HDP’yi barajın altına itmek, MHP’ye kaptırdığı oyları geri almak. Fırtına, Kürt ve milliyetçi oyların etrafında kopuyor.  HDP’ye oy verenlerin ‘vatan haini’ ilan edilmesi bir stratejinin ürünü. Protesto gösterilerindeki öfke, organize bir şekilde HDP’ye yönlendiriliyor. İstanbul, Ankara, İzmir gibi büyük şehirlerdeki Türk seçmenin HDP’ye güveni sarsılıyor. Selahattin Demirtaş’ın ‘Türkiye partisi olma’ iddiası zayıflatılıyor. Milliyetçiler teröre karşı AKP arkasında saf tutmaya zorlanıyor. Alpaslan Türkeş’in oğlu Tuğrul Türkeş, MHP’den koparılıp aday yapılıyor.
 </p>
 <p>
  Erdoğan’ın diğer bir hesabı seçime katılım oranı ile ilgili. Güneydoğu’da şiddetin tırmandırılması olağanüstü güvenlik tedbirlerini beraberinde getirdi. İnsanlar kitlesel hâlde batıya göç ediyor. Seçim güvenliği ile ilgili endişeler artıyor. Güvenlik kaygıları ile seçime katılım düşük olabilir. AKP’nin tamamen kontrolünde olan sandıklar manipülasyonlara açık hâle gelecek. Sadece bu da değil; 1 Kasım’a kadar 29 Ekim Cumhuriyet Bayramı sebebi ile uzun bir tatil var. Özellikle batıdaki seçmen tatil zamanlarında sandığa gitmeyip rahatı tercih ediyor. Cumhurbaşkanlığı seçimlerinde katılım yüzde 74’te kalınca Erdoğan ilk turda koltuğa oturmuştu. Katılım yüksek olsaydı seçim 2. tura kalabilir, muhalefetin adayı seçilebilirdi. Kısacası katılımın düşük olması AKP’ye yarıyor.
 </p>
 <p>
  AKP’nin tek bir oya bile ihtiyacı var. Merkez sağ seçmene sıcak gelebilecek isimler listelere yerleştirilmeye çalışıldı. Saadet Partisi ile temasa geçildi. Ancak ittifak sağlanamadı. Yine de İsmail Kahraman gibi Millî Görüş tabanına sıcak gelecek bir isim İstanbul 1. Bölge’de ilk sıraya kondu. Eski genel başkan Yalçın Topçu bakan yapılarak Büyük Birlik Partisi (BBP) oyları elde edilmeye çalışılıyor. MHP üzerindeki operasyon devam ediyor. 2011 seçimlerinden önce bazı MHP’lilerin kasetleri piyasaya sürülmüştü. Bir MHP’li yetkili, Tuğrul Türkeş’e yapılan bakanlık teklifinin kaset olaylarının devamı olduğunu söylüyor. Davutoğlu ve Türkeş’in Alpaslan Türkeş’in mezarını ziyaret etmeleri milliyetçi oyları kazanabilmek için yeni hamlelerin geleceğine işaret. Türkeş’in MHP oylarının yoğun olduğu Ankara 2. Bölge’ye kaydırılması, ülkücü kitleye yönelik bir hamle olarak değerlendiriliyor. CHP de benzer bir kirli siyasetle karşı karşıya. 2010’da kasetle CHP dizayn edildi, Deniz Baykal genel başkanlıktan istifa etti. 7 Haziran’da yine Baykal üzerinden CHP’ye bir operasyon yapıldı. Erdoğan’la görüşen Baykal’ın Meclis Başkanlığına aday olması muhalefet blokunda açılan ilk gedikti.
 </p>
 <p>
  7 Haziran’daki oy oranlarına bakıldığında 45 ilde sonuçların değişmesi beklenmiyor. 327’den 258 milletvekilliğine gerileyen AKP, kıl payı kaybettiği yerleri geri alabilirse yeniden tek başına iktidar olabilir. Ancak Kürtler üzerinde yapılan anketlere bakılırsa terör olayları AKP’ye oy değil, tepki olarak yansıyor. AKP daha önceden aldığı Kürt oylarının çoğunu kaybediyor. 7 Haziran seçimlerinde HDP’ye verilen emanet oyların bir kısmı CHP’ye kayıyor. HDP ise oy oranını korumuş görünüyor. AKP, bu yüzden listelerde revizyona gitti. Diyarbakır, Van, Şırnak, Ağrı ve Hakkâri’de listeler yeniden yapıldı. Diyarbakır’da Galip Ensarioğlu liste başına getirildi. Başbakan Yardımcısı Cevdet Yılmaz, Bingöl’e çekildi. Van’da Beşir Atalay ilk sıraya yerleştirildi. Batman’da eski milletvekili Ataullah Hamidi ilk, Urfa’da aşiret ailelerinden M. Ali Cevheri 5. sıraya kondu.
 </p>
 <p>
  <img alt="" src="http://web.archive.org/web/20151003020445im_/http://medya.aksiyon.com.tr//aksiyon/2015/09/28/571689.jpg "/>
 </p>
 <p>
  AKP’nin milletvekili kaybettiği ve 1 Kasım’da gözünü diktiği 22 il var: Adana, Amasya, Ankara 2. Bölge, Bingöl, Bursa, Çankırı, Çorum, Elazığ, Erzurum, Hatay, İstanbul, İzmir 2. Bölge, Kocaeli, Konya, Malatya, Kahramanmaraş, Niğde, Sakarya, Rize, Şanlıurfa, Batman ve Ardahan. AKP; Adana, Amasya, Çankırı, Çorum ve Erzurum’da MHP’ye bir vekil kaptırdı. Samsun’da bir vekilini 890 oyla MHP’ye verdi. Erzincan’da 815 oyla CHP’ye kaybedildi. HDP’ye ise Diyarbakır’da 6 bin 192 oyla, Ağrı’da 6 bin 382 oyla, Van’da 4 bin 455 oyla birer sandalye kaptırıldı. 30 Mart yerel seçimlerinde  bazı yerlerde hile yapıldığı mahkeme kararları ile kesinleşti. Şimdi az farkla kaybedilen yerlerde ufak oynamalarla sonuç alınabilir. Fakat şehit cenazelerinde Erdoğan ve AKP’ye karşı dile getirilen tepkiler, yeni bir dip dalgaya işaret ediyor. Sandıktan bütün kirli planları altüst eden bir sonuç da çıkabilir.
 </p>
 <p>
  <strong>
   AKP’NİN KIL PAYI VEKİL KAPTIRDIĞI BAZI SEÇİM BÖLGELERİ
  </strong>
  <br/>
  Ankara 2. Bölge’de 10.207 oyla CHP’ye
  <br/>
  <strong>
   Aydın’da 1.859 oyla CHP’ye
  </strong>
  <br/>
  Balıkesir’de 2.128 oyla MHP’ye
  <br/>
  <strong>
   Burdur’da 2.421 oyla MHP’ye
  </strong>
  <br/>
  Denizli’de 10.937 oyla CHP’ye
  <br/>
  <strong>
   Diyarbakır’da 8.044 oyla HDP’ye
  </strong>
  <br/>
  Erzincan’da 815 oyla CHP’ye
  <br/>
  <strong>
   Gümüşhane’de 1.916 oyla MHP’ye
  </strong>
  <br/>
  İstanbul 1. Bölge’de 5.363 oyla CHP’ye
  <br/>
  <strong>
   İstanbul 2. Bölge’de 3.203 oyla CHP’ye
  </strong>
  <br/>
  İstanbul 3. Bölge’de 8.092 oyla HDP’ye
  <br/>
  <strong>
   Kayseri’de 3.258 oyla MHP’ye
  </strong>
  <br/>
  Kahramanmaraş’ta 6.584 oyla MHP’ye
  <br/>
  <strong>
   Kastamonu’da 5.883 oyla MHP’ye
  </strong>
  <br/>
  Ordu’da 3.484 oyla CHP’ye
  <br/>
  <strong>
   Sivas’ta 1.995 oyla CHP’ye
  </strong>
  <br/>
  Van’da 5.249 oyla HDP’ye
 </p>
</div>


Kaynak: [www.aksiyon.com.tr](http://www.aksiyon.com.tr:80/secim/firtina-22-il-icin-kopuyor_552383), [web.archive.org (arşiv bağlantısı)](http://web.archive.org/web/20151003020445/http://www.aksiyon.com.tr:80/secim/firtina-22-il-icin-kopuyor_552383)
