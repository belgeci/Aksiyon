# Millet sınavı verdi gözler Parlamento'da

*İdris Gürsoy 2009.03.30*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Referandum anlamı yüklenen seçimin ardından yeni bir sürece girildi. Çözüm bekleyen acil sorunlar var. En önemlisi, parti kapatmada AB kriteri ve Türkiye milletvekilliği gibi düzenlemeleri de içeren anayasa değişiklikleri.
  </font>
 </div>
 <div id="newsText">
  <font class="detail-text">
   Türkiye, seçim sonrası bir kez daha hareketli bir gündemin içine giriyor. Ankara, Avrupa Birliği’nin en çok eleştirdiği konuların başında gelen parti kapatma davaları hususunda tarihî bir adım atmaya hazırlanıyor. AK Parti değişikliklerin uzlaşma ile nisan ayında yapılmasını planlıyor.
   <br/>
   <br/>
   Devlet Bakanı Hayati Yazıcı, bütün partilerin 82 Anayasası’ndan şikâyetçi olduğunu belirtirken, değişiklikler konusunda umutlu olduğunu söylüyor. CHP, AK Parti’nin değişiklik teklifine karşı çıkarken, MHP ve DTP görüşmeye açık. Hak-İş, Memur-Sen ve DİSK gibi sivil toplum örgütleri ise demokratikleşme yolunda atılacak her adıma destek olacaklarını belirtiyor. AK Parti Grup Başkan Vekili Nihat Ergün, dokunulmazlıkların kaldırılması dâhil CHP’nin bütün tekliflerine açık olduklarını kaydediyor. Anayasa hukukçuları da parti kapatmayı düzenleyen maddelere ‘Venedik Kriterleri’nin getirilmesini önemli demokratik bir adım olarak değerlendiriyor. Prof. Dr. Ergün Özbudun, “Parti kapatma kuralları Avrupa standartları ile uyum sağlamalıdır. Bunun gündeme getirilip tartışılması, toplumsal ihtiyaç olarak görülmesi bile güzel gelişmedir.” diyor.
   <br/>
   <br/>
   Başbakan Erdoğan’ın açıkladığı anayasa değişiklik paketinin içinde parti kapatmanın zorlaştırılması, ombudsmanlık, Anayasa Mahkemesi'ne bireysel başvuru hakkı ve Türkiye milletvekilliği düzenlemeleri yer alıyor. Yani paket büyük anayasa paketinin tüm partilerin uzlaşabileceği 4 maddelik özetinden ibaret. Tüm partilerin bu dört konuda geçmişte önerilerde bulunmuş olmasının değişikliklerin gerçekleşmesini kolaylaştıracağı düşünülüyor. Anayasa Mahkemesi’nin üniversitelerde başörtüsü yasağını kaldıran Anayasa’nın 10 ve 42. maddelerini iptal ederek verdiği karar, Türk demokrasisinin üzerinde Demokles’in kılıcı gibi durmaya devam ediyor. Ancak CHP dışındaki partiler, Anayasa Mahkemesi’nin bir kez daha kendini ‘yasa koyucu’ yerine koyma ayıbını tekrarlamayacağını umuyor.
   <br/>
   <br/>
   Yeni anayasa değişikliği paketindeki en önemli madde, parti kapatmayı Venedik Kriterleri’ne göre düzenleyen değişiklik olacak. AK Parti, MHP ve DTP, parti kapatmaları ile ilgili hazırlıklarını çoktan tamamlamış durumda. AK Parti ile MHP’nin geçen yıl kapatma davası sırasında ortak çalışma yaptığı biliniyor. Bu sebeple liderlerin uzlaşması hâlinde partilerin hazırladığı taslak, küçük rötuşlarla Parlamento’ya sevk edilecek. AK Parti, yerel seçimden sonra Meclis Başkanı Köksal Toptan’ın liderlerle konuşmasını bekliyor. Eğer partiler arasında anlaşma sağlanabilirse Anayasa’nın parti kapatılmasını düzenleyen 68 ve 69. maddelerinde tarihî değişiklik nisanda gerçekleşebilir. Anayasa değişikliği için toplumsal mutabakat da bulunuyor.
   <br/>
   <br/>
   Hükûmetin hazırlıklarını Aksiyon’a değerlendiren anayasa profesörleri, paketi ‘demokratikleşme yolunda önemli bir adım’ olarak görse de Türkiye’nin yeni bir anayasaya ihtiyacı olduğunu hatırlatıyorlar. Prof. Ergun Özbudun, “Paketteki maddelerden biri Venedik Kriterleri ise bu önemli bir reform. Anayasa Mahkemesi’nin yapısında birtakım değişiklikler yapılacaksa o da önemli; ama bu yeni anayasa ihtiyacını ortadan kaldırmaz, acil olan problemi halleder. Venedik Kriterleri’nin tartışılması ve toplumca benimsenmesi dahi önemli bir adımdır.” diye konuşuyor. Prof. Dr. Levent Köker ise; Meclis’in pek çok defa anayasayı değiştirdiğini belirterek, seçimlerin sonucu ne olursa olsun paketin TBMM’nden geçebileceğini söylüyor. Köker, “Söylenen boyutlarda değişiklikler yapmak demokratikleşme yolunda önemlidir; fakat Türkiye’nin hâlâ bütünsel olarak yeni bir anayasaya ihtiyacı var.” diyor. Köker’e göre, Türkiye’de Yüksek Mahkeme’nin ve genel olarak yargının konumunu değiştirmeksizin anayasa değişikliği yapmak zor. Yani, Anayasa Mahkemesi her an bunları iptal edebilir, etmeyebilir de. Prof. Köker, “Seçim sonrası Türkiye siyasetinin en önemli sorunlarından biri, Parlamento’nun anayasa değişikliği yapma yetkisine sahip çıkıp çıkamayacağıdır.” diyor.
   <br/>
   <br/>
   AK PARTİ HER ŞEYİ DENEYECEK
   <br/>
   <br/>
   AK Parti’nin değişiklik teklifi nisanda Parlamento’ya gelecek. Dört ana başlıkta toplanan pakete göre; Anayasa Mahkemesi'ne bireysel başvuru hakkı tanınacak. Bu durumda Yüksek Mahkeme'nin yapısının da değiştirilmesi düşünülüyor. Ancak AK Parti, şimdilik bu konulara el atmıyor. Çünkü, bunun yeni bir rejim tartışmasına dönüştürüleceğinin farkında. Bütün partilerin önerileri arasında yer alan ‘bireysel başvuru hakkı’ değişliği ile yetinmeyi tercih ediyor. Eğer geniş kapsamlı bir değişiklik gündeme gelirse AK Parti Anayasa Mahkemesi’nin eski başkanı Mustafa Bumin’in 2001 yılındaki önerisinden yola çıkarak ikili bir yapı ve çok üyeli mahkeme oluşturulmasını öngörüyor. Burada üyelerin bir bölümünün Meclis tarafından seçilmesi düşünülüyor. AK Parti, böylesi kapsamlı değişikliği daha uygun bir zamana ertelemiş görünüyor.
   <br/>
   <br/>
   Anayasa değişiklik paketinin bir başka ayağını ombudsmanlık, yani ‘kamu denetçiliği’  oluşturacak. Özerk sistemde ombudsmanlar, başvuru üzerine veya kendiliğinden harekete geçecek. Bu konudaki yasa değişikliği 2004 yılında CHP’nin desteği ile yapılmış; ancak ombudsmanlık kurumunun Türk anayasal sisteminde bulunmadığını gerekçe gösteren 10. Cumhurbaşkanı Ahmet Necdet Sezer, değişikliği veto etmişti. AK Parti, Anayasa’ya eklenecek bir madde ile ombudsmanlığı anayasal sistemin bir parçası hâline getirmeyi düşünüyor. CHP’nin de daha önce verdiği desteği verebileceğini öngörüyor.
   <br/>
   <br/>
   Pakette yer alacak diğer düzenleme, seçim yasasıyla ilgili. AK Parti, uzun zamandır savunduğu Türkiye milletvekilliğini, bir maddelik değişiklikle hayata geçirmeyi düşünüyor. Değişiklik 550 milletvekilinin 100'ünün Türkiye milletvekili olmasını, 450'sinin seçimle bölgelerden çıkmasını öngörüyor. Seçim barajının düşürülmesi de öneriler arasında. Ancak yüzde 10’luk barajın Avrupa ülkelerinde olduğu gibi yüzde 2-3 düzeyine düşmesi mümkün görünmüyor. Baraj düşürülse bile yüzde 7 ila 8 olacak.
   <br/>
   <br/>
   İktidar, anayasa değişikliklerinin iki veya üç partinin (AK Parti-MHP-DTP) desteği ile çıkarıldığı görüntüsünün verilmemesi için 367 oyla kabul edilse bile yapılacak tüm değişiklikleri halkın da onaylamasını istiyor. İster referandum sınırı olan 330–367 arasında kalsın, ister kalmasın tüm değişikliklerin halkoyuna sunulması planlanıyor. Böylece anayasa değişikliklerinin geçerliliği ve yeterliliği ile ilgili tartışmaların önüne geçilecek.
   <br/>
   <br/>
   Bu biraz da CHP’nin değişikliklere destek vermesi için yapılıyor. Ancak CHP yönetimi anayasa değişiklerinin halkoyuna sunulmasının sağlıklı olmayacağını düşünüyor. Baykal’a göre, böylesine önemli değişiklikler ancak kurucu meclisler tarafından yapılabilir. Yani ülkenin ya yeni bir kurtuluş savaşı vermesi veya bir askerî darbe yaşaması gerekiyor. Referandum konusunda AK Parti’nin kafasında iki tarih var. Birincisi haziran veya temmuz. İkincisi eylül-ekim. AK Parti kurmayları, anayasa değişikliklerinin Parlamento’da sorunsuz bir şekilde kabul edilmesi hâlinde, 45 gün içinde referanduma götürülmesini planlıyor. Şayet bazı sorunlar çıkar, bazı maddeler üzerinde yeniden değişiklik yapılması gerekirse, bu durumda referandum sonbaharda (eylül veya ekim) yapılacak.
   <br/>
   <br/>
   AB ÜLKELERİNDE DURUM NASIL?
   <br/>
   <br/>
   Ankara kulislerinde son zamanlarda AK Parti’nin yerel seçimlerde yüzde 50’nin üzerinde oy alması hâlinde yeni bir kapatma davası ile karşı karşıya kalabileceği konuşuluyor. Deniz Baykal, seçim öncesi AK Parti yüzde 52’nin altında kalırsa başarısız olur sözü kafalarda pek çok soru işareti oluşturdu. Baykal, AK Parti’yi yeniden hedefe yerleştirirken, Başbakan’la polemiğe giren bazı yazarların Erdoğan için kullandığı ‘Sultan, Hitler’ suçlamaları ‘yeni dava dosyasına malzeme taşıma gayreti’ olarak değerlendirildi. AK Parti iktidarı ve Başbakan Erdoğan, ‘diktatörlüğe’ doğru gidildiğine yönelik iddiaların hangi amaç için ortaya atıldığından haberdar görünüyor.
   <br/>
   <br/>
   Avrupa Birliği üyesi tüm eski Orta Avrupa devletleri, 90’lı yılların başından itibaren Venedik Komisyonu’yla işbirliği içinde Kopenhag Siyasi Kriterleri’ne uygun anayasalara kavuştu. AK Parti’ye açılan kapatma davası sonrasında AB Ankara’yı uyardı ve bu durumun Avrupa'nın demokratik standartlarından sapılmasına ve Türkiye'nin Avrupa İnsan Hakları Sözleşmesi’ni (AİHS) ihlal etmesine yol açtığına işaret etti. Venedik Komisyonu, Anayasa’nın 68 ve 69. maddeleri ile Siyasi Partiler Yasası’nın 'bütünüyle' AİHS'nin 11. maddesiyle uyumsuz olduğuna hükmetti. Avrupa’nın siyasi partiler alanındaki demokratik standartlarını belirleyen Venedik Kriterleri'ne de ters olduğunu bildirdi. Avrupa Konseyi'nin anayasa hukuku konularındaki danışma organı konumunda olan Venedik Komisyonu, “Siyasal partilerin yasaklanması veya kapatılması, sadece partilerin şiddeti siyasal bir araç olarak kullanmaları veya anayasada güvence altına alınan hak ve özgürlükleri yok etmek ve demokratik anayasal düzeni yıkmak için şiddet kullanmayı savunmaları durumunda haklı görülebilir.” diyor. Türkiye’nin de içinde olduğu 51 devletin temsilcisi bulunan Komisyon, partilerin anayasada barışçıl değişiklikleri savunmasını, yasaklanmaları veya kapatılmaları için asla tek başına yeterli delil olarak kabul etmiyor.
   <br/>
   <br/>
   <br/>
   <br/>
   <br/>
   VENEDİK KOMİSYONU NEDİR?
   <br/>
   <br/>
   Venedik Komisyonu, Türkiye'nin de üye olduğu Strasbourg merkezli Avrupa Konseyi'nin anayasa hukuku konularındaki danışma organı olarak biliniyor. Türkiye dâhil 51 devletin temsilcisinin bulunduğu Komisyon, 1990’da kuruldu. Üyeler, anayasa hukuku ve uluslararası hukuk alanında uzmanlaşmış akademisyenler, yüksek mahkeme ya da anayasa mahkemesi üyeleri ve ulusal parlamentolardaki milletvekillerinden oluşuyor. Komisyonda Türkiye'yi Bilkent Üniversitesi Öğretim Üyesi Prof. Dr. Ergün Özbudun temsil ediyor. ‘Venedik Kriterleri’ olarak adlandırılan ve siyasi partilerin yasaklanmasına ilişkin tedbirlerin belirlendiği belge, Venedik Komisyonu'nun hazırladığı en önemli rapor olarak kabul ediliyor. 2000 yılında açıklanan Venedik Kriterleri, tüm Avrupa Konseyi ülkelerinde siyasi partiler yasası alanındaki referans metin olarak biliniyor.
   <br/>
   <br/>
   <br/>
   <br/>
   AK Parti Grup Başkan Vekili Nihat Ergün: EN İYİ AÇILIM, YENİ ANAYASA İLE OLUR
   <br/>
   <br/>
   Başbakan Recep Tayyip Erdoğan’ın açıkladığı maddeler konusunda partiler nasıl bir yol izleyecek? CHP, anayasada köklü bir değişikliğe karşı. “Milletvekili dokunulmazlığı, adalet bakanının Hâkimler ve Savcılar Yüksek Kurulu’ndan çıkarılması gibi bazı maddeler değişebilir.” diyor. Aksiyon’a açıklamalarda bulunan AK Parti Grup Başkan Vekili Nihat Ergün, dokunulmazlıkların kaldırılmasına karşı olmadıklarını söylüyor. Ergun’a göre, dokunulmazlıklar bir bütün olarak ele alınmalı; yasama, yargı ve yürütme birlikte düşünülmeli. Ergün, “Sadece yasamanın dokunulmazlığını kaldırmak suretiyle birini zayıflatıp diğerini güçlendirmeyelim. Baykal da buna sıcak baktı.” diye konuşuyor. Herkesin açılım peşinde koştuğunu hatırlatan Ergun şöyle diyor: “Eğer bir açılım yapılacaksa, en iyi açılım yeni bir anayasa olabilir. Bunu topluma deklare etmek ve bunun üzerinde uzlaşmak bütün partiler için süper bir açılım olur. Bütün toplum da bundan hoşnut olur. CHP yüzde 20’nin üzerinde oy alan önemli bir parti, uzlaşmamın parçası olmak durumunda.”
   <br/>
   <br/>
   <br/>
   <br/>
   <br/>
   CHP İLE MHP’NİN TUTUMU NE OLACAK?
   <br/>
   <br/>
   AK Parti, 4 maddedeki değişiklikleri partilerle görüşerek uzlaşma içinde geçirmek istiyor. CHP anayasa değişikliği tekliflerine sıcak bakmıyor. DSP mesafeli, MHP ise kapıyı kapatmış değil. MHP sözcüleri, 29 Mart sonrası AK Parti’nin getireceği önerileri görüşebileceklerini açıkladı. MHP, parti kapatmaktansa, sorumluların cezalandırılmasına sıcak bakıyor. DTP, Siyasi Partiler Yasası’nın tamamının Venedik Kriterleri’ne uygun olarak değiştirilmesi gerektiğini söylüyor. DTP Muş Milletvekili Sırrı Sakık, demokratikleşme adımlarını her zaman destekleyeceklerini belirtiyor. Ancak ana muhalefet partisinin tekliflere sıcak bakmamasının büyük şanssızlık olduğunu söyleyerek umutsuz olduğunu söylüyor. DTP yönetimi demokratikleşme konusunda atılacak her adıma şartsız destek verecek gibi görünüyor. Parlamento’daki bu tablo sebebiyle anayasa değişikliklerinin önündeki en büyük engel CHP olarak görülüyor. Açıkça ifade etmese de ana muhalefet partisi, değişiklikleri Anayasa Mahkemesi’ne götürerek iptal ettirme yoluna gideceğinin işaretlerini veriyor. Mahkeme’nin CHP başvurularında yüksek oranda iptal yolunu seçtiğini de kaydetmek gerekiyor.
   <br/>
   <br/>
   Meclis’te sandalye sayısı az olmasına rağmen DSP, AK Parti ile masaya oturabilir. DSP’li bir yetkili, “Eğer hükûmet DSP’yi masaya oturtursa, CHP de oturmak zorunda kalır.” diyor. 13 milletvekiline sahip DSP’de 6-7 milletvekilinin anayasa değişikliğine sıcak yaklaşacağı tahmin ediliyor. BBP ve Saadet Partisi de anayasanın değişmesini istiyor. SP Genel Başkanı Numan Kurtulmuş, “Kurucu meclis önerimiz var. Bu meclis, Türkiye’yi layık olduğu sivil bir anayasaya kavuşturabilir. Bu konuda önerimiz olacak.” açıklamasını yapıyor
   <br/>
   <br/>
   <br/>
   <br/>
   SİVİL TOPLUM DEĞİŞİKLİKTEN YANA
   <br/>
   <br/>
   Sivil toplum örgütleri, parti kapatma kriterlerinin AB standartlarına uygun hâle getirilmesini destekliyor. Hak-İş Başkanı Salim Uslu, şiddete karışmadıkça partilerin kapatılmasını doğru bulmadıklarını, buna sandığın karar vermesi gerektiğini söylüyor. Memur-Sen Başkanı Ahmet Gündoğdu, “Toplumsal ihtiyacın karşılanmasına yönelen ve anlaşılmaz bir biçimde rafa kaldırılan çalışmalar, değişim ve reform iradesinin vazgeçilmez parçası olan ‘cesaret’ ilkesiyle devam ettirilmelidir. Bu konuda yaşanacak her gecikme, yeni 367 kararlarına ve siyasi parti kapatma davalarına sebep olma sorumluluğunu taşımayı beraberinde getirecektir.” diyor. DİSK de, özgürlük alanlarının genişletilmesi konusunda bütün partilere çağrıda bulunuyor. Yani en solundan en sağına tüm sivil toplum örgütleri bu değişikliğin zamanı geldiğini düşünüyor.
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-21434-millet-sinavi-verdi-gozler-parlamentoda.html), [web.archive.org (arşiv bağlantısı)](http://web.archive.org/web/20120726202651/http://www.aksiyon.com.tr:80/aksiyon/haber-21434-millet-sinavi-verdi-gozler-parlamentoda.html)
