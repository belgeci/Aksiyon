# 27 Mayıs’ın Sincan’ı Yeşilhisar

*İdris Gürsoy 2011.02.14*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   17 Şubat 1960’ta başlayan Kayseri Yeşilhisar olayları, Demokrat Parti’yi sandıkta değil, sokakta devirme planının parçasıydı. 51 yıl sonra CHP’li iki tanık ve dönemin ilçe savcısı Aksiyon’a konuştu. Yakın siyasi tarihimize damgasını vuran anlayışın şifreleri, bu tarihi itiraflarda saklı.
  </font>
 </div>
 <div id="newsText">
  <font class="detail-text">
   <p>
    <p class="MsoNormal">
     26 Ocak: CHP, yargı reformuna karşı halka ‘sokak sokak direniş’ çağrısında bulundu. 27 Ocak: Başbakan Erdoğan’ın Erzurum’da üniversite öğrencileriyle buluşmasına yönelik protesto gösterileri gerçekleştirildi. Ankara ve İstanbul’da olaylı bir şekilde yapılan, Erzurum’da da yapılmak istenen gösterilerin CHP Genel Başkan Yardımcısı Süheyl Batum tarafından organize edildiği öne sürüldü. 30 Ocak: Milliyet’ten Can Dündar’a konuşan CHP Genel Başkanı Kemal Kılıçdaroğlu, İsmet İnönü’nün Adnan Menderes için söylediği “Demokratik rejimi baskı rejimine çevirirseniz ihtilal, millet için meşru bir hak olur.” sözüne destek vererek “Evet aynı durum, hatta daha ağır.” dedi. Kılıçdaroğlu, Mısır’daki olayları örnek gösterdi. 3 Şubat: Sokağa dökülen CHP’li 50 milletvekili, torba tasarıya karşı Meclis önünde düzenlenen protestoda en ön saflarda yer aldı. CHP, sokak sokak, mahalle mahalle direniş çağrısı yaptı. 5 Şubat: CHP Genel Başkan Yardımcısı Süheyl Batum, Atatürkçü Düşünce Derneği (ADD) Zonguldak Şubesi’ni ziyaretinde “Koca bir askeri yıktılar, meğer kağıttan kaplanmış. Biz bunu asker zannedermişiz, meğer ABD içini oymuş.” diyerek darbe özlemini ortaya koydu.
    </p>
    <p class="MsoNormal">
     Bu 10 günlük süredeki CHP’nin muhalefet anlayışı, 27 Mayıs 1960 darbesi öncesinden pek farklı değil. 1960 darbesine zemin hazırlayan provokasyonlar, 17 Şubat’ta Kayseri’nin Yeşilhisar ilçesinde başlamıştı. Ardından sokak hareketleri ve öğrenci olaylarıyla ülke hızla darbeye sürüklendi.
    </p>
    <p class="MsoNormal">
     Aksiyon, 27 Mayıs’ın ilk adımı sayılan Kayseri’deki olayların 51. yılında, dönemin Yeşilhisar savcısı Saim Dinçaslan başta olmak üzere CHP İlçe Başkanı Mustafa Ünal’ın oğlu Ahmet Ünal ve Adnan Menderes’e suikast planlamak için Ankara’ya kadar giden Bekir Küpeli ile konuştu. İlk defa konuşan bu üç isimden Yeşilhisar olaylarında en ön saflarda yer alan Bekir Küpeli, CHP yönetimi tarafından kullanıldığını kabul ediyor: “Partinin menfaatçileri, başa güreşenleri, sokak adamı değil bunlar. Partiden hedef bekleyenler, nasip bekleyenler, menfaat elde edecek, iş elde edecek kişiler. Gençleri kullanıyorlar. Gençler de kırıyor, döküyor. Hatta insan vurmaya kadar teşebbüs ettirdiler, fakat biz vurmadık.”
    </p>
    <p class="MsoNormal">
     Yeşilhisar olaylarını soruşturan emekli Yargıtay üyesi Saim Dinçaslan ise Yeşilhisar olaylarıyla başlayan darbe hareketlerine Adnan Menderes’in inanmadığını anlatıyor: “Menderes her zaman gücünü devletten değil, milletten aldığı için ve millete ters bir iş yapmadığını bildiği için böyle bir ihtimali düşünmüyordu.”
    </p>
    <p class="MsoNormal">
     Dinçaslan, Ünal ve Küpeli’nin cevaplarına geçmeden önce, o dönem yaşananları kısaca hatırlamakta fayda var. Kayseri’ye 65 kilometre mesafedeki Yeşilhisar ilçesinde bir silahtan çıkan 3 kurşun gecenin sessizliğini bozar. 27 Mayıs darbesinin işaret fişeği atılmıştır. CHP ilçe başkanı, DP ilçe başkanına herkesin gözü önünde ateş eder. Üst katta silah seslerini duyan genç savcı hemen olay mahalline inip Ünal’ı gözaltına aldırır. Halk Partililer, Ünal’ın salıverilmesini isteyerek ayaklanır. Yargılama sürecinde gerilim iyice artar. Evlerin camları kırılır, bazı provokatörler devreye girer, hükümet konağına yürünür, polis linç edilmek istenir. Bazı gazeteler ve CHP lideri İsmet İnönü, iktidarı Halk Partililere baskı yapmakla suçlar. Menderes ise tam tersine Halk Partisi’nin yıkıcı faaliyetlerde parmağı olduğunu düşünmektedir. CHP heyetleri ilçeye gelir. İnönü de Kayseri’den sonra Yeşilhisar’a gelmek ister ancak daha vahim olaylar çıkabileceği endişesi ile izin verilmez.
    </p>
    <p class="MsoNormal">
     İnönü’nün olaylı Uşak ve Topkapı gezilerinden sonra (Nisan-Mayıs 1959) Kayseri’de yaşananlar, CHP’lilerin başını çektiği darbe tartışmaları iyice artırmıştır. Ardından üniversite öğrencileri sokağa dökülür, Harp Okulu Kızılay’da yürür. 27 Mayıs 1960 sabahı radyodan okutulan bildiride, “Bugün demokrasimizin içine düştüğü buhran, son müessif hadiseler dolayısıyla ve kardeş kavgasına meydan vermemek maksadıyla TSK memleketin idaresini eline almıştır.” denmektedir. Darbeciler, halkın oyları ile iktidar olmuş DP’nin meşruluğunu kaybettiğini ile sürmekte, “Anayasa ve kanunları ihlal ile anti-demokratik yollara başvurmak, muhalefeti sert tedbirlerle sindirmek ve hatta ortadan kaldırmaya çalışarak dikta yönetimi kurmak” ile suçlamaktadır.
    </p>
    <p class="MsoNormal">
     Kayseri Yeşilhisar olayları da Yassıada’da yargılama konusu yapılır. Celal Bayar ile Adnan Menderes’in yanı sıra eski Kayseri milletvekillerinin ve eski Kayseri Valisi’nin de içinde bulunduğu 13 sanığın, 2 Nisan 1960’ta İnönü’nün Kayseri gezisinde seyahat özgürlüğünü kısıtladığı ileri sürülür. Bayar ve Menderes’in fiilleri, Anayasayı ihlalin maddi vakası olarak değerlendirilir. Kayseri milletvekilleri hakkında tutuklama kararı kaldırılır. Vali Ahmet Kınık, general Kemal Çakın ve milli emniyet müfettişi Aziz Ronabar ise 4’er yıl, 2’şer ay ağır hapis ve kamu hizmetlerinden sürekli men cezasına çarptırılır.
    </p>
    <p class="MsoNormal">
     Türkiye’yi 27 Mayıs’a sürükleyen olayların patladığı Kayseri Yeşilhisar’ın genç savcısı Saim Dinçaslan’dır. 17 Şubat’ta Şehir Kulübü’nde CHP’li Mustafa Ünal’ı tutuklaması bir kıvılcım olmuş, Ankara’ya sıçrayan bir yangına dönüşmüştür. 27 Mayıs darbecisi subaylar, “Darbe yapmada Yeşilhisar olayları bizi cesaretlendirdi.” diyeceklerdir.
    </p>
    <p class="MsoNormal">
     Saim Dinçaslan, ilerlemiş yaşına rağmen olayları en ince detaylarına kadar hatırlıyor. Yassıada duruşmalarının radyo yayınlarını kaydettiğini söylüyor. “Bir parti ile gönül bağım yok. Bir tek gönül bağım demokrasi ve hukuk. Hayatımda da bunu yaşadım.” diyor. Bugüne kadar bu olayları anlatmamasının sebebine gelince şöyle konuşuyor: “Türkiye’nin bu acı günlerini hatırlamak beni çok üzüyor, Türkiye bunu yaşamamalıydı. Bizim kurtardığımız Kore nerede şimdi, biz neredeyiz? Durumumuz böyle olmamalıydı. Bunlardan ders almak gerekir. 27 Mayıs neticeye ulaşmış bir darbe ama ondan sonra da bu hevesliler zaman zaman bu işleri düşünmüş, düşünmekle kalmayıp ileri de gitmişler. 12 Eylül de bir darbedir. Çıkan belgelere göre bugün de yapmaya çalışıyorlar. Yaşanmış olaylar bunların olabilirliliğini gösteriyor.”
    </p>
    <p class="MsoNormal">
     Saim Dinçaslan’ın anlattıkları, Ergenekon ve Balyoz darbe planlarındaki bilgiler ile son günlerde yaşananlardan sonra daha da önem kazanıyor. Seçim ve yatırımları konuşan bir ülkenin provokasyonlar ve medya eliyle iki ayda nasıl darbeye sürüklendiğinin hikâyesi var bu cevaplarda.
    </p>
    <p class="MsoNormal">
     -Bütün olayları başlatan sizin tutuklamanız. CHP’li Mustafa Ünal’ı neden tutukladınız?
    </p>
    <p class="MsoNormal">
     Eskiden belediye başkanlığı yapmış, sonradan da Halk Partisi ilçe başkanı olan Mustafa Ünal isimli bir zat bir akşam kulüpte belediyenin zabıta memurları ve belediye reis vekili ile münakaşa ediyor. Biraz da içkili. İleri-geri bir kavgaya tutuşuyorlar. Ondan sonra da
     <span>
     </span>
     “İsmet Paşa’nın dediği gün geldi.” diyor, eve gidiyor. Gece 11 buçuk gibi yastığının altından tabancasını alıyor, kulübe tekrar dönüyor, münakaşa ettikleri DP’lilere silahını doğrultarak dört-beş el ateş ediyor. Allah’tan isabet ettiremiyor, üç santim sağına, beş santim soluna gitmiş kurşunlar.
    </p>
    <p class="MsoNormal">
     -O sırada siz neredesiniz?
    </p>
    <p class="MsoNormal">
     Bina, hükümet binası aynı zamanda. Aşağısı kulüp, ben en üst katta kalıyorum, silah sesini duyunca indim aşağı, ne var hayrola diye. İlçe başkanının yüzünde sıyrık var. Santrale haber gönderdim, doktoru çağırdım, Mustafa Ünal’a bir şey oldu sandım önce. Soruşturunca anladık ki Ünal’ın ateşini önlemek için sandalye ile karşı koymuşlar, mesele ondan ibaretmiş. Tahkikatı o şekilde tamamladık. Küçük yer, olay önemli. Sabah baktım ki odanın kapısına dört-beş kişi gelmiş. Halk Parti’nin ileri gelenleri ve iki de DP’li bekliyorlar. ‘Görüşmek istiyoruz.’ ‘Ne görüşeceksiniz?’ ‘Bu işi kapatın.’ ‘Benimle görüşülmesi mümkün de değil, caiz de değil. Herkes kanuni kaderine razı olmak gerekir.’ dedim. Amme davası açılmış, herkesin gözü önünde işlenmiş bir olay var. Sorgusunu sabah yapıp nezarete aldık.
    </p>
    <p class="MsoNormal">
     -Olay kapanmış oldu mu?
    </p>
    <p class="MsoNormal">
     İlçe merkezine Halk Partililer devamlı ziyarete geliyorlar. Bu arada Adnan Menderes olayın içyüzünü araştırmak için emniyet genel müdürü, jandarma genel komutanı ve Kayseri valisinin de içinde olduğu bir heyet gönderdi. Halk Partisi heyeti de geldi. Aynı güne rastlayan bir gündü herhalde.
    </p>
    <p class="MsoNormal">
     -Halk Partililer ne istiyordu?
    </p>
    <p class="MsoNormal">
     Mustafa Ünal’ın serbest bırakılmasını istiyordu. Hatta CHP milletvekillerinden Sırrı Atalay, “İki ay sonra İçişleri Bakanı olacağım. Emeklilik maaşından mahrum ederim sizi!’ diye oradaki kaymakam başta olmak üzere hepimizi tehdit etti. Sanki hukuksuz olay olmuş gibi konuşmalar oluyor. Bunu meydanda herkesin içinde konuşuyor. Peşin hükümle gelmişler, sanki ilçe başkanı haksızlıktan tevkif olmuş gibi.
    </p>
    <p class="MsoNormal">
     -Neden olayları büyütüyorlar?
    </p>
    <p class="MsoNormal">
     Halk Partisi de yavaş yavaş iktidara namzet. Mustafa Ünal daha önce aday olmuş, kazanamamış, kıdemli bir aday. Adaylığı düşünen birçok Halk Partili de onun bu duruma düştüğüne içinden seviniyor, bu artık aday olamaz diye. Onun yerine kendilerinden birinin aday olması yarışına girişiyorlar. Ünal suçu nedeniyle çıkamayacak. Onun için de hem ona hem de onun çevresine yakın olmanın çabası içinde olayı büyütüyorlar. Acaba biz mukabil bir iktidar partisinin adamını bu şekilde tahrik edip ona bir suç işletebilir miyiz diye düşünüyorlar. Nitekim her gece elektrikler sönünce DP’nin ileri gelenlerinin camlarını taşlıyorlar. Beş-on tane adam bulmuşlar…
    </p>
    <p class="MsoNormal">
     -İlçede olaylar mı başladı birden?
    </p>
    <p class="MsoNormal">
     Yeşilhisar’da o tarihe kadar olay yok, suçüstü durumu yok. O tarihte bir de jandarma bölgesiydi orası, polis teşkilatı yoktu. Sonradan 1946’da ilçe oldu. İlçe teşkilatına polis teşkilatından polis geliyor, fakat her yerde olur, ilçe merkezine kurulan polis teşkilatına biraz da beceriksiz polisleri veriyorlar. Bu olay da büyüyor çoğalıyor, polisin yetersizliği de sıkıntı oluyor. O tarihte ilçeye iki-üç tane biraz daha kıdemli işe yarar polis memurları geliyor. O polis memurları her gün evi taşlanan kişilerin aldıkları bilgilere göre ihbarı değerlendirip üç-dört kişiyi karakola alıyorlar. İfadeleri alındıktan sonra, bunlar şartlanmış ve öğretilmiş kişiler ki, Mehmet Bozkurt isminde birisi, karakoldan çıkınca kapıda bekleyen yakınlarıyla beraber ‘beni dövdüler, bana sövdüler’ diye yaygara koparmaya başlıyor. O sırada o gün de cuma. Millet cumadan dağılmış. ‘Bunlar bizi dövenler’ diye bağırınca halk polis memurlarının üzerine hücum ediyor. Hatta birini yıkıyorlar, linç edecekler. Zannediyorum orada jandarma da hiç müdahale etmiyor, seyirci kalıyor. Üsteğmen bir-iki el ateş ediyor.
    </p>
    <p class="MsoNormal">
     -Polis kalabalığı yatıştırmada yetersiz mi kaldı?
     <span>
     </span>
    </p>
    <p class="MsoNormal">
     Bunlar hükümet binasına da yürümek istiyorlar. Kaymakam kalabalığı görünce ‘Bu ne? Dağılın!’ diyor. Bu sefer kaymakamın üzerine yürüyorlar. Kaymakam kendini kurtarmak için oradaki jandarmalardan birinin süngülü tüfeğini alıyor. O sırada hükümet binasının içine gelecekler. Ben yukarıdayım, hâkim de… Meydanda olanları görüyoruz. Ben onlara dedim ki: ‘Taşkınlık yapmayın, dağılın.’ Onlar içeri girecekler, küfrediyorlar, dövecekler, sövecekler, çılgınca bir nümayişle tepki gösteriyorlar.
    </p>
    <p class="MsoNormal">
     -Polis kalabalığın üzerine ateş etti mi?
    </p>
    <p class="MsoNormal">
     Polis ateş etmiyor, edecek durumu da yok.
    </p>
    <p class="MsoNormal">
     -Organize mi kalabalık?
    </p>
    <p class="MsoNormal">
     Organize tabii, organize edilmeden mümkün değil.
    </p>
    <p class="MsoNormal">
     -Tespit edebildiniz mi bunları?
    </p>
    <p class="MsoNormal">
     Bir kısmını edebildik. Polis de yetersiz gelince… Allah’tan Askerlik Şubesi’nin kapısı hükümet binasının hemen girişinde. Şube başkanı iki süngülü adamı çıkarıyor, basiretli davranıyor, hükümet binasına girilmesini önlemiş oldu. Ben Kayseri’yi arayıp emniyetten yardım istedim. Yeşilhisar’da böyle bir durum var, polis etkisiz hale getirilmiş durumda, acele jandarmayı yetiştirin dedim. 5 saate geldiler. Onlar da bu işin ciddiyetini yeterince anlamamış ya da toparlanamamışlar.
    </p>
    <p class="MsoNormal">
     -Sonra ne oldu?
    </p>
    <p class="MsoNormal">
     Topluluk dağılmaya başladı ama başka bir olay daha yaratıyorlar. Mehmet veya Halil diye biri bir silah attı diyorlar. Aslında bu da yalan. Öyle birine silah attırma veya yamamak isteniyor. Bu sefer o kişiyi yakalamaya çalışıyorlar. O kişi herhalde kendi partilerinden olmayan biri, bir karşı taraf arıyorlar. “Silahı atan DP’li” diyorlar, onu arıyorlar. O kaçmış oluyor güya.
    </p>
    <p class="MsoNormal">
     -Aslında silah atılması yoksa hedef ne?
    </p>
    <p class="MsoNormal">
     Birinin ateş ettiğini ileri sürerek birine yamamaya çalışıyorlar. Etkisiz hale getirdikleri polisi alıp bunun evine gidiyorlar, bulamayınca dolabına bakın, karısının yatağına bakın, diyerek tahrik ederek tacizde bulunuyorlar. Adamın hiç haberi yok. Adam bulunamayınca ‘karının koynundan çık gel’ diye hakaret ediyorlar, ev masumiyetini hiçe sayarak tahrik ediyorlar. Onların hesabı şu; baskın şeklinde gelince adam silahı alacak, karşı çıkacak, suçüstü yaratacaklar. O şekilde evlere saldırmaya başladılar bir-iki eve daha girdiler.
    </p>
    <p class="MsoNormal">
     -Tahrikçileri tespit edebildiniz mi?
    </p>
    <p class="MsoNormal">
     Kayseri’den de biraz daha takviye geldi. Biz de bu olayda işe karışanların tespitini yaptırıyoruz. Jandarma komutanı o zaman binbaşıydı, 27 Mayıs’tan sonra general, 12 Eylül’de İçişleri Bakanı oldu. Selahattin Çetiner... Olaylara karışanları tespit ettik. İfadeleri aldık ve dava açtık haklarında. Bu davayı açınca tabii siyasi bir gerginlik de oldu, büyütüyorlar. Davanın Ankara’da görülmesini bakanlıktan talep ettik. Dava Ankara’ya bir hafta içinde intikal etti. Kayseri’ye ilçe başkanının adam vurma teşebbüsü olayı gitti.
    </p>
    <p class="MsoNormal">
     -İnönü, Kayseri’ye gelmek istiyor?
    </p>
    <p class="MsoNormal">
     İsmet Paşa bir grup Halk Partili ile Kayseri il kongresine katılmak istiyor. Bahri Yazır isminde bir albayı Kayseri il başkanı yapacak.
    </p>
    <p class="MsoNormal">
     -Vali neden karşı çıkıyor?
    </p>
    <p class="MsoNormal">
     Vali Ahmet Kınık, siyasi gerginlik nedeniyle, kanunun kendisine tanıdığı yetkiye dayanarak bir süre toplantıların yapılmasını erteliyor ve İsmet Paşa’ya telgraf çekiyor. “Paşam, Kayseri’de durum gergin. Siyasi toplantılar bir süre yapılmasın diye karar verdik. Siz de keşke gelmeseniz.” diyor. İsmet Paşa, “Örfi idare mi var? Kimse bizim gelmemizi engelleyemez.” diye 15-20 milletvekili ile Kayseri’ye hareket ediyor. Himmetdede, şehre 20 kilometre uzaklıkta büyük bir istasyondur. Tren orada mutlaka durur. Tren durduğu sırada resmi bir tebligat yapılsın, belki telgraf az bulunmuş, ulaşmamıştır diye kendisine vilayetin aldığı toplantı yasak kararı vali muavini ile iletiliyor. Tebligat sırasında bir tartışma oluyor. Kayseri’ye kongre yapılmasa da geliyor. Kayseri’den Yeşilhisar’a da uğrayıp öyle dönmek istiyor.
    </p>
    <p class="MsoNormal">
     -Valilik ne cevap veriyor?
    </p>
    <p class="MsoNormal">
     Yeşilhisar’da iki olay birden olmuş, belediye reisinin vurulması, sonra onu takip eden olaylar… Dumanı üstünde bir yer. İsmet Paşa oraya gelmek isteyince, gitmeyin diyorlar. Gitmem-giderim derken İncesu kavşağı var, Ürgüp’e gidiyor ve oradan Ankara’ya dönüyor. Kısa süre sonra 27 Mayıs oluyor. Aynı gün, 27 Mayıs günü, hemen, bu isyan halinde olan, hükümeti basmaya yeltenen sanıklar serbest bırakılıyor.
    </p>
    <p class="MsoNormal">
     -Nasıl bir kararla?
    </p>
    <p class="MsoNormal">
     Karar marar yok, emirle... Hukuk bitmiş, ihtilal hükümeti duruma el koymuş. Belediye başkanı davasını da Adapazarı’na verdiler. Oradan da Mustafa Ünal’ı serbest bıraktılar.
    </p>
    <p class="MsoNormal">
     -Neden büyük hadiseleri tetikliyor Kayseri?
    </p>
    <p class="MsoNormal">
     Biz gazetelerden, radyolardan işitiyoruz. Sağda solda olay çıkarılmak isteniyordu, ufak tefek olaylar büyütülüyordu. İsmet Paşa, Uşak ve İstanbul Topkapı’da protesto ediliyor, biraz daha büyütülerek planlı devam ediyor olaylar.
    </p>
    <p class="MsoNormal">
     -24’ünde olay oluyor, 25’inde Ulus gazetesinde “Polis halka ateş açtı” diye manşet oluyor?
    </p>
    <p class="MsoNormal">
     Manşet, olayı daha büyütüyor. Polisin halka ateş ettiğini görmedik. O da belki kendilerine göre tertip olabilir, bilemeyeceğim.
    </p>
    <p class="MsoNormal">
     -”İsmet Paşa’nın beklediği gün geldi” sözü neden söyleniyor?
    </p>
    <p class="MsoNormal">
     ‘Size ve iktidarınıza son vereceğiz’ anlamında söyleniyor. Sonunda öyle oluyor. Bu tür olaylar bir araya getirilerek bir darbe ortamı hazırlandı. Bu olaylar peş peşe yaşandı ve ondan sonra da darbe yapıldı.
    </p>
    <p class="MsoNormal">
     -Ülkede darbe ortamı var mıydı?
    </p>
    <p class="MsoNormal">
     Hiç öyle bir ortam yoktu!
    </p>
    <p class="MsoNormal">
     -Yeşilhisar’da var mıydı?
    </p>
    <p class="MsoNormal">
     Yeşilhisar’da CHP ilçe başkanı olayı olmasa her şey normal, orada partizanlığı gerektirecek, paylaşılamayan bir şey yok.
    </p>
    <p class="MsoNormal">
     -’Kooperatif seçimlerini CHP kazanmış, DP hazmedememiş’ manşetleri var?
    </p>
    <p class="MsoNormal">
     Kooperatif seçimi olmuş, iktidar partisi hiç katılmamış, Halk Partisi mensupları seçilmişler.
    </p>
    <p class="MsoNormal">
     Hiç öyle bir çatışma yok, ihtilaf yok, paylaşılamayacak bir pasta yok. Halkın mağduriyetine mucip bir durum da yok.
    </p>
    <p class="MsoNormal">
     -Siz Halk Partililerle görüştünüz mü?
    </p>
    <p class="MsoNormal">
     Turhan Feyzioğlu (dönemin CHP milletvekili ve anayasa hukuku profesörü) oradaydı. Onu görünce dedim ki ‘Burada hukuk dışı bir durum yok. Bir hukuk adamı olarak tetkikinize amadeyim. Bir yolsuzluk, bir haksızlık yapılmışsa siz daha iyisini yaparsınız.’ dedim. O benim elimi sıktı, heyetin içinden ayrıldı gitti.
    </p>
    <p class="MsoNormal">
     -Tahkikat komisyonu neden kuruldu?
    </p>
    <p class="MsoNormal">
     Hükümet, tedbirleri yetersiz görüyor. 10-15 milletvekili gittikleri yerde ne paşa ne emniyet müdürü ne de genel müdür tanıyor. ‘2 ay sonra hükümeti devralacağız, biz geleceğiz’ gibi çıkışlarla neredeyse ne emniyet ne adliye görev yapamaz hale gelmiş. Bu kadar çaresiz bırakılınca tahkikat komisyonunu kurma lüzumu hissedilmiş olabilir. Darbeden önce de zaten kaldırıldı.
    </p>
    <p class="MsoNormal">
     -İhtilale zemin hazırlayan olaylar mı bunlar?
    </p>
    <p class="MsoNormal">
     Neler, neler? 27 Mayıs darbesinden sonra ve arifesinde öyle haberler çıktı ki harp okulu bombalanacak, talebe hareketlerinde binlerce talebe öldürülmüş, et kıyma makinelerinde çekilmiş, Et Balık Kurumu’nun buzdolabında saklanmış… Yine binlerce talebe öldürülmüş, Konya asfaltının altına gömülmüş, Celal Bayar’ın İsviçre’de 103 milyonu var gibi bir sürü haber yayımlandı.
    </p>
    <p class="MsoNormal">
     -Kaynak ne bu haberlerde?
    </p>
    <p class="MsoNormal">
     Kaynak, aynı merkezler...
    </p>
    <p class="MsoNormal">
     -İnandılar mı?
    </p>
    <p class="MsoNormal">
     İnanmasalar da içlerinde buna gerçekten inanmış gözükenler vardı. Belki de darbe yapmak isteyenler bunu var kabul etti. Basın her zaman her yerde kamuoyu oluşturmada samimi ve dürüst davranmazsa kötü olaylara alet olabiliyor.
    </p>
    <p class="MsoNormal">
     -Yeşilhisar’da muhabir var mıydı?
    </p>
    <p class="MsoNormal">
     Hiç gazeteci gelmedi, görmedik. Oradaki şahıslar, gazetelerin muhabirliğini de yapmış olabilir. Kendi senaryolarını gazetelere intikal ettirmiş olabilirler.
    </p>
    <p class="MsoNormal">
     -Halk bu yayınlara inandı mı?
    </p>
    <p class="MsoNormal">
     1960’tan bu yana hep seçim yapıyoruz, halkın hiç onları tasvip ettiğini, kabullendiğini gördük mü? Halk hiçbirine inanmadı, hiçbirisi olmadı ki inansın. Bütün Türkiye 27 Mayıs öncesi ve sonrasını yaşadı gördü, bu işe bu işin heveslilerinden ve pay çıkaranlardan başka doğru diyen oldu mu? 27 Mayıs, Türkiye’nin en az 50 yıl geri kalmasının nedeni olmuştur. Halen demokrasinin rayına oturtulamamasının sebebi 27 Mayıs’tır.
    </p>
    <p class="MsoNormal">
     -Yassıada’da bu olaylar dava konusu oluyor ve Başbakan Adnan Menderes seyahat özgürlüğünü engellemekle suçlanıyor.
    </p>
    <p class="MsoNormal">
     İller Kanunu’nu çıkaran İsmet Paşa’nın kendisi. Yetkiyi veren o. Kanunda diyor ki siyasi gerginlik ve olay çıkma ihtimali varsa, orada yetkililer gereken tedbiri alır. Nedir bu? Kongre yapılması bir olayın çıkmasına sebep olabilir. Onun için de kongreyi erteliyor. İsmet Paşa “Ben Yeşilhisar’a gideceğim” diyor. Peki orada bir olay çıkması muhtemelse, bu yetkiyi kullanmak, hürriyeti tahdit sayılır mı? Gelse birisi orada İsmet Paşa’ya bir suikast yapsa, hadiseler çıksa, o zaman mülki amiri mesul etmezler mi? Suikast tertipleseler ve önleme imkanı olmasa dünya çapında bir hadise sayılmaz mı? O şartlar var orada, neden geliyorsun? Daha bir hafta, 10 gün olmamış, o hadiselerin üzerine gidip ne elde edeceksin? Kurt ne demiş kuzuya: ‘Suyu bulandırdın, ben seni yiyeceğim’… Kuzu demiş ki ‘Ya ben suyu bulandırmadım, ta aşağıdan içtim’… ‘Olsun, suyu sen bulandırdın, seni yiyeceğim’… Kuzu yenmeye karar verilmiş, su bahane yani.
    </p>
    <p class="MsoNormal">
     -Menderes neden önleyemedi darbeyi?
    </p>
    <p class="MsoNormal">
     Menderes her zaman gücünü devletten değil, milletten aldığı için ve millete ters bir iş yapmadığını bildiği için böyle bir ihtimali düşünmüyor. Ama Tayyip Bey düşünüyor. Tarih tekerrür etmesin diye tedbirlerini almaya çalışıyor.
    </p>
    <p class="MsoNormal">
    </p>
    <p class="MsoNormal">
     Saim Dinçaslan kimdir?
    </p>
    <p class="MsoNormal">
     Dinçaslan, 1954’te İstanbul Hukuk Fakültesi’ni birincilikle bitirir. O tarihte İstanbul Hukuk, bütün dünya üniversiteleri içinde elle gösterilmektedir. Hitler, Yahudi hocaları ülkesinden kovunca bir kısım tıp ve hukuk âlimleri Türkiye’ye kabul edilmiştir. Dinçaslan, o hocalardan ders alır. Yeşilhisar’da savcılık görevinden sonra kendi isteği ile Kütahya Altıntaş ilçesinde hâkimlik yapar. Kayseri’nin Develi ilçesindeki hukuk hâkimliğinden sonra da 1963’te Ankara’ya hakim olarak gelir. Çeşitli mahkemelerde hâkimlik, başkanlık yaptıktan sonra 1982’de Yargıtay üyeliğine seçilir. Bir süre Hâkimler ve Savcılar Yüksek Kurulu’nda da çalışır ve 1995’te emekli olur.
    </p>
    <p class="MsoNormal">
     Kayseri Yeşilhisar olaylarının
    </p>
    <p class="MsoNormal">
     kronolojisi: 17 Şubat 1960: CHP ilçe başkanı Mustafa Ünal, DP’lileri kurşunladı. 21 Mart 1960: Tarım Kredi Kooperatifi seçimi yapıldı. DP, ortam daha fazla gerilmesin diye seçime katılmadı. 24 Mart 1960: CHP’nin tahriki ile Yeşilhisar hükümet binası basılmak istendi, polisler dövüldü. 2 Nisan 1960: Himmetdede tren istasyonunda İsmet İnönü’ye valiliğin Kayseri’deki siyasi toplantıları ertelediğine dair kararı verildi. İnönü, zarfı yırtıp attı. 7 Nisan 1960: Menderes, grup toplantısında tahkikat encümeni kurulmasını önerdi. 18 Nisan 1960: Tahkikat encümeni kuruldu. 27 Nisan 1960: TBMM, tahkikat encümenine ek yetki veren kanun tasarısını kabul etti. 28 Nisan 1960: CHP’li Orhan Birgit’in daha sonra “Biz organize ettik.” dediği öğrenci olayları başladı. 27 Mayıs 1960: Cunta darbe yaptı.
    </p>
    <p class="MsoNormal">
    </p>
    <p class="MsoNormal">
     ‘Babam ateş ederken sarhoştu’
    </p>
    <p class="MsoNormal">
     Yeşilhisar’da DP’lilere ateş eden CHP İlçe Başkanı Mustafa Ünal’ın oğlu Ahmet Ünal, babasının avukatlığını “İstanbul’da öğrencileri sokağa biz döktük.” diyen Orhan Birgit’in yaptığını söylüyor.
     <span>
     </span>
    </p>
    <p class="MsoNormal">
    </p>
    <p class="MsoNormal">
     Kayseri Yeşilhisar’da Mustafa Ünal bir efsane. 1942’de belediye başkanı seçilmiş, 1947 ve 1950’de de kazanmış. 3 Eylül 1950 seçimlerinde ülke çapında DP 600 belediyeyi kazanırken, CHP’nin kazanabildiği 60 yerden biri Yeşilhisar olmuş. 13 Kasım 1955 yerel seçimlerine CHP girmeme kararı alınca Mustafa Ünal bağımsız katılmış. Ancak DP’li Rıza Emre’ye 17 oy farkla kaybetmiş. Oğlu Ahmet Ünal, bu seçimde hile yapıldığını ileri sürüyor. Yeşilhisar’da olaylar, Mustafa Ünal’ın sıktığı kurşunlarla başlıyor.
    </p>
    <p class="MsoNormal">
     İlçenin hemen girişindeki benzin istasyonunda karşılıyor bizi Mustafa Ünal’ın oğlu Ahmet Ünal. Küçük odasında kabul ediyor. Babasını ve lise son sınıfta iken yaşadığı Yeşilhisar olaylarını anlatıyor. Ahmet Ünal, babasının çalkantılı siyasi hayatının peşinden sürüklenmiş. 17 Şubat 1960’daki olayda babasının silahını doldurup eline vermiş. 24 Mart’ta hükümet meydanındaki nümayişlerde ön saflarda yerini almış. 27 Mayıs’tan hemen önce Kızılay’da harp okulu öğrencilerinin yürüyüşüne şahit olmuş. Adapazarı’nda babasının davasını partililerle takip etmiş. “Nisan 1960’ta İstanbul’da öğrencileri sokağa biz döktük. Perde arkasındayım o işin. Öğrencilerin gösteri yapmasını istiyorduk biz. ‘Katiller, diktatörler!’ diye bağıracaklardı.” diyen CHP üst düzey yöneticilerinden Orhan Birgit, babasının avukatlığını yapmış. İhtilâlden iki gün sonra salıverilmiş babası. 27 Mayıs sabahı sokaklara dökülüp günlerce bayram sevinci yaşamışlar. Olaylarda çocukların ve gençlerin kullanıldığını söylüyor. Halk Partililerin ihtilâl olacağını bildiğine inanıyor.
    </p>
    <p class="MsoNormal">
     -Yeşilhisar’da olaylar çıktığında kaç yaşındaydınız?
    </p>
    <p class="MsoNormal">
     19 yaşındaydım, lisede okuyordum. Bir sene sonra 1961’de askere gittim. İlk kıvılcım buradan çıktı, iş büyüdü gitti.
    </p>
    <p class="MsoNormal">
     -Ortam var mıydı?
    </p>
    <p class="MsoNormal">
     Yoktu. Akraba olmadık bir adam yok. Mezhebi değişik adam yok. Hepsi birbiri ile kaynaşır, yardımlaşır. Sonra particilik keskinleşti, ayrım oldu.
    </p>
    <p class="MsoNormal">
     -Siyaset mi böldü?
    </p>
    <p class="MsoNormal">
     İsmet Paşa 54’te kaybedince bir daha Halk Partisi mahalli seçime girmeyecek diyor. Israr olunca ‘Yüzde 100 kazanma ihtimali olan iller girsin’ diyor. Burası, Halk Partili. 8 mahallenin 6’sı Halkçı, 2’si Demokrat. 16 aza var, 16’sı da Halk Partili. Burada babam bağımsız aday olarak girdi. Her yerin seçimi belli oldu, ilan edildi, dört gün geçti, ilan etmiyorlar, 4 gün sonra 17 oyla DP kazandı dediler. Tabii bu tansiyonu yükseltti. Belediyeyi alınca hükümet de bizden dediler. Derken sürtüşme başladı. Camiler ayrıldı, kız alıp vermemeye başladılar, nahoş durum oldu.
    </p>
    <p class="MsoNormal">
     -Babanız neden DP’lilere ateş ediyor?
    </p>
    <p class="MsoNormal">
     Babamın o geceye kadar silahla falan alakası yok. O gece sarhoş, ceza yazılmış. Öbür taraf da sarhoş, konuşma esnasında küfür falan oluyor. Çay ocağı var. Umuma ait değil, partiye çıkanlara çay veriliyor. Belediye başkanı partinin ocağına ceza yazıyor, babam itiraz ediyor. Yazdın, yazmadın derken küfürler olmuş. İçeri girdi, anamla uğraşıyor, silah elde, mermiler yere düşmüş, toplayamıyor. Mermileri topladık, şarjöre sürdük, emniyetini açtık, verdik eline. Fırladı gitti. Biz de peşinden gittik. Kim bu küfreden deyip üç el ateş ediyor.
    </p>
    <p class="MsoNormal">
     -Ateş edince ne oluyor?
    </p>
    <p class="MsoNormal">
     Üç mermi sıkmış, tabanca tutukluk yaptı, tuttular, sandalye vurup kafasını yardılar. Savcı yukarıda bekliyormuş, geldi. Aldılar karakola, milletin haberi yok, sabah bu duyuluyor, polis karakoluna gittik. Ortam iyice gerginleşti, milletvekilleri geldi, silah sıktığı adam davadan vazgeçti, oğlu vazgeçmedi, bir buçuk ay burada yattı, Kayseri’ye kaldırdılar.
    </p>
    <p class="MsoNormal">
     -Kayseri’ye sevkinde yine olaylar oluyor.
    </p>
    <p class="MsoNormal">
     Hapis olunca bütün millet ayaklandı. Cuma günü cam kırmaya başladılar. Halk Partililer, Demokratların; Demokratlar, Halk Partilerin camını kırıyor. Halk Partili cam kıranları jandarma alıyor, dövüyor. Onlar da kalabalık sülale, en büyük abisi elinden tutuyor. 9 kardeşiz birimiz ölse ne olur diye bağırarak yürüyorlar sokaklarda. Çarşının içinde ortalık karışıyor. Polis engellemeye çalışıyor, polis kendini korumak için ateş ediyor, üç kişi yaralandı. DP ileri gelenlerinden biri için ‘O sıktı’ dediler, o sıkmamış. Polis sıktı dediler, onu dövdüler. Halk adliyeye yürüdü, kaymakama yürüdü, ölen yaralanan yok, nümayiş kalabalık. Buna da Yeşilhisar idareye isyan etti dediler. Adliye binası yandı yıkıldı diye rapor verilmiş. Burada yakılan yıkılan adliye binası da yok. Adliye vekilini işten attılar.
    </p>
    <p class="MsoNormal">
     -Tahrik edenler de var mı bu olayları?
    </p>
    <p class="MsoNormal">
     Çocukları tahrik ediyorlar, camlar kırılıyor, geniş çaplı bir maksadı yok.
    </p>
    <p class="MsoNormal">
     -Babanızı kim savundu?
    </p>
    <p class="MsoNormal">
     Orhan Birgit, babamın avukatıydı, babam bir ay Adapazarı’nda yattı. Halk Partisi’nin ileri gelenlerindendi Birgit. 24 Mayıs’ta Adapazarı’nda mahkeme vardı. 27 Mayıs’tan iki gün sonra çıkardılar babamı. Hakim siyasi diyor, o benim şahsi meselem diyor. İhtilal olunca siyasi suçlular dışarı diyorlar. Orhan Birgit geldi, o da siyasi deyince, babam da siyasi dedi, artık.
    </p>
    <p class="MsoNormal">
     -Halk Partililer ihtilali biliyor mu?
    </p>
    <p class="MsoNormal">
     Bahri Yazır, kurmay albay, kahveye gelmiş ihtilalden çok önce, ‘Evet, siz çok sıkıntı çektiniz, ezildiniz ama biraz sabretmesini öğrenin, aydınlığa kavuşacağız’ diyor. Bir yerden ihtilâli doğruluyor, adı yok açıklamıyor ama söylemleri o doğrultuda.
    </p>
    <p class="MsoNormal">
     -Gazeteler nasıl haber yaptı bu olayları? Muhabirler var mıydı?
    </p>
    <p class="MsoNormal">
     Yeşilhisar’da gazeteci falan yoktu, birden bire olan bir hadise. Buradaki haberleri Kayseri’den yapmıştır. Gazeteci ile falan görüşmedik. Ya ilçe başkanından telefon edip öğrendi ya il başkanından aldı, kaynak onlar. Onda da bir sürü yanlış var. Hâlâ yanlış yazıyorlar.
    </p>
    <p class="MsoNormal">
     -27 Mayıs olunca sevindiniz mi?
    </p>
    <p class="MsoNormal">
     Sokaklara döküldüler, marş da söylendi, halaylar çekildi, hem de günlerce. İdamlara ise sevinen sevindi ama genelde üzüldüler. Biz bile üzüldük, Celal Bayar yaşadı da ne oldu?
    </p>
    <p class="MsoNormal">
     -Ne zaman öldü babanız?
    </p>
    <p class="MsoNormal">
     94 yaşında, dört-beş sene oldu. En son ne dedi biliyor musun? “Gidenlere hiç acımıyorum. Bu siyaset, insanı şahsi hayatından men etme sanatı. Ananın giydiği dondan haberim yok, sizin okulunuzdan haberim yok, size servet bir şey bırakmadım, kötü bir şey de bırakmadım, size son nasihatım şu: İşinize bakın, particilik yapmayın. Bir oyunuz var gidin nereye verirseniz verin.”
    </p>
   </p>
  </font>
 </div>
 <div>
 </div>
 <div>
 </div>
</div>


## Yorumlar

### Halil HARMANCI, 24 February 2011, 14:25
> Yazılanlar çok doğru ancak eksik, bir Bekir Küpeli ve Mustafa Ünal’la sınırlı gösterilmiş. Esas daha militanlar var hâlâ hayatta. Yeşilhisarlılar iyi bilir.

### Yonus GÜÇLÜTÜRK, 22 February 2011, 16:12
> Tarihe ışık tutan bu olaydan ders almak lazım. Geçmişi ve bugünü bir kıyaslayın, göreceksiniz ki senaryo aynı.  Hepsinin altından da CHP çıkıyor. Aklımızı başımıza alıp ona göre oy kullanmalıyız.

### Reşat Petek, 15 February 2011, 16:49
> CHP li İsa Gök`ün  halkı mahalle mahalle sokak soka direnişe çağırdığı bir dönemde bu hatırlatma önemli...elinize sağlık İdris Bey

Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=6E7FA04B27A9D09D4F041AB7032983D9?newsId=28672), [web.archive.org (arşiv bağlantısı)](http://web.archive.org/web/20120210231956/http://www.aksiyon.com.tr:80/aksiyon/newsDetail_getNewsById.action;jsessionid=6E7FA04B27A9D09D4F041AB7032983D9?newsId=28672)
