# Şengal'den İstanbul'a hep aynı adres: IŞİD

*İdris Gürsoy 2016.01.18*

<div class="pNewsDetailMainContent ctx_content" itemprop="articleBody">
 <p>
  Dünya, Ağustos 2014’te sınırımızın yanı başından gelen görüntülerle sarsıldı. Binlerce kadın, çocuk, yaşlı canlarını kurtarabilmek için topraklarını terk ediyordu. IŞİD’in eline düşen erkeklerin başları kesiliyor, kadınlar ve çocuklar köle pazarlarında satılıyordu. Sapık anlayışa göre, Ezidiler gayrimüslimdi ve mallarına çökülebilir, canlarına kastedilebilirdi! Şengal yerle bir edildi. Malları yağmalandı. Kadim bir halk, asırlardır yaşadığı topraklarından tenkil ve tehcire uğradı. Türk kamuoyu da böylesine bir göç dalgasından sonra Irak’ta yaşayan Ezidilerin varlığını öğrenmiş oldu. Sınırımızdaki kamplara yerleşenlere kucak açıldı.
 </p>
 <p>
  Ezidilerin vatanı Şengal’de bugün durum nasıl? ABD’nin hava müdahale desteği ve kara operasyonlarıyla IŞİD çekilse de Kuzey Irak Bölgesel Yönetimi ve PKK nüfuz mücadelesi veriyor. Şengal’e hâkim olan, bölgeye hâkim olacak. Arkadaşımız Haşim Söylemez, zorlu bir yolculuktan sonra Şengal’e girdi. Hayalet şehirde dolaştı. Şehrin dışındaki kamplarda yaşayan Ezidilerle konuştu. IŞİD korkusu hâlâ geçmiş değil. Ancak Ezidiler, Şengal’e dönmek istiyor, çünkü orası vatanları.
 </p>
 <p>
  Peki, Türkiye kendisini de hedefe koyan IŞİD’e karşı ne yapıyor? Bu soruya cevap olacak dosyaları da okuyacaksınız Aksiyon’da. Geçen çarşamba, İstanbul’un göbeği Sultanahmet’te bir canlı bomba kendini patlattı. Menfur saldırıda 10 turist hayatını kaybetti. Bu ne ilk saldırıydı, böyle giderse ne de son olacak. İstihbarat ve güvenlik zaaflarını araştıran haberlere yasak geldi. 109 kişinin can verdiği Ankara’daki terör eyleminden sonra mercek altına alınması gereken IŞİD canlı bombaları, İstanbul’da nasıl böylesine ellerini kollarını sallayarak dolaşabiliyorlar?
 </p>
 <p>
  Diğer bir dosya Gaziantep’teki IŞİD hücrelerini konu ediyor. Herkese kapıları açık militan eğitim merkezleri... Gençler nasıl canlı bomba yapılıyor? Ailelerin feryatlarına niçin kulaklar tıkandı?
 </p>
 <p>
  Bu hafta bir de misafir kalemimiz var. Güvenlik Stratejileri Araştırma Merkezi (GÜSAM) Başkanı Ercan Taştekin, IŞİD ile mücadelede yapılan hataları Aksiyon için yazdı.
 </p>
 <p>
  Ülke IŞİD’in eylem alanı hâline gelmişken AK Parti ve Beştepe’nin peşine düştüğü kişilerin biyografilerini de çalıştık. Terör soruşturmasına uğrayan kişilerin ortak özellikleri, Kur’an ve sünnete bağlı, müspet çizgiden sapmayan saygın simalar olmaları. Nereden gelirse gelsin terörü her zaman lanetleyen bu güçlü Anadolu İslam’ı yok edilmek isteniyor. Görüş, düşünce ve eserleriyle barışı, hoşgörüyü, birlikte yaşamı, ötekine saygıyı savunan bilim adamları nasıl ‘terörist’ ilan edilebilir? Bu muamele IŞİD’in ekmeğine yağ sürmez mi? Sizin gibi inanmıyor diye insanları katletmekle, sizin gibi düşünmeyenlere karşı cadı avı yürütmek arasındaki benzerlik çarpıcı değil mi? Bu ne insani ne de İslami bir anlayış.
 </p>
 <p>
  Size bir de güzel haberimiz var. İnteraktif dergi uygulamamız, Android tablet ve telefonlar için Google marketteki yerini aldı. İOS (iPhone-iPad Operating System) cihazlar içinse en kısa zamanda Apple markette olacak. Bazı önemli dosyalarımızın İngilizceleri de sitemizde yer alacak.
 </p>
 <p>
  Güzel haftalarda buluşmak temennisiyle...
 </p>
</div>


Kaynak: [www.aksiyon.com.tr](http://www.aksiyon.com.tr:80/editor/sengalden-istanbula-hep-ayni-adres-isid_553603), [web.archive.org (arşiv bağlantısı)](http://web.archive.org/web/20160122024105/http://www.aksiyon.com.tr:80/editor/sengalden-istanbula-hep-ayni-adres-isid_553603)
