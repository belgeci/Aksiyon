# Sır küpü istihbarat başkanı

*İdris Gürsoy 2015.04.28*

<div class="pNewsDetailMainContent" itemprop="articleBody">
 <blockquote>
  <p>
   <span>
    Amerikan istihbaratını yarım asır yöneten John E. HoOver’ın kirli geçmişi, istihbaratçıların elde ettikleri şantaj dosyalarıyla ülke yönetimlerini nasıl yönlendirdiğini ortaya seriyor.
   </span>
  </p>
 </blockquote>
 <p>
  Amerikan Federal Soruşturma Bürosu (FBI) 1900’lerin başında Adalet Bakanlığı’na bağlı çalışan basit bir soruşturma birimiydi. Yetkileri sınırlı, imkânları dardı. O küçük birimi bugünkü yapısına taşıyan, devasa yetkilerle donatan kişi ihtiraslı ve gizemli bir memurdu. Sakin ama planlı adımlarla kurduğu oyunlarla FBI’ı büyüttü. FBI güçlendikçe o da büyüdü, güçlendi. Kara propaganda, şantaj, algı operasyonlarıyla iktidarı kendine mecbur kıldı. Komünizm tehdidini haddinden fazla büyüttü, halkı, iktidarı FBI’a arka çıkmaya mecbur bıraktı. Sonraki yarım asır ülkenin istihbaratını şahsi hırsları çerçevesinde yönetti. 1972 yılında, 77 yaşındayken geçirdiği kalp krizi sonu oldu. Arkasından ne iktidar ne de Amerikan muhalefeti gözyaşı döktü… Aradan geçen 43 yıla rağmen hâlâ üzerindeki tartışmalar süren o sıra dışı istihbaratçı; John E. Hoover’dı.
 </p>
 <p>
  Akla gelmedik türlü oyunlarla Amerikan istihbaratını 48 yıl yöneten Hoover, yöntem ve uygulamalarıyla çok ciddi eleştiriler aldı. Time, ölümünden 3 yıl sonra ‘Efsane artık parçalanıyor’ başlığı ile Hoover’ı kapağına taşıdı. Dergi; “Sovyet gangsterlerini dağıtan ve FBI’yı siyasilere alet ettirmeyen efsanevi bir şahıs” olarak tarihe geçen Hoover’ın yaptıklarının bir kısmı doğru olsa da içinde abartılar olduğunu yazıyordu. Time’a göre; Hoover’ın komünizme karşı yürüttüğü mücadele de aslında aşırı tehlike olmamasına rağmen insanların gözüne girmek içindi.
 </p>
 <p>
  Hoover yönetimindeki FBI, suç soruşturmasında hukuk dışı ve otoriter yöntemlere başvurduğu için eleştiriliyordu. Metotları yasal olmayan dinlemeler, hırsızlık, sızmalar ve önceden yerleştirilen delillerdi. En kötüsü de bazı şüphelilerin öldürülmesiydi. Hoover’dan geriye kalan bazı dosyaları 1974 yılında gördükten sonra dönemin Adalet Bakanı Laurence Silberman şu demeci verecekti: “J. Edgar Hoover, âdeta pislik toplayan bir kanalizasyon gibiymiş. Artık inanıyorum ki kendisi tarihimizin en kötü kamu görevlisiydi.”
 </p>
 <p>
  Washington DC’de 1 Ocak 1895 tarihinde doğan ve hukuk eğitimi alan J. Edgar Hoover, Amerikan Federal Soruşturma Bürosu FBI’ın kurucusu ve ilk başkanıydı. Hoover, Calvin Coolidge, Herbert Hoover, Franklin D. Roosevelt, Henry Truman, Dwight Eisenhower, John F. Kennedy, Lyndon Johnson ve Richard Nixon dönemlerinde büronun başında kaldı. 1935’te Soruşturma Bürosu’nun adı FBI olarak değişti. Silah taşıma, operasyon yapma ve tutuklama yetkisi verildi.
 </p>
 <p>
  Muhalif herkesin “komünistlikten”, “vatan hainliğinden” ya içeri tıkıldığı ya da sürgün edildiği bir ‘cadı avı’ süreci başladı. Birkaç yıl içinde tam 450 bin ‘vatan haini’, biyografik bilgileriyle fişlendi.  Zira Hoover’a göre, “herkes hakkındaki her bilgi önemliydi ve bir bilgi kırıntısının bile işe yarayabileceği bir gün gelebilir”di.  Hooveer, bilimsel bir suç araştırma laboratuvarı ve FBI Ulusal Akademisi’ni kurdu. Dünyanın en büyük parmak izi kataloğunu oluşturdu. 1930’ların başında ünlü mafya babalarını yakalayarak ününü Amerikan kamuoyuna duyurdu.
 </p>
 <p>
  ŞANTAJ KASETLERİ
 </p>
 <p>
  J.E. Hoover, FBI gibi bir kurumun kendisine sağladığı gücü başta emri altında çalıştığı ABD başkanları ve siyasiler olmak üzere kendi üstlerinin aleyhine kullandı. Başkanların hiçbiri Hoover’ı görevinden uzaklaştırmaya cesaret edemedi.
 </p>
 <p>
  Time, “Bir demokraside bir bürokratı tam 48 yıl ülkenin en hayati kurumlarından birinin başında ne tutabilir?” diye soruyor ve cevabını da; “Herkesin bildiği gayriresmî bir sırrı vardı: Şantaj.” diye açıklıyordu. Özel olarak ise seks dosyaları... Time’a göre Hoover’dan herkes korkuyordu. Kimse eleştirmeye cesaret edemiyordu. Hoover’ın elinde siyasilerin itibarlarına fazlasıyla zarar verebilecek belgeler bulunuyordu. Siyasilere istediklerini verdi. Başkan Lyndon Johnson, Kennedyler hakkında bilgi edinmek, adayları dinlemek için FBI’ı kullandı.
 </p>
 <p>
  Birçok gazeteci Edgar Hoover’ın tarihin en büyük “dosyacılarından” biri olduğunda hemfikir. ABD Başkanı Truman, 12 Mayıs 1945 tarihinde yazdığı notta, Hoover’ın ve ekibinin “başları sıkıştığında kullanmak için herkes hakkında seks dosyası ve şantaj malzemesi biriktirmesinden” yakınmış ve “Böyle giderse bizim de Gestapomuz olacak.” demişti. Başkanlar Harry Truman, JFK ve Lyndon Johnson’un Hoover’ı görevden almayı düşündükleri söylense de Hoover’ın elinde onlara ait çok fazla bilgi olduğu için alamadıklarına inanılıyordu. Kongre’den de aynı nedenden güçlü bir destek alıyordu Hoover.
 </p>
 <p>
  Senato Araştırma Komisyonu 1963 yılında, Doğu Alman göçmeni ‘hayat kadını’ Ellen Rometcsh adı etrafında ABD Başkanı John F. Kennedy’nin sonunu getirebilecek bir soruşturma başlattı. Konu bazı gazetelere sızdırıldı. Başkan Kennedy ile kardeşi Adalet Bakanı Robert F. Kennedy skandalın kamuoyuna bütün boyutları ile yansımasını önlemesi ve komisyonun soruşturmayı durdurması için FBI Başkanı Hoover’a gitti. Oysa Hoover başından beri olayı biliyordu ve gazeteye de skandalı kendisi sızdırmıştı, bu anı bekliyordu. Kennedylere bir anlaşma teklif etti. Başkan, görevden alınmasını gündeme getirmeyecekti. Kennedyler çaresiz bu teklifi kabul etti. Hoover, hemen harekete geçti, senato’dan iki parti lideri ile görüşerek, onlarca senatör hakkında elinde tuttuğu seks dosyalarını masaya sürdü; “Senato’nun Başkan Kennedy’nin seks hayatı ile ilgili soruşturma kararı alması hâlinde Washington’da herkesin sırlarının ortaya döküleceği” tehdidini savurdu. Üçlü toplantıdan hemen sonra Senato Araştırma Komisyonu Rometsch skandalı konusunda soruşturmaya gerek olmadığını açıkladı.
 </p>
 <p>
  MEDYA SİHİRBAZI
 </p>
 <p>
  Hoover medyayı da ele almakta çok yetenekliydi. FBI’ın elinde karşıt gazetecilerin listeleri vardı ve bunlardan her fırsatta uzak duruyorlardı. FBI hakkında iyi şeyler yazan gazetelerse önemli haberlerle ödüllendiriliyordu. Time, bağımsız gazeteciler ve araştırmacılara dayanarak, FBI eski başkanının şöhretini lekeleyen bazı sırlarını da şöyle sıralıyordu:
 </p>
 <p>
  “Ajanları bazen şiddeti engellemektense daha çok provoke etti. Mesleğinde çoğunlukla elde ettiği bilgileri büroya sempati uyandırmak için kullandı. Bir siyasinin kızının uyuşturucu kullandığını öğrenince yanına gidip bu bilginin sır olarak kalacağını söyledi ve büroya bir arkadaş kazandırdı. Bir başka vaka da bir milletvekilinin homoseksüel olduğunu anladı ve bunu da açığa çıkarmayacağını söyleyerek o siyasinin güvenini kazandı.”
 </p>
 <p>
  Hoover döneminde, aralarında, Kennedy, Martin Luther King, Malcolm X gibi etkili liderlerin de olduğu onlarca kişi faili meçhul cinayet kurbanı oldu. Mafya ve yolsuzluk ise âdeta patladı. Hoover sürekli birileri ile çatıştı. Ku Klux Klan’ın içine sızılarak birkaç dava çözüldü ancak Martin Luther King çözülen davaların gidişatından memnun değildi. King’in eleştirileri üzerine Hoover ona “Amerika’nın en kötü tanınmış yalancısı” dedi. King’e karşı kan davası başlattı. Otel odasına böcek yerleştirdi ve karısıyla arasını bozmaya çalıştı.
 </p>
 <p>
  CIA kurulduktan sonra Hoover bürokratik bir darbe yedi. Ama komünizme karşı verilen mücadelede etkin rol alarak kurumu öne çıkarmayı başardı. Senatör Joseph McCarthy dönemindeki ‘cadı avı’nın arkasında Hoover vardı. Soğuk Savaş yıllarında McCarthy’nin başkanlığını yaptığı soruşturma komitesi, hükümet kurumlarına sızmaya çalışan komünistleri ortaya çıkarmaya çalışıyordu. 1947-1956 yılları arasında binlerce kişi ‘komünist’ diye sorgulandı.
 </p>
 <p>
  FBI, memurların faaliyetlerini kontrol altına aldı. Hollywood yıldızları, bilim adamları, gazeteciler ve sendikacılar hedefteydi. Senatör McCarthy’nin cadı avı listesine girenlerin çoğu işini kaybetti. Baskılar sonucunda, Charlie Chaplin, Albert Einstein ülkeyi terk etmek zorunda kaldılar. Gazeteciler ve medya patronlarına baskı arttı. Bazı gazetelere boykot uygulandı. Kiliseler ve din adamları soruşturma geçirdi.
 </p>
 <p>
  Hoover’ın yardımcısı William Sullivan, daha sonra tüm belge ve bilgilerin McCarthy’ye kendileri tarafından servis edildiğini açıkladı. Joseph McCarthy, Başkan Eisenhower’ın göreve gelmesinin ardından 1954’te görevden alındı, bir Senato komitesinde sorgulandı. Aralık 1954’te 76’ya karşı 22 oyla suçlu bulundu. 1957’de, 49 yaşında öldü. Senatör McCarthy ile işbirliği yapan kimi aydın ve sanatçılar daha sonra ABD toplumundan özür diledi.
 </p>
 <p>
  Edgar Hoover, FBI memuru Clyde Tolson’u 1930 yılında yardımcısı yaptı. Hoover, öldüğünde Tolson hâlâ FBI Başkan Yardımcısı’ydı. FBI Başkanı Hoover ile Yardımcısı Tolson’un meslektaşlığı tarihte örneği bulunmayan bir “yakınlığa” sahip olunca dikkat çekti. Hiç kimse Hoover’ın seksüel tercihinden ölünceye kadar açık açık konuşmaya, yazmaya cesaret edemedi. Hoover öldüğünde “hayat sırdaşı” Clyde Tolson’ın günlerce FBI’da dosya imha etmekle uğraştığı iddia edildi. Tolson’un imha ettiği dosyalardan en önemlileri politikacılar hakkında olanlardı. Senatörler hakkında 883 dosya ile milletvekilleri hakkındaki 722 dosyanın içeriklerini kimse öğrenemedi.
 </p>
</div>


Kaynak: [www.aksiyon.com.tr](http://www.aksiyon.com.tr/portreler/sir-kupu-istihbarat-baskani_550708), [web.archive.org (arşiv bağlantısı)](http://web.archive.org/web/20150807161301/http://www.aksiyon.com.tr/portreler/sir-kupu-istihbarat-baskani_550708)
