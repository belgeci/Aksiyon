# Savaş oyununun arka planı

*İdris Gürsoy 2016.02.23*

<div class="pNewsDetailMainContent ctx_content" itemprop="articleBody">
 <p>
  Türkiye, Suriye’de savaşa girecek mi? Günlerdir bu sorunun cevabı aranıyor. Tarihin kaydettiği en büyük savaşlardan 1. Dünya Savaşı’nın bir tabancadan çıkan mermi ile başladığı düşünülürse, sınır ötesine Türk topçu atışları da yeni bir dünya savaşını tetikleyebilir.
 </p>
 <p>
  Türkiye açısından YPG, PKK’nın Suriye’deki uzantısı ve bir terör örgütü. Kobani’den sonra Azez’i de alırsa sınırımızda ‘PKK devleti’ için büyük bir adım atılmış olacak. Kandil’den daha tehlikeli bir şekilde, Suriye sınırımıza boydan boya yerleşecek PKK irtibatlı bir oluşum ülke güvenliği açısından kabul edilemez. Diğer yandan IŞİD’e karşı mücadelede Amerika’ya karada savaşan güçler lazım. YPG, asker gücü ile vazgeçilmez bir müttefik olarak hem Rusya hem de ABD için önem taşıyor. ‘Top atışlarını durdur’ diyen BM Güvenlik Konseyi ise Suriye politikamızda ne kadar yalnızlaştığımızı gösteriyor.
 </p>
 <p>
  Türkiye, İslam ve demokrasiyi bağdaştırmasıyla düne kadar Ortadoğu ülkeleri için örnek gösteriliyordu. Ne yazık ki şimdilerde insan hakları ihlallerinin yaşandığı, gazetecilerin tutuklandığı, yasakların ve keyfiliğin hüküm sürdüğü ve komşuları ile sorun yaşayan bir ülke hâline geldi. Batılılar Türkiye’yi bir Avrupa ülkesi değil, Ortadoğu’nun sorunlu bir ülkesi sayıyor. Avrupa Birliği hayalleri soluyor. Daha fazla özgürlük, daha fazla demokrasi ve evrensel değerlerin egemen olduğu bir ülke hedefi, yerini tek partili/tek adamlı baskıcı bir rejime dönüşme çabalarına bırakıyor.
 </p>
 <p>
  Suriye’de savaş oyunu bu anlamda keskin bir ayrışmaya yol açabilir. Başkentte güvenliğin en üst düzeyde olduğu bir noktada askerî personeli taşıyan servis araçlarına düzenlenen bombalı saldırı, savaş değirmenine su taşıyacak. IŞİD, PYD ve PKK saldırıyı üstlenmedi. Ankara’nın kalbi hedef alınırken istihbarat ve emniyet ne yapıyordu? Menfur hadisede ölen 28 kişiden 20’sinin rütbeli asker olması, Suriye bataklığına girmeye ayak direyen TSK’ya bir mesaj mıydı?
 </p>
 <p>
  Oysa demokratik gelişmenin bir tarihi var. Osmanlı’nın son döneminde başlayıp Cumhuriyet Türkiye’si ile devam eden bir süreç bu... Türkiye, varlığını muasır medeniyet seviyesini hedefleme üzerine bina etmiş bir ülke. “Yurtta sulh, cihanda sulh” ilkesi ile komşularla ilişkilerini hep geliştirmeye çalıştı. Avrupa Birliği’ne girmek bir devlet politikası oldu. YPG ile savaş müttefiklerle savaşa dönüşürse Batı’dan iyice dışlanan bir ülke durumuna düşebiliriz. NATO üyeliği, AB macerası gibi dış dinamiklerin değişim baskısı ile demokratik reformları yapabilen ülke, iç dinamiklerin insafına kalırsa gideceği yer, Türk tipi başkanlık sistemi gibi abuk sabuk otoriter bir rejimdir.
 </p>
 <p>
  Ulusal güvenlik ile ilgili tedbirleri süratle alalım ama Batı ile ilişkileri sıfırlamadan bir çözüm yolu aramalıyız.
 </p>
 <p>
  Bu arada, ‘Devletin kalbinde bomba patlatılırken emniyet ve istihbarat ne yapıyordu?’ diye sormuştum ya! Manisa’da, Samsun’da fakir çocukları okutmak için burs veren hayırsever insanları gözaltına alıyordu! Tarihe not düşülsün...
 </p>
</div>


Kaynak: [www.aksiyon.com.tr](http://www.aksiyon.com.tr:80/editor/savas-oyununun-arka-plani_553906), [web.archive.org (arşiv bağlantısı)](http://web.archive.org/web/20160227123748/http://www.aksiyon.com.tr:80/editor/savas-oyununun-arka-plani_553906)
