# Kamuda jurnalleme dönemi

*İdris Gürsoy 2015.12.21*

<div class="pNewsDetailMainContent ctx_content" itemprop="articleBody">
 <p>
  12 Eylül sonrası kurulan ANAP (Anavatan Partisi) hükümetinin bir bakanından dinlemiştim. Kendisine bağlı bir kuruma müdür atamak istiyor. Ancak bir türlü başarılı olamıyor. Dayanamayıp Personel Genel Müdürü’nün odasına giriyor. “Neden atamıyorsunuz bu ismi?” diye çıkışıyor. Müdür, “Efendim, dosyası mükemmel. Ancak hakkında MİT’ten gelen bir yazı var.” diyor. Bakan, zarfı açınca, içinden tek sayfa iki cümlelik ‘fişleme’ kaydı çıkıyor: “Dev-Sol’cudur!”
 </p>
 <p>
  Eski bakan, “Üniversitedeki bir eyleme katıldığı için fişlenen bu kişi hakkında iki dosya vardı. Biri nor-mal personel dosyası, başarılarla dolu; diğeri de fişleme notu. Eğitimi ya da liyakatine bakılmıyor, kim tarafından, nasıl tutulduğu bile belli olmayan istihbarat bilgisi dikkate alınıyordu. O not hukuki değildi, yırtıp attım.” demişti.
 </p>
 <p>
  Bugün Türkiye’de 12 Eylül’deki gibi bir darbe dönemi yok. Olağanüstü dönem hükümeti bile yok. Ancak uzunca bir süredir kamu kurumlarında fişleme listeleri elden ele dolaşıyor. Tayin ve terfilerde özel bir ekip tarafından yapılan fişlemeler esas alınıyor. Bu yeterli bulunmamış ki yeni bir kanunla büyük bir tasfiyeye hazırlanıyorlar. Kapak dosyamızda ayrıntılarını okuyacaksınız. 3 milyon 300 binden fazla kişiyi yakından ilgilendiren bir kanun tasarısıyla karşı karşıyayız. Meclis’ten geçerse öğretmeninden öğretim görevlisine, postacısından polisine, askerinden kâtibine kadar herkes iki satır bilgi notu ile işten atılabilir hâle gelecek. Aleviler, Sünniler, Kürtler, Ermeniler, sağcılar, solcular, aktivistler kim varsa fişlenecek.
 </p>
 <p>
  657 sayılı kanunun değişmesi gereken yönleri olabilir. Ancak yasalarda tanımı olmayan suçlar icat ederek masum insanları mağdur etmek bir Ortaçağ uygulaması. Teröre bulaşmış memuru yasalar zaten cezalandırıyor. Muhalefet partileri ve sendikalar engelleyemezse kaynayan cadı kazanına muhalif partilere oy veren herkes atılacak. Kamuda jurnalleme dönemi başlayacak.
 </p>
 <p>
  ‘Kanun paralel yapıya yönelik’ denilerek kamuoyunun bir kısmı ikna edilmeye çalışılabilir. Ancak Rusya ambargosunun AK Parti’ye oy verenleri de vurduğunu hatırlatalım. Yarın bu kanun geçtiğinde kimlerin yanacağını bilemeyiz. Anayasa Mahkemesi, 2014’te benzer bir kanunu ‘hukuksuz’ bularak iptal etmişti. Ahmet Davutoğlu, Beştepe’nin etkisi ile tasarıyı Meclis’e getirirse, o fişleme listelerindeki isimlerin karşısında ‘Hocacı’, ‘Gülcü’ ibarelerinin olmayacağını da kimse garanti edemez. Davutoğlu’nu destekleyen gazetecilerin nasıl itilip kakıldığını, ihanete varan suçlamalara maruz kaldığını da yine bu sayımızda okuyacaksınız…
 </p>
 <p>
  Güzel haftalarda buluşabilmek dileğiyle...
 </p>
</div>


Kaynak: [www.aksiyon.com.tr](http://www.aksiyon.com.tr/editor/kamuda-jurnalleme-donemi_553307), [web.archive.org (arşiv bağlantısı)](http://web.archive.org/web/20160120214018/http://www.aksiyon.com.tr/editor/kamuda-jurnalleme-donemi_553307)
