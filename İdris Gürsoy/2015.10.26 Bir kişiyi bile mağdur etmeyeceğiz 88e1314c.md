# Bir kişiyi bile mağdur etmeyeceğiz

*İdris Gürsoy 2015.10.26*

<div class="pNewsDetailMainContent ctx_content" itemprop="articleBody">
 <p>
  <em>
   “İktidar olduğumuzda ne İmam Hatipler kapanacak ne de başörtüsü yasağı geri gelecek.” sözünü veriyor, Kılıçdaroğlu. Risale-i Nurlara konan kısıtlamanın, CHP’nin Anayasa Mahkemesi’ne başvurusundan sonra kaldırıldığını hatırlatıyor.
  </em>
 </p>
 <p>
  Kemal Kılıçdaroğlu 2010’da Deniz Baykal’ın yerine genel başkan seçildiğinde, kamuoyunda soru işaretleri vardı. İsmet İnönü ve Deniz Baykal gibi karizmatik şahsiyetlerin liderlik yaptığı CHP’de koltuğu doldurabilecek miydi? Partinin grup başkan vekilliği gibi önemli bir görevden geliyordu. Koltuğunu yadırgamadı, ekibini kurdu, programı yeniledi ve büyük seçim başarılarına imza atmasa da sürekli kendini geliştirdi. Toplumun bütün kesimleriyle iyi ilişkiler kurmaya özen gösterdi. 7 Haziran’dan sonra bir koalisyon hükümeti kurulabilseydi, uzun yıllardan sonra CHP’yi iktidara taşımış olacaktı. Ancak bu gerçekleşmedi.
 </p>
 <p>
  CHP Genel Merkezi’nde sabah saatleri. İnanılmaz bir sessizlik ve sakinlik var. Sanki seçime sayılı günler kalmadı! Asansörden genel başkan katına çıkıyoruz. Kemal Kılıçdaroğlu, güler yüzle karşılıyor bizi. Sesi kısık bir lider var karşımızda. Kolay değil, Türkiye gibi o da seçim yorgunu. “Dün kaç yerde konuşma yaptım, bilmiyorum.” diyor. Akşam eve gidince kanepeye uzanıp dinlenmeye çalıştığını anlatıyor. Eşi ve çocukları, ne olur bir kelime konuş, deseler de onlarla konuşamadığını belirtiyor. “Önce ben size sorayım; çay, kahve ne alırsınız?” diye nezaketini gösteriyor. “Hapisteki arkadaşlar nasıl?” diye soruyor. Hidayet Karaca hakkında bilgi alıyor. Mütevazı, nazik, kendine güvenen, duyarlı bir siyaset adamı profili çiziyor.
 </p>
 <p>
  Kılıçdaroğlu, 1 Kasım’da yeniden sandığa giderken oy oranlarında artış olduğunu kaydediyor. Tek başına iktidar olamazsa koalisyona hazır olduğu mesajını veriyor. AKP-CHP hükümetini, Recep Tayyip Erdoğan’dan dolayı pek mümkün görmüyor. 7 Haziran’dan sonraki ilk görüşmede Ahmet Davutoğlu’nun “Koalisyon görüşmelerine geçelim.” teklifinden sonra araya giren Ömer Çelik’in “Buna koalisyon görüşmesi değil, koalisyon ön görüşmesi diyelim.” diye müdahalesini anlatıyor. “Erdoğan bu koalisyonu yine istemeyecek. Çünkü sarayın korkusu var.” diyor.
 </p>
 <p>
  CHP’nin tek parti döneminde dindarları mağdur eden bazı uygulamaları toplumsal hafızaya kazınmış. AKP zaman zaman bunu kullanıyor. Bu yüzden CHP’ye belli bir kitlenin oy vermesi mümkün görünmüyor. Ancak Kemal Kılıçdaroğlu, kendi iktidarları döneminde dindar, muhafazakâr kitlelerin kazanımlarından geriye dönüş olmayacağı sözünü veriyor. “Ne imam hatip kapanacak ne başörtüsü yasağı geri gelecek. Eğer bir kişi bile mağdur olsa kendim takip edeceğim.” derken bir de örnek veriyor. Risale-i Nurların devlet tekeline alınmasına karşı çıktıklarını ve konuyu Anayasa Mahkemesi’ne götürdüklerini söylüyor. “İstemesek götürmezdik ama burada basın özgürlüğünü ihlal var. Bu kitaplar basılıyor, zorla da dağıtılıp okutulmuyor, para ile satılıyor, isteyen alıp okuyor. Siz buna devlet olarak kısıtlama getiremezsiniz.” diyor. Nitekim CHP’nin başvurusu üzerine Anayasa Mahkemesi, Risale-i Nurları devlet tekeline alan kanunu iptal etti. AKP’nin yasağı, CHP’nin başvurusuyla sona erdirildi.
 </p>
 <p>
  Kılıçdaroğlu’nun masasındaki yakın tarih kitapları ilgi çekici. 27 Mayıs Darbesi’nden sonra Adnan Menderes ve iki bakanın idam edilmesinin bu tarihî olayın sağlıklı bir şekilde değerlendirilmesine engel olduğunu belirtiyor. Siyasete müdahalelerin kabul edilemez olduğunu vurguluyor. CHP lideri, eserlerini de okuduğu Mevlana’ya hayran. Konya’daki millî maçta Ankara’da ölenlerin anısına saygı duruşunda bulunulurken ‘yuhalama’ seslerinin yükselmesine çok üzüldüğünü belirtiyor. “Ne hâle getirdiler toplumu? Orada Müslüman olmayan insanlar bile acıyı paylaştı.” sözleri ağzından kurşun gibi çıkıyor. Taziye için gittiği evlerden bahsederken de “O insanların acılarını bir görseniz!” diyor.
 </p>
 <p>
  CHP lideri, canlı bombaların ortaya çıkmasından AKP’yi sorumlu tutuyor. Ankara patlaması öncesi emniyet ve istihbaratın teröristleri takip ettiğine işaret edip “Canlı bomba listesi elimizdeydi. Eylem yapmadıkları için yakalamadık.” diyen Davutoğlu’nun bu sözlerini, onun IŞİD’i terörist bir örgüt olarak görmediğinin itirafı sayıyor. “Polis Ankara saldırısını biliyordu. Operasyon yapma izni vermedi.” iddiasında bulunuyor.
 </p>
 <p>
  CHP lideri, basın üzerindeki yasaklara da şiddetle tepki gösteriyor. Sadece beyanatla yetinmeyeceğinin, özgür basını susturma girişimlerine karşı etkili mücadele edeceğinin sinyalini veriyor. Digitürk aboneliklerinin bütün teşkilatlarda iptal ettirildiğini, 7 televizyon kanalını ilgili uydudan çıkarma kararı alınması hâlinde ‘Televizyonlarıma Dokunma’ kampanyası başlatacağını belirtiyor.
 </p>
 <p>
  Kemal Kılıçdaroğlu, yargının tarafsızlığını yitirdiğinin de altını çiziyor. Tutuklama ve gözaltı kararları ile açılan davaları siyasi talimatların yerine getirilmesi olarak yorumluyor. 1 Kasım’dan sonra sulh ceza hâkimliklerinin kaldırılması için çalışacaklarını açıklıyor. Hukuk dışı uygulamalar yapan bürokratları da uyarıyor: “Siyasi iktidar istedi diye hukukun dışına çıkamazsınız. Suç işliyorsunuz. Her hukuksuzluğun hesabını soracağız.”
 </p>
 <p>
  Resme merakı bilinen Kemal Kılıçdar-oğlu’nun odasında Atatürk ve İsmet İnönü gibi kurucu liderlerin portrelerinin yanında iki tablo daha dikkat çekiyor. Nazım Hikmet’in armağanı bir tablo ile özürlü bir ressamın fırçasından çıkan bir tablo… Tek parti dönemindeki 12 yıllık cezaevi döneminde bir ara resme merak salan şair Nazım Hikmet, 1942’de Kuva-yi Milliye kahramanlarından biri olarak kabul edilen Kartallı Kazım’ın (İbrahim Göleber) portresini yapmış. Ünlü şairin “Kuva-yi Milliye Destanı” şiirinde de anlattığı Göleber, 1961’de 66 yaşında iken hayatını kaybetmiş. Portre, CHP lideri Kılıçdaroğlu’na Kazım’ın vârisleri tarafından hediye edilmiş.
 </p>
 <p>
  Diğer tablo 24 yaşındaki zihinsel engelli Muhammed Yalçın’ın imzasını taşıyor. Engelliler Haftası’nda açılan sergide tabloyu satın alan Kılıçdaroğlu, eseri makam odasına asmış. Kılıçdaroğlu, bir süre sonra da Yalçın’ı evinde ziyaret ettiğini anlatıyor. Muhammed Yalçın, uzun yıllar özel eğitim merkezinde öğrenim görmesine rağmen okuma-yazma öğrenemiyor. 2009’da Çağdaş Eğitim Uygulama Merkezi’nde ressam Harun Antakyalı ile tanışınca resim yapmaya başlıyor. Eserleri büyük ilgi görüyor.
 </p>
 <p>
  Kılıçdaroğlu’na, Erdoğan’ın aydınlara ‘Mankurt’ suçlamasını da soruyoruz: “İnanın cevap vermek istemiyorum.” diyor. Peki, CHP, Bülent Ecevit’le kazandığı 1974 ve 77’deki seçim zaferlerini bu seçimlerde olmasa bile bir sonraki seçimlerde tekrarlayabilir mi? Liderlik koltuğuna oturduğu günden beri anayasa, hukuk, insan hakları ve hürriyetleri gibi konularda ‘tutarlı’ bir çizgi izleyen ve yasaklardan değil, özgürlüklerden yana tutum takınan Kemal Kılıçdaroğlu, bu doğrultuda devam ederse neden olmasın?
 </p>
</div>


Kaynak: [www.aksiyon.com.tr](http://www.aksiyon.com.tr:80/secim/bir-kisiyi-bile-magdur-etmeyecegiz_552693), [web.archive.org (arşiv bağlantısı)](http://web.archive.org/web/20151031071541/http://www.aksiyon.com.tr:80/secim/bir-kisiyi-bile-magdur-etmeyecegiz_552693)
