# Yeni anayasa fikri tamam, sıra yöntemde

*İdris Gürsoy 2011.05.09*

<font class="agenda2NewsSpot">
 İlk defa sivillerin bir anayasa yapıyor olması bile başlı başına çok önemli bir gelişme. Yeni anayasa, yöntem ve şekil kavgasına feda edilmemeli.
</font>
<font class="newsDetail">
 <p>
  <p class="MsoNormal">
   ‘Abant’ın dili olsa da konuşsa... Bugüne kadar neler söylendi. Biz anayasa yorgunuyuz.’ Prof. Dr. Serap Yazıcı’nın sözleri ülkenin en önemli anayasa profesörleri, aydın, entelektüel ve gazetecilerinin ruh hâlini yansıtsa da iki günlük maratonun sonunda yeni, demokratik bir anayasa için her zamankinden ümitliydi herkes. Bir masanın etrafında farklı görüş, düşünce, inanç, kültür ve etnik kökenden insanlar gün boyu yeni anayasayı konuştu. Zaman zaman tansiyon yükselse de herkes eteğindeki taşı döktü, diğerinin sesine kulak verdi. Hiç kimse kendini ‘öteki’ hissetmedi, karşıt düşünceler saygı gördü. Alevi, Sünni, Türk ve Kürtler fikirlerini açıkça ifade etti. Demokratikleşme arzusunu dile getiren sözler kadar, barış fotoğrafının kendisi de önemliydi. Uzlaşılmayan bazı noktalar vardı; fakat 10 maddelik manifesto niteliğindeki sonuç metni yeni anayasa yapmanın mümkün olduğunun işaretiydi.
  </p>
  <p class="MsoNormal">
   Türkiye, anayasa tarihinde bir ilki gerçekleştirmeye hazırlanıyor. Sivil kuruluşlar ve akademik kurumların çabaları ile bu defa tepeden inme değil, aşağıdan yukarıya doğru yeni anayasa talebi yüksek sesle dile getiriliyor. 1960 darbesinden sonraki vesayetçi yapıyı pekiştiren 1982 Anayasası, topluma giydirilen deli gömleğiydi. Ülke artık bu anayasanın bunaltıcı ikliminden kurtulmak istiyor. Peki, bu nasıl olacak? Anketler toplumun yüzde 80’inin yeni anayasa istediğini gösteriyor; ancak hangi yöntemle yapılması gerektiği konusunda mutabakat olduğunu söylemek için erken.
  </p>
  <p class="MsoNormal">
   Geçen haftaki ‘Yeni Dönem Yeni Anayasa’ başlıklı 23. Abant toplantısı anayasanın önceliklerini ortaya koyarken işte bu ikinci soruya cevap olabilecek bildiri ile sürece önemli katkı sundu. Tartışmalardan bildiriye yansıyan maddelerde özellikle yöntem ve şekil tartışmalarıyla sivil anayasanın feda edilmemesi gerektiğinin altı çizildi. “Güven artırıcı tedbirler alınmalı. Etnik kimlik, ana dilinde eğitim gibi tartışma konuları temel hak ve özgürlükler başlığı altında değerlendirilerek aşılmalı. Evrensel haklar müzakere konusu yapılmamalı. Meşruiyet sorunu yaşamamak için katılımın üst düzeyde olacağı metin üzerinde anlaşılmalı. Meclis’ten çıkan anayasa milletin onayına sunulmalı.” gibi teklifler herkesin üzerinde mutabık olduğu maddelerdi.
  </p>
  <p class="MsoNormal">
   Bugüne kadar Türkiye pek çok fırsatı heba etti. Ancak Ergenekon ve Balyoz davası gibi süreçler, siyaset mühendislerinin elini kolunu bağladı. 12 Eylül referandumu ile darbe anayasasının özüne dokunuldu. Her ne kadar demokratikleşmenin önündeki mayınlar önemli ölçüde temizlense de hâlâ bu dönüşüm tamamlanmış değil. Vesayetçi elitler ve kurumların bu konuda direneceği muhakkak. Muhalefetin sürece destek verip vermeyeceği ise şüpheli, sivil toplum örgütlerinin ortak bir metin üzerinde anlaşıp anlaşamayacağı da.
   <span>
   </span>
  </p>
  <p class="MsoNormal">
   2007’de AK Parti için anayasa taslağı hazırlayan bilim kurulunun başkanı Prof. Ergün Özbudun gibi yeni anayasa ihtimalini yüzde 50 görenler olsa da, 12 Haziran seçiminden sonra tarihî bir fırsat yakalanacağına inananların sayısı ağır basıyor. Başkanlık sistemi ve Kürt sorunu ile ilgili tartışmaların süreci kesintiye uğratacağı endişeleri yersiz değil. Ancak karşı konulamayan toplumsal talep, doğru stratejiler ve sivil toplum eliyle yönetilebilirse bütün engeller aşılabilir. Pek çok ülke bu süreçleri yaşadı, sonunda başarıya ulaştı. Nitekim Akın Özçer, İspanya’daki anayasal süreçleri anlattı. Terör tehlikesinin demokratikleşmenin önünde engel olamayacağına işaret etti. Bazı Batılı ülkelerde olduğu gibi partilerden kendilerini bağlayan anayasa teklifleri istenebilir ve seçim sonrası bu vaatlerin yerine getirilmesi talep edilebilir. TUSKON, TÜSİAD, TESEV gibi sivil toplum kuruluşlarının anayasa çalışmaları yol göstericiydi. Benzer çalışmaların artması anayasayı ülkenin en önemli ve gündemden düşmeyen konusu hâline getirebilir.
  </p>
  <p class="MsoNormal">
   Kürt sorunu, laiklik tartışmaları ve vesayet kurumlarının varlığı toplumun bu yöndeki talebine ket vursa da Abant’a katılanlar, nasıl bir yol ve yöntem benimsenmesi gerektiği konusunda önemli ölçüde uzlaşmaya vardı. Yeni anayasa fikrinden tamamen vazgeçmektense 1982’den daha ileri, bugünün ihtiyaçlarına cevap veren; ancak gelecekte de daha iyi hamlelerle değişebilecek yeni anayasada uzlaşılabileceği görüşü ağırlık kazandı. “Ya hep ya hiç” diyen Altan Tan’ın düşüncesi pek taraf bulmadı. Alevi kökenli gazeteci-yazar Cafer Solgun yeni anayasa için toplum kesimlerinin empati yapması önerisini getirdi. Bu teklif katılımcıların hemen hepsi tarafından kabul gördü. Solgun ayrıca meselenin tek başına darbe anayasasından kurtulmak olmadığını, ülkenin inkârcı ideolojiden arındırılması gerektiğini söyledi. MHP eski milletvekili Nazif Okumuş ise ideolojisiz anayasa fikrine katıldığını belirtmekle birlikte anayasanın başlangıç ve genel esaslarının tartışılmaya açılması konusundaki endişelerini dile getirdi.
  </p>
  <p class="MsoNormal">
   Türkiye’nin en önemli sorunu, vesayet ve bu rejimin toplumda bıraktığı travma. Asker-sivil ilişkileri ile varlığını sürdüren vesayet kurumlarının Batılı standartlara gelmesi en temel sorun. Prof. Serap Yazıcı, yargının 12 Eylül referandumu ile vesayetçi kimliğinden uzaklaşmakla birlikte Anayasa Mahkemesi, Hâkimler ve Savcılar Yüksek Kurulu gibi kurumlarla ilgili yeni düzenlemelere ihtiyaç olduğunu söyledi. Ancak asıl üzerinde durulması gereken konu asker-siyaset ilişkilerinin yeni anayasada demokratik bir çerçeveye oturtulması. Vesayet kültürünün izleri de yok edilmeli; uzun vadede anayasanın yanında toplumun yakın tarihi ile yüzleşmesi ve eğitim, kültür alanında demokratikleşme adımlarının atılması gerekiyor. Hukuk fakülteleri de gündeme geldi. Zira bu süreç ancak çağdaş, demokrat hukukçularla sağlıklı işleyebilir. Anayasadan sonra da vesayetin izlerini ortadan kaldırabilmek için siyaset ve sivil toplum işbirliğinde İller İdaresi Kanunu’ndan başlayarak bütün yasaları değiştirmek, YSK, YÖK ve Diyanet İşleri Başkanlığı gibi kurumları yeniden ele almak, topluma yaşatılan acılarla yüzleşmek gerekiyor.
  </p>
  <p class="MsoNormal">
   Bolu Abant’ta onlarca bilim adamı yeni anayasa için saatler süren oturumları izledi. Prof. Mehmet Altan, tartışmalarda süre uzayınca dinlenmeye de vakit ayırma gereğini esprili bir dille hatırlattı; ancak bu katılımcıları etkilemedi. Milyonlarca kişi iki gün süren müzakereleri televizyon ve radyo vasıtası ile canlı takip etti. Gazeteciler ve yazarlar toplantıyı başından sonuna izleyip katkıda bulundu. 1960 darbesinden sonra Millî Birlik Komitesi’ne bağlı bir grup anayasa profesörü, 1980’den sonra ise kurucu meclis adı altında aynı yöntemle başka bir grup bilim adamı anayasa hazırladı. Hiçbirinde toplumsal katılım yoktu. Şimdi ilk defa sivil toplum örgütlerinin öncülüğünde milyonlarca insanın gözü önünde cereyan eden tarihî bir süreç yaşanıyor. Bu bile tek başına ülkenin nasıl bir değişimden geçtiğini gösteriyor.
  </p>
  <p class="MsoNormal">
   Abant’taki en önemli eksiklik, 12 Haziran’a giderken topluma projeler sunan parti temsilcilerinin katılımındaki düşüklüktü. AK Parti, CHP ve MHP’nin artık ertelenemeyecek noktaya gelen anayasa talebine daha fazla eğilmesi gerekiyor. Beyannamelerdeki sözler somut taslaklara dönüşmeli. Devlet Bakanı Egemen Bağış açış konuşması yapıp ayrıldı.
  </p>
  <p class="MsoNormal">
   Sonuç bildirgesinin hazırlandığı son oturumda, Prof. Mümtaz’er Türköne, katılımcıların hissiyatına şu sözlerle tercüman oldu: “İlham verici, yol gösterici konuşmalar yapıldı. Hepimiz yorgunuz, yıllardır aynı şeyi söylüyoruz. Anayasa yorgunuyuz. Ancak bu tatlı bir yorgunluk. Biz hazırız. Bu toplum yeni anayasayı yapacak.” Abant Platformu, yeni anayasa için ülkenin önüne seçimler öncesi ve sonrasına ilişkin yeni, gerçekçi bir yol haritası koydu. Toplum hazır, sivil toplum örgütleri arzulu, gözler 12 Haziran seçimlerinin sonuçlarında. Tarihin sunduğu altın fırsatın değerlendirilmesi için harekete geçirecek süreçte bir önemli duraktı Abant. Yine de nihai hedefe ulaşmak için artan bir tempoda çalışmalar sürecek. 12 Haziran’a kadar Abant Platformu yerel yönetimler, ana dilinde eğitim ve askerin denetimi gibi konularda raporlar hazırlayarak tartışmaya açacak. Anayasa çalışması yapan diğer sivil toplum kuruluşlarına destek verecek. Platform seçim sonrası da yeni anayasanın takipçisi olacak.
  </p>
  <p class="MsoNormal">
  </p>
  <p class="MsoNormal">
   YİNE YÜKSEK VE RENKLİ KATILIM VARDI
  </p>
  <p class="MsoNormal">
  </p>
  <p class="MsoNormal">
   Abant’tan bir Türkiye fotoğrafı çıktı. Çeşitli inanç gruplarından insanlar ile, İstanbul ve Anadolu üniversitelerinden anayasa profesörleri ilk defa bir araya geldi. Platforma katılan yeni isimlerle, TÜSİAD ve TESEV’in anayasa çalışmalarına katkıda bulunan öğretim üyeleri tecrübelerini paylaştı. Trabzon ve Diyarbakır baro başkanları, milliyetçi kesimi temsil edenlerle, Ermeni, Kürt, Alevi ve Sünni aydınlar birbirlerinin fikirlerine kulak verdi. Bazı isimler şöyle: Prof. Mete Tunçay, Prof. Ergun Özbudun, Prof. Levent Köker, Prof. Fuat Keyman, Prof. Ersin Kalaycıoğlu, Prof. Murat Belge, Prof. Mehmet Altan, Prof. Eser Karakaş, Prof. Sacit Adalı, Prof. Serap Yazıcı, Prof. Mümtaz’er Türköne, Prof. Mithat Sancar, Prof. Beril Dedeoğlu, Prof. Atilla Yayla, Prof. Turgut Tarhanlı, Prof. Vedat Bilgin, Prof. Yavuz Atar, Doç. Osman Can, Doç. Berat Özipek, Doç. Levent Korkut, İstanbul Barosu eski Başkanı Doç. Yücel Sayman, Yard. Doç. Nur Uluşahin, Nuh Yazıcı, Diyarbakır’dan Mehmet Emin Aktar, Trabzon’dan Mehmet Şentürk, Mardin’den Azat Yıldırım... Emekli Diplomat Akın Özçer, BBP Genel Başkan Yardımcısı Mustafa Destici, Muhsin Kızılkaya, Ümit Fırat, Altan Tan, Orhan Miroğlu, Cafer Solgun, Mehmet Uçum, Markar Esayan, Nazlı Ilıcak, Ergun Babahan, Bülent Keneş, Abdülhamit Bilici, Nazif Okumuş.
  </p>
  <p class="MsoNormal">
  </p>
  <p class="MsoNormal">
   SONUÇ BİLDİRİSİNDE NET TALEPLER YER ALDI
  </p>
  <p class="MsoNormal">
  </p>
  <p class="MsoNormal">
   <span>
   </span>
   Türkiye, 82 Anayasası’nın ikliminden kurtarılmalı
   <span>
   </span>
   Hak ve özgürlükler güvence altına alınmalı
   <span>
   </span>
   Demokratik ve çoğulcu yapı korunmalı
   <span>
   </span>
   Kimlikler, temel hak ve özgürlükler, seçilmiş otoriteler-asker yeniden yapılandırılmalı
   <span>
   </span>
   Siyasi partiler önerilerini ortaya koymalı
   <span>
   </span>
   Yeni Meclis anayasa yapabilir
   <span>
   </span>
   Yeni anayasa sürecinde Meclis dışı kesimler dışlanmamalı
   <span>
   </span>
   Başkanlık sistemi tartışmaları yeni anayasayı gölgelememeli
   <span>
   </span>
   Yeni anayasa tüm halkı içine alacak müzakere sürecinde yapılmalı
   <span>
   </span>
   STK’ların anayasa çalışmaları takdirle karşılanmalı.
  </p>
  <p class="MsoNormal">
  </p>
  <p class="MsoNormal">
   KİM NE DEDİ?
  </p>
  <p class="MsoNormal">
  </p>
  <p class="MsoNormal">
   Prof. Dr. Levent Köker
  </p>
  <p class="MsoNormal">
   (Abant Platformu Dönem Başkanı):
  </p>
  <p class="MsoNormal">
   1982 Anayasası milliyetçi bir anayasa. Temel hak ve hürriyetlerle ilgili, milliyetçi bir anayasa olmanın ciddi yük getirdiği görülüyor. Kürt sorunu başta, Alevi sorunu buna bağlı toplumsal kimlik, gayrimüslimlerin sorunları, bunların hepsi böyle homojen bir millet oluşturmayı güden anayasada taşınamıyor. Yeni anayasada, milliyetçilik meselesi ve egemenliğin formülasyonu yeniden düşünülmeli. ‘Egemenlik Türk milletine ait’ sözü yerine ‘Egemenlik kayıtsız şartsız Türkiye halkınındır’ demek daha doğrudur.
  </p>
  <p class="MsoNormal">
   Prof. Dr. Vedat Bilgin:
   <span>
   </span>
  </p>
  <p class="MsoNormal">
   Türk toplumu anayasal metinlerde yer alan felsefeyi ve zihniyet dünyasını çoktan aşmıştır. Anayasayı çok tartışıyor olmamızın sebebi budur. Yeni anayasa 60’tan sonra kurumsallaşan askerî vesayeti ortadan kaldırmalıdır. Toplum bu gömleğe sığmıyor, daha fazla özgürlük istiyor. Ana dilinin öğrenilmesi ve konuşulması yasaklarının tasvip edilmesi söz konusu olamaz. Etnik kimlikleri de koruyan, birey ve yurttaş özgürlüğü ekseninde bir anayasa yapmalıyız. Çoğulculuğu üreten yeni bir örgütlenme modeli daha gerçekçi olur.
  </p>
  <p class="MsoNormal">
   Prof. Turgut Tarhanlı:
  </p>
  <p class="MsoNormal">
   Türkiye, bir ilki gerçekleştirmeye çalışıyor. Sivil karakteri ön planda tutan sivil kurumlar faaliyet gösterse de faaliyetin ortaya koyulduğu iklime baktığımızda belli yasalarla sınırlanmış bir ortam var. Bunun zorlaştırıcı bir faktör olduğunu dikkate almak lazım. Güven artırıcı veya tesis edici önlemlerle özgür tartışma ortamını sağlamaya yönelik yasal değişiklikler önem taşıyor. Bu aynı zamanda uzlaşmayı artırıcı etkiyi doğurabilir. Güçlendirici bir döneme ihtiyaç olduğu kanısındayım.
  </p>
  <p class="MsoNormal">
   Prof. Ersin Kalaycıoğlu:
  </p>
  <p class="MsoNormal">
   Meşruluğu tartışmak istemiyorsak anayasayı mümkün olan en yüksek katılımla yapmalıyız. Temsili güçlü olan bir Meclis böyle bir anayasayı kabul edip referanduma sunmalı. Kurumsal bir çerçevede farklı sesler ortaya koymalı ve bir platform etrafında görüşmeliyiz. Kültürel süreci uzun süre devam edecek istikrarlı bir metin olmalı. Birkaç kuşak yaşayacaksa o dönemin şartlarına göre yeniden değişebileceğini de kabul etmemiz lazım. Çoğulculuğun birliği gibi bir şeyi hedeflememiz gerekiyor. Üç alan; kimlikler, temel hak ve özgürlük ile sivil asker ilişkilerinin çağdaş düzeyde saptanabileceği bir metin geliştirilmeli.
  </p>
  <p class="MsoNormal">
   M. Emin Aktar (Diyarbakır Baro Başkanı):
   <span>
   </span>
  </p>
  <p class="MsoNormal">
   Cumhuriyet tarihi boyunca Kürtlerin yaşadıklarını batıdakilere doğru anlatabilirsek yeni anayasanın oluşumu sırasında daha büyük destek alırız. Geçmişle yüzleşmediğimiz sürece yeni anayasa olmaz. Bu yapılamazsa mevcut vesayetçi sistemden kurtulamayız. Kürtlerin önemli bir kısmı ana dilinde eğitim istiyor. Bazı ülkeler eğitim diline hiç yer vermemiş. Resmî dil dışında eğitim hakkı tanıyan ülkeler de var. Türkiye’deki uygulama üniversitede başladı, ilköğretimden başlaması gerekiyor.
  </p>
 </p>
</font>

Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=21C9DFCE8732F1AA04ED46B034E1392D?newsId=29365), [web.archive.org (arşiv bağlantısı)](http://web.archive.org/web/20110513025127/http://www.aksiyon.com.tr:80/aksiyon/newsDetail_getNewsById.action;jsessionid=21C9DFCE8732F1AA04ED46B034E1392D?newsId=29365)
