# İktidarınızı kaybedeceksiniz!

*İdris Gürsoy 2015.09.07*

<div class="pNewsDetailMainContent" itemprop="articleBody">
 <blockquote>
  <p>
   Türkiye’yi demokrasiden koparıp otoriter bir devlete götürebilmek için muhalif basın üzerindeki baskılar artırılıyor. Peki, bu tahakküm amacına ulaşabilir mi? Tarihteki örnekler, baskıcılara ‘iktidarınızı kaybedeceksiniz’ diyor!
  </p>
 </blockquote>
 <p>
  Türkiye çoktan otoriter bir devlet oldu. Medya organları ve sivil toplum örgütlerine baskılar gittikçe artıyor. ‘Kapatırız, el koyarız’ tehditleri açıktan yapılıyor. İpek Koza grubuna polis eşliğinde baskın düzenleniyor. Özgür basın susturulmak isteniyor. Faşist rejimlerin olduğu ülkelerde ‘farklı’ fikir ve düşünceler yaşatılmaz. Türkiye de o yolda hızla ilerliyor. Oysa Cumhuriyet’in ilanından bu yana demokratik bir değişim geçirdik. Bugün yapılanların benzeri baskılar Cumhuriyet’in ilk dönemlerinde toplumun muhalif kesimlerine yapılıyordu.
 </p>
 <p>
  1925’teki Takrir-i Sükûn Kanunu ile Halk Partisi dışındaki muhalefet partileri kapatıldı. Muhalif gazetelerin kapısına kilit vuruldu. Politikacı ve gazeteciler proje mahkemelerin (İstiklal Mahkemeleri) önüne çıkarılarak idam ve hapis cezalarına çarptırıldı. Yazarlar sürgün edildi. Millî Şef İsmet İnönü’nün İstanbul ziyaretlerini fotoğrafsız ve gazetenin manşetine yakın yerden yayımlamayanlar ‘kâğıt tahsisi’nden mahrum bırakılmakla tehdit ediliyordu. Din adamları, askerler ve siyasetçiler idam cezasına çarptırıldı.
 </p>
 <p>
  1945’ten sonra çok partili hayata geçildi. Basın üzerindeki baskılar azaldı. Meslek örgütleri kuruldu. Yeni basın kanunu ile gazetecilere yeni haklar tanındı. Ancak 1957 seçimlerinden sonra Demokrat Parti’de politikalar değişti.  Adnan Menderes de güç zehirlenmesi yaşadı. Muhalefeti demokratik olmayan yollardan sindirmek istedi. DP’yi eleştiren basın üzerindeki baskılar arttı. Sansür hortladı! Basın yasaklarına uymayan gazeteler ağır cezai müeyyidelerle karşılaştı. Gazeteciler hapis cezalarına çarptırıldı. Tahkikat Komisyonu’nun bildirileri demokratik rejimin üzerine gölge gibi düştü.
 </p>
 <p>
  1960 Darbesi ise DP ile onu destekleyen basının üzerinden silindir gibi geçti. Zafer gazetesinin matbaasına ve kâğıtlarına el kondu. 27 Mayıs’ı takip eden darbe ve sıkıyönetim dönemlerinde ise demokrasi bugünkü gibi askıdaydı; ‘darbe hukuku’ topluma kendi deli gömleğini giydirmeye çalıştı.  Darbeye karşı çıkan gazetecilerin eline kelepçe vuruldu. 12 Mart 1971’de 9 Mart’ın içinde olmakla suçlanan gazeteciler hapsi boyladı. İlhan Selçuk Ziverbey Köşkü’nde işkence gördü.
 </p>
 <p>
  12 Eylül’de bütün kötülüklerin kaynağı siyasilerdi. Süleyman Demirel’den beyanat alınması yasaktı. ‘Bir bilen’ diyerek onun görüşlerini yazma cesareti gösteren Nazlı Ilıcak hapse atıldı. Bülent Ecevit çıkardığı dergiden dolayı cezaevine gönderildi. Cumhuriyet ve Tercüman sıkıyönetim yasaklarına uymadıkları için süreli kapatma cezaları aldı. 1990’lı yıllarda pek çok gazeteci faili meçhul cinayetlere kurban gitti. Sadece 1992’de 12 gazeteci öldürüldü.
 </p>
 <p>
  Ancak yasaklar işe yaramadı. 27 yıllık tek parti iktidarı onca baskıya rağmen ilk serbest seçimde (1950) sandığa gömüldü. DP’nin yasakları ise muhalefeti susturamadı. Toplumda gerilime ve kutuplaşmaya sebep oldu. Gazeteler, baskılara boyun eğmedi. Haftalık Kim dergisi kapatıldı, MİM açıldı. Meclis zabıtlarının yayımlanması yasaklanınca zabıtlar bildiri yapılıp teksirle çoğaltılarak dağıtıldı.
 </p>
 <p>
  Baskı dönemlerinde ‘İzahı yapılamayanın mizahı yapılır’ sözü kendini gösterdi. Mizah dergileri darbe dönemlerinde inanılmaz tirajlara ulaştı. Bazı gazeteler ve gazeteciler ise yasakları hiç dinlemedi. Fikirler hep bir mecra buldu ve topluma ulaştı. Bakın DP döneminde muhalif bir gazete yasakları nasıl aşıyordu?
 </p>
 <p>
  DP, 1960’ta basının ve halk partinin faaliyetlerini araştırmak için bir komisyon kurdu. Tahkikat Komisyonu adı verilen komisyon hükümete karşı faaliyetleri mercek altına aldı. Kayseri’de yayımlanan COP Matrak Gazete komisyonun gündemine geldi. Tahkikat Tali Encümeni Reisi Kütahya Milletvekili Kemal Özer, Kayseri Valisine bir yazı göndererek, tahkikatın selameti açısından gazetenin kapatılmasını ve matbaasına da el konulmasını istedi (18.5.1960). Peki, COP nasıl bir gazeteydi? DP niçin kapatılmasını istiyordu? Birkaç nüshasına göz atalım…
 </p>
 <p>
  14 Mayıs 1960 tarihli COP’un, 9 sütuna manşeti: “İktidarınızı kaybedeceksiniz.” Üst başlık şöyle: “Ey denize nazır yalılarda sefa sürenler! Ey denizin yosun kokulu havasını teneffüs edip keyif çatanlar!” Haber metni çerçeve içinde ve şu ifade dikkat çekiyor: “Bu ilmen, tıbben sabit olmuştur. Gerçekten deniz havası ve yosun kokusu insanlar üzerinde cinsi iktidarı kaybettirici bir rol oynamaktadır.” Manşetin hemen altında Başvekil Adnan Menderes’in başka bir yazıdan dolayı başyazarı dava ettiği haber veriliyor. 30 Nisan 1960 tarihli nüshada, başyazı sütunu, “Yazamıyorum” başlığı ile boş bırakılmış. Başyazar Mustafa N. Çeven’in imzası atılmış. COP, DP ve yasakları ile dalgasını geçerek yayınlarını sürdürüyor. Sadece çarşamba ve cuma günleri çıkan gazete büyük ilgi görüyor.
 </p>
 <p>
  Tarih, muhalefeti susturarak, basına polis baskınları yaparak tek parti iktidarını kurma hayalleri görenlerin hazin hikâyeleri ile dolu. Arşivler bunun ibret sayfaları ile dolu. Tercihini yasak ve baskıdan yana yapanların yakasına kader, ‘faşist, diktatör, tek adam, zalim’ yaftasını yapıştırıyor hep.
 </p>
</div>


Kaynak: [www.aksiyon.com.tr](http://www.aksiyon.com.tr/ust-manset/iktidarinizi-kaybedeceksiniz_552152), [web.archive.org (arşiv bağlantısı)](http://web.archive.org/web/20150925084017/http://www.aksiyon.com.tr/ust-manset/iktidarinizi-kaybedeceksiniz_552152)
