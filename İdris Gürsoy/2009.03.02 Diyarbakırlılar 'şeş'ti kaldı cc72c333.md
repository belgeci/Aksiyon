# Diyarbakırlılar 'şeş'ti kaldı

*İdris Gürsoy 2009.03.02*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   22 Temmuz 2007’deki genel seçimlerde oylarını daha da artıran AK Parti, Diyarbakır’ı DTP’nin elinden alırsa şehrin makus talihi değişir mi? DTP’ye oy verenler de bu soruya cevap arıyor? DTP, halkın tereddütünün farkında.
  </font>
 </div>
 <div id="newsText">
  <font class="detail-text">
   Başbakan Erdoğan, 21 Şubat Cumartesi günü Diyarbakır’daki mitingde halka şu soruyu sordu: “Teşvikler çıkardık; ama yatırımcı yine bölgeye gelmedi. Neden?” Cevabı da kendisi verdi: “Çünkü yatırımcı, terörün olduğu yere gitmez. Güven ve istikrarın olduğu yeri seçer.” Sonra devam etti: “Güven ve istikrarla birlikte yatırımların gelmesini istiyorsanız, başınızı iki elinizin arasına koyup düşünün; terörü isteyenlere değil, huzuru isteyenlere oy verin.”
   <br/>
   <br/>
   Bu sözler, 29 Mart’ta sandığa gidecek Diyarbakırlı seçmene açık bir mesajdı. Yıllardır terör ve gerginlik politikaları güden, devlet içindeki bazı uzantıları da bugün ortaya çıkmış örgütten halk bıkmış durumda. Diyarbakır bir dönüm noktasında. Demokratik Toplum Partisi (DTP), beklentilere cevap veremiyor. “Meclis’e gönderin, dertler bitecek” diyerek Kürtlerden oy isteyen DTP’liler, şehir insanının hiçbir derdine çare olamamış. Büyükşehir Belediye Başkanı Osman Baydemir hizmet üretememiş. Baydemir, başarısızlığı merkezî hükûmete yüklüyor. Kredilerin kesildiğini söylüyor.
   <br/>
   <br/>
   22 Temmuz’da AK Parti’nin aldığı 191 bin (yüzde 40,9) oy DTP’yi korkutuyor. Örgüt ve parti, yerel seçim öncesinde genel seçimlerdeki hataları tekrarlayıp Diyarbakır’ı kaybetmek istemiyor. Terör ve gerginlik politikaları artık ters tepiyor, tepkilere sebep oluyor. Halk gerginlik yorgunu. Bu yüzden Erdoğan’ın şehre gelişinde yaygın şekilde kepenk kapanmadığı gibi tatsız olay da yaşanmadı. DTP’nin Nevruz’da nasıl bir yol izleyeceği de merak konusu. Diğer partilerin neredeyse görünmediği Diyarbakır’da iki parti, AK Parti ve DTP sandığa başa baş gidiyor. DTP kendinden emin, AK Parti ise Tayyip Erdoğan faktörünü arkasına almış, iddialı.
   <br/>
   <br/>
   Genel seçimlerde Diyarbakır başta olmak üzere Kürt yoğunluklu şehirlerde oylarını artıran AK Parti, yerel seçimlerde de başarılı olmaya çalışıyor. TRT Şeş ve Davos çıkışı, seçmeni heyecanlandırmış. Halkın önüne projeler ve Ankara’nın desteği de konuyor. Erdoğan, ayrımcılık yapmadan herkese hizmet götürüleceğini vadederken, demokratik açılımların da süreceğini söylüyor. Milletvekilleri, Kutbettin Arzu ve dört belediye başkan adayı da sahaya iniyor.
   <br/>
   <br/>
   Acaba AK Parti, Diyarbakır’ı alırsa şehrin makûs talihi değişir mi? Herkesin kafasındaki soru bu. DTP’ye oy verenler de buna cevap arıyor. Gerilim politikalarının ters teptiğini gören DTP, halkın tereddüdünün farkında. Bu seçimlerde demokrasi ve insan hakları sorunları kadar, belediye hizmetlerini de dile getiriyorlar. Büyükşehir ve dört ilçe belediyesinin altyapı, sağlık ve eğitim alanındaki çalışmaları bilboardlarla anlatılıyor. Evler tek tek geziliyor, mahalli medya organları çok iyi kullanılıyor.
   <br/>
   <br/>
   DTP ve örgüt, Marksist kökenden geliyor; oysa oy istedikleri kitlenin dinî hassasiyetleri var. Son zamanlarda DTP, seçmenin gönlünü de kazanmaya çalışıyor; halkın saygı duyduğu isimler Ahmedi Hani, Mele Ciziri ve Amidi Hamidi’ye sahip çıkıyor, onlar adına sempozyumlar düzenliyor. Ahmedi Hani Camii’ne Büyükşehir Belediyesi maddi yardımda bulunuyor. Ancak DTP’li belediyeler için iki dönemde ortaya koydukları performans en büyük handikap. Devletin yaptığı pek çok yatırımı kendilerine mal ediyorlar. Birçok sorun çözüm bekliyor. İstihdam üretemedikleri gibi belediyeye kendi yandaşlarını aldıkları eleştirilerine muhatap oluyorlar. İşsizlik ve altyapısızlık çözüm bekliyor.
   <br/>
   <br/>
   Diyarbakır, AK Partili başkanı seçerse, bu DTP’yi nasıl etkiler ve örgütün sonu ne olur? Cevabı aranan sorulardan biri de bu. Demokratik açılımlarla PKK’nın istismar ettiği konular bir bir elinden alınıyor. Demokratikleşme adımlarının devam etmesi durumunda örgütün halk tabanını iyice kaybedeceğine kesin gözü ile bakılıyor. Ergenekon operasyonu halka derin bir nefes aldırmış. DTP, bundan böyle varlığını devam ettirebilmek için somut projeler üretmek, halka hizmet götürmek zorunda. İdeoloji bir yere kadar. Ahmet Türk’ün Meclis’te Kürtçe konuşması gibi daha çok statükonun ekmeğine yağ süren çıkışlar sorunları çözmüyor. Seçmen, daha çok DTP’nin Diyarbakır projelerini merak ediyor. Erdoğan’ın mitinginden sonra iki parti nefes nefese bir yarışa giriyor. Seçime katılım oranı, adayların çalışmaları, Ergenekon dava süreci, açılımlar ve bir de Erdoğan sevgisi sonuca tesir edecek.
   <br/>
   <br/>
   29 Mart’a kadar AK Parti ve DTP tartılacak, seçmen kimin kendisine daha iyi hizmet vereceğine inanırsa gidip ona oy verecek. Eğer tehdit, şantaj, sindirme gibi siyaset dışı araçlar işe yaramaz; terör ve provokasyon eylemleri ile hükûmet yanlış adımlar atmaya zorlanmazsa büyükşehirde yarış başa baş geçer. DTP’nin kalesi sayılan ilde, dört ilçe başkanlığından ikisini AK Parti’nin kazanması sürpriz olmaz. Diyarbakır’da demokrasi rüzgârı esiyor. Etnik siyaset yapanlar ve korku ile iktidarlarını sürdürmeye çalışanlar için çanlar çoktan çalmaya başlamış. Sonuç ne olursa olsun önce demokrasi ve ülke kazanacak. Bir sonraki seçimde ise yapamayan zaten gidecek.
   <br/>
   <br/>
   DAVAYA İHANET Mİ HİZMET Mİ?
   <br/>
   <br/>
   Seçim nabzını tutmak için geldiğimiz şehirde DTP ve AK Parti’nin seçim çalışmalarına daha yakından bakma ve şehrin sorunlarını öğrenme fırsatı da bulduk. Uçak bulutların üzerinden süzülüp havaalanına inerken, şehrin hemen dışındaki gecekondular ve yeşil başaklar vermiş alabildiğine uzanan tarım alanları dikkatimi çekiyor. Merdivenlerin hemen başında elleri arkasında bir subay, belinde tabanca ile gelenleri süzüyor. Askerî havaalanından çıkıp taksi ile şehre doğru yol alıyorum. Her gün havaalanından müşteri taşıyan şoför, seçim tahmini yapmakta zorlanıyor. İki partinin başa baş gittiğini söylüyor. Üç gün boyunca onlarca kişiden hep bu cevabı alıyorum.
   <br/>
   <br/>
   Başbakan Recep Tayyip Erdoğan’ın mitinginden bir gün önce Diyarbakır’dayız. Ulu Cami’de hafif yağmura rağmen cemaat avlulara sığmıyor. Çarşı ve pazarda hareketlilik göze çarpıyor. Belediye hizmetlerini anlatan bilboardlar ve Başbakan’ın mitingini haber veren pankartlar dikkat çekiyor. Türkiye’nin gözünü diktiği şehirde en az batıdakiler kadar huzur ve güven var. Asker hiç yok, polis sayısı çok az. Birkaç tur attığımız taksi şoförü, “Büyük sessizlik var. Hayır olsun.” diyor.
   <br/>
   <br/>
   AK Parti, şehirde Başbakan’ın mitingi ile yarışa start veriyor. DTP ise günler öncesinden çalışmalara başlamış. Genel Başkan Ahmet Türk, milletvekilleri ve belediye başkanları ile toplantı üstüne toplantı düzenliyor. Diyarbakırlılara el altından mitinge katılmama çağrısı yapılıyor. Örgüt de yaptığı açıklamada Erdoğan’ı karşılayan ve mitingine katılanları açıkça tehdit ediyor.
   <br/>
   <br/>
   DTP, Diyarbakır’ı kazanacağından emin. Gerilimin oy kaybına yol açacağı hesabı ile tahrikten kaçınıyorlar. AK Parti liderinin Kürtçe konuşması, Şivan Perver’in ülkeye dönebileceğini ima etmesi büyük coşkuya sebep oluyor. Demokratik yarışta AK Parti’nin dışındaki partilerin Diyarbakır’da miting bile yapamaması ise düşündürücü. CHP, MHP gibi ülke çapında oy oranı yüksek siyasi partiler Diyarbakır’da neden yok? Sorgulanması gerekiyor.
   <br/>
   <br/>
   AK Parti’nin adayı Diyarbakır milletvekili Kutbettin Arzu; altyapı, eğitim, sağlık, çevre, konut alanında büyük projelere imza atacaklarını ve Diyarbakır’ı bir dünya markası hâline getireceklerini söylüyor. Arzu, TRT Şeş’i örnek göstererek Kürt sorununun da çözüleceğini belirtiyor. Arzu, kimseyi dışlamadan, ötekileştirmeden mevcut kaynakları artıracaklarını, sponsorlar bulacaklarını, kardeş belediyelerle işbirliği yapacaklarını ve yap-işlet-devret yöntemi ile şehrin çehresini tamamen değiştirileceklerini anlatıyor. Arzu’nun hayata geçireceği acil beş projesi var: Kırklardağı Rekreasyon Alanı Projesi, Suriçi Bölgesi Sağlıklaştırma Projesi, İstasyon Caddesi Elazığ Caddesi Yeni Kent Odağı Projesi, Barış Çocukları Eğlence ve Eğitim Parktı Projesi, Ulaşım Sisteminin İyileştirilmesi ve Hafif Raylı Ulaşım Sistemi Projesi. Kutbettin Arzu, kısa boylu, sempatik, şehirde oldukça tanınan bir isim; milletvekili seçilmeden önce Diyarbakır Mimarlık Odası başkanlığı, Diyarbakır Ticaret ve Sanayi Odası Yönetim Kurulu üyeliği ve başkanlığı yapmış. Arzu, kendisini ziyarete gelen 10 kişiden 8’inin iş istediğini belirterek, işsizliğin son bulduğu bir şehir hayal ettiğini söylüyor.
   <br/>
   <br/>
   DTP cephesinde ise daha çok hükûmete yönelik eleştiriler var. Ahmet Türk, gerginliğin kimseye yararı olmadığını söylerken Türkiye’de eksik olan şeyin diyalog olduğunu söylüyor. Başbakan’ı karşılamayan Başkan Osman Baydemir ise hükûmetin belediyeye yeterli kaynak aktarmamasından şikâyet ediyor. DTP’li Baydemir, son beş yılda kamu yatırım teşviklerinin gerilediğini ileri sürüyor. İki dönemdir Diyarbakır Büyükşehir Belediye Başkanlığı’nı yürüten Baydemir, daha önce serbest avukatlık yapıyordu. 1971 doğumlu Baydemir, Diyarbakır Barosu, Toplumsal Hukuk Araştırma Vakfı üyelikleri yanı sıra, Göç ve İnsani Yardımlaşma Vakfı ve Türkiye İnsan Hakları Vakfı kurucu üyeliklerinde de bulunmuş.
   <br/>
   <br/>
   2 SORUN: İŞSİZLİK, İNSAN HAKLARI
   <br/>
   <br/>
   Seçim meydanları kızışırken, global krizin etkisi de şehirde iyice kendini hissettiriyor. Seçimlere giderken bölgeyi en çok ekonomik kriz etkiliyor. İş adamları, işsizliğin kol gezdiği şehirde acil tedbirler alınmazsa daha büyük problemlerin çıkacağı uyarısını yapıyor.
   <br/>
   <br/>
   Mehmet Maşuk Aydın, Kulp’un Özbek köyünden bir memur çocuğu. Maşuk, askerden dönünce Diyarbakır’a gelip ticarete atılıyor. 11 çocuklu ailede yüksek tahsil yapan yok. Önce gıda, sonra mobilya işine giriyor. Terörün tırmandığı, faili meçhul cinayetlerin işlendiği, yüksek enflasyon döneminde (1998) “delilik yapma, git batıda bu yatırımı yap” diyenleri dinlemeyen Maşuk ve kardeşleri imalata başlıyor. Köylerinin adını verdikleri Özbek markası ile Doğu ve Güneydoğu’ya Diyarbakır’da ürettikleri mobilyaları pazarlıyorlar. Tarımın dışında hemen hiç üretimin olmadığı şehirde Aydın, profesyonel ev mobilyası üreten tek imalathaneyi açıyor. Global krizden önce Diyarbakırlıları iki kriz daha vuruyor. Aşırı miktardaki işsizlik ve insan hakları sorunları...
   <br/>
   <br/>
   Bölgede kurulan ilk profesyonel mobilya fabrikasının sahibi Aydın, “Diyarbakır’ın Koç’u” başlığı ile haberlere konu oluyor. Krizi bütün şiddeti ile yaşamaya başlayan yatırımcı iş adamı, “Yılda bir ağacı budarsınız. Ağaçlar budanıyor gibi. Dalların bir kısmı budanacak.” diyor. Aydın, sektörün karşı karşıya kaldığı problemleri şöyle anlatıyor: “Sektörde daralma var. Küçük işletmecinin finans sıkıntısı büyüdü. Üretim yapamıyoruz, ürettiğimizi satamıyoruz. Üç vardiya vardı, bir vardiya çalışıyoruz.”
   <br/>
   <br/>
   İş adamı Aydın, “Bölgeye özel teşvikler lazım. Yarım kalan projelerin bitirilmesi lazım. GAP sulama kanalları bitirilmeli. Diyarbakır’a sivil bir havaalanı yapılmalı.” diyor. Aydın, Kürt sorununa da dikkat çekiyor: “İnsanlar rahat değil. Kanayan yara var, haşere üretiyor. Kurutmak lazım. İnsanların beklentilerini karşılamak lazım. TRT Şeş olumlu ancak yeterli değil. Ergenekon davası sonuna kadar gitmeli, on binlerce faili meçhul cinayet var, aydınlatılmalı.”
   <br/>
   <br/>
   <br/>
   <br/>
   Diyarbakır Ticaret Borsası Başkanı Fahrettin Akyıl: TERÖRÜN ARKASINDA KİM VAR, ARTIK ORTAYA ÇIKSIN
   <br/>
   <br/>
   “Diyarbakır’ın en büyük problemi işsizlik. Dışarıdan gelen kriz bütün ülkeyi ve Diyarbakır’ı olumsuz etkiliyor. İşsizlik daha da artıyor. Bölgede zaten kriz vardı, yağmurların az yağmasından dolayı kuraklık olmuş ve üretim düşmüştü. Şimdi global krizle ikinci bir kriz vurdu. İnsanların yüzde 65’i tarımla geçiniyor. Çok zor durumdalar. GAP eylem planı gibi yarım kalmış projeler bitirilebilirse bölgede tarım canlanır, istihdam alanları meydana gelir. Aç kalan insan her şeyi yapar, her işe başvurur. Bölgeye yatırımlar artarsa batıya göçün de önü kesilir. Batı da doğu da rahat eder. Büyük şehirlerdeki kapkaç gibi adi olaylara bakın, faillerin yüzde 90’ı bu bölgeden giden insanlar.
   <br/>
   <br/>
   Vaatler her zaman veriliyor. Vaatlerin yüzde 5’i yerine getirilseydi bize yeterdi. GAP tamamlansın, 5 milyon insan iş imkânına kavuşacak. Pamuk yoktu, 6 tane fabrika var, 12-13 tane yağ fabrikası kuruldu. Sulama olsa, meyve, sebze üretilecek, konserve fabrikaları kurulacak. Kürt sorunu bölgenin diğer bir büyük problemi. Terörün arkasında kim var? Kim kime taş atıyor? Düğmeye basıldı deniyor; kim bu düğmeye basıp ülkeyi kavgaya sürükleyenler? Artık bunları ortaya çıkaralım. Kim birileri? Artık yetmez mi? Analar ağlamasın. Birbirimizden korkmayalım. Bu Alevi mi, Kürt mü, Çerkez mi, Gürcü mü? Biz bu toprakların insanıyız.
   <br/>
   <br/>
   <br/>
   <br/>
   İş adamı Abdurrahman Açıkgöz: DİYARBAKIR, ORTADOĞU'NUN YILDIZI OLACAK
   <br/>
   <br/>
   Diyarbakır, terör mağduru illerin başında geliyor. Şehirdeki çok az yatırımcıdan biri Abdurrahman Açıkgöz. Özellikle sağlık alanında yaptığı işler bütün iş adamlarına ve sektörlere örnek olabilecek nitelikte. Açıkgöz, işsizliğin en büyük problem olduğu şehirde, binin üzerinde kişiyi istihdam ediyor. Açıkgöz, hükûmetin doğru adımlar atması hâlinde şehrin ve bölgenin makus talihinin kesinlikle değişeceğine inanıyor; ona göre beş-on yıl içinde Diyarbakır, bölgenin yıldızı olacak. Türkiye genelinde dev yatırımları bulunan Veni-Vidi Holding’i kuran Açıkgöz, “Yatırımlarımın başlangıcında Diyarbakır olması, bu topraklara vefa borcumun gereğidir.” diyor. Ülkedeki ekonomik krizden ilk etkilenen bölgenin Güneydoğu olduğunu belirten Açıkgöz, “Ama diğer bazı kuruluşların yaptığı gibi küçülmeye, işçi çıkarmaya ve benzeri uygulamalara hiçbir zaman başvurmadık. İstihdamı azaltmadık.  Geleceğe çok umutlu bakıyoruz.” diye konuşuyor. İstikrarın devamı hâlinde ekonomik ve siyasi olarak Türkiye’nin çok önemli mesafeler katedeceğine inandığını belirten Açıkgöz, ülkeyi yönetenleri ve iş adamlarını sorumlu olmaya çağırıyor. Açıkgöz’ün Ankara, İstanbul ve Diyarbakır’da yatırımları bulunuyor. Başarılı iş adamı Diyarbakır’da bir vakıf üniversitesi kurmayı planlıyor.
   <br/>
   <br/>
   <br/>
   <br/>
   SATIR BAŞLARI İLE BEKLENTİLER
   <br/>
   <br/>
   İşsizlik büyük boyutlarda. GAP sulama kanalları projesi gibi istihdam meydana getirecek ve işsizliğin önüne geçecek yatırımlar bitirilmeli. 4 milyon kişi iş imkânına kavuşacak. GAP’ın en büyük 13 projesinden 6’sı Diyarbakır’da yürütülüyor. Son iki yılda 16 bin hektar alanla ilgili ana kanal, tali kanallar yapıldı, damla veya yağmurlama sulama sistemleri kuruluyor. Hükûmet, GAP Projesini bitirmekte kararlı.
   <br/>
   <br/>
   Bölgeye özel ekonomik tedbirler paketi çıkarılmalı. Yatırımcı desteklenmeli. Bulgaristan ve Suriye gibi ülkelere giden iş adamlarına bu ülkelerin gösterdiği kolaylıklar verilerek sermaye Diyarbakır’a çekilmeli.
   <br/>
   <br/>
   Ergenekon davasında sonuna kadar gidilmeli. Şırnak ve Silopi gibi şehirlerdeki asit kuyuları açılarak cesetlere ulaşılmalı; faili meçhul kalmış cinayetler aydınlatılmalı. Demokrasi ve özgürlük alanları genişletilmeli. TRT Şeş gibi açılımlar sürmeli.
   <br/>
   <br/>
   Yerel şehir dönüşüm planları hayata geçirilmeli. Şehrin altyapı sorunları hızla çözülmeli. Tarihî ve turistik doku korunarak medeniyetlerin beşiği şehre turist çekecek tesisler kazandırılmalı.
   <br/>
   <br/>
   Medya, Diyarbakır’ı hep şiddet haberleri ile gündeme taşıyor. Oysa 1 milyonu aşan nüfusu ile şehrin İstanbul, Ankara’dan farkı yok. Doğal ve tarihî yerleri ile hem ülke içinden hem de yurtdışından turistlerin ilgisini çekebilir. Doğalgaz gelmiş, dağıtım başlamış. Yeni konutlar inşa ediliyor. Üniversite de sosyal ve ticari hayata renk veriyor.
   <br/>
   <br/>
   <br/>
   <br/>
   DTP, KONTROLLÜ GERİLİM POLİTİKASI GÜDÜYOR
   <br/>
   <br/>
   Yerel seçimlerde adaylar da önemli. 4 ilçe ve büyükşehire aday gösterilen kişiler de sonucu etkileyecek. Davos’ta Başbakan’ın gösterdiği tepki halkın hoşuna gitti ancak seçime kadar bunun etkisi azalacak. PKK’nın şiddeti tırmandırması DTP’nin aleyhine. Camların kırılması, otomobillerin taşlanması huzur ve sükûnu hedef alan eylemler artık ters tepiyor. DTP kontrollü bir gerginlik politikası güdüyor. Ev ziyaretlerinde, oylarınızı bize verin, yoksa buraya kadar getirdiğimiz davaya ihanet etmiş olursunuz deniyor. Genel seçimlerde sandık başlarına kadar parti organize olmuş. Oy vermesini bilmeyen insanlara nasıl oy kullanacakları parti görevlileri tarafından öğretilmiş. Oy pusulalarının kopyaları çoğaltılarak okuma yazma bilmeyen seçmene nereye oy basacağı pratik yapılarak gösterilmiş.
   <br/>
   <br/>
   <br/>
   <br/>
   <br/>
   DİYARBAKIRLILAR NE DÜŞÜNÜYOR?
   <br/>
   <br/>
   Hasan Yıldız (77): Oğlum evlendi, 12 yıldır şehre gelemiyor. Eşi ve çocuklarını bırakıp gurbete çalışmaya gitmiş. Onlara ekmek kazanıyor. Neden benim çocuğum da Diyarbakır’da çalışmasın? Bize fabrika lazım, iş lazım. Malulen emekliliğimi bekliyorum. AK Parti hükûmeti Diyarbakır’a en çok ihtiyacı olan şeyleri verebilir.
   <br/>
   <br/>
   Mahmut Çatkın (34), ayakkabı tamircisi: Tehdit var, baskı var. Eğer insanların üzerinde bir baskı olmasa AK Parti ikiye katlar. Seçimi rahat kazanır. Ancak terörden beslenenler var ve korkutarak insanları yönlendiriyorlar.
   <br/>
   <br/>
   Mustafa Avcılar: Diyarbakır, tarihî ve turistik yerleri ile Türkiye’nin en gözde illerinden biri. Hep terörle adının anılması yanlış. Artık bu güzellikleri öne çıkaralım. Medyaya bu konuda çok büyük görev düşüyor.
   <br/>
   <br/>
   <br/>
   <br/>
   2007 Genel Seçim Sonuçları
   <br/>
   <br/>
   AK Parti	191.214	% 40,9
   <br/>
   DTP		219.779	% 47,01
   <br/>
   <br/>
   <br/>
   2004 Yerel Seçim Sonuçları
   <br/>
   <br/>
   (İl Genel Meclisi)
   <br/>
   <br/>
   AK Parti	129.394	%30,79
   <br/>
   SHP		175.875	%41,84
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-21644-diyarbakirlilar-sesti-kaldi.html), [web.archive.org (arşiv bağlantısı)](http://web.archive.org/web/20120726203439/http://www.aksiyon.com.tr:80/aksiyon/haber-21644-diyarbakirlilar-sesti-kaldi.html)
