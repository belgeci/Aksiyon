# Diyarbakır ağıdı

*İdris Gürsoy 2015.12.28*

<div class="pNewsDetailMainContent ctx_content" itemprop="articleBody">
 <p>
  Yeni bir yıla girerken yakarmalarımız duyulur, çektiğimiz acılar biter, ağlamalar sevinç gözyaşlarına döner mi?
 </p>
 <p>
  Artık sözün bittiği yerdeyiz. Ne gördüklerimize inanabiliyoruz ne duyduklarımıza! Görüntüler o kadar korkutucu ki bakamıyoruz bile! Ancak silah seslerinin kesilmediği şehirlerde insanlar yaşıyor. Yaşlılar, kadınlar ve çocuklar perişan hâlde. Yangın var. Dumanlar tütüyor, ölüm kol geziyor mahallelerde. Camiler, okullar ve hastaneler bile yakılıyor, yıkılıyor. Bir yanımız ağrıyor… Peki, neler oluyor Diyarbakır Sur’da, Silopi’de, Cizre’de ve daha birçok yerde?
 </p>
 <p>
  İki-üç haftadır yayın masamızın gündeminde hep Diyarbakır ve bölgede yaşananlar vardı. Siyasi beyanatlar, bombalarla birlikte uçuşuyor, insan hayatları ıskalanıyordu. İstanbul’dan bu sorulara cevap bulamazdık. En tecrübeli muhabirlerimizi bölgeye gönderdik, olan bitenin fotoğrafını çekmeye çalıştık.
 </p>
 <p>
  Kendi şehrinde mülteci hayatı yaşayan ailelerin kapısını çaldık. Yoksulluk, kimsesizlik sinmişti her yere… Çaresizdiler. Kadınlarla konuştuk. Siyasi bir mesaj yoktu sözlerinde ancak çok ağırdı kelimeler. Acı, gözyaşı ve endişe ile anlattılar günlerdir yaşadıklarını. “Eskiden Suriyelilerin hâline acıyorken biz onların durumuna düştük.” sözleri kurşun gibiydi. Hendek kazanlara da buna müdahale etmeyip göz yumanlara da öfkeleri büyüktü. “Şehirler silah deposu hâline getirilirken hükümet neredeydi?” diye sordular! Sonra kalplerini açtılar bize.  Acıları paylaştık. Umutlarına ortak olduk. Rüyalarını anlattılar. Sızımız biraz dindi.
 </p>
 <p>
  Yılın son kapağına çatışmanın tam ortasındaki kadınlardan birinin sözlerini çıkardık: “Polis için ağlıyorum, asker için ağlıyorum, oğlum için ağlıyorum. Artık yoruldum ağlamaktan.”
 </p>
 <p>
  Ne kadar da ruh hâlimizi anlatıyordu bu cümleler… Yeni bir yıla girerken yakarmalarımız duyulur, çektiğimiz acılar biter, ağlamalar sevinç gözyaşlarına döner mi? Ve Diyarbakırlı kadınların rüyalarına giren Hz. Süleyman imdat eder, yangını yaymak isteyenlere “Buraya giremezsiniz, burası benim ülkem.” der mi?
 </p>
</div>


Kaynak: [www.aksiyon.com.tr](http://www.aksiyon.com.tr:80/editor/diyarbakir-agidi_553377), [web.archive.org (arşiv bağlantısı)](http://web.archive.org/web/20160102211253/http://www.aksiyon.com.tr:80/editor/diyarbakir-agidi_553377)
