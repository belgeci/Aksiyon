# Türkiye'yi bekleyen tehlike

*İdris Gürsoy 2016.02.01*

<div class="pNewsDetailMainContent ctx_content" itemprop="articleBody">
 <p>
  Türkiye, Fırat’ın batısını kırmızı çizgi ilan etti. Burada yer alan Azez-Cerablus koridoru, Türkiye-Suriye sınırında PYD kontrolünde olmayan tek bölge. PYD’nin Cerablus’a yönelik askeri bir harekâtta bulunmasını da bir ihlal olarak ilan etti. Geçen hafta hükümete yakın bazı gazeteler, istihbarat raporlarına dayanarak PYD’nin Cerablus’a Afrin’in doğusundan girmeyi planladığını yazdı. Ankara’yı alarma geçiren istihbarat raporlarına göre; Rusya ile İran Afrin’e silah ve mühimmat yığıyordu. Yine başka bir gündem Cenevre 3 görüşmeleriydi. Türkiye, “PYD masaya çağrılırsa müzakereleri boykot ederiz” restini çekti. Suriye’nin en etkili Kürt oluşumunun dâhil edilmediği görüşmelerin nasıl bir sonuç vereceğini önümüzdeki günler gösterecek.
 </p>
 <p>
  Peki, ‘kırmızı çizgi’de neler oluyor? Aksiyon, yine bir gazetecilik başarısına imza atarak Fırat’ın batısına gitti. Hemen söyleyelim, o çizgi çoktan aşılmış... PYD, adım adım bölgeyi kontrol altına alarak Akdeniz’e yürüyor. PKK-Kandil kadroları, ABD ve Rusya’nın da yardımıyla bölgede hâkimiyetini güçlendiriyor. Teşrin Barajı ele geçirilmiş. Teşrin Barajı sadece bir elektrik üretim ve sulama tesisi değil; aynı zamanda Afrin’e giden kapı demek. PYD’nin Fırat Eyalet Sorumlusu, “Biz burayı alarak Fırat’ın batısına geçtik ve tarihi bir adım atmış olduk.” diyor. PYD; Kobani, Teşrin, Sirin, Afrin gibi önemli şehirleri, stratejik yolları ve köprüleri denetimi altında tutuyor. Bir yerden bir yere seyahat PYD’den habersiz mümkün değil. Ekmeği bile onlar dağıtıyor.
 </p>
 <p>
  Amerika’nın desteklediği PYD güçleri IŞİD’e karşı mücadele veriyor. Kobani’den sonra bölge, adım adım IŞİD’den temizleniyor. Cerablus da hedefte. Bölgede 7 gün kalarak sıcak çatışmalara da şahit olan Haşim Söylemez’in izlenimlerini, yaptığı görüşmeleri okuyacaksınız… Bir fotoğraf çekip kamuoyunun önüne koyuyoruz.
 </p>
 <p>
  Siyasi beyanatlarla bölgedeki gerçekler uyuşmuyor! Cenevre’de PYD’yi masaya oturtmamayı büyük başarı olarak gösteren AK Parti hükümetinin, Kuzey Suriye’deki defacto gelişmeleri önleyecek gücü maalesef yok! Rusya’nın bölgeye yerleşmesinden sonra sınıra uçak bile kaldıramıyoruz. Kuzey Suriye’de, Kuzey Irak benzeri bir oluşum inşa ediliyor... Üstelik PYD güçlerinin gözü Güneydoğu’ya da çevrilmiş vaziyette. Birkaç ay sonrasına, yani bahara gün veriyorlar! Türkiye’de YDGH’den YPS’ye dönüşen yapıyı destekleyerek büyük bir direnişi başlatacaklarını söylüyorlar.
 </p>
 <p>
  Şehirlerin silah deposu haline gelmesine göz yumarak bugünkü çatışmalara zemin hazırlayan siyasi iktidar, hiç olmazsa Güneydoğu’nun bölünmesini önleyebilecek tedbirler alabilse! Kürtlerle “birlikte yaşama iradesi” güçlendirilerek ve toplumsal barış sağlanarak Misak-ı Milli sınırları korunabilse…
 </p>
 <p>
  Haftaya damgasını vuran bir başka gelişme Aksiyon’da yayımlanan Prof. Hüseyin Hatemi röportajıydı. Hizmet hareketine olumsuz bakan Hatemi’nin düne kadar desteklediği AK Parti’yi bugün eleştiriyor olması, her gazetecinin dikkatini çeker. Bunun nedenlerini de sormak gerekir. Nitekim biz de onu yaptık ve AK Parti’ye yönelik eleştirileri büyük yankı uyandırdı. AK trollerin saldırı ve tehditleriyle adeta linçe uğrayan Hatemi, sözlerinin arkasında olduğunu belirterek Twitter hesabını kapattı. Biz de Sabah’ın ‘hayali röportaj’ iftirasına maruz kaldık. Röportajın ses kaydını yayınlayınca sustular. Kendi adımıza, gerçekleri çarpıtmadan gazetecilik yapmaya çalışıyoruz. Farklı görüşlere yer veren, titiz bir yayıncılık anlayışımız var. Belli ilkeler çerçevesinde herkesle görüşmeye hazırız. Bunun örneklerini daha önce de verdik, bundan sonra da vereceğiz.
 </p>
 <p>
  Türkiye, bu antidemokratik ortamdan korku duvarlarını yıkarak kurtulacaktır.
 </p>
</div>


Kaynak: [www.aksiyon.com.tr](http://www.aksiyon.com.tr:80/idris-gursoy/turkiyeyi-bekleyen-tehlike_553702), [web.archive.org (arşiv bağlantısı)](http://web.archive.org/web/20160211050223/http://www.aksiyon.com.tr:80/idris-gursoy/turkiyeyi-bekleyen-tehlike_553702)
