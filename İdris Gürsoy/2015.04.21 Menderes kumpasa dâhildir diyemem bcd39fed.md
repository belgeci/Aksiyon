# Menderes kumpasa dâhildir diyemem

*İdris Gürsoy 2015.04.21*

<div class="pNewsDetailMainContent" itemprop="articleBody">
 <p>
  Darbe mahkemesinde bütün şahitlerin aksine, “DP’liler İnönü’ye suikast düzenledi” iddiasını reddetti. “Elimi vicdanıma koyuyorum, Bayar ve Menderes’in bu tertiple ilgisi vardır diyemiyorum.” şeklinde ifade verdi. Kasım Gülek’in kısa hikâyesi…
 </p>
 <p>
  Günler öncesinden ‘Türkiye’yi sarsacak’ belgeler yayımlayacağı anonsları yapan gazete sonunda baklayı ağzından çıkardı. Sonrasında o belgelerden çok onların sahte ve üretilmiş olduklarını konuşur olduk. İyi bir bilgisayar kullanıcısı biraz da tarih biliyorsa, servis edilen bu ‘sahte belgeler’den çok daha iyisini üretebilir! Mesela son “Atatürk’e suikast” yalanında tarihî ve teknik hatalar vardı. 1962 yılına ait olduğu ileri sürülen kâğıtta 2009’da piyasaya çıkan Windows 7 fontu kullanılmıştı. İnönü ailesi ve tarihçiler sert tepki gösterdi bu yayına.
 </p>
 <p>
  Gazetenin diline doladığı Kasım Gülek’in hayatına bir göz atalım istedik. Gülek’in (1905-1995) 91 yıllık hayatı farklı kitaplara konu edilmiş. Milletvekilliği, bakanlık yapmış, uluslararası platformlarda Türkiye’yi temsil etmiş bir tarihî kişilik var karşımızda. Sadece Yassıada’daki dik duruşu bile Gülek’le ilgili algı operasyonlarını yerle bir etmeye yeter.
 </p>
 <p>
  Vefatından 20 yıl sonra bir algı operasyonunun bir parçası olarak kullanılmak istenen Kasım Gülek 1905 yılında Adana’da doğdu. Robert Koleji’nden mezun olan 10. Türk’tü. Columbia Üniversitesi’nde iktisat dalında doktorasını tamamladı. Londra ve Cambridge üniversitelerinde iktisat ve maliye bölümlerinde eğitim gördü. Almanya’da Berlin ve Hamburg üniversitelerinde doktora sonrası çalışmalar yaparak hukuk eğitimini bitirdi.
 </p>
 <p>
  Mustafa Kemal Atatürk’ün isteği üzerine siyasete girdi. Bilecik milletvekili seçildi. İngilizce, Fransızca, Almanca, Farsça, Arapça ve Korece dâhil 8 dil biliyordu. Halkla iç içe bir siyaset yürüttüğü için ‘çarıklı politikacı’ lakabı ile anılıyordu. Bir süre TBMM Ticaret Komisyonu Başkanlığı görevinde bulundu. 1947’de Hasan Saka kabinesinin en genç bakanı olarak Bayındırlık Bakanlığı’na, 1948’de ise Ulaştırma Bakanlığı’na getirildi. 1949’da Kore’ye giderek burada BM Kore Komisyonu’nun başkanlığına seçildi.
 </p>
 <p>
  Kasım Gülek, CHP’de İsmet İnönü’den sonra ikinci adamdı. 1950’deki CHP  8. Kurultay’ında genel sekreter seçildi. 1959’a kadar bu görevde kaldı. CHP’nin halkla bütünleşmesi için büyük çaba serf etti. Bir ayağı Anadolu’daydı. Genel Sekreter katır sırtında köylere kadar gidiyordu. Halkın inançlarına ve değerlerine hep saygılıydı. CHP 1957 seçimlerinde oylarını artırdı.
 </p>
 <p>
  Gülek, 1961 yılında Temsilciler Meclisine  Adana temsilcisi olarak seçildi. Uluslararası birçok görevde bulundu. 1968 yılında Kuzey Atlantik Asamblesi Başkanlığı’na seçilen Gülek, Birleşmiş Milletler Kore Komisyonu Başkanlığı, Kuzey Atlantik Asamblesi Başkanlığı, Avrupa Konseyi Kurucu Üyeliği, Avrupa Konseyi Parlamenter Asamblesi Başkan Yardımcılığı, NATO Parlamenterler Konferansı Başkan Yardımcılığı, Atlantik Enstitüsü Başkanlığı, Doğu Akdeniz Kalkınma Enstitüsü İkinci Başkanlığı vazifelerinde bulundu. Gülek, 1969-1973 arasında Cumhuriyet Senatosu üyeliği yaptı.
 </p>
 <p>
  Gülek, Fethullah Gülen Hocaefendi ile tanışıyordu. Gazeteciler ve Yazarlar Vakfı’nın 1994’teki iftar yemeğine katıldı. 19 Ocak 1996’da nefes darlığı tedavisi gördüğü Washington, D.C.’deki Walter Reed Askerî Hastanesi’nde 91 yaşında vefat etti. Cenaze namazına Cumhurbaşkanı Süleyman Demirel, Meclis Başkanı Süleyman Akif Emre, RP Genel Başkanı Necmettin Erbakan ve Alparslan Türkeş de katıldı.
 </p>
 <p>
  <strong>
   GÜLEK YASSIADA’DA
  </strong>
 </p>
 <p>
  Gelelim Yassıada meselesine… 1960 Darbesi’nden sonra geçici bir anayasa ile proje mahkemeleri kurulmuştu. Cumhurbaşkanı Celal Bayar, Başbakan Adnan Menderes ve kabine üyeleri ile birlikte bütün DP’liler özel bir mahkemede yargılanıyordu. Suçlamalardan biri “İnö-nü’yü öldürtmek için bazılarını azmettirmek”ti. Davanın adı da ‘Topkapı Davası’ydı. 4 Mayıs 1959’da İstanbul’a girişi sırasında, Topkapı’da İnönü’ye bir suikast tertiplendiği iddiası ile dava açılmıştı. Savcı’nın iddiasına göre, İnönü’yü ortadan kaldırmak suretiyle muhalefetin ortadan kaldırılması amaçlanmıştı. Başta Celal Bayar ve Adnan Menderes olmak üzere 60 kişinin ‘sanık’ olarak yargılandığı dava süresince 184 şahit dinlendi. Şahitlerin tamamı CHP’liydi. Hepsi, “İnönü öldürülmek istendi” diyordu. Senaryoyu bozan ise CHP’nin iki numarası, Kasım Gülek’ti. Hadiseyi Yassıada zabıtları arasında yer alan o tarihî celseden takip edelim:
 </p>
 <p>
  <strong>
   Dördüncü oturum, ikinci celse. Açılma saati: 13.30.
  </strong>
 </p>
 <p>
  <strong>
   Başkan:
  </strong>
  Duruşmaya devam ediyoruz. Şahit Kasım Gülek. (Şahit Kasım Gülek huzura alındı.)
  <br>
   <strong>
    Başkan:
   </strong>
   İsminiz.
   <br>
    <strong>
     Şahit:
    </strong>
    Kasım Gülek.
    <br>
     <strong>
      Başkan:
     </strong>
     Kaç doğumlusunuz?
     <br>
      <strong>
       K.:
      </strong>
      1321.
      <br/>
      <strong>
       Başkan:
      </strong>
      Ne iş yapıyorsunuz?
      <br/>
      <strong>
       K.Gülek:
      </strong>
      Bir gazete hazırlamakla meşgulüm.
      <br/>
      <strong>
       Başkan:
      </strong>
      Sabık Adana Milletvekili. Sanıkları tanıyor musunuz? Şahitliğe mani bir haliniz var mı? Yemin ettireceğim.
      <br/>
      Gülek yemin ettikten sonra Topkapı olaylarını anlatıyor. Otomobilin içinde İnönü’nün sağ tarafında oturduğunu söylüyor. Gülek, şahitliği sırasında şu sözlerle diğer şahitlerden ayrılıyor. Salonda buz gibi bir hava esiyor.
      <br/>
      <strong>
       Başkan:
      </strong>
      Orada bulunan insanların elinde tahrip vasıtası olarak taş, sopa, şiş gördünüz mü?
      <br/>
      <strong>
       K. Gülek:
      </strong>
      Ellerinde tahrip vasıtası gibi bir şey yoktu.
      <br/>
      <strong>
       Başkan:
      </strong>
      Araba kimindi?
      <br/>
      <strong>
       K. Gülek:
      </strong>
      Muhlis Sarımalı’nın arabasıydı.
      <br/>
      <strong>
       Başkan:
      </strong>
      Muhlis Sırmalı arabasındaki hasarı ve camının kırıldığını tespit ettirdi mi? Sonradan tespit edilmiş ve zabtı tutulmuş. O sırada?
      <br/>
      <strong>
       K. Gülek:
      </strong>
      Bilmiyorum efendim.
      <br/>
      <strong>
       Başkan:
      </strong>
      Sanıkların bir kısmı bu tertibi bizzat hazırlamakla, bir kısmı asli fail olarak hazırlamakla, bir kısmı da fer’i fail olarak hazırlamakla sanıktırlar. Bir kısmı da bizzat tecavüze kalkışmışlar. Sanıklar üç grupta toplanıyorlar. Bunların iştirakleri hakkında bir kanaat söyleyebilir misiniz? Mesela Celal Bayar’dan başlayın.
      <br/>
      <strong>
       K. Gülek:
      </strong>
      Sayın başkanım, ben Demokrat Parti devrinin en çok tecavüzüne ve zararına uğramış bir insanım, fakat elimi vicdanıma koyuyorum, yukarıdakilerin bu tertiple ilgisi vardır, şeklinde diyemiyorum. Bilmiyorum. Orada tertip vardı. Bariz bir şekilde bir tertip tatbik ediyorlardı. Ama bunu kim hazırladı? O zamanın Reisicumhuru veya Başvekili buna dahil miydi? Elimi vicdanıma koyarak dahildir diyemem.
      <br/>
      <strong>
       Başkan:
      </strong>
      İnönü’nün asıl muarızları kimlerdir? İnönü’nün hayatı için bir tehlike mevzubahis olunca kimler bundan istifade edebilir? Siz de kanaatinizi söyleyeceksiniz ki Divan’da bir kanaat uyanacak.
      <br/>
      <strong>
       K. Gülek:
      </strong>
      Bunların en yukarılardan itibaren İnönü’yü orada arabadan alıp toplanmış olan halka öldürtmek kanaati hakkında bir şey diyemeyeceğim. Onlar bu şekilde mi tertip ettiler ben bunları huzurunuzda vicdani vazife görmekteyim, bu kanaatime rağmen evet böyle bir tertip ta yukarıdan hazırlanmıştır diyemem.
      <br/>
      <strong>
       Başkan:
      </strong>
      İnönü’nün hayatına kasıt varsa, İnönü’nün ön safta birinci derecede muarızları olarak Celal Bayar, Adnan Menderes gelir. Bu tertip İnönü’nün hayatı ile alakalı olduğuna göre bağlamanız icap eder.
      <br/>
      <strong>
       K. Gülek:
      </strong>
      Bunlar tahminden ibarettir.
     </br>
    </br>
   </br>
  </br>
 </p>
</div>


Kaynak: [www.aksiyon.com.tr](http://www.aksiyon.com.tr/yakin-tarih/menderes-kumpasa-dahildir-diyemem_550633), [web.archive.org (arşiv bağlantısı)](http://web.archive.org/web/20150801135315/http://www.aksiyon.com.tr/yakin-tarih/menderes-kumpasa-dahildir-diyemem_550633)
