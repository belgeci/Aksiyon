# Devlet ‘çözersem yanlış olur’ derse dolabı kapatır

*İdris Gürsoy 2013.01.07*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   12 Mart’ın askerî savcısı Baki Tuğ, Uğur Mumcu’nun da aralarında bulunduğu faili meçhullerle ilgili önemli şeyler söylüyor: “Devlet oturur, hesabını yapar. ‘Çözersem yanlış olur’ derse dolabı kapatır, işi bitirir.”
  </font>
 </div>
 <div id="newsText">
  <font class="detail-text">
   <p>
    Bütün darbeleri görmüş, yaşamış, şahidi olmuş, bir kısmının da (12 Mart), kendisinin ifadesi ile, tatbikatını yapmış. Uğur Mumcu ile 12 Mart öncesine dayanıyor tanışması. Mumcu’yla, DYP’ye girdikten sonra Hüsamettin Cindoruk vasıtasıyla yakınlaşmış. Millî Savunma Bakanlığı Komisyonu Başkanı iken bir yemekte buluşmuş. “Abdullah Öcalan’la ilgili benden bilgi istedi.” diyor. Bu randevudan sonra 24 Ocak 1993’te gazeteci Uğur Mumcu evinin önünde arabasına konan bombaların patlaması sonucu öldürüldü. Eğer yaşasaydı iki gün sonra Öcalan’ı gözaltına alan savcı Baki Tuğ’la buluşacaktı. Bu görüşme gerçekleşmedi. Peki, Tuğ, Mumcu ile buluşabilse neler anlatacaktı? Öcalan-MİT ilişkisinin belgesini verecek miydi?
   </p>
   <p>
    1993, Türkiye’nin en karanlık yılıydı. 24 Ocak’ta Uğur Mumcu’nun öldürülmesi ile başladı faili meçhul cinayetler. Prof. Dr. Muammer Aksoy ve Bahriye Üçok’tan sonra Uğur Mumcu, laik aydın cinayetlerinde bir halka; ama aynı zamanda ‘93 adı konulmamış darbe’ sürecindeki en önemli adımlardan biriydi. Daha sonra sırasıyla Eşref Bitlis, Turgut Özal, Bahtiyar Aydın, Cem Ersever hayatını kaybetti. Adnan Kahveci’nin ölümü de şüpheliydi. Aradan neredeyse 20 yıl geçti ve hiçbir cinayet aydınlatılamadı. Eğer bir suikast aydınlatılabilse belki de pek çok cinayetin arkasındaki mekanizmaya ulaşılabilecekti. Mumcu’nun eşi, CHP Milletvekili, TBMM Başkanvekili Güldal Mumcu son kitabında suikastla ilgili yeni bilgiler paylaştı kamuoyuyla. Faili meçhul cinayetlerde adı geçen tetikçi Mahmut Yıldırım’ın (Yeşil) kendini ziyarete geldiğini söyledi. Savcı Ülkü Coşkun, Mehmet Ağar, Hüsamettin Cindoruk ve Süleyman Demirel’le diyaloglarına yer verdi. Suikast adeta geliyorum demişti. Soruşturma baştan savma yapılmış, kamuoyu yanlış hedeflere yönlendirilmişti. Elimizde bu kitapla, eğer suikast olmasaydı Uğur Mumcu ile iki gün sonra PKK-MİT ilişkilerini konuşmak üzere randevusu olan Baki Tuğ’un karşısına oturduk. 12 Mart’ın askerî savcısı Tuğ, Mumcu suikastı ve faili meçhullerde istihbarat teşkilatlarını işaret etti: “Her devletin bu işleri vardır, olmadan da olamaz zaten. Devlet ‘Bu işi çözersem yanlış olur’a varırsa dolabı kapatır, işi bitirir.” Tuğ, tuğlayı çekmedi ama bu cinayetlerin arkasında nasıl bir duvar olduğunun tarifini yaptı. Neden çözülemediğinin de cevabını verdi. Başbakan Erdoğan’ın “Derin devlet bitmedi.” sözlerinden sonra Baki Tuğ’un açıklamaları da çok tartışılacak.
   </p>
   <p>
    <strong>
     -Uğur Mumcu’yu ne kadar tanıyordunuz?
    </strong>
   </p>
   <p>
    12 Mart (1971) öncesinden tanıyordum. O zaman Kara Kuvvetleri bünyesindeki siyasi mahkemede savcıydım. Siyasi suçlara askerî mahkeme bakardı, Türkiye’de tekti. 12 Mart öncesinin öğrenci olaylarında askerî tıbbiye ile bağlantılı gençler vardı. O gençler askerî öğrencilerle beraber Kızılay’da bildiriler dağıtmışlardı. Bildiriyi dağıtan gençlerin içinde Atila Sarp da vardı. O olayın savcısı bendim. Mumcu da bunlarla irtibatlıydı. Sol ile ilgili en güzel yazıları o yazıyordu. O gençleri tutukladığım için benim hakkımda ‘Abdülhamit istibdadı hortlatılmak isteniyor’ diye yazı yazdı. Tekzip de ettim. Mumcu ile didişmemiz başladı. 12 Mart geldi, ben askerî mahkemeye savcı olarak gittim.
   </p>
   <p>
    <strong>
     -Sonra bir yakınlaşma başlıyor. Nasıl oldu bu?
    </strong>
   </p>
   <p>
    12 Mart sonrası ben siyasete girdim, vekil oldum. DYP’nin kurucu genel başkan yardımcısı, Ankara milletvekiliydim. Hüsamettin Cindoruk, Meclis başkanıydı. Yemek verdi, basın mensupları da vardı, Uğur Bey’le beni aynı masaya oturttu. Hüsamettin Bey bunu sanıyorum maksatlı yaptı. Orada ilk defa sohbet etme imkânımız oldu. Sonra bir gün bana telefon edip Meclis’e geldi. Bayburt il başkanımız da vardı yanımızda. Sohbet sırasında Öcalan’la ilgili bilgi istedi. Bilgimin olmadığını ama arşivime bakıp bir şey varsa kendisine vereceğimi söyledim. Arşive baktım. Gerçekten araştırdım. İki gün sonra buluşacaktık. Olsaydı verecektim; ama bir şey bulamadım.
   </p>
   <p>
    <strong>
     -Tam olarak ne istedi sizden?
    </strong>
   </p>
   <p>
    Öcalan’la MİT’in bağı var mı, yok mu? Onlar arasında bir bağın olduğuna inanıyordu. Ben araştırdım arşivimde, bir bağ olmadığını gördüm.
   </p>
   <p>
    <strong>
     -Sizin görüşünüz neydi?
    </strong>
   </p>
   <p>
    MİT’in Öcalan’la niye bağı olsun ama Abdullah Öcalan’ın kayınpederi Ali Yıldırım, Kesire’nin babası MİT’te çalışıyordu. Kesire ile Öcalan evlenince Öcalan’ın MİT’le bağlantısı var diye düşünüyordu.
   </p>
   <p>
    <strong>
     -Öcalan gözaltına alınıyor ve MİT’ten bir yazı gelince hapisten hemen çıkıyor.
    </strong>
   </p>
   <p>
    Ben aldım Öcalan’ı içeri. Hayır. O yazı başkası ile ilgili.
   </p>
   <p>
    <strong>
     -Kiminle ilgili?
    </strong>
   </p>
   <p>
    Bir öğretmenle ilgiliydi. TÖS (Türkiye Öğretmenler Sendikası) davasında MİT’e bir yazı yazdım. Bu sizin mensubunuz mu, diye. MİT’ten, mensubumuzdur, cevabı geldi. İfadesini aldım, mahkeme yargılamaya başladı. Sanıyorum iki ay ceza verdiler. Öğretmen o şeyden sıyrıldı gitti.
   </p>
   <p>
    <strong>
     -Öcalan için MİT’e yazı yazdınız mı?
    </strong>
   </p>
   <p>
    Yazmadım. MİT’ten de bana yazı gelmedi.
   </p>
   <p>
    <strong>
     -Arşive niçin baktınız o zaman?
    </strong>
   </p>
   <p>
    Var mı, yok mu? Olabilir. Öcalan o zaman 40 öğrenciden biri, kim tanır? Kızıldere olayları ile ilgili bildiri dağıtıldı, sıkıyönetim el koydu, öğrencileri getirdiler, nöbetçi savcı bendim. 20 kişi olaya katılmış, iki kişiye takipsizlik kararı verdim. Diğerleri hakkında tutuklama talebinde bulundum. Öcalan da bunların içerisinde. Mahkeme 20 kişiyi tutukladı, cezaevine koydu. En büyük cezayı da Öcalan’a verdi, öncülük yaptığı için. 6 ay cezasını çekti, çıktı.
   </p>
   <p>
    <strong>
     -Mumcu başka bilgiye ulaşmış olabilir mi? Genelkurmay arşivlerinde Yaşar Büyükanıt vasıtasıyla araştırma yapıyormuş.
    </strong>
   </p>
   <p>
    Bilmiyorum, ulaşsa bana gelmezdi. Ulaşamadı ki bana geldi.
   </p>
   <p>
    <strong>
     -Siz belgeyi bulsanız Mumcu’ya verecek miydiniz?
    </strong>
   </p>
   <p>
    Verecektim. Çünkü Uğur Bey geldi, benimle dost oldu. ‘Ben sana haksızlık yaptım, seninle dost olmak istiyorum’ dedi. Milliyet’te “Tuğ’a övgü” diye bir yazı yazdı, o yazıdan sonra dost olduk.
   </p>
   <p>
    <strong>
     -Güldal Mumcu’nun kitabında, sizin, “Öcalan’ın MİT görevlisi olma ihtimali yüksek. Arşivime bakayım, belgeyi bulursam çarşamba günü gelin vereyim.” dediğiniz yazıyor.
    </strong>
   </p>
   <p>
    Doğru. İlk baştaki bir buçuk cümlesi yanlış, onu işaretledim. Türkiye Öğretmenler Sendikası davasındaki bir öğretmenle ilgili böyle bir olay olmuştu, Mumcu’ya bunu anlattım. Onunla ilgili de bir yazı varsa bakayım dedim.
   </p>
   <p>
    <strong>
     -Belgeyi bulsaydınız verecek miydiniz?
    </strong>
   </p>
   <p>
    Verecektim ama şöyle verecektim. Gidip MİT’le konuşacaktım. Böyle, böyle… Sakıncası var mı? Verme, deseydiler vermeyecektim. Uğur Bey’le de konuşacaktım, yazmamak kaydı ile verecektim.
   </p>
   <p>
    <strong>
     -Yazmamak kaydı ile…
    </strong>
   </p>
   <p>
    Tabii, ben devlete yanlış yapmam, onu söyleyeyim. Yanlış yapmadım, yaptırmadım, yapmam da… Devleti seviyorum.
   </p>
   <p>
    <strong>
     -Mumcu yayımlamaz mıydı?
    </strong>
   </p>
   <p>
    Yayımlamazdı. O olay, öğretmen olayı. Onlar bilmediği için karıştırıyorlar.
   </p>
   <p>
    <strong>
     -Öcalan’la MİT’in irtibatı olabilir mi?
    </strong>
   </p>
   <p>
    Tesbit edemedim.
   </p>
   <p>
    <strong>
     -Kanaatiniz…
    </strong>
   </p>
   <p>
    Kanaatim yoktur. Yakıştırmalar kayınpederi dolayısıyla.
   </p>
   <p>
    <strong>
     -O da bir ilişki değil mi?
    </strong>
   </p>
   <p>
    O ayrı bir ilişki ama. Kayınpederi olarak ilişki. Elbette görüş alışverişleri yapabilir.
   </p>
   <p>
    <strong>
     -Devlet bu tür ilişkiler kurabilir mi?
    </strong>
   </p>
   <p>
    Efendim devletin hakkıdır, hakkı. Hepsi olur. Devletin asli görevi de budur. MİT’in görevidir. Şu anda MİT Öcalan’la görüşüyor. Bu yanlış bir olay mıdır? Ama benim olayımda ben bu ilişkiyi tespit edemedim.
   </p>
   <p>
    <strong>
     -MİT-Öcalan ilişkisi ortaya çıksa devlet zarar görür mü?
    </strong>
   </p>
   <p>
    Devlet ne zarar görecek! Devlet herkesi kullanır. Ha… Devlet demek ki hâkim olduğu bir şey yörüngeden çıktığı zaman yörüngeye sokamıyor. Bu, devletin bir zaafıdır. Bir adamı kullandığınız zaman ona hâkim olacaksınız, hâkim olamazsanız yok edeceksiniz.
   </p>
   <p>
    <strong>
     -PKK’nın da kontrolden çıkma olayı var galiba.
    </strong>
   </p>
   <p>
    Çıkmıştır kontrolden. Hâkim olsaydı devlet, 33 bin adamının öldürülmesine müsaade eder miydi? Eğer irtibatı varsa kontrolden çıkmıştır. Bu, devletin zaafının ifadesidir.
   </p>
   <p>
    <strong>
     -12 Eylül’de bütün örgütler yok ediliyor, PKK nasıl gelişiyor? Daha sonra da 30 yıl bu örgüt ayakta kalıyor.
    </strong>
   </p>
   <p>
    Devlet isteseydi örgütü yok ederdi. Kuzey Irak’ı işgal eder, o işi de bitirirdi. Kim ne derse desin, Türk devletinin o gücü vardır.
   </p>
   <p>
    <strong>
     -Mumcu öldüğü gün ne hissettiniz?
    </strong>
   </p>
   <p>
    Çok üzüldüm, kahroldum. Keşke bir hafta on gün daha yaşasaydı da bu son olayı onunla konuşsaydım, konuşamadan gitti. Belki sohbet edecektik, belki daha derin konuları konuşacaktık.
   </p>
   <p>
    <strong>
     -Nasıl derin?
    </strong>
   </p>
   <p>
    Türkiye’nin geleceği hakkında, mevcut düzeni ve olayları hakkında…
   </p>
   <p>
    <strong>
     -Mumcu’ya çok güveniyorsunuz.
    </strong>
   </p>
   <p>
    Bizim gibi düşünüyordu. Bana gelişinin sebebi buydu. Ben şu anda sizin gibi düşünüyorum diyen bir insandı.
   </p>
   <p>
    <strong>
     -O yüzden hedef olmuş olabilir mi?
    </strong>
   </p>
   <p>
    Olabilir, ama Uğur Bey o camiada güçlüydü. Kalemi güç kazanmıştı.
   </p>
   <p>
    <strong>
     -Sizce neden hedef oldu? Adi bir cinayet değil.
    </strong>
   </p>
   <p>
    PKK’nın üzerine güçlü bir şekilde gittiği için öldürüldüğü kanaatini taşıyorum. PKK’nın ilişkilerini deşifre ediyordu. Sağcı, solcu değildi. Sol basın, bölücü basın PKK’yı destekliyordu. Uğur Bey karşı çıkıyordu, onların neyi varsa hallaç pamuğu gibi atmak istiyordu. Başka bir şeyi de düşünemiyorum. Tam hizmetinin verimli anında Uğur Bey’i götürdüler.
   </p>
   <p>
    <strong>
     -Mumcu suikastının soruşturma safhasını takip edebildiniz mi?
    </strong>
   </p>
   <p>
    Nusret Demiral’a güveniyorum ama elde bir şey yoksa ne yapabilirdi? Görgü şahidi yok, ihbar yok. MİT’in, emniyet istihbaratın, askerî istihbaratın bilgisi yok. Savcı ne yapacak? Savcının eli ayağı bunlardır. Bilgi gelmezse ne yapabilir? Çok çok olay yerindeki bomba parçaları... Onunla da ne yapabilirsiniz? Sadece bu tür bombalar hangi olaylarda kullanılıyor onu tesbit edersiniz, o da size bir şey vermez.
   </p>
   <p>
    <strong>
     -Savcı Ülkü Coşkun’la Güldal Hanım’ın görüşmesi var. Coşkun, “Bu işin arkasında devlet var. Siyasi iktidar isterse çözülür. Bana bir yazılı emir gelmesi lazım.” diyor.
    </strong>
   </p>
   <p>
    Ben ona katılmıyorum. Olayın çözümü veya çözümsüzlüğü savcının, emniyetin ve istihbarat kaynaklarının elindedir. Savcı istihbarat kaynaklarının eliyle, maddi delillerle olayı sonuca götürecektir. Böyle bir şey yoksa savcı ne yapacak? Yapacağı bir şey yoktur.
   </p>
   <p>
    <strong>
     -İstihbarat bilgi vermiyorsa…
    </strong>
   </p>
   <p>
    Vermiyorsa savcı ne yapacak? Ben TÖS’ü bir öğretmenle çözdüm. MİT’e yazı yazdım, ‘Elimde şöyle bir olay vardır, bilgileri aktarın’ dedim. Bir rapor geldi, o raporlardan TÖS davası ortaya çıktı. 130 tane militan öğretmen ortaya çıktı.
   </p>
   <p>
    <strong>
     -MİT orada size destek oldu.
    </strong>
   </p>
   <p>
    Elbette efendim…
   </p>
   <p>
    <strong>
     -Mumcu olayında…
    </strong>
   </p>
   <p>
    Demek ki yok. Destek veya bilgi yoktur.  Bilgi yoksa onlar da ne yapacaklar?
   </p>
   <p>
    <strong>
     -Mümkün mü bilgi olmaması?
    </strong>
   </p>
   <p>
    Bana göre olması lazım. Türkiye’de Mumcu gibi yüz gazeteci yok ki! Uğur tekti.
   </p>
   <p>
    <strong>
     -Neden savcıya bilgi gelmedi?
    </strong>
   </p>
   <p>
    Nusret abi ile üç-beş defa konuştum. Bütün kanalları zorlamasına rağmen bilgi gelmedi. Nusret abi o davayı çözmek istedi fakat çözemedi.
   </p>
   <p>
    <strong>
     -İstenirse çözülür mü?
    </strong>
   </p>
   <p>
    Çözülür dersem yanlış yaparım. Nusret Bey bütün imkânları kullandı.
   </p>
   <p>
    <strong>
     -Güldal Mumcu, “Duvar çıkıyor karşıma. Bir tuğla çek, duvar yıkılsın.” diyor; Ağar da “Çekemem, altında kalırız.” diye cevap veriyor.
    </strong>
   </p>
   <p>
    Ben onlara itibar etmiyorum.
   </p>
   <p>
    <strong>
     -1991-1993 arası bir sürü siyasi cinayet var ve çözülemiyor. Neden o zaman?
    </strong>
   </p>
   <p>
    Ortada bir şey yoksa nasıl çözeceksin?
   </p>
   <p>
    <strong>
     -İstihbarat örgütü mü var işin içinde?
    </strong>
   </p>
   <p>
    Efendim demek ki o tür örgütlenmelerin içerisine giremiyorsunuz. Veyahut o işi yapanlar, o işin ustaları. İyi eğitim almışlar, hiçbir şey bırakmadan çekip gidiyor. Aksoy, Üçok, Kışlalı var,  hiçbirinden bir şey yok. Demek ki o işi yapanlar o işin üstadı.
   </p>
   <p>
    <strong>
     -Cinayetleri üstlenen örgütler de var. Onlar da daha sonra yok oluyor.
    </strong>
   </p>
   <p>
    Kurduranlar yok ediyorlar. Onların görevleri var, görevlerini yaptıktan sonra bitti. Paravan örgütlerdir. Eleman alır, yetiştirir, o işi yaptırır, tamamlanır. O yüzden onları çözmek çok zor.
   </p>
   <p>
    <strong>
     -Ama soruşturmada da gariplikler var. Otopsi raporunda saçı gözü bile yanlış yazılmış..
    </strong>
   </p>
   <p>
    Otopsi anında savcının aklına gelmez, o doktorun yazdırdığı bir rapordur.
   </p>
   <p>
    <strong>
     -Otopsiyi hazırlayanlara sormak gerekmez mi?
    </strong>
   </p>
   <p>
    Sorabilirsiniz. O da der ki açtım, gözüme öyle geldi. Yanlışlar olabilir.
   </p>
   <p>
    <strong>
     -Ama başka sorunlar da var. Polis kroki çizmiş, su deposunun yeri değişik.
    </strong>
   </p>
   <p>
    Olmaz, olmaz.
   </p>
   <p>
    <strong>
     -Tanıklar afişe ediliyor, soruşturma sürerken TRT’de.
    </strong>
   </p>
   <p>
    Uydurma şeyler çıkarıyorlar. Her olayı örtmek için bu tür şeyler olur. Kamuoyunu yönlendirmek için o tür şeyler olur.
   </p>
   <p>
    <strong>
     -Güldal Mumcu basını da suçluyor, olayı sulandırıyorlar diye.
    </strong>
   </p>
   <p>
    O günkü basını açın bakın, basın da yönlendiriliyor. Aynı odak yönlendiriyor. Bunların hepsinin düşünülmesi gerek.
   </p>
   <p>
    <strong>
     -Ülkü Coşkun da asker kökenli bir savcı. Neden ‘Bu işi devlet yapmıştır’ demiş olabilir?
    </strong>
   </p>
   <p>
    Tecrübesizliğinden. Bunlar çok mühim olaylardır. İki kelime konuşacaksan onu bire indireceksiniz. Yanlış yaparsınız.
   </p>
   <p>
    <strong>
     -Yeşil ziyaret ediyor Güldal Mumcu’yu.
    </strong>
   </p>
   <p>
    Onun doğru olduğunu düşünmüyorum. Doğru ise yanlış bir olaydır.
   </p>
   <p>
    <strong>
     -Yalan mı söylüyor Güldal Hanım?
    </strong>
   </p>
   <p>
    Yeşil’in öyle olayla ilgisi varsa ziyareti için sebep yok.
   </p>
   <p>
    <strong>
     -Ama Güldal Mumcu olayı kurcalıyor. Hatta Ceyhan Mumcu, Demirel’in avukatı olduktan sonra “Vazgeç artık!” diyor. Yeşil’le konuşmada da bu var. Yeşil, “Ne istiyorsun? Faili verelim yeter mi?” diye sorunca Güldal Hanım “Gerçeğin hepsini istiyorum.” cevabını veriyor.
    </strong>
   </p>
   <p>
    Olay orada sapıyor. Yeşil’in Güldal Hanım’ı ziyaret ettiğini okuduğumda şaşırdım. Yeşil’in ziyaretinin ne maksadı olabilir? Yeşil değil, belki başkası gitti, ziyaret etti. Yeşil meselesi Türkiye’de çok önemli bir meseledir.
   </p>
   <p>
    <strong>
     -Neden önemli?
    </strong>
   </p>
   <p>
    Devlet adam tutuyor, adam öldürtüyor; olur mu öyle şey? Evet devletin asli görevleri arasında bu tür işler vardır ama bir kişiyle değil. MİT’in bir bölümünün görevi nedir? Budur, bunlardır.
   </p>
   <p>
    <strong>
     -Bir kişiyle olmaz mı?
    </strong>
   </p>
   <p>
    Olur mu? Bir tek Yeşil’le her şey olacak! Bütün şeyi onun üzerine oturtuyorlar, arkada ne var bilemiyoruz.
   </p>
   <p>
    <strong>
     -Yeşil bir muamma.
    </strong>
   </p>
   <p>
    Devlet bilir onu, bilmemesi mümkün mü? Devletin Apo ile MİT arasında bir bağ olup olmadığını bilmemesi mümkün mü?
   </p>
   <p>
    <strong>
     -Devletten neyi kastediyorsunuz?
    </strong>
   </p>
   <p>
    Siyasi iktidar… Başbakan…
   </p>
   <p>
    <strong>
     -Ama 12 Mart’ta siz anlattınız, hükümet güçsüzdü.
    </strong>
   </p>
   <p>
    O dönem öyleydi ama şimdi değil. Hiç olmazsa alınır, çözülmesi gerekmiyorsa bir kenara konulur. Ben bunları siyasi iktidarın bildiği kanaatindeyim. Hiç tereddüdüm yok. Başbakan her şeyi bilir, anahtar onun elinde. Başbakanlık öyle bir olay ki anahtar her şeyi açıyor.
   </p>
   <p>
    <strong>
     -Ya açamıyorsa…
    </strong>
   </p>
   <p>
    O makama gelen, 6 ay sonra her şeyi öğrenir. Bu tartışmalı olaylar hakkında siyasi iktidarın bilgisi vardır.
   </p>
   <p>
    <strong>
     -Neden o zaman üzerine gitmiyor? Risk midir bu?
    </strong>
   </p>
   <p>
    Devletin aleyhine olacaksa risktir. Başbakan bu devletin varlığından da sorumlu.
   </p>
   <p>
    <strong>
     -Başbakanlara suikast girişimleri var.
    </strong>
   </p>
   <p>
    Ben onları suikast olarak kabul etmiyorum. Gerçek suikastı kafasına koyan adam yaptırır, kimse de engelleyemez.
   </p>
   <p>
    <strong>
     -Ecevit, Özal, hatta Erdoğan’a suikast girişimleri olmadı mı?
    </strong>
   </p>
   <p>
    Bence Mumcu’nun olayı suikasttır. Diğerlerine inanmıyorum. Eşref Bitlis, Adnan Kahveci olayları da suikast değildi. Elinizde bir şey olmadan her şeye suikast diyemezsiniz.
   </p>
   <p>
    <strong>
     -Mumcu dosyasını iyi biliyorsunuz.
    </strong>
   </p>
   <p>
    Ülkü Coşkun’la konuştum, bulamıyoruz diyor. İç istihbarat, dış istihbarat hepsi ile çalıştık bulamıyoruz diyor.
   </p>
   <p>
    <strong>
     -Eski MİT Müsteşarı Köksal Sönmez de “Bu olayın teşkilatımızla ilişkisi yoktur.” diyor ve dış ülkelerden birine işaret ediyor. Güldal Hanım, “Teşkilatınıza hâkim misiniz? Dış ülke bağlantısına nasıl ulaştınız?” diye sorunca, “Sezgilerimizle…” cevabını alıyor.
    </strong>
   </p>
   <p>
    Sezgiyle olur mu? Her olayda sezgilerimizle hareket ettiğimiz için olmuyor.
   </p>
   <p>
    <strong>
     -Dosya yeniden açılabilir mi?
    </strong>
   </p>
   <p>
    Elde bir şey yoksa açsanız ne olur? Olmaz. 20 yıl geçmiş aradan, hiçbir şey olamaz. Bir Yeşil’in ziyaret konusu var yeni. Araştırılması gereken bir şey ama o da yok ortada. Bana göre de öldürüldü.
   </p>
   <p>
    <strong>
     -Bilgi mi?
    </strong>
   </p>
   <p>
    Hayır, tahmin. Yoksa devlet isteyecek bulamayacak. En kötü şartlarda yurtdışındaysa orayı bulur.
   </p>
   <p>
    <strong>
     -Devlet istemiyorsa…
    </strong>
   </p>
   <p>
    İstemiyorsa, hiçbir şey yok der işte. Olay bu yani.
   </p>
   <p>
    <strong>
     -Dönemin MİT Müsteşarı Teoman Koman gazetecileri MİT’te topluyor ve siyasi cinayetler işleneceğini haber veriyor. Neden istihbarat olmasına rağmen suikastlar önlenemiyor?
    </strong>
   </p>
   <p>
    Koman iyi bir asker. MİT’te böyle bir bilgi varsa ilgilileri uyarırdı; tedbirinizi alın, böyle bir şey var.
   </p>
   <p>
    <strong>
     -Uyarmış mıdır?
    </strong>
   </p>
   <p>
    Uyardığı kanaatini taşıyorum.
   </p>
   <p>
    <strong>
     -O zaman ilgililer mi görevini yapmadı?
    </strong>
   </p>
   <p>
    Zaten Uğur Bey iki-üç defa ilgililer tarafından uyarılmıştır. Kanaatim o yani. Uyarılmadan Uğur Bey’in koruması olur mu? Koruma vermişler.
   </p>
   <p>
    <strong>
     -Komisyon kuruluyor cinayetle ilgili.
    </strong>
   </p>
   <p>
    Olmaz efendim! Bir işi çözmek istemiyorsanız komisyona havale edin!
   </p>
   <p>
    <strong>
     -Cumhuriyet Gazetesi’nde kurulan izleme komisyonunda ilginç kişiler var. Mustafa Kemal Kumkumoğlu gibi… Sonradan İslami Hareket Örgütü’nün avukatı olduğunu öğreniyor Güldal Mumcu.
    </strong>
   </p>
   <p>
    Kumkumoğlu, liseden arkadaşım, solcu, çok konuşan bir adam. Bu iş komisyonla momisyonla olmaz. Bu işi MİT çözer, emniyet çözer, istihbaratlar çözer. Çözecek başka bir yer yoktur.
   </p>
   <p>
    <strong>
     -Savcı da mı?
    </strong>
   </p>
   <p>
    Savcı da o zaman görevini yapmış, oturmuş. Çözebilirse istihbarat servisleri çözer. Başka hiç kimse çözemez. Bu bilgiler başbakanlarda vardır, başbakanlar bunları bilir.
   </p>
   <p>
    Cindoruk da ‘Bekliyorduk’ diyor. Özal için de ölümünden önce de ‘Bu gidici’ diyor, Demirel’den nakille. Emin Çölaşan yazdı.
   </p>
   <p>
    Hüsamettin Cindoruk o zaman Meclis başkanı, Demirel başbakan. Özal’ın sağlık durumuyla ilgili bilgileri var. Yurtdışına gitti, geldi Özal, ameliyat oldu. Bilgileri var.
   </p>
   <p>
    <strong>
     -Hastane bilgi verir mi?
    </strong>
   </p>
   <p>
    Nihayet soran adam Türkiye Cumhuriyeti’nin başbakanı. Onlarda olmayıp da kimde olacak bu bilgi? Onlara gelir bunlar.
   </p>
   <p>
    <strong>
     -İstihbarat teşkilatı bugün istese çözebilir mi?
    </strong>
   </p>
   <p>
    Çok zor, delillerin üzeri örtülmüştür. Bir-iki sene sonra olsa çözülebilirdi. Belki suikastı gerçekleştiren ölmüştür, bilmiyoruz ki.
   </p>
   <p>
    <strong>
     -Bir de duvar meselesi var. Mehmet Ağar “Tuğlayı çekemem, altında kalırız.” diyor.
    </strong>
   </p>
   <p>
    Mehmet Ağar bu lafları söylemişse, aklından şüphe ederim. Emniyet genel müdürüsün. Senin görevin bu işleri çözmektir.
   </p>
   <p>
    <strong>
     -Aralarındaki samimiyetten söylemiş olabilir mi?
    </strong>
   </p>
   <p>
    Bilemiyorum, Ağar çok akıllı bir emniyetçidir, söylenen lafları söyleyemez yani. Bunun manası çok kötü.
   </p>
   <p>
    <strong>
     -Yeşil, “Köşedeki caminin adı ‘Ti Camii’ olsun. Üç gül dikeceğim.” diyor.
    </strong>
   </p>
   <p>
    Okudum, çözemedim ben onları.
   </p>
   <p>
    <strong>
     -Altemur Kılıç’la bir görüşme yapmıştım. “Her devletin dolaplarında iskeletler vardır, geçmişe takılıp kalmayalım.” dedi.
    </strong>
   </p>
   <p>
    Doğru diyor ama bunları da çözmek gerekir. Her devletin bu tür işleri vardır. Olmadan da olamaz zaten.
   </p>
   <p>
    <strong>
     -Ama çözerse ‘Bu işi ben yaptım’ demiş olmaz mı devlet?
    </strong>
   </p>
   <p>
    Devlet oturur hesabını yapar: Çözersem ne olur, çözmezsem ne olur? ‘Çözersem yanlış olur’a varırsa dediğin gibi dolabı kapatır, işi bitirir.
   </p>
   <p>
    <strong>
     -Mumcu’da öyle bir kanaate mi vardılar?
    </strong>
   </p>
   <p>
    Bilemiyorum, bilemiyorum.
   </p>
   <p>
    <strong>
     -Herkesin kendini güvende hissetmesi önemli. Başbakan çıktı ‘Beni de dinliyorlar’ dedi.
    </strong>
   </p>
   <p>
    Valla bir şey söyleyemiyorum. Adamın canına okurum ya! Başbakanı nasıl dinlersin! İhanet yani. Ona ihanet olur mu?
   </p>
   <p>
    <strong>
     -Ama siz önemli bir şey söylediniz, ‘Başbakan devlete yanlış yaparsa…’ dediniz.
    </strong>
   </p>
   <p>
    Düşünülecek bir şey değil. Olmaz düşünemem. Kaldı ki Özal da, Sayın Erdoğan da Türkiye’nin ufkunu açmıştır. Örnek olmuşlardır.
   </p>
   <p>
    <strong>
     -Ama devlette bunlarla ilgili farklı düşünceler varsa…
    </strong>
   </p>
   <p>
    Sivri noktalarda olacağı kanaatini taşımıyorum.
   </p>
   <p>
    <strong>
     -Sivri noktalar…
    </strong>
   </p>
   <p>
    MİT Başkanı mesela… Olur mu? Milli Güvenlik Kurulu olmaz.
   </p>
   <p>
    <strong>
     -Olaylar çözülemiyorsa yapı devam ediyor mu?
    </strong>
   </p>
   <p>
    Bana göre o yapı bitmiştir.
   </p>
   <p>
    <strong>
     -Nasıl bitmiştir? Kendiliğinden mi?
    </strong>
   </p>
   <p>
    Zaman götürmüştür. Bu düşüncede kimse de kalmamıştır şu anda.
   </p>
   <p>
    <strong>
     -Tayyip Bey’e suikast girişimleri var.
    </strong>
   </p>
   <p>
    Bu güçlü adamdır, bu varken biz bir şey yapamayız diye düşünmüş olabilirler.
   </p>
   <p>
    <strong>
     -Şu anda istihbarat teşkilatlarına hâkim mi siyasi iktidar?
    </strong>
   </p>
   <p>
    Hâkimdir.
   </p>
   <p>
    <strong>
     -12 Mart’ta ne kadar hâkimdi?
    </strong>
   </p>
   <p>
    Yüzde 50.
   </p>
   <p>
    <strong>
     -Dosyayı açsın o zaman MİT.?
    </strong>
   </p>
   <p>
    Hiçbir şey çıkmaz. Yeşil’i arayın bulun bakalım. Bulamazsınız. 20 yıl geçmiş. Nereden neyi bulacaksın! Geçmiş olsun!
   </p>
   <p>
    <strong>
     -93’teki cinayetler birbiriyle ilgili mi?
    </strong>
   </p>
   <p>
    Birbiri ile ilgili olduğunu kabul etmiyorum. Bu işi yapan adamlardan biri diğerini tanımaz. Aynı merkezden olacağı kanaatini de taşımıyorum.
   </p>
   <p>
    <strong>
     -Ama çok ortak nokta var. Olayın şekli, soruşturmalar ve sonrasında kamuoyunun yönlendirilmesi bir merkeze işaret etmez mi?
    </strong>
   </p>
   <p>
    Şu anda bir merkez mürkez kalmamıştır. Tamam mı? O nedenle karşıyım. Özal suikastını zaten o gün araştırmış, bir adam bulmuşsunuz, arkasında kim var, kim yok çözememişsiniz. Mumcu suikastı, MİT, emniyet gelmiş gitmiş, bir şey bulamamışsınız.
   </p>
   <p>
    <strong>
     -İstihbarat, arşivlerini açsın deniyor.
    </strong>
   </p>
   <p>
    Hiçbir şey olmaz. Bilgi olsa verir. Cumhuriyet savcısı bilgi isteyecek vermeyeceksiniz. Savcı istese alırdı. Olmadığı için alamamıştır.
   </p>
   <h3>
    <span>
     12 Mart’ta neyin geleceğini Demirel de biliyordu
    </span>
   </h3>
   <p>
    <strong>
     -Siyasete girmeye ne zaman karar verdiniz?
    </strong>
   </p>
   <p>
    12 Mart 1971 sonrası genç bir yüzbaşıydım, siyaseti düşünmüyordum. Hâkimliği her şeyin üzerinde görüyordum. Demirel benimle tanışmak istiyormuş, gittik, konuştuk. Özel olarak da soru cevaplarımız oldu. Süleyman Bey’i beğenir ama sevmezdim. O gece Süleyman Bey dünyanın neresinde bir Türk taşı varsa bir buçuk saat konuştu. Benim Türkçü inancı sağlam biri olduğumu söylemiş olacaklar ki böyle bir konuşma yaptı. Gerçek miydi, başka bir şey miydi bilemiyorum ama Süleyman Bey’i sevdim. Deniz Gezmiş ve arkadaşlarının idamları olmamıştı, yargılanıyorlardı.
   </p>
   <p>
    <strong>
     -Süleyman Bey, 12 Mart’ı neden engelleyemedi, istifasını verip gitti?
    </strong>
   </p>
   <p>
    12 Mart 1971 öncesini çok iyi tahlil ederseniz Süleyman Bey en akıllıca hareketi yapmıştır. Hükümetin müdahale gücü yoktu. Karşısında bir CHP var. üniversiteler, işçiler, öğrenciler halk bölünmüş. Sokak birbirine girmiş, her gün gençler katlediliyor. Elinizde bir anayasa var; o anayasa sizin elinizi kolunuzu bağlamış. Türkiye’yi kim bu ortama getirmişse, iç savaşın şartlarını yaşatıyorsa buyursun gelsin onlar halletsin demiştir. Ve silahlı kuvvetlerin gelmesine hazırlanan zeminde Süleyman Bey yerinde oturmuştur. Süleyman Bey de biliyor 12 Mart’ta muhtıra geleceğini, CHP de...
   </p>
   <p>
    <strong>
     -Demirel biliyor muydu? Cüneyt Arcayürek’in yazısından öğrenmiş muhtırayı. “Benim istihbarat kaynaklarım muhtırayı haber vermiyor.“ diyor.
    </strong>
   </p>
   <p>
    Herkes neyin geleceğini görüyor, yaşıyor, biliyordu. Demirel’in bildiği kanaatindeyim. Hükümetin gücü bir genel müdürün yerinde oturmasını engelleyemiyor. O kadar güçsüz. Süleyman Bey istifa ederek Türkiye’yi bir iç savaşa sürüklememiş, asker gelmiş, düzeni sağlamış ve çok kısa süre sonra da ‘Buyurun seçimlere’ demiş, iktidarı sahibine teslim etmiştir.
   </p>
   <p>
    <strong>
     -TSK içinde darbe damarı var mı?
    </strong>
   </p>
   <p>
    İhtilalin bir çekirdek kadrosu vardır. O çekirdek kadro Silahlı Kuvvetler’in güç odaklarına adamlarını yetiştirir, uzun süre bekler, işler olgunlaştıktan sonra da kuvvet komutanı kim olacaksa o düğmeye basar, işi bitirir. TSK isterse ihtilal olur ama TSK’nın o damarı Memduh Tağmaç’la kesilmiştir. Herkes yerine oturmuş, rütbesini almış, beklemiştir.
   </p>
   <p>
    <strong>
     -12 Eylül, 28 Şubat…
    </strong>
   </p>
   <p>
    12 Mart farklı. Öncesi komünist ihtilal için her şey yapılmıştır. Bakanlar kurulu listeleri yapılmıştır. Günü ile saati ile kadrosu ile hepsi planlanmıştır. 12 Mart bir mecburiyetin sonucudur. Yoksa iç savaş geliyordu.
   </p>
   <p>
    <strong>
     -Hasan Cemal bazı öğrencilere silahlar verildiğini anlatıyor.
    </strong>
   </p>
   <p>
    O önderlerinden, onlar utanmıyor. Hasan Cemal, Uluç Gürkan, Cengiz Çandar, Doğan Avcıoğlu bu işin önderlerinden. Avcıoğlu’nun kabinesi var. TSK bu işe hevesli değil. TSK’yı teşvik eden, tahrik eden ve bu işe hazırlayanlar bu sivillerdir.
   </p>
   <p>
    <strong>
     -Silahlar nereden geliyor?
    </strong>
   </p>
   <p>
    Silahlar onların ellerinde. Depoların anahtarı Silahlı Kuvvetler’de. Askerlerle irtibatları vardır. Hava Kuvvetleri, Kara Kuvvetleri, Deniz Kuvvetleri ile bağları vardır. Örgütlenme olmuşsa hepsi vardır. Silah ellerinde zaten.
   </p>
   <p>
    <strong>
     -Nahit Menteşe ile görüştüm. “Güvenlik güçlerine her türlü imkân veriliyor, ama olaylar önlenemiyor. Çünkü önlenmek istenmiyor.” dedi.
    </strong>
   </p>
   <p>
    O hâlde Nahit Bey, içişleri bakanı olarak ne yapmıştır? O tür davranışlar oluyorsa siyasi iktidar onu biliyor demektir. Oturup o tedbirleri alacaktır. Almıyorsa zaaf içindedir, teslim olmuş demektir.
   </p>
   <p>
    <strong>
     -Hukuk hesap sordu mu bu planları yapanlardan? Üç kişinin asılmasıyla bitirildi mi bu olay?
    </strong>
   </p>
   <p>
    Üç genç olayını gündeme getiren ahlaksızlar ahlaksızlık yapıyor. Bu üç genci öne iteklemiş, her olayı onlara yaptırmış, seyretmişler, onlar olayın faili olarak yakalanmış, yargılanmış ve idam edilmişlerdir. Onun dışında Nurhak Dağları’nda (Elbistan), Kızıldere’de devlet güçleri ile çarpışarak ölenleri ne yapacağız? Devlet güçleri ile çarpışarak ölenlerin öldürenlerin sayısı belli değil. Üç genci istismar ediyorlar. Bunlara ailesi sahip çıksaydı, avukatları ‘Pişmandırlar’ deseydi bu gençler idam edilmezdi. Bürokraside, üniversitede hâkim olan güçler bu gençleri yetiştirip güvenlik güçlerinin üzerine salmasaydı bunlar idam edilir miydi? Bu çocuklar tutuklanıp yattıkları zaman cezaevine gidenler, ‘Dayanın ihtilal geliyor!’ demek suretiyle bu çocukları mahkemelere karşı fütursuz hâle getirmişlerdir.
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://aksiyon.com.tr:80/aksiyon/newsDetail_getNewsById.action;jsessionid=A4BB333E7B953104966AA25B01941626?newsId=34518), [web.archive.org (arşiv bağlantısı)](http://web.archive.org/web/20130118101842/http://aksiyon.com.tr:80/aksiyon/newsDetail_getNewsById.action;jsessionid=A4BB333E7B953104966AA25B01941626?newsId=34518)
