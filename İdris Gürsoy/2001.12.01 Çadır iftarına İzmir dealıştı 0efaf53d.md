# Çadır iftarına İzmir dealıştı

*İdris Gürsoy 2001.12.01*

<div>
 <p>
  <font>
   Ramazanlarda zirveye taşınan yardımlaşma duyguları bu sene daha farklı bir anlam kazandı. Krizin vurduğu  yoksul kesim iftar yemekleriyle, dağıtılan kumanyalarla günü kurtarmaya çalışırken, hayırsever imkan sahipleri kendilerine düşen görevin farkına bir
   <br>
    başka vardı. Bu farklılığın bir boyutu da  İzmir’de yaşanıyor
    <br>
     <br/>
     <br/>
     İzmir’de kış, kendini iyiden iyiye hissettirmeye başladı. Önce yağmur, sonra soğuk, sonra yine yağmur. Gök yarılmış gibi... Sağanak, sağanak; saatlerce...
     <br>
      <br>
       Yağmurun, kenar mahallelerden başlayarak şehri alt üst ettiği bir ramazan günü. İzmir’de yine aynı manzaralar yaşanıyordu. Evleri su basmış, cadde ve sokaklar sele karışmıştı. Şehir, akşamdan sabaha, sel baskınının yaralarını sarma telaşındaydı. Konak Meydanı’nda önce küçük bir çadır, ardından İzmirlilerin şaşkın bakışları arasında 500 kişilik dev bir çadır kuruldu. Aynı manzaralar Bornova, Karşıyaka, Hatay ve Balçova’da da yaşandı. Soğuk, yağmur, çamur demeden İzmir’in tam 25 noktasında, günde 10 bin kişiye iftar yemekleri verecek büyük bir organizasyona şehir hazırlanıyordu.
       <br>
        <br>
         Gaziemir Belediye Düğün Salonu’nda, farklı bir heyecan göze çarpıyordu. Yoksul insanlar, yaşlılar ve çocuklar, düğün salonunun bu seferki konuğuydu. Biraz da çekinerek içeriye giriyorlardı. Her gelen, kapıda güler yüzlü, samimi insanlar tarafından karşılanıyor ve hazırlanan masalara buyur ediliyordu. Düğün salonu, ilk gün 250 kişiye iftar verecek şekilde hazırlanmıştı. İftar saatine doğru servis başladı. Çocuklar, gençler, yaşlılar, yemeklerini alıp masalarına oturdu. Ezanın okunmasıyla birlikte oruçlar açıldı. İftar sofrasını hurmalar süslüyordu. Mönüde ise çorba, pilav, tavuk ve tatlı vardı. Çadırların önünde her gün bayram havası yaşanıyor ve bu dayanışma ruhu, dalga dalga şehre yayılıyordu.
         <br/>
         <br/>
         İsimsiz kahramanlar
         <br/>
         <br/>
         Ramazanın ilk haftası İzmir Valisi Alaaddin Yüksel, beş rutin kabulünü yapıyordu. Beş dernek başkanı, sıraları gelince makama girdiler. Bir süre sonra vali, basın müşavirini çağırarak gazetecileri makam odasına davet etti. Vali, basın mensuplarına misafirlerini şöyle takdim etti: “Arkadaşlar, size isimsiz kahramanları tanıtıyorum.”
         <br/>
         <br/>
         Valinin isimsiz kahramanlar olarak tanımladığı kişiler, ramazan ayı boyunca yardıma muhtaç onbinlerce vatandaşa iftar yemeği organizasyonu düzenleyen İzmirli gönüllü kuruluş temsilcilerinden başkası değildi. Vali, misafirlerini muhabirlere şöyle takdim etti: “İzmir’deki iş âlemine, bu tür hayır hizmetleriyle ilgili teşebbüste bulunmaları konusunda mesajlar vermeye çalıştım. Siz benim mesajımı algıladınız ve harekete geçtiniz. Türk milletinin özünde var olan yardımlaşma duygusunu harekete geçirdiniz. 9 Eylül ruhuyla beraber yardımlaşma ve dayanışma ruhunu canlandırdınız. Böyle önemli bir hizmeti yapan işadamlarını merak ettiğim için tanışmak istedim ve gördüm ki hepiniz birer isimsiz kahramansınız. Sizi herkesin görmesini ve tanımasını istiyorum. İzmirliler, sizinle gurur duyuyor.”
         <br/>
         <br/>
         Devlet millet el ele
         <br/>
         <br/>
         Kriz, etkisini iyice artırmıştı. Yoksullar, işsizler, fakir ve kimsesizler çığ gibi büyüyordu. Hayır kapılarının ağzına kadar açıldığı ramazanı değerlendirmeyi düşünen bazı dernekler harekete geçti. Birçok şehirde örneği olan iftar yemekleri, İzmir’de neden olmasındı? Bornova Sanayici ve İşadamları Derneği, Gaziemir Sanayici ve İşadamları Derneği, Kordelyalı İşadamları Derneği, Atılımcı Genç İşadamları Derneği ve Balçova Sosyal Dayanışma ve Kültür Derneği, bu amaçla yola koyuldular. Hayırsever işadamlarının nabzını yokladılar. Herkes, bu hayırlı girişime destek verdi. İzmir Valiliği, resmî bir yazı ile kaymakamlıkları, belediyeleri, il sağlık müdürlüklerini ve emniyeti iftar yemeklerine her türlü desteğin verilmesi konusunda uyardı. İzmir Büyükşehir Belediye Başkanı Ahmet Piriştina ve ilçe belediye başkanları, yemek verilecek merkezleri derneklere tahsis ettiler, bazı yerlerde altyapı eksikliğini giderdiler. Yemek firmaları ile anlaşıldı. Hayırsever şirketler, firmalar, odalar, günlük yemek bedellerini sırayla üstlendi. Sivil toplum örgütlerinin büyük işbirliği ve devletin desteğiyle ramazan boyunca her gün 10 bin insana yemek verecek organizasyonun altyapısı böylece tamamlandı.
         <br/>
         <br/>
         Köylüden lahana, çocuktan harçlık
         <br/>
         <br/>
         İşadamları derneklerinin sözcüsü Cemal Hamarattürk, iftar yemeği organizasyonlarına toplumun bütün kesimlerinden destek geldiğini söylüyor. Gaziemir Sanayici ve İşadamları Derneği Başkanı Tarkan Uzungüngör de başta, “Acaba bu işin altından kalkabilir miyiz?” diye çok endişe ettiklerini ancak daha sonra konuyu açtıkları herkesten destek görünce cesaretlerinin arttığını anlatıyor. İzmir’de bu ramazan, toplum dayanışması zirveye çıkıyor. Yardım seferberliği çığ gibi büyüyor. 7’den 77’ye herkes, bu çorbada benim de tuzum olsun diye yardıma koşuyor. Dayanışma ve yardımlaşma ruhu yeniden canlanıyor.
         <br/>
         <br/>
         Karabağlar’daki iftar yemeği ise inşaat halindeki bir alışveriş merkezinin altındaydı. Karabağlar İşadamları Derneği yetkilileri, tatlı bir yorgunluk içinde ertesi gün için planlar yapıyordu. Çevreden esnaf da organizasyona büyük ilgi göstermişti. Bir lokanta sahibi, eşiyle birlikte koşarak geldi ve şunları söyledi: “Karabağlar’da ilk defa böyle bir iftar yemeği veriliyor. Lokanta işletiyorum. İnanır mısınız, aylarca kursağına et gitmeyen, sıcak yemek yiyemeyen garibanlar o kadar çok ki. Her gün kaç tanesi kapımı çalıyor. Ben tek başıma, bu kadar insana nasıl yardım edebilirim? Şu mübarek günde, büyük bir sevap işliyorsunuz. Kim düşündü ve kimler katkıda bulunduysa Allah razı olsun. Ne olur, bizim yapabileceğimiz bir şey olursa söyleyin.”
         <br/>
         <br/>
         Kiraz Kaymakamı anlatıyor: “İftar yemekleri başlayınca bir köylü geldi ve ‘Ben de yardımda bulunmak istiyorum’ dedi. Haline baktık, aslında fakir bir vatandaş. ‘Sen ne yardımında bulunacaksın?’ diye sorduk. ‘Tarlamdan lahana vereyim, pişirip dağıtın’ cevabını verdi.”
         <br/>
         <br/>
         Kordelyalı İşadamları Derneği Başkanı Levent Öktem, başka bir olayı aktarıyor: Karşıyaka’da yemek dağıtırken 12–13 yaşlarında bir çocuk geldi. “Televizyondaki amca sen misin?” diye sordu. Olumlu cevap alınca, elinde tuttuğu 500 bin lirayı uzatarak, “Ben de yardımda bulunmak istiyorum. Harçlığımı alır mısınız?” dedi.
         <br/>
         <br/>
         “Çocuklarım açken yiyemem”
         <br/>
         <br/>
         Bozyaka Yardımlaşma Derneği (BOYAD)’nin Kilimcitepe Camii’nin hemen karşısında kurduğu iftar çadırına her geçen gün ilgi artınca dernek yetkilileri, bir kararla çadırdan dışarıya yemek dağıtımına son verdiler. Sadece çadıra gelenlere iftar yemeği verilecekti.  Bir kadın, elinde boş tencereleriyle bu uygulamadan habersiz, gelmiş ve saatler önceden sıraya girmişti. Kendisine yemek verilemeyeceği söylendi ve, “Çadırda yemeğini ye” dediler. Kadın, bir anda ne yapacağını şaşırdı. Ağzından, gayriihtiyari şu sözler çıktı: “Ama benim evde üç çocuğum var ve açlar. Benden yemek bekliyorlar. Ben nasıl burada yemek yerim?”
         <br/>
         <br/>
         Dernek üyeleri dondu kaldı. Birisi, kadını kenarı çekip eline bir miktar para verdi ve “Git bununla yiyecek al ve çocuklarını da doyur” dedi. Kadın, çadırdan ayrıldı. Dernek üyelerinden birkaçı, kadını takip etti. Yaklaşık 3 kilometrelik mesafede bulunan bir eve girdi kadın. Biraz sonra dernek üyeleri de kapıdaydı. Kadın, kendisine yardım eden insanları tanıdı, içeriye buyur etti. Gerçekten kadın yalnızdı ve gerçekten üç çocuğu, aç halde annelerini bekliyordu. Kadın, ağlayarak anlatıyordu. Babaları yoktu. Kirayı ödeyememişlerdi. Bakkala borçları, 90 milyon lirayı bulmuştu. Artık ekmek bile alamıyordu. Dernek üyeleri, kadının birkaç aylık ev kirasını ödediler. Bakkal borcunu karşıladılar. Kendisine ramazan ayı boyunca sıcak yemek vereceklerini söylediler.
         <br/>
         <br/>
         Yoksul ve kimsesizlerin evinden dualar, dualar yükseliyordu. Kimsesizlerin yüzü, belki de günler sonra gülüyordu. Belki aylar sonra, bu yalnızlığa terkedilmiş insanlara bir dost eli uzanıyordu.
         <br/>
         <br/>
         Üç çocuk ve bir kimsesiz kadının yaşadığı evden ayrılırken dernek yetkilileri de ağlıyordu. Yardım, ramazan sonrasında da devam edecekti. Belki de çadırlar uzun müddet sökülemeyecekti. Beş derneğin yetkilileri, valilikle görüşerek yardım kampanyasının ramazan sonrasında da devam etmesi konusunda izin aldılar. Hiçbir yardım talebi geri çevrilmek istenmiyor, her ihtiyaç sahibine ulaşılmak isteniyordu. Dernekler sözcüsü Cemal Hamarattürk, “Eğitim ve sağlık konularında, mülki yetkililere danışarak hayır hizmetlerine devam etmek istiyoruz” diyor.
         <br/>
         <br/>
         İzmir’de yıllar sonra ilk defa farklı bir ramazan yaşanıyordu. Hava gittikçe soğuyordu. Yoksullar, her akşam iftar mahallerine akıyordu. İzmir’in 25 noktasından dualar yükseliyordu.
         <br/>
         <br/>
         ***
         <br/>
         <br/>
         “Bir sofra da ben kurayım” derseniz, şu derneklerle irtibat kurabilirsiniz:
         <br/>
         Bornova: BOSİAD, Necdet Tekin, 3423738.
         <br/>
         Gaziemir: GESİAD, Tarkan Uzungüngör, 2520151.
         <br/>
         Karşıyaka: Kordelyalı İşadamları Derneği, Levent Öktem, 3647480.
         <br/>
         Konak: AGİAD, Osman Kanyiş, 4452099.
         <br/>
         Balçova: Balçova Sosyal Yardımlaşma ve         Kültür Derneği, Ömer Bostancı, 2591368.
         <br/>
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </p>
 <!---------
						<p align="justify" style="margin-top: 8px; margin-bottom: 8px">
						<font face="Verdana" color="#000000" style="font-size: 8pt">
						(Bu yazı 165 kez okunmuştur)</font>
						</p>
---------->
</div>


Kaynak: [www.aksiyon.com.tr](http://www.aksiyon.com.tr:80/yazdir.php?id=12347), [web.archive.org (arşiv bağlantısı)](http://web.archive.org/web/20060513121253/http://www.aksiyon.com.tr:80/yazdir.php?id=12347)
