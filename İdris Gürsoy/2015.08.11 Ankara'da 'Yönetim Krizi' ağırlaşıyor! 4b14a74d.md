# Ankara'da 'Yönetim Krizi' ağırlaşıyor!

*İdris Gürsoy 2015.08.11*

<div class="pNewsDetailMainContent" itemprop="articleBody">
 <p>
  Cumhurbaşkanı Recep Tayyip Erdoğan’ın ‘tek başına iktidar’ olma ısrarı derin bir yönetim krizinin önünü açıyor.
 </p>
 <p>
  Geçici hükümetin yönetiminde ülke, dalgalı denizlerde sürükleniyor. Terör olaylarındaki artış, yargısız infazların yaşandığı 90’lı yıllara geri dönüldüğü endişelerini artırıyor.  Cumhurbaşkanı Recep Tayyip Erdoğan’ın ‘tek başına iktidar’ olma ısrarı derin bir yönetim krizinin önünü açıyor.
 </p>
 <p>
  7 Haziran genel seçimlerinde AKP, parlamentoda çoğunluğu ve tek başına iktidar olma şansını kaybetti. Ancak seçim bozgunu bir türlü kabul edilmedi. Başkanlık hayalleri kuran Cumhurbaşkanı, sandıktan çıkan iradeyi yok saydı. Muhalefet partilerinden herhangi biri ile iktidarın paylaşılmasına yanaşmadı. Hükümet kurma görevini 32 gün sonra verdi! AKP’nin CHP ve MHP ile yürüttüğü görüşmelerde sık sık koalisyona karşı olduğunu açıkladı. Bülent Arınç gibi, “Halk verdiği kararı sonra niye değiştirsin” diyenleri susturdu! Bu arada geçici AKP hükümeti, iktidarı kaybetmemiş gibi icraatlarına devam etti. Kamu kurumlarında bugüne kadar görülmemiş sayıda atamaya imza attı. İç ve dış politikalarda ani değişiklikler oldu. Çözüm süreci sona erdi. İncirlik Üssü ABD’ye açıldı.
 </p>
 <p>
  Baştan beri kaygı;  ‘koalisyon hükümeti’ kurulursa gücün azalmasıydı. Erdoğan, muhalefetin hatalarından yararlanarak ve devletin bütün kaynaklarını kullanarak AKP’yi yeniden tek başına iktidara getirebileceğini düşünüyor. HDP’yi PKK’nın uzantısı gösterip baraj altına itmek isterken, MHP’ye yaklaşıyor. ‘Milliyetçi’ oylara oynuyor. Ülke bu yüzden yangın yerine dönüyor.
 </p>
 <p>
  Peki, AKP tek başına iktidar olamazsa neler olur? Yargıda kapatılan dosyalar açılabilir. Meclis’e yolsuzlukla suçlanan 4 AKP’li bakan ile ilgili soru ve araştırma önergeleri verildi bile. Erdoğan’ın ‘hayırsever’ dediği Reza Zarrab’ın İran’daki ortağı Babek Zencani ile ilgili dava ekimde başlıyor. Zarrab’ın kuryesi  Adem Karahan’ın “kara para trafiğinde yüzde 4 siyasilere gidiyordu” açıklamalarının üzerini Suruç’ta patlayan bomba örttü. Yeni ifşaatlar çıkabilir.
 </p>
 <p>
  Antidemokratik politikalar, hukuku askıya alan uygulamalar, şeffaflık ve hesap verebilirliğin ortadan kaldırılması genel seçimlerde AKP’ye ağır bir yenilgi aldırdı. Bu politikalar değişmeden bir seçim zaferi mümkün mü? Siyasi tarihte bunun örneği yok. AP, ANAP, DYP seçim mağlubiyetlerinden ders çıkaramadıkları için eriyip gitti. Ekonomik krizin derinleşip terörün tırmanması seçmenin sabrını taşırabilir. Kürt oylarının AKP’ye dönmesi için sebep bulunmuyor. Nitekim Diyarbakır Milletvekili Nimetullah Erdoğmuş 32 kişinin hayatını kaybettiği Suruç katliamından sonra yapılan anketlerde HDP oylarında bir düşüş olmadığını söylüyor: “Diyarbakır’da AKP bir milletvekili de çıkaramaz. Kürtleri tamamen kaybetti.”
 </p>
 <p>
  Erdoğan’ın ülkeyi istikrarsızlığa sürükleyen planları parti içinde de tartışma konusu. Başbakan Ahmet Davutoğlu, görünüşte bir koalisyon hükümeti kurmak istese de asıl görevi erken seçimin kaçınılmaz olduğunu halka göstermek. Partinin kurucularından 11. Cumhurbaşkanı Abdullah Gül, Erdoğan’la köprüleri tamamen atmış durumda. Gül, en çok oyu alan iki partinin güçlü bir koalisyon hükümeti kurmasından yana. Erdoğancılar, Gülcüler ve Davutoğlucular mücadelelerini artık, ‘Hendek’ ve Uhud’ gibi kutsal savaşlarla isimlendiriyorlar.
 </p>
 <p>
  Davutoğlu, bir koalisyon seçeneğini zorlayarak Erdoğan’ı karşısına alabilir mi? Ankara’da siyasi gelişmeleri takip edenler için bu olasılık zayıf ancak yüzde bir bile olsa ihtimal dışı değil. Anayasa’da belirtilen 45 günlük sürenin dolacağı 23 Ağustos’a hızla giderken başkent Ankara’da gittikçe derinleşen bir yönetim krizi kaçınılmaz görünüyor.
 </p>
</div>


Kaynak: [www.aksiyon.com.tr](http://www.aksiyon.com.tr:80/siyaset/ankarada-yonetim-krizi-agirlasiyor_551903), [web.archive.org (arşiv bağlantısı)](http://web.archive.org/web/20150816024640/http://www.aksiyon.com.tr:80/siyaset/ankarada-yonetim-krizi-agirlasiyor_551903)
