# Başbakan tanka çıksa gazeteler görür müydü?

*İdris Gürsoy 2012.10.15*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Darbeleri Araştırma Komisyonu’nun 28 Şubat ile ilgili sorularını cevaplandıran Aydın Doğan, “Erbakan tankın üzerine çıksa böyle olmazdı.” dedi. Dönemin Adalet Bakanı Şevket Kazan ise “Doğan, Erbakan’ı suçlayacağına manşetlerine sahip çıksaydı.” diyor.
  </font>
 </div>
 <div id="newsText">
  <font class="detail-text">
   <p>
    TBMM Muhtıraları ve Darbeleri Araştırma Komisyonu, geçen günlerde medya dünyasının patronlarını dinledi. Bunlardan biri de Doğan Holding Onursal Başkanı Aydın Doğan’dı. 5 Ekim Cuma günü Nimet Baş başkanlığındaki komisyona konuşan Doğan, başta 28 Şubat olmak üzere birçok konuda kendisine yöneltilen soruları cevapladı. Doğan, “Erbakan tankın üzerine çıksa böyle olmazdı.” dedi. Peki, Necmettin Erbakan gerçekten tankın üzerine çıksaydı, o dönemde cuntayı destekleyen medya, bunu nasıl görürdü? Ya da görür müydü? O dönemin manşetleri Doğan’ı desteklemiyor maalesef. Medya, bırakın Erbakan’ın tankın üzerine çıkmasını, dönemin Adalet Bakanı Şevket Kazan’ın Genelkurmay’ın irtica brifingine çağrılan hâkim ve savcılara izin vermemesini bile manşetten eleştiriyordu.
   </p>
   <p>
    10 Haziran 1997 tarihli Hürriyet’in manşeti, dokuz sütuna, “Brifinge tehdit” idi. Habere göre, RP’li (Refah Partisi) Adalet Bakanı Şevket Kazan, Genelkurmay’ın irtica brifingine katılan hâkim ve savcıları, “Katılana soruşturma açarım.” diye tehdit etmişti. Kazan’ın fotoğrafının altına da “Adalet Bakanı Kazan, yeni bir krizi tırmandırıyor.” yazılmıştı. Aynı haber, Milliyet’te “Brifing gerginliği”, Sabah’ta ise “Hâkim ve savcılara brifing tehdidi” olarak veriliyordu. Üç gazete hemen hemen aynı başlıklarla çıkarken, spotta da ismi verilmeden üst düzey bir Genelkurmay yetkilisine atıf yapılıyor, şu sözler tırnak içine alınıyordu: “Brifinge cumhuriyetin savcıları katılır, meşrutiyetin savcıları katılmaz.”
   </p>
   <p>
    Sabah’ta Fatih Çekirge’nin yazısı birinci sayfadan anons ediliyordu: “Bu savcılar nereye gönderilmiyor? Yunan genelkurmayına mı? Acaba diyorum, bu hâkim ve savcılar İran Büyükelçisi’nin davetlisi olsaydı Kazan’ın tavrı ne olacaktı?”
   </p>
   <p>
    11 Haziran’da Hürriyet’in manşeti brifingde anlatılanlara ayrılıyor, hâkim ve savcıların yoğun katılımı “Tehdit sökmedi” başlığıyla ayrı bir haber konusu oluyordu. Kazan’ın bu uyarısına rağmen Ankara Adliyesi’nden 400’den fazla hâkim ve savcı brifinge katılıyordu. RP’ye suç duyurusunda bulunan Devlet Güvenlik Mahkemesi (DGM) Savcısı Nuh Mete Yüksel de oradaydı.
   </p>
   <p>
    Biz de Aydın Doğan’ın sözlerini, dönemin Adalet Bakanı Şevket Kazan’a sorduk. “Adalet Bakanlığı’nın hâkim ve savcıları tehdidi söz konusu değildi. Hâkimler ve Savcılar Kanunu’na göre bu tür toplantılara katılım bakanlığın iznine bağlı. Biz görevimizi yaptık.” diyen Kazan, “Doğan, Erbakan’ı suçlayacağına 28 Şubat’taki manşetlerine sahip çıksaydı.” diye konuşuyor.
   </p>
   <p>
    <strong>
     -Brifinge katılan hâkim ve savcılar hakkında soruşturma açtınız mı?
    </strong>
   </p>
   <p>
    İşlemi yapacak kurum HSYK’dır. Ertesi gün baktık ki HSYK ve Yargıtay üyeleri de gitmiş. Kimi kime şikâyet edeceksin? Cezayı kurul verecek ama kuruldakiler de gitmiş. O günler laçka günlerdi. Yargının da 28 Şubat darbecileri ile beraber olduğu günlerdi. Şimdi o yargıya o brifingi düzenleyenler yargılanıyor. Çetin Saner, Fevzi Türker gibi…
   </p>
   <p>
    <strong>
     -Aydın Doğan, “Erbakan tankın üzerine çıksa böyle olmazdı.” diyor. Siz görevinizi yaptınız, tehditle suçlandınız. Peki Başbakan Erbakan tankın üzerine çıksaydı?...
    </strong>
   </p>
   <p>
    O sözler, Aydın Doğan’ın karakteri ile Erbakan’ın karakterini simgeliyor. Burası Rusya mı? Birileri tankları yürütmüş, Erbakan Hoca’nın haberi yok. Erbakan ordu ile savaşmazdı, nerede konuşması gerekirse orada konuşurdu. Erbakan devlet adamlığı yaptı. Onlar Erbakan’ı bununla itham edeceklerine kendileri o günkü gazetelerin manşetlerine sahip çıksalardı.
   </p>
   <p>
    <strong>
     -Hükümet dik durmadı demeye getiriyor Doğan.
    </strong>
   </p>
   <p>
    Aydın Doğan’a ne? Hükümet sonuna kadar dik durmuş. Hükümet neden gitti? Hükümetin ortağı DYP’den 15 milletvekili istifa etmiş. 260’a düşmüş sandalye sayısı. Bir gensoru verilse hükümet gider. O noktada hükümet ortakları oturup düşünüyorlar, Muhsin Yazıcıoğlu’nu da aralarına alıp hükümet değişikliği yapalım, diyorlar. Demokrasi ile idare edilen ülkelerde hükümet böyle değişir. Şimdi MGK zabıtları Meclis’e teslim edildi. Açıklasınlar. Mesele tankın üzerine binmek değil. Mesele MGK’da dik durmak. Erbakan’a 18 maddeyi imzalatamadılar.
   </p>
   <h3>
    <span>
     <strong>
      “411 el kaosa kalktı” yanlıştı
     </strong>
    </span>
   </h3>
   <p>
    Doğan Holding Onursal Başkanı Aydın Doğan, TBMM Darbeleri Araştırma Komisyonu’nun sorularını cevaplarken, 28 Şubat döneminde basının rolü olduğunu kabul etmiyor. “Bir üst düzey komutan” demeçlerini ‘habercilik’ olarak nitelendiriyor. Doğan, 20 Aralık 1996’da yayımlanan Ertuğrul Özkök imzalı “Bu defa silahsız kuvvetler halletsin” manşetinin Deniz Kuvvetleri Komutanı Güven Erkaya’ya ait olduğunu açıklıyor. Demokrasinin kesintiye uğramasında siyasilerin yönetim tarzının etkili olduğunu anlatan Doğan, “Muktedir olur, dik dururlarsa bunlar olmaz. 27 Nisan bunun son örneğidir. Hükümet dik durdu. Geri adım atsaydı daha çok üzerine gideceklerdi. Erbakan değerli bir Türk siyasetçisiydi. Eğer o zaman tankın üzerine çıksaydı askerler üzerine gelemezdi.” diyor. “411 el kaosa kalktı” manşetini ise yanlış buluyor: “Ben bu manşetin atıldığı gün Bodrum’daydım. Yanlış buldum. Ertuğrul (Özkök) da kendine göre müdafaa ediyor. Hatadır, hata olduğunu her zaman söylüyorum.”
   </p>
   <p>
    Bir taraftan Aydın Doğan gibi önemli isimler Türkiye Büyük Milet Meclisi Darbeleri Araştırma Komisyonu’na ifade verirken, bir taraftan da 28 Şubat’la ilgili soruşturma sürüyor. Şeref Malkoç ve arkadaşlarının Ankara Cumhuriyet Başsavcılığı’na bulunduğu suç duyurusunda bazı sivil toplum kuruluşları ve gazeteciler Batı Çalışma Grubu ile işbirliği içinde olmakla itham ediliyor. 28 Şubat soruşturmasında Batı Çalışma Grubu üyeleri tutuklu yargılanırken, soruşturmanın gazetecilere uzanması bekleniyor. Dönemin Başbakan Yardımcısı Tansu Çiller de mağdur sıfatı ile dinlendi.
   </p>
   <p>
   </p>
   <h3>
    <span>
     “İnfazlara karşıyız” bildirisi haber olmadı
    </span>
   </h3>
   <p>
    Darbe süreçlerinde askerden gelen küçücük beyanları manşetlerine taşıyan darbeci medya, bazı olayları da görmeyebiliyor. Nasıl mı?
   </p>
   <p>
    Yassıada’da Adnan Menderes ve arkadaşları Fatih Rüştü Zorlu ile Hasan Polatkan için 15 Eylül 1961’de idam kararları çıkmıştı. Demokrat Parti (DP) kapatılmış, kadroları linç edilmişti. Darağacının gölgesinde seçimlere gidildi. CHP, AP (Adalet Partisi), Cumhuriyetçi Köylü Millet Partisi (CKMP) ve Yeni Türkiye Partisi (YTP), tam bir ay sonra yapılacak seçimlere hazırlanıyordu. İmralı’da infaz hazırlıkları yapılırken, Yeni Türkiye Partisi’nin Ankara’daki genel merkezinde hummalı bir çalışma yapılıyordu. Parti Genel İdare Kurulu toplanmış ve infazlara karşı çıkma kararı almıştı. Tek bir gazete bu önemli itiraza sayfalarında yer vermedi. DP’nin yerine kurulan AP, cunta ile işbirliği yapan CHP ve MP, Türk demokrasi tarihine kanlı bir sayfa olarak geçen siyasi cinayetleri sessizlikle izledi.
   </p>
   <p>
    İnfazlara karşı çıkan bildiriyi hazırlayan Avukat Süleyman Arif Emre, siyasi tarihimizin çınarlarından. 1950’lerde Hürriyet Partisi’nde başlayan siyasi yaşamı, Yeni Türkiye Partisi ve kurucularından olduğu Milli Nizam Partisi’nde devam ediyor. 17 Eylül’deki infazlara tek karşı çıkan partinin Yeni Türkiye Partisi olduğunu söyleyen Emre, Menderes’in idamının millî iradeye gözdağı olduğunu belirtiyor. “Süleyman Demirel, DP’lilerin siyasi yasaklarını kaldırmaya yanaşmadı.” diyor. Emre, cunta ile işbirliği içindeki medyanın da infazlara destek olduğunu söylüyor.
   </p>
   <p>
    <strong>
     -İnfazlara partiler neden tepki vermedi? DP’nin yerine kurulan AP niçin bir tavır koyamadı?
    </strong>
   </p>
   <p>
    Çok baskı altındaydı Meclis. Bir tek karşı çıkan bizim parti oldu. Onu da gazeteler yayımlamadı.
   </p>
   <p>
    <strong>
     -Nasıl?
    </strong>
   </p>
   <p>
    Genel İdare Kurulu (GİK) karar defterinde yazılıdır “Biz bu idamlara karşıyız, kabul edilemez.” diye. Kararı bizzat ben okumuştum. O zamanki basın, toplantıyı takip etti; ancak cesaret edip yayımlayamadı.
   </p>
   <p>
    <strong>
     -Bildiride ne vardı?
    </strong>
   </p>
   <p>
    GİK karar defterini şimdi bulmak mümkün değil. “Bu idamlar yapılmamalıdır.” dedik. Bir sayfalık el yazısıyla deftere yazılmış bir karardı bu.
   </p>
   <p>
    <strong>
     -YTP Genel Başkanı Ekrem Alican, darbe sonrası kurulan hükümetin maliye bakanıydı. İnfazlara karşı çıkma cesaretini nasıl gösterdi?
    </strong>
   </p>
   <p>
    Mehmet Özgüneş, asker arkadaşım, Millî Birlik Komitesi (MBK) üyesiydi. Bir keresinde bana “Hükümet kurduk, bize bir tek Ekrem Alican muhalefet ediyordu.” demişti. Alican, dürüst ve cesur birisiydi. Gerektiğinde kapıyı yüzlerine çarpmış, ‘Bu milletin paralarını israf edemezsiniz’ diye bazı uygulamalara karşı çıkmış. MBK üyeleri Alican’a kızmışlar, ‘Atalım’ diyenler olmuş. Sonra ‘Dürüst bir adam, bırakalım ne yaparsa yapsın’ demişler. Alican, infazlara da karşıydı. GİK kararının arkasında durmaktan çekinmedi.
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr/aksiyon/haber-33836-basbakan-tanka--ciksa-gazeteler--gorur-muydu.html), [web.archive.org (arşiv bağlantısı)](http://web.archive.org/web/20121122201042/http://www.aksiyon.com.tr/aksiyon/haber-33836-basbakan-tanka--ciksa-gazeteler--gorur-muydu.html)
