# Geçiş dönemi kabinesi

*İdris Gürsoy 2014.09.01*

<div class="pNewsDetailMainContent ctx_content" itemprop="articleBody">
 <p>
  2015’e kadar anayasal kurumlar, siyasi partiler ve sivil toplum örgütlerinin demokratik testten geçeceği yeni bir geçiş dönemine girmiş bulunuyoruz.
 </p>
 <p>
  Kim seçilseydi Recep Tayyip Erdoğan’ın 28 Ağustos Perşembe günü Meclis kürsüsünden ettiği yemini edecekti. Yürürlükteki 82 Anayasası cumhurbaşkanının yetkilerini belirliyor. Yeminde kabaca sınırlar çizilmiş. Cumhurbaşkanı hukukun üstünlüğüne, demokrasiye bağlı kalarak görevini tam bir tarafsızlıkla yapmak zorunda. Ancak Erdoğan aday olduğu günden bu yana daha önceki cumhurbaşkanlarından farklı olacağının sinyallerini veriyor.
 </p>
 <p>
  Anayasa’nın açık emrine rağmen mazbatayı alıncaya kadar AKP genel başkanlığını yürüttü. Partisinin olağanüstü genel kongresine katıldı. MHP ve CHP’yi eleştirmekten geri durmadı. Kongrede sandığa giderek oy kullandı. Davutoğlu’na ‘vekâlet’ verinceye kadar da 12. Cumhurbaşkanımız ‘Başbakan’ olarak ülkeyi yönetti. Erdoğan, kongrede Yargıtay ve HSYK’yı hedef aldı, onları bir grup ‘Haşhaşi’nin elinde oyuncak olmakla suçladı. Adli yıl açılış törenine katılmayacağını açıkladı. 77 milyonu kucaklayacağım sözü lafta kaldı, ilk icraatı medyanın bir bölümüne akreditasyon uygulamak oldu.
 </p>
 <p>
  Erdoğan’ın başkanlık ettiği son bakanlar kurulunda bakanların, son MYK’da da parti yönetiminin istifaları ‘nezaketen’ alındı. Yeni Genel Başkan ve Başbakan Davutoğlu’nun kendi çalışma arkadaşlarını özgürce belirlemesi için bu nezaket gerekiyordu.
 </p>
 <p>
  Yeni başbakana hükümeti kurma görevi verildikten bir gün sonra onaylanan kabine âdeta ‘savunma ve savaş kabinesi’ydi. Erdoğan, ülkeyi seçime götürecek bir geçiş hükümeti kurdurdu.
 </p>
 <p>
  Her bir isim okunması gereken önemli mesajları barındırıyor. 29 Ağustos’ta açıklanan bakanlar kurulu hiç kolay oluşmadı. Başbakanlığı devreden Erdoğan’ın kaygı ve hassasiyetleri, yeni Başbakan Davutoğlu’nun başarılı olma ve ‘kukla olmama’ çabası isim belirleme işini hayli zorlaştırdı.
 </p>
 <p>
  Partide henüz su yüzüne çıkmamış Erdoğan sonrasına dönük kutuplaşmalar, gruplaşmalar var. Erdoğan’ın bunlar arasında dengeyi kurması gerekiyor. Dengelerin çakıştığı noktalarda ince hesaplar devreye giriyor. Kim potansiyel lider adayı, kim küskünlükle partiden ayrılabilir, kim kovsan da gitmeyecek durumda, kim daha çok hata yapmış, kim daha çok yüz kızartıcı işe bulaşmış, kim gemileri yakıp gelmiş yani özetle kim kendini daha çok bağlayacak adımlar atmış, kim özgür davranacak kadar sade kalmış hepsi ince hesaplarla ölçüldü biçildi. Yeni kabinenin çizdiği tablo özetle şu: Ankara’da dış ve iç politikalarda bir değişiklik beklenmiyor.
 </p>
 <p>
  Yargıya müdahale ettiği iddiası ile hakkında fezleke hazırlanan Bekir Bozdağ Adalet Bakanlığı’nda, 28 Şubat’ın illegal Batı Çalışma Grubu benzeri bir yapılanma ile (Kozmik Çalışma Grubu) devlette fişleme ve tasfiyeleri gerçekleştiren Efkan Ala İçişleri Bakanlığı’nda kaldı. Çözüm sürecinin koordinatörü Beşir Atalay’ın yerine Yalçın Akdoğan ikame edildi. Numan Kurtulmuş’un yükselişi devam etti, Başbakan Yardımcısı oldu. Paralel yapı ile yeterince mücadele etmediği için AK-Trollerin hedefi olan Hayati Yazıcı ile yollar ayrıldı. Bülent Arınç dışarıda bırakılmayarak muhtemel rahatsızlıkların önü kesildi. Piyasaların vereceği tepkiden korkularak Ali Babacan ve Mehmet Şimşek ekonomi yönetiminde bırakıldı. Her kabinede ismi gündeme gelen Nurettin Canikli nihayet muradına erdi. Ama ekonomi ya da maliye değil gümrüklere atandı. Eski AKP Burdur Milletvekili Hasan Hami Yıldırım, Davutoğlu hükümetinin politikalarda köklü değişiklikler yapmayacağını belirtiyor. “Dış dünyanın mevcut kadrolara güvenini muhafaza etmek için Babacan ve Şimşek’e dokunulmadı. Ala, Bozdağ, Akdoğan’la da çözüm süreci ve ‘paralel yapı’ adı verilen hayaletle mücadeleye devam edilecek.” diyor.
 </p>
 <p>
  <img alt="" height="291" src="http://web.archive.org/web/20151215051700im_/http://medya.aksiyon.com.tr/aksiyon/2014/09/01/gecis-donemi2.jpg"/>
 </p>
 <p>
  Davutoğlu geçiş kabinesi ile ne kadar başarılı olabilir? 2002’de iktidar olduğu ilk dönemde AKP’ye ulusal ve uluslararası destek tamdı. Pek çok aydın, yazar ve kanaat önderi Erdoğan’ın ülkeyi demokratikleştireceğine inanıyordu. Söylemler, parti programı ve icraatlar da desteği hak ediyordu. Yeni anayasa çalışmaları başlatıldı, AB’ye tam üyelik imzaları atıldı. Yolsuzluklarla mücadele sözü verildi. İkinci dönemde Türk siyasetindeki kadim hastalıklar AKP’yi de buldu. Erdoğan’da otoriterleşme ve yozlaşma eğilimi başladı. AKP lideri eleştirileri dikkate almadı. Parti kurucularının da içinde olduğu pek çok kişi ile yollar ayrıldı.
 </p>
 <p>
  2011’de parti kabuk değiştirdi. AKP ve liderine hakaret edenler belli yerlere getirildi. Eski İçişleri Bakanı İdris Naim Şahin’in ‘dar oligarşik kadro’, Bülent Arınç’ın ‘yeni yetmeler’ dediği bir grup ipleri eline aldı. Gezi’de toplumun sol, Alevi ve liberal kesimleri de nefret söyleminin hedefi oldu. 10 yılda 147 defa Kamu İhale Kanunu değişti, Sayıştay denetim yapamaz hâle geldi.
 </p>
 <p>
  17-25 Aralık yolsuzluk ve rüşvet soruşturması yeni bir kırılmanın başlangıcıydı. İktidar AKP’yi başkalaştırdı. Eski Bilim, Sanayi ve Teknoloji Bakanı Nihat Ergün’ün, “Servet, şehvet ve şöhret arzusu insanları yoldan çıkarır.” uyarısı boşa değildi. 4 bakanın adının karıştığı 17 Aralık’taki yolsuzluk soruşturmalarına müdahale edildi. Anayasa ve hukuk askıya alındı. Emniyet, adliye ve millî eğitimde binlerce insan cadı avının kurbanı oldu.
 </p>
 <p>
  Erdoğan, 28 Ağustos’ta şaşaalı, benzeri görülmemiş devlet törenleriyle Köşk’e çıksa da 2002’deki ulusal ve uluslararası destek yok arkasında. Dünyanın etkin gazetelerinde uzun süredir hakkında tek olumlu makale çıkmıyor. Aksine otoriter yönetimi eleştirilerin hedefi. ‘AKP, terör örgütlerine destek veriyor’ haberleri ile kuşkular büyütülüyor. Köşk’teki devir teslim törenine AB ülkeleri ve ABD’den katılımın düşük düzeyli olması da Erdoğan’a bakışın dışa vurumu sayılabilir.
 </p>
 <p>
  62. hükümeti kuran Başbakan Ahmet Davutoğlu’nu önümüzdeki yaz yapılacak genel seçime kadar ekonomi, eğitim, terör, mülteciler ve dış politikada zor problemler bekliyor. 49 rehine İŞİD’in elinde. Almanya, Türkiye’yi dinlediğini itiraf etti. Yeni başbakan, başarılı olabilmek için Anayasa’daki yetki ve sorumluluklarını kullanmak isteyecektir. ‘Paralel yapı’ ile mücadele sözü verdi; ancak ağzından çıkan, “Milletin hakkına uzanacak eli, kardeşimizin eli olsa koparırız.” cümlesi Erdoğan’ı hoşnut etmedi. Davutoğlu’nun yolsuzluklara adının bulaşmaması, şeffaf yönetim ve denetimin önüne açabilir. Son bir yılda AK Parti ve hükümet bütün büyük sorunları Erdoğan karizması ve toplumdaki karşılığı ile örttü. Davutoğlu aynı performansı gösteremeyebilir. Şimdilik Hizmet Hareketi gibi görülse de cadı avının MHP, CHP dâhil, demokratik bütün yapıları kapsaması toplumda derin yaralar açıyor.
 </p>
 <p>
  1. Olağanüstü Kongre ile Erdoğan dönemi kapandı. AKP’de taşlar yerinden oynadı. Süleyman Soylu eli ile partinin yeniden dizayn edilmesi tepkilere sebep oluyor. Genel başkanlık yolu kesilse de Abdullah Gül, siyasete dönecek. Pek çok AK Partili, gerilimden, cadı avından rahatsız; hukuktan, demokrasiden uzaklaşmayı tasvip etmiyor. Erdoğan baskısı azaldığında, parti içinde bu görüşler daha fazla seslendirilecektir. Ekim ayındaki HSYK seçimlerinden yargı bağımsızlığına yol açacak bir sonuç çıkabilir. Kuvvetler ayrılığı tesis edilirse ülkede güven ve huzurun yolu açılır.
 </p>
 <p>
  Peki, ya Erdoğan baştaki Cumhurbaşkanlığı yeminine sadık kalmaz, yetkilerini aşar;  parti, hükümet, devletin erkleri üzerinde hâkimiyet kurmaya çalışırsa ne olur? Anayasal kurumlarla ve Ahmet Davutoğlu ile çatışma kaçınılmaz görülüyor. Üstelik kural dışı müdahalelere toplum tepki gösterebilir, olumlu imajı erozyona uğrar. Otoriterleşen ülke daha da yalnızlaşır. Toplumsal çatışmalar artar, sorunlar derinleşir. Davutoğlu hükümeti ile birlikte 2015’e kadar anayasal kurumlar, siyasi partiler ve sivil toplum örgütlerinin demokratik testlerden geçeceği bir geçiş dönemine girmiş bulunuyoruz. Türkiye, ‘paralel yapı’ tehlikesiyle değil, daha otoriter bir rejime geçme seçeneğiyle karşı karşıya...
 </p>
 <p>
 </p>
 <p>
  _____________________________
 </p>
 <p>
  <strong>
   Davutoğlu ile yeni AKP
  </strong>
 </p>
 <p>
  Ahmet Davutoğlu ile birlikte AKP’de bir tasfiye süreci yaşanacak. Partiyi kuran dört isimden Recep Tayyip Erdoğan, cumhurbaşkanı olarak Çankaya’ya çıktı.  Abdullah Gül, 7 yıllık cumhurbaşkanlığının ardından en azından 2015 seçimine kadar köşesine çekildi. Bülent Arınç üç döneme takıldığı için 2015’te milletvekili adayı olamayacak. Eski Başbakan Yardımcısı ve Maliye Bakanı Abdüllatif Şener partiden ayrılmıştı. AKP’de aralarında bakanların da bulunduğu 70 isim de 2015 seçimleri öncesi aktif siyasete veda edecek. ‘Tasfiye’ olarak nitelenen ve 2015’te aktif siyasetten kopacak isimler şöyle:
 </p>
 <p>
  KABİNE: Bülent Arınç, Beşir Atalay, Bekir Bozdağ, Ali Babacan, Ömer Çelik, Mehdi Eker, Faruk Çelik, Mevlut Çavuşoğlu, Hayati Yazıcı, Taner Yıldız.
 </p>
 <p>
  PARTİ YÖNETİMİ: Abdülkadir Aksu, Hüseyin Çelik, Salih Kapusuz, Bülent Gedikli, Reha Denemeç, Nükhet Hotar, Haluk İpek.
 </p>
 <p>
  MİLLETVEKİLLERİ: Cemil Çiçek, Sadullah Ergin, Nihat Ergün, Binali Yıldırım, Egemen Bağış, Suat Kılıç, Hüseyin Tanrıverdi, Edip Uğur, Fatma Şahin, Nurettin Canikli, Mustafa Elitaş, Burhan Kuzu, Nimet Baş, Recep Akdağ, Necati Çetinkaya, Sadık Yakut, Vecdi Gönül, Nafiz Özak, Mehmet Ali Şahin, Sefer Üstün, Cevdet Erdöl, Mustafa Ataş, Halide İncekara, Sait Açba, Ruhi Açıkgöz, Rıza Alaboyun,  Fahrettin Poyraz, Vahit Kiler, Bayram Özçelik, Ali Küçükaydın, Mehmet Daniş, Ünal Kaçır, Enver Yılmaz, Nevzat Pakdil, Hakkı Köylü, Muzaffer Baştopçu, Fehmi Kinay, Mehmet Katsal, Nusret Bayraktar, Şaban Dişli, Yılmaz Demir, Mustafa Demir, Ahmet Yeni, Afif Demirkan, Yahya Akman, Şükrü Ayala, Zeyit Aslan, Köksal Toptan, Ziyaettin Akbulut, Mehmet Sarı, Kerim Özkul, Harun Tüfekçi, Hasan Ali Çelik, Murat Yıldırım.
 </p>
 <p>
  ___________________________
 </p>
 <p>
  <strong>
   62. Hükümet’in Bakanlar Kurulu
  </strong>
 </p>
 <p>
  Başbakan: Ahmet Davutoğlu
 </p>
 <p>
  Başbakan Yardımcısı: Bülent Arınç
 </p>
 <p>
  Başbakan Yardımcısı: Ali Babacan
 </p>
 <p>
  Başbakan Yardımcısı: Yalçın Akdoğan
 </p>
 <p>
  Başbakan Yardımcısı: Numan Kurtulmuş
 </p>
 <p>
  Adalet Bakanı: Bekir Bozdağ
 </p>
 <p>
  Aile ve Sosyal Politikalar Bakanı:
 </p>
 <p>
  Ayşenur İslam
 </p>
 <p>
  Avrupa Birliği Bakanı: Volkan Bozkır
 </p>
 <p>
  Bilim, Sanayi ve Teknoloji Bakanı: Fikri Işık
 </p>
 <p>
  Çalışma ve Sosyal Güvenlik Bakanı:
 </p>
 <p>
  Faruk Çelik
 </p>
 <p>
  Çevre ve Şehircilik Bakanı: İdris Güllüce
 </p>
 <p>
  Dışişleri Bakanı: Mevlüt Çavuşoğlu
 </p>
 <p>
  Ekonomi Bakanı: Nihat Zeybekci
 </p>
 <p>
  Enerji ve Tabii Kaynaklar Bakanı:
 </p>
 <p>
  Taner Yıldız
 </p>
 <p>
  Gençlik ve Spor Bakanı: Akif Çağatay Kılıç
 </p>
 <p>
  Gıda, Tarım ve Hayvancılık Bakanı:
 </p>
 <p>
  Mehdi Eker
 </p>
 <p>
  Gümrük ve Ticaret Bakanı: Nuretin Canikli
 </p>
 <p>
  İçişleri Bakanı: Efkan Ala
 </p>
 <p>
  Kalkınma Bakanı: Cevdet Yılmaz
 </p>
 <p>
  Kültür ve Turizm Bakanı: Ömer Çelik
 </p>
 <p>
  Maliye Bakanı: Mehmet Şimşek
 </p>
 <p>
  Millî Eğitim Bakanı: Nabi Avcı
 </p>
 <p>
  Millî Savunma Bakanı: İsmet Yılmaz
 </p>
 <p>
  Orman ve Su İşleri Bakanı: Veysel Eroğlu
 </p>
 <p>
  Sağlık Bakanı: Mehmet Müezzinoğlu
 </p>
 <p>
  Ulaştırma, Denizcilik ve Haberleşme
 </p>
 <p>
  Bakanı: Lütfi Elvan
 </p>
 <p>
 </p>
</div>


Kaynak: [www.aksiyon.com.tr](http://www.aksiyon.com.tr/siyaset/gecis-donemi-kabinesi_539277), [web.archive.org (arşiv bağlantısı)](http://web.archive.org/web/20151215051700/http://www.aksiyon.com.tr/siyaset/gecis-donemi-kabinesi_539277)
