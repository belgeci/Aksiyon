# Bir albayın darbe notları

*İdris Gürsoy 2011.05.23*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   27 Mayıs’ın Ege ayağını organize eden Albay Ertuğrul Alatlı’nın yayımlanmamış notlarında CHP’nin darbeye nasıl ortam oluşturduğuna ilişkin çok çarpıcı ayrıntılar var.
  </font>
 </div>
 <div id="newsText">
  <font class="detail-text">
   <p>
   </p>
   <p class="MsoNormal">
    Kurmay Albay Ertuğrul Alatlı, 27 Mayıs darbesini yapan kadroya 3 Mayıs 1960’ta katıldı. Darbenin Ege ayağını organize ettikten sonra 30 Mayıs’ta Ankara’ya dönerek Millî Birlik Komitesi (MBK) Basın ve Propaganda Komisyonu’nda sözcülük görevi üstlendi. Genelkurmay Genel Sekreteri oldu. MBK’dan ayrılmasının sebebi ‘Bilim Heyeti’ tarafından hazırlanarak Adnan Menderes ve arkadaşlarına idam yolunu açan ‘1 Numaralı Geçici Kanun’a muhalefetti.
   </p>
   <p class="MsoNormal">
    Ertuğrul Alatlı, kendi deyimi ile 27 Mayıs’ı ‘cereyan ettiği anda ve zamanda yaşamış, bunların kimisinin içinde bizzat bulunmuş, kimisine de yön verenlerden’ olmuştu. Vefatından 10 yıl önce yazmaya başladığı anılarında, 1957’den başlayarak 27 Mayıs 1960’a kadar olan süreci ayrıntıları ve belgeleriyle anlatıyor. 1960 darbesinin gizli saklı bir girişim olmadığını, Genelkurmay Başkanlığı’nda oluşturulan bir çalışma grubu tarafından planlandığını söylüyor.
    <span>
    </span>
    27 Mayıs için ‘darbe’, ‘ihtilal’ ve ‘devrim’ sözcüklerinin kullanılmasını tasvip etmeyerek, ‘müdahale’ diyor. Kendi evinde alınan kararları açıklayıp, MBK ile Yassıada yargılamalarının planda olmadığını ileri sürüyor. ‘Masum öğrenci hareketleri’ diye nitelenen olayların ve bazı ordu mensuplarının Demokrat Parti’ye (DP) tepkilerinin ‘organize işler’ olduğunu belgelerle ortaya koyuyor.
    <span>
    </span>
   </p>
   <p class="MsoNormal">
    12 Haziran 2011 seçimine giderken, sandık sonuçlarını etkilemeye yönelik müdahale planları uygulamaya sokuluyor. Sokaklar hareketleniyor, terör tırmandırılıyor. Asılsız iddialar, yalan haberler dolaşıma sokuluyor. Ertuğrul Alatlı’nın ilk defa okuyacağınız 27 Mayıs hatıraları, Türkiye’de siyaseti dizayn çabalarının 1960 öncesine dayanan geçmişini ve arkasındaki odakları bir kere daha gözler önüne seriyor. Sadece aktörlerin değiştiği, senaryosu aynı bir filmi izliyoruz sanki...
   </p>
   <p class="MsoNormal">
    <span>
    </span>
   </p>
   <p class="MsoNormal">
    27 MAYIS SÜRECİ 1945’TE BAŞLADI:
   </p>
   <p class="MsoNormal">
    “27 Mayıs sürecinin iki başlangıcı var. Birincisi; İsmet Paşa’nın çok partili hayata geçileceği vurgusunu yaptığı 1 Kasım 1945’li Meclis açılış konuşması; buna 27 Mayıs’ın ‘uzun süreci’nin başlangıcıdır diyebiliriz. İkincisi; 27 Ekim 1957 genel seçiminin kesin sonuçlarının resmen açıklandığı 30 Ekim 1957 günü; bu da 27 Mayıs’ın ‘kısa süreci’nin başlangıcıdır.”
   </p>
   <p class="MsoNormal">
    İNÖNÜ CUNTALARA KANCA ATTI: “Gizli oy açık tasnif uygulamasıyla 1950 seçiminde Meclis’teki tablo ters dönmüş, ekseriyet DP’ye geçmişti. CHP, bu gelişmeyi hiçbir zaman içine sindirememiş; bitmez tükenmez siyasi çekişmelerin temeli işte böyle atılmıştır. İnönü, 1954’te de çok ümitlenmiş, ama yine yanılmıştır. 1957 seçimlerinde kazanacağından şüpheye düştüğü için, bu kez ordu içindeki bazı cuntalara kanca atmıştır. Nitekim ‘9 Subay’ olayının Halk Partisi ve İsmet Paşa ile yakın ilgisi vardır. İsmet Paşa haberdardır. ‘9 Subay’ olayında adı geçenleri, örneğin 27 Mayıs’tan sonra oluşan MBK içinde görmemiz, üstünde durulması gereken bir vakıadır.”
   </p>
   <p class="MsoNormal">
    CHP YERALTI FAALİYETİ YÜRÜTTÜ:
   </p>
   <p class="MsoNormal">
    “27 Mayıs öncesi sahne arkasında başka senaryoların oynandığını algılıyor, fakat kendi kendime açıklayamıyordum. Tek olgu; iktidar ve muhalefet olarak memleketin kaderine egemen olan iki büyük partinin yöneticileri arasında mücadelenin toplumu kanlı bir kardeş kavgasına doğru sürüklemekte olduğuydu. Sanırım silahlı silahsız aydınlar ile gençlerin hemen tümü ve sessiz çoğunluğun büyük kısmı benim gibi düşünüyordu. CHP hakkındaki suçlamaların uydurma olmadığını ancak 31 sene sonra, 1991’de Metin Toker’in kaleminden öğrendim; ama iş işten geçmişti; geriye dönülemezdi artık!.. Toker, ‘Gerçek şu ki, o günler CHP bir yeraltı faaliyetinin bütün hazırlıklarını tamamlamaktaydı ve İstanbul örgütünün genelgesi bu faaliyetin bir parçasıydı’ diyordu.”
   </p>
   <p class="MsoNormal">
    DARBE ÇAĞRILARI SUBAYLARIN POSTA KUTUSUNDA: “Tahkikat Komisyonu kurulunca öğrenciler sokağa dökülmüştü. (19 Nisan 1960) Komisyon’a bir de yargı yetkisi verilmesi, yeni bir öğrenci hareketinin ihtimal dâhilinde olduğunu düşündürmüş olmalı ki, Meclis sıkı korunmaktaydı. O gün Meclis’te neler olduğu gazetelerde yer almadı, çünkü Tahkikat Komisyonu, Meclis müzakerelerinin yayımlanmasını yasaklamıştı; ama İnönü’nün Meclis’ten çıkarılmasına yol açan konuşması CHP’liler tarafından çoğaltılarak el altından dağıtıldı. Hemen tüm kurmay subayların adreslerine postayla veya posta kutularına konarak, kapıların altından atılarak dağıtıldı. Ben posta kutumda bulmuştum. İsmet Paşa, ‘Türk milleti, Kore milletinden daha az haysiyetli değildir!’ dediği için Meclis’ten ‘atılmış’ ve bu ifadesi zabıtlardan çıkarılmıştır. CHP liderinin Meclis Grubu adına yaptığı konuşmada orduyu ihtilale davet ettiğinin tutanaklarda yer almayan kısımları şöyle:
   </p>
   <p class="MsoNormal">
    İnönü: -‘Biz aldığımız tedbiri aldık; yürüyeceğiz!’ diyorsunuz; fakat muvaffak olamayacaksınız! Sygman Rhee (Diktatör Güney Kore Devlet Başkanı) kurtuldu mu? Üstelik onun ordusu, polisi ve memuru elinde idi! Hâlbuki sizin elinizde ne ordu var, ne memur, ne üniversite ve hatta ne de polis. Olur mu böyle baskı rejimi; muvaffak olur mu bu? (DP sıralarından şiddetli gürültüler, ‘tavzih etsin/açıklasın!’ sözleri)
   </p>
   <p class="MsoNormal">
    Reis: -Beyler müsaade buyurun; sükûneti muhafaza edin; İsmet İnönü’nün; memuru, emniyeti, zabıtayı politikaya karıştıran beyanlarının zabıtlardan çıkarılması hususlarını reylerinize arz ediyorum. Kabul edenler… Etmeyenler… Kabul edilmemiştir. (gürültüler) Devam edin efendim!
   </p>
   <p class="MsoNormal">
    Bir baskı rejimi kurulduğu zaman onu kuranlar, artık mukavemet kalmayacak zannederler; bizdeki baskı rejimini kuranlar da öyle zannediyor! Bizim görüşümüz farklıdır. Baskı tertipçileri bilsinler ki, Türk milleti, Kore milletinden daha az haysiyetli değildir!’
   </p>
   <p class="MsoNormal">
    İHTİLAL BEYANNAMELERİ ORDUYU ETKİLEDİ: “CHP milletvekilleri tarafından verilen; ancak Meclis’te okutulmayan 4 Mayıs 1960 tarihli ‘Takrir’ Genelkurmay’da elden ele dolaşıyordu. Menderes hükümetini dikta rejimi kurmakla suçlayan bu takririn amacı, ‘silahlı entelektüel’ kamuoyundaki kaynaşmayı taşma noktasına getirmekti. Bu takrir ve İnönü’nün ‘ihtilal beyannameleri’ denilen demeçleri, Genelkurmay’da beklenenin üstünde etki yaptı. İnönü’nün orduyu hedef alan bazı sözleri şöyleydi: ‘Bunlar demokratik rejime nihayet vermekten başka bir şey düşünmüyor… Tam bir çıkmaza girmişizdir!.. Demokratik hayatın bütün unsurları, son hududuna varmış bulunuyor!.. Hiçbir uzlaşma imkânı yoktur!.. Rejim demokrasiden ayrılır, anayasadan ve insan haklarından ayrılır bir baskı rejimi hâline gelirse ordunun mensupları birer vatandaş olarak vicdan muhasebesi içine girer! Namuslu bir vatandaş baskı idaresine boyun eğmeyecektir!.. Biz baskı idaresini millet kuvveti ile yıkmak için mücadele ediyoruz!..’
   </p>
   <p class="MsoNormal">
    BİNBAŞI ÇETİNER’İN İSTİFA MEKTUBUNU CHP’Lİ MİLLETVEKİLİ YAZDI: Ertuğrul Alatlı, CHP’nin 1957’de seçimi kaybettikten sonra cuntacılarla işbirliği hâlinde ihtilale zemin hazırladığını örneklerle anlatıyor. 1960 başında Kayseri’ye gelen İnönü’nün trenine güvenlik tedbirleri aldığı için muhalefetin hedefi olan ve daha sonra istifa eden Binbaşı Selahattin Çetiner olayına dikkat çekiyor. Ordudaki subayları derinden etkileyen bu istifanın arkasında, CHP’li Bahri Yazır ile Ferda Güley’in olduğunu söylüyor. Çetiner’i evinde ziyaret eden Yazır ve Güley, çeşitli vaatlerle ikna ettikleri binbaşının istifa mektubunu kendileri kaleme alıyor. Mektupta, Menderes, orduyu siyasi amaçları için kullanmakla suçlanıyor. DP’liler ne yapacaklarını şaşırıyor. CHP medyası istifa mektubunu manşetlerden yayımlıyor. Yazır ile Güley’in tebrik mektupları ve CHP il örgütlerinin yardım kampanyaları da gazetelere haber oluyor. Darbeden sonra Çetiner ödüllendiriliyor. Alatlı, “Çetiner, 27 Mayıs’tan önce istifa ettiği hâlde Gürsel’in özel tasarrufu ile orduya döndü. 5 binden fazla subay tasfiye edilirken orduda kaldı ve korgeneral rütbesine kadar yükselip emekli oldu. 12 Eylül’de Millî Güvenlik Konseyi hükümetinin İçişleri Bakanıydı” diyor.
    <span>
    </span>
    İşte binbaşının istifa mektubunu yazan CHP’li vekillerin Ulus gazetesindeki ( 7 Nisan 1969) tebrik telgrafları:
   </p>
   <p class="MsoNormal">
    Sayın Selahattin Çetiner,
   </p>
   <p class="MsoNormal">
    Mert, cesur ve fedakâr hareketiniz giydiği şerefli üniformanın irtifaından aşağı düşmemek isteyen her subaya meşale tutacaktır. Dün, aile efradınız ve dostlarınız sayısınca iken, bugün hürriyetleri uğrunda mücadele eden milyonlarca vatandaşın sayısına çoğaldınız. Tanrı sizinle olsun. Bir meslektaşınız olmanın verdiği iftihar duygusuyla gözlerinizden öperim.
   </p>
   <p class="MsoNormal">
    CHP Ordu MilletvekiliFerda Güley
   </p>
   <p class="MsoNormal">
    Sevgili Kardeşim Selahattin,
   </p>
   <p class="MsoNormal">
    Gerçekten aşk derecesinde bağlı olduğunu yakından bildiğim kahraman ordumuzdan kalbin acı ile burkularak çıktın. Fakat, Türk Milleti’nin kalbine girdin ve bütün silah arkadaşlarının duygularına tercüman oldun. Seninle iftihar ediyorum. Babalarının maaşlarından başka hiçbir maddi geliri olmayan iki yavrunu Millet bağrına basacaktır. Gözlerinden sevgi ile öperim.
   </p>
   <p class="MsoNormal">
    Mustafi Kurmay Albay Bahri Yazır
   </p>
   <p class="MsoNormal">
    <span>
    </span>
    KIZILAY’DAKİ İLK ÖĞRENCİ EYLEMİNİ CHP ORGANİZE ETTİ: DP’nin dayatmalarına karşı gerçek bir demokratik tepki olarak değerlendirilen ilk öğrenci hareketinde de Halk Partili milletvekillerinin parmağı var. Alatlı, CHP Gençlik Kolları kurucusu Dr. Suphi Baykam’ın Kızılay’daki ilk öğrenci eylemi ile ilgili itiraflarına dikkat çekiyor: ‘İnönü’nün Kızılay’a geleceğini öğrencilere önceden bildirdim. Spontane reaksiyon havası olsun diye İnönü’ye haber vermedim; sonra nümayiş yapılacağını anlatınca ‘tamam’ dedi. Polislerin ‘aman arka kapıdan çıkalım bir şey olmasın’ teklifini kabul etmedim. Kalabalık kıvamı bulunca bankadan çıkıp Kızılay’a kadar yürüdük. Ortalık yıkılıyordu.’
   </p>
   <p class="MsoNormal">
    <span>
    </span>
   </p>
   <p class="MsoNormal">
    27 MAYIS GÜNÜ İZMİR’DEYDİM: “Harekâtın başladığını, 27 Mayıs günü Manisa’dan İzmir’e sabah erken saatlerde dönüp geldiğimde, İstanbul Radyosu’ndan öğrendim ve çok şaşırdım. 22 Mayıs ile 27 Mayıs arasında ne olmuş, ne değişmişti de harekât başlamıştı? Herkes bana, ‘Millî Birlik Komitesi’nin ne olduğunu soruyor. Bir bilsem! Yok, öyle bir şey! Ve müthiş gücüme gidiyor, ben komitacı mı oldum diye! 27 Mayıs sabahı İzmir’de İstanbul Radyosu’ndan adını ilk kez duyduğum ‘Millî Birlik Komitesi’ nedir bilmiyordum; yoktu böyle bir şey planda. Durumu kurtarmak için tutup ‘Ege Bölgesi Millî Birlik Komutanlığı’nı kurdum. Kimseyi tevkif ettirmedim, içki yasağından başka yasak koymadım. İzleyen cumartesi futbol maçına bile müsaade ettim ve İzmir’de çıt çıkmadı. Oysa İzmir tehlikeli bir yer addediliyordu. 27 Mayıs’ı 28 Mayıs’a bağlayan gece, saat 01.30’da (Orgeneral İskilipligil ile birlikte) bir de basın toplantısı yaptım.”
   </p>
   <p class="MsoNormal">
    <span>
    </span>
    MBK’DAN ÜÇ GRUP ÇIKTI: “27 Mayıs’tan sonra Karargâh’taki, yani MBK’dakilerin bir kısmı hiçbir şeyin farkında değil; ama üç grup çıktı ortaya. Biri, benim de dâhil olduğum malum grup. Biz ‘rayından çıkan demokrasiyi tekrar oturtmak, bir daha çıkmaması için gerekli müesseseleri kurmak ve bunun için beş temel kanunu çıkartmak’ amacındayız; başı Tümgeneral Cemal Madanoğlu çekiyor. Bir diğer grup, Başbakanlık Müsteşarlığı’nda oturan ve burada Org. Cemal Gürsel’i kontrol altında tutan Alpaslan Türkeş ve kendisiyle ta ‘9 Subay’ olayından beri işbirliği hâlinde olanlar. Bunların niyetleri demokrasinin tesisi filan değil, bir Baas tipi rejim oluşumuna gitmek. Üçüncü grup ise Mithat Ceylan gibi, CHP’ye rampa olmuş olanlar.”
   </p>
   <p class="MsoNormal">
    <span>
    </span>
    BAZI CUNTACILAR İSMET PAŞA İLE GÖRÜŞÜYORDU: “MBK’nın Bakanlar Kurulu odasında karar aldık. MBK’da parti liderleri veya yetkilileriyle kimse görüşmeyecek; görüşen olursa Komite’den çıkarılacak. Tabii karşı çıkanlar oldu, özellikle de İsmet Paşa deyince, işte efendim ‘Millî Şef’tir filan diye. İzleyen gece yine toplantı hâlindeyiz. Toplantıyı Orhan Erkanlı yönetiyor, onun sırası. İrfan Solmazer (Katip Yüzbaşı, ama Erkan Şubesi’nde) içeri girdi ve dedi ki, ‘Dün gece aldığımız karara rağmen bazı arkadaşlarımızın İsmet Paşa ile görüştüğü tespit edildi.’ Ortaya konuşmasın, herkesi suçlamasın, kim ise temas eden adını söylesin diye, ben müdahale ettim. ‘Bu’ dedi Solmazer, tesadüfen yanımda oturan Mithat Ceylan’ı işaret ederek. Ceylan önce inkâr etti, oysa ‘Hadi canım, siz kim oluyorsunuz İsmet Paşa dururken’ diyebilirdi, mesela. İnkâr etti. Ne ki, Solmazer son derece iyi tespit etmiş kiminle gitti, hangi saatte gitti, ne konuştu vs. hususları. Solmazer bunları ortaya koyunca, Ceylan mahvoldu. Yanımda oturduğu için hissediyorum, nefesi hızlandı, ter içinde kaldı ve kabul etmek zorunda kaldı. Mithat Ceylan, MBK’nın bu kararına, yani stratejik bir kararına aykırı hareket ettiği için çıkarılmıştır Komite’den! Peki nasıl oluyor da bu adam, ordudan 7000 kişi emekli edilirken kalıyor ve korgeneralliğe yükseliyor? Başka bir misyonu olduğu çok açık. Aynı çerçevede, meşhur ‘kıyma makinaları’ tebliğinin müellifi olması da tesadüf değildir.”
   </p>
   <p class="MsoNormal">
    MÜTHİŞ BİR MİZANSEN: DP’LİLER SİLAHLANDI!: “27 Mayıs’tan sonra Harbiye’de tutulan bazı DP’liler tahliye edildi. Birden haber geldi, tahliye edilen demokratlar silahlandı, mukabil harekete geçiyorlar, ilk hazırlıklara başladılar, DP Ankara İl Başkanlığı’nda, silahlar oraya yığılmış diye. Müthiş bir mizansen tabii! MBK’nın zaten muallâkta olduğu bir dönemde böyle bir haber yayılıyor. Gidip bakalım, böyle bir durum var mı diyoruz ve göreve kim talip oluyor dersiniz? Mithat Ceylan. ‘Hadi git’ deniyor kendisine. ‘Yanıma da DP’den bir adam alayım’ diyor, ‘Sıtkı Yırcalı’yı alayım.’ Yırcalı, bir dönem DP’nin nefretini çekmiş bir kişi; Tahkikat Komisyonu’na yargı yetkisi verilmesine ret oyu veren yegâne milletvekili çünkü. Mithat Ceylan için konuşuyorum: Bunlar gayet hesaplı işler. İl Başkanlığı’na birlikte gidiyorlar. Kalabalıklar DP lehine tezahürat yapmakta, hâlbuki hepsi Halk Partili! Tam bir provokasyon! DP İl Başkanlığı’nda çaycıdan başka kimseyi bulamıyorlar, elbet. Ama öyle bir korku estirilmiş oluyor ki, tüm DP’liler tekrar Harp Okulu’na tıkılıyor. Alpaslan Türkeş, bu olayı Harp Okulu’nda yer kalmadığı için Yassıada’ya gönderildiler diye anlatır. Oysa Yassıada, Org. Cemal Gürsel tarafından, 27 Mayıs sabahı daha Ankara’ya getirilirken telaffuz ediliyor!
   </p>
   <p class="MsoNormal">
    DP’Yİ ASKER DEĞİL CHP KAPATTI: “Herkes, DP’yi askerî yönetim kapattı diye bilir; ama bu doğru değildir. DP, Cumhuriyet Halk Partisi’nin oyuyla ve mahkeme kararıyla kapatılmıştır. Yapılan şu: DP’nin Anafartalar Bucağı’na kayıtlı bir DP’li buluyorlar. Bu adam, partinin Cemiyetler Kanunu uyarınca kongresini zamanında yapmadığı için kapatılmasını talep ediyor. Bir avukat buluyorlar. Adam gidip Adnan Menderes’ten vekâletname alıyor ve Ankara 4. Asliye Hukuk Mahkemesi’ne müracaat ediyorlar. Kongre yapılmamış gerçekten, ama o tarihe kadar şikâyet olmadığı için yargı müdahale etmemiş. Hâkim ne yapsın? Bunlar şikâyet edince, parti, mahkeme kararıyla ekim ayında kapatılıyor. Bu gerçekler unutturuluyor ve DP’yi ordu kapattı oluyor.”
   </p>
   <p class="MsoNormal">
    <span>
    </span>
    KULAKLARA ÖMÜR BOYU SENATÖR OLACAKLARI FISILDANDI: “DP’lileri cezalandırmak, asmak için her türlü önlem alınmış. 1 Numaralı Geçici Kanun’da, yani ‘İlim Heyeti’nin hazırladığı kanunda 6. Madde’nin aldığı şekil işte bu… Bunun altına imza atarsanız, MBK üyesi olursunuz. Bu metnin altına imza atıp ‘ben idam cezalarına karşıydım’ demeniz ya yalancılıktır ya ahmaklık. Kimlerin imza attıkları ortada! Bu metne imza atanlar neyi savunabilirler acaba? Geçici Anayasa’nın 10. Maddesi şöyleydi: MBK’nın Başkanı Cemal Gürsel’dir ve üyeleri şunlardır. 1 Numaralı Geçici Kanun’un 9. Maddesi, yani ‘İlim Heyeti’ ise bu metni imzalayanlar MBK üyesidir’ diyor. Aslında, bu metne imza atanları yargılamıyorum. Türkiye’nin şartlarını biliyoruz; profesörler diyor ki, ‘Efendim hukuki bakımdan meşru bir harekette bulunmuş olduğunuzun tarihe geçmesi için, karşıdaki insanların mahkemeye çıkmaları icap eder’. Bu şartlar altında metne imza atmamak için insanın ahmak olması icap eder, öyle değil mi? Ayrıca, kulaklara Halk Partisi militanları tarafından normal zamana geçince hayat boyu senatör olacakları fısıldanıyor.
   </p>
   <p class="MsoNormal">
    <span>
    </span>
    İSMET PAŞA ASILACAKLARINI BİLİYORDU: “Geçici Anayasa 8 Haziran 1960’da kabul ediliyor MBK’da. 1 Numaralı Geçici Kanun ise 12 Haziran’da kabul edilip 14 Haziran’da Resmî Gazete’de yayımlanırken, İsmet Paşa, 6 Haziran’da ABD’deki oğluna yazdığı mektupta, MBK için, ‘Bunlar, bu adamları asacak’ diyor!’ Nereden biliyorsun diye sormazlar mı adama? Geçici Anayasa metni bile daha ortaya çıkmamış; ortaya çıktığında ise böyle bir niyet olmadığı çok açık. Ben işin bu istikamete gideceğini tahmin ettiğim için, ‘Eğer bir gün şapkamı asıp gelirsem şaşma!’ demiştim karıma. Nitekim öyle oldu. Metni imzalamadım. Başka nedenle de olsa, benden önce ayrılan bir kişi daha var: Agasi Şen.”
   </p>
   <p class="MsoNormal">
    <span>
    </span>
   </p>
   <p class="MsoNormal">
    1 NUMARALI GEÇİCİ KANUNLA ÖZEL MAHKEME KURULDU: “MBK’ya yasama organı yetkisi veren bir kanun hazırlanması gerekiyor. Bu kanuna ‘Geçici Anayasa’ denildi. Dikkatinizi çekerim, bir ‘Geçici Anayasa’ var, bir de ‘1 Numaralı Geçici Kanun’. Geçici Anayasa’nın hazırlanması için hukuk eğitimli iki kurmay subay, Numan Esin ile Muzaffer Özdağ görevlendiriliyor. Bu kanunu bir gece içinde hazırlıyorlar. Buna göre, 1924 Anayasası’nda yasama organına hangi görevler verilmişse, MBK’ya da aynı görevler veriliyor. Yargı yerinde, Divan-ı Âli yerinde, dibace, yani giriş yok. Ben, bu gelişmeyi dış basına da duyurmak için söz konusu kanunu (Geçici Anayasa’yı) hemen tercümeye veriyorum, çünkü ertesi sabah basın toplantısı var, açıklama yapacağım. Sabah basın toplantısının yapılacağı yere geliyorum ki, metin ortada yok. Toplantıdan sonra dönüp geliyorum ve bakıyorum ki, Geçici Anayasa, Resmî Gazete’de yayımlanmayarak, ‘İlim Heyeti’ne gönderilmiş. İlim Heyeti’nde, Ord. Prof. Hıfzı Veldet Velidedeoğlu, Prof. Nail Kubalı, Doç. Dr. Muammer Aksoy, Devlet Bakanı Amil Artüs var… Bu Heyet’in hazırladığı
    <span>
    </span>
    ‘1 Numaralı Geçici Kanun’ ile MBK tarafından kabul edilen
    <span>
    </span>
    ‘Geçici Anayasa’ arasında çok önemli farklar var.”
   </p>
   <p class="MsoNormal">
    Geçici Anayasa’da, giriş aynen şöyle: Ordu Dahili Hizmet Kanunu”nun 34. Maddesiyle: ‘Türk yurdunu ve Teşkilatı Esasiye Kanunu ile tayin edilmiş olan Türk Cumhuriyetini, kollamak ve korumak’ vazifesi kendisine verilmiş olan Türk Ordusu, demokrasi’yi rayından çıkararak Hukuk Devleti’ni tehdide başlayan ve vatandaşı birbirine düşürmek suretiyle Türk Vatanı’nı tehlikeye koymuş olan bir siyasi gidişi durdurmak için, bu mukaddes vazifesini yerine getirerek Hukuk Devleti’ni yeniden kurmak maksadıyla harekete geçip, Millet’i temsil vasfını kaybetmiş olan Meclis’i dağıtmış ve iktidarı, geçici olarak, Millî Birlik Komitesi’ne emanet etmiştir.
   </p>
   <p class="MsoNormal">
    1 Numaralı Geçici Kanun’da ise bu ifade şu hâle gelmiştir: İktidar Partisi idarecileri tarafından Anayasa’nın çiğnenmesi, Türk Milleti’nin bütün fert ve insanlık hak ve hürriyetlerinin ve masuniyetinin ortadan kaldırılması, muhalefet mürakabesi işlemez hâle getirilerek tek parti diktatoryası kurulması suretiyle Türkiye Büyük Millet Meclisi fiilen bir parti grubu durumuna düşürülmüş ve meşruluğunu kaybetmişti. Ordu Dahili Hizmet Kanunu’nun 34’üncü Maddesi ile ‘Türk yurdunu ve Teşkilatı Esasiye Kanunu ile tayin edilmiş olan Türk Cumhuriyetini kollamak ve korumak’ vazifesi kendisine verilmiş olan Türk Ordusu, vatandaşı birbirine düşürmek suretiyle Türk Vatanı’nı tehlikeye düşürmüş olan eski İktidar’a karşı, bu mukaddes kanuni vazifesini yerine getirmek ve Hukuk Devleti’ni yeniden kurmak için, Türk Milleti adına harekete geçerek, Milleti temsil vasfını kaybetmiş olan Meclisi dağıtıp, iktidarı geçici olarak Millî Birlik Komitesi’ne emanet etmiştir.
   </p>
   <p class="MsoNormal">
    <span>
    </span>
    İDAMI ÖNCEDEN DÜŞÜNÜP BÜTÜN TEDBİRLERİ ALDILAR: “Bu ifade, 1961 Anayasası’nda da aşağı yukarı aynı şekilde yer almıştır. Geçici Anayasa’daki siyasi gidiş ifadesi, 1 Numaralı Geçici Kanun’da eski iktidara karşı oluvermiş. Aslında ‘Geçici Anayasa’ lafından bile ödleri patlıyor, ‘Geçici Kanun’ diyorlar; hepsi CHP’nin adamı! Geçici Anayasa’nın 6. Maddesi, ‘MBK bağımsız özel mahkemeler teşkil edebilir’ diyor ki, bu madde MBK içinde uzun tartışmalara yol açmıştı, ‘ne demek özel mahkemeler, normal mahkemeler dururken’ diye; fakat caydırıcı olması için kalmasına karar verildi. İlginçtir, bu hâliyle bile profesörlerin hazırladığı 1 Numaralı Geçici Kanun’un 6. Maddesi’nden çok daha masumdu.
   </p>
   <p class="MsoNormal">
    1 Numaralı Geçici Kanun’un 6. Maddesi şöyle: Sakıt Reisicumhur ile Başvekil ve vekilleri ve eski iktidar mensuplarını ve bunların suçlarına iştirak edenleri yargılamak üzere, ‘Yüksek Adalet Divanı’ kurulur. ‘Yüksek Adalet Divanı’, Adli, İdari ve Askerî Kaza’ya mensup hâkimler arasından, Bakanlar Kurulu’nun teklifi üzerine, Millî Birlik Komitesi’nce seçilecek bir başkan, sekiz asli ve altı yedek üyeden kurulur. Sanıkların sorumluluklarını araştırmak ve haklarında Son Tahkikat açılarak ‘Yüksek Adalet Divanı’na verilmeleri gerekip gerekmediğine karar vermek üzere bir ‘Yüksek Soruşturma Kurulu’ teşkil olunur. ‘Yüksek Soruşturma Kurulu’, Bakanlar Kurulu’nun teklifi üzerine, Millî Birlik Komitesi’nce seçilecek bir başkan ile otuz üyeden kurulur; bu Kurul’un teşkilatı ve çalışma usulü ‘Özel Kanun’la belirtilir. ‘Yüksek Adalet Divanı’nın ‘Başsavcısı’ ile yardımcıları , ‘Yüksek Soruşturma Kurulu’nun Başkanı ve üyeleri arasından, Bakanlar Kurulu’nun teklifi ile Millî Birlik Komitesi’nce tayin edilir.
   </p>
   <p class="MsoNormal">
    Yüksek Adalet Divanı’nın kararları kesindir, ancak İdam Kararları’nın infazı Millî Birlik Komitesi’nin tasdikine bağlıdır. Millî Birlik Komitesi üyeleri, bu üyelikten ayrılmış olsalar bile, Yüksek Adalet Divanı’nda, Yüksek Soruşturma Kurulu’nda ve Divan Savcılığı’nda vazife alamazlar. Yargılanmaları, 1924 tarihli Teşkilatı Esasiye Kanunu’na göre, ‘Divanı Âli’ye ait bulunan şahıslar hakkında soruşturma ve yargılama yetkisi dahil, ‘Yüksek Adalet Divanı’ ve ‘Yüksek Soruşturma Kurulu’ tarafından kullanılır.
   </p>
   <p class="MsoNormal">
    “… Anlaşılabileceği üzere, öyle bir özel mahkeme öngörüyor ki, ne yapacağı ve bunu kimlere yapacağı belli! Kim teklif edecekmiş Yüksek Adalet Divanı üyelerini? Bakanlar Kurulu kim? Cemal Gürsel’in tayin ettiği kişiler. Onlar kim? Çoğu CHP’li. MBK’nın işi ne? Sorumluluğu almak. Yüksek Soruşturma Kurulu kimleri soruşturacak? Belli. Mahkeme Başkanı ve savcıyı da bunlar teklif ediyor, MBK kafa sallıyor. Yüksek Adalet Divanı’nın kararları kesindir, ancak… Sen idamı düşünmüş, koymuşsun bile!”
   </p>
   <p class="MsoNormal">
   </p>
   <p class="MsoNormal">
    Ertuğrul Alatlı kimdir?
   </p>
   <p class="MsoNormal">
    Makedonya Pirlepe’li İstiklal Savaşı gazisi Piyade Yüzbaşı Ahmed Seyfettin Efendi ile Nafiya Hanım’ın oğlu (1916 – 2002). MBK’dan, 12 Haziran 1960’ta, Menderes ve arkadaşlarına idam yolunu açan 1 Nolu Geçici Anayasa’yı imzalamayı reddettiği için ayrıldı. Kısa süre Genelkurmay Genel Sekreterliği görevinde bulundu ve Ağustos 1960’ta emekliye ayrıldı. 1961’de Yeni Türkiye Partisi’nin kuruluşunda önemli rol üstlendi, Başkanlık Divanı üyesi ve Genel Sekreter Yardımcısı olarak görev yaptı. 1961 senato seçimine Hakkâri adayı olarak girdi, fakat beş oyla kaybetti. 1961-62’de Öncü Gazetesi’nin YTP adına sahibi, başyazarı ve parlamento muhabiriydi. Siyasi hayatını 1962’de noktaladı ve Ereğli Demir ve Çelik Fabrikaları’nın kuruluşunda üst düzey yöneticilikle başlayan özel sektör hizmetini 1968’e kadar farklı alanlarda sürdürdü. 12 Eylül 1980’i takiben, kontenjan üyesi olarak 1 Ekim 1981’de Danışma Meclisi’ne girdi; idam cezasına karşı çıktı, 1982 Anayasası’na ret oyu verdi. 9 Mart ve 12 Eylül darbelerini konu alan yayımlanmış iki kitabı var. 27 Mayıs anılarıyla sürece dair saptamaları ve değerlendirmeleri, kızı Işıl Alatlı tarafından önümüzdeki aylarda elektronik ortamda yayımlanacak.
   </p>
   <p class="MsoNormal">
   </p>
   <p class="MsoNormal">
   </p>
   <p class="MsoNormal">
    Darbe planları 23 numaralı odada yapıldı
   </p>
   <p class="MsoNormal">
   </p>
   <p class="MsoNormal">
    Ertuğrul Alatlı, İzmir’e gönderilmeden önce Ankara’da hem Genelkurmay’da hem de evlerde gizlice yapılan toplantılara katılıyor. Alatlı, planlarla ilgili ilginç ayrıntılar veriyor:
   </p>
   <p class="MsoNormal">
    23 NUMARALI ODA: “27 Mayıs harekâtının planlama sürecinin -sanıldığı ve söylendiği üzere- gizli kapaklı bir tarafı yoktur. Kurmay Yarbay Orhan Kabibay’ın da yazdığı gibi, bizler, yani 23 numaralı odada toplanan 7 kurmay subay, Genelkurmay karargâh binası içinde yürüttük tüm çalışmalarımızı, yani herkesin gözü önünde. Harp Akademisi’nden sınıf arkadaşım Sami Küçük, Genelkurmay Başkanlığı CENTO şubesinde görevliydi; Şube Müdürü ise Kurmay Albay Muzaffer Yurdakuler idi. CENTO şubesinin bulunduğu odaya ‘Camlı Köşk’ denirdi. Ben emir-komuta zinciri içinde olmayan bir harekâtın başarılı olabileceğine inanmıyordum. Sami Küçük, ‘Benim çalıştığım çalışma grubuna girmek ister misin?’ diye sordu. Çalışma grubunda Fikret Kuytak, Ekrem Acuner, Muzaffer Yuldakuler, Sezai Okan, Orhan Kabibay vardı.”
   </p>
   <p class="MsoNormal">
    HAREKÂT İÇİN HAZIRLIKLAR: “27 Mayıs’a tekaddüm eden 15, 19, 21 ve 22 Mayıs günleri, bence son derece önemlidir. 15 Mayıs’ta Genelkurmay Başkanlığı’nda yapılan toplantıda anlıyoruz ki Ankara’daki kuvvetle herhangi bir harekete geçmek çok riskli. 5. Zırhlı Tugay, Suriye olayları nedeniyle İslahiye’ye gönderilmiş. Esas tank gücü Etimesgut’ta. Onun başına iktidar kendi adamını getirmiş: Yusuf Demirağ. Ankara’daki birlik komutanları da harekâta emir-komuta zinciri içinde girmek istiyor, oysa emir-komuta zinciri tesis edilememiş henüz. 18 Mayıs’ta, Genelkurmay’ın en üst katındaki 23 nolu odada toplanıyoruz. Yedi kişiyiz: Yurdakuler, Küçük, Acuner, Kuytak, Okan, Kabibay ve ben. Müdahale için harekete geçip geçmeme konusu konuşuluyor; ‘geçelim’ görüşü hâkim. Kabibay mütemadiyen teşvik ediyor ‘hadi hadi’ diye. Belli ki, İstanbul’da bir patlama olacak. Kabibay Genelkurmay’da görevli; ama İstanbul grubu ile yakın ilişki içinde. Ben masadaki takvimin üzerinden bir kâğıt çektim ve Kabibay’a uzatarak, ‘Sen İstanbul’a git, biz sana bildiririz. Bu da şifre olsun’ dedim. ‘İlk iki rakam tarih, diğer iki rakam saat!’ Kabibay gitti.”
   </p>
   <p class="MsoNormal">
    <span>
    </span>
    27 MAYIS SONRASI İÇİN PLAN: “19 Mayıs, tatil. Bu defa benim evimde toplandık, Aşağı Ayrancı’da, o zamanlar pek göz önünde olmayan bir yerdi. Toplantıda harekâtın başarılı olması hâlinde neler yapılacağı kararlaştırıldı. Ne yazık ki, zabıt tutamıyoruz, ama şu kararlar alınıyor: Bir defa, Anayasa değişecek. Anayasayı değiştirmek için her şeyden önce bir Kurucu Meclis kurulacak. O hâlde, (1) Kurucu Meclis Kanunu çıkarmak lazım. Kim hazırlayacak? Bu işin teknisyenleri, yani profesörler. (2) Siyasi Partiler Kanunu çıkarmak lazım, yani siyasi partileri ‘cemiyet’ statüsünden çıkarıp demokratikleştirmek, meşrulaştırmak lazım. Siyasi partinin üyeleri mazbut olarak tespit edilecek, ismen, hüviyetleriyle ve o siyasi partiyi ayakta tutacak kadar para öngörülecek. Parti yönetim teşkilatı, bağımsız yargının denetiminde ve sorumluluğunda, Türkiye geneli ve yerel olarak, tüm mazbut üyelerin katılacağı seçimlerle oluşacak. (3) Anayasa Mahkemesi ve Anayasa Başsavcılığı’nın kuruluş kanunu hazırlanacak. Amaç, yargıyı bağımsızlaştırmak; Anayasa’yı hukuken koruyup kollayacak bir teşkilat oluşturmak. Mahkemeler doğrudan doğruya oraya bağlanacak.
    <span>
    </span>
    Anayasa Mahkemesi üyeleri seçimle gelecek; böylelikle yargıç ‘Yaz kızım, Türk milleti adına’ dediği zaman, bu yetkiyi Anayasa Mahkemesi’nden almış olacak. Anayasa Mahkemesi’nin Yasama’dan farkı şu: Oraya seçimle gelen yargıçlar, öngörülen niteliklerini yitirmedikleri sürece, hayat boyu orada kalacak; kendilerine maaş yerine açık devlet çeki verilecek; devlet protokolündeki yeri, Devlet Başkanı’ndan hemen sonra olacak. Anayasa Mahkemesi üyeleri ile Anayasa Başsavcılığı üyeleri görev sırasında öngörülen niteliklerini yitirdikleri takdirde, diğer üyelerin dava açma hakkı olacak. (4) Devlet Başkanı Kanunu hazırlanacak. Devlet Başkanı, Yürütme’nin başı olacak ve halkoyuyla seçilecek, millî iradeye hesap verecek, Yasama ile koordineli çalışacak. Devlet Başkanı yemin ettikten sonra Başkumandan olacak. (5) Seçim Kanunu hazırlanacak, seçim sistemi değil. Her iradenin -yasama iradesi, çıkar iradesi, millî irade vb- gölgesiz yansıyabilmesi için hangi güvenlik önlemlerinin alınması gerektiğinin kurallarını koyacak bir kanun bu. Değişmez bir kanun. Biz, bütün bu işlerin 3 ayda tamamlanacağı kanısındaydık. Önce Kurucu Meclis kurulacak; bu amaçla teknisyenler tarafından hazırlanacak yasa tasarısını referanduma sunacağız. Anayasa tasarısı ve ilgili kanunlar yine referanduma sunulmak üzere, bu Meclis tarafından hazırlanacak. Bu süre içinde memleket yönetimi - o güne kadar yürürlükte olan kanunlar çerçevesinde – bakanlar değil, müsteşarları tarafından yürütülecek. Bu toplantıda Yurdakuler, Okan, Küçük, Acuner, Kuytak vardı.
   </p>
   <p class="MsoNormal">
    MUVAFFAK OLMAZSANIZ KARŞINIZA GEÇERİM: “21 Mayıs, cumartesi tatil. Ankara’daki askerî durumu bir kez daha gözden geçirmek için, Yurdakuler’in bacanağının Demirlibahçe’deki evinde toplandık. Ben toplantıya sivil kıyafetle ve bir arkadaşımın (Rasim Dağlı) arabasıyla gidip arabayı uzağa park ettim. Tedirginim. Sanki herkes bizi izliyor duygusu hâkim. Arkadaşlar da geldi, masaya oyun kâğıtlarını yaydık, harita yerde. Olur da birileri gelirse, kağıt oynuyoruz pozundayız. Ankara’daki komutanlar emir-kumanda zinciri talep ediyor. Elle tutulur ve güvenilebilecek tek güç, Harp Okulu olarak görünüyor. Jandarma Muhafız Tabur Kumandanı Acuner’e demiş ki, ‘Üç saat içinde muvaffak olursanız sizinle birlikte hareket ederim, olmazsanız karşınıza geçerim.’ Durum böyle. Muhafız Alayı Kumandanı Osman Köksal olaya hâkim olamaz, bunu biliyoruz.”
   </p>
   <p class="MsoNormal">
    ANKARA EMİR-KOMUTA ZİNCİRİ TALEP EDİYOR: “22 Mayıs, pazar günü tekrar toplandık ve karar verdik ki, Harp Okulu ile olacak iş değil bu. En hafifinden yapacakları şey, Harp Okulu’nu tahliye etmek, ‘eve gidin’ demekti. Zaten sene sonu da gelmiş, tedrisat bitmiş. Tanka ihtiyacımız var, alınan karar şu: Bu tür hareketler nasılsa çoğalacak. Ankara’daki kuvvetler çoğaltılsın, 5. Zırhlı Tugay’dan ve Konya’dan tank getirilsin diye Genelkurmay üzerinden Sıkı Yönetim’e baskı yaptıralım. Harekâtı, bütün bunlar tamamlandıktan sonra başlatalım, yani D Günü’ne bırakalım. İstanbul’da az çok bir teşkilatlanma var, Ankara’da biz varız, ama İzmir’de kimse yok. Ben görevlendirildim. Arkadaşlarla aramızda şifre belirledik. Arabanın gümrükteki satış fiyatı, o zamanın parasıyla, 85 bin lira. 85 bin liraya müşteri bulundu derlerse, bu çabuk gel anlamına gelecek. Ankara’dan ayrılmadan önce alınan karar gereğince, harekâtı Madanoğlu başlatacak; muvaffak olamazsa akıbetine razı olacak, muvaffak olduğu takdirde emir-komuta zincirini bağlayacak. Buna yeminli! Yassıada filan yok bizim planımızda. Biz hiç kimseyi mahkemeye vermek, hapse atmak niyetinde değiliz. Siyasi Partiler Kanunu’nu çıkarmadan hiçbir partiyi kapatmak niyetinde de değiliz. Kanun çıkacak ve partilerin tümü, bu kanuna göre yeniden örgütlenecek. Sadece Hükümet üyeleri ile Tahkikat Komisyonu üyeleri ve Cumhurbaşkanı Harp Okulu’na alınacak ve kendilerine ne yapmak istediğimiz anlatılıp geçici bir süre için yurtdışına gönderilecekler. Yemin bu şekilde.
   </p>
   <p>
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=DC72917DACCF6CDC34EFA1051EC9F443?newsId=29463), [web.archive.org (arşiv bağlantısı)](http://web.archive.org/web/20131107030658/http://www.aksiyon.com.tr:80/aksiyon/newsDetail_getNewsById.action;jsessionid=DC72917DACCF6CDC34EFA1051EC9F443?newsId=29463)
