# Her öğretmenin evi dershane olur

*İdris Gürsoy 2013.11.25*

<div class="pNewsDetailMainContent" itemprop="articleBody">
 <p>
  Taşradaki dershaneler büyük şehirlerdeki üniversitelere Anadolu’dan öğrenci taşıyan kılcal damarlar gibi. Tıkanırsa bünyede ne tahribatlar olur, onu kimse kestiremiyor. Peki, mevcut dershaneler özel okula dönüşebilir mi? Buna da kolaylıkla “evet’ diyebilmek zor görünüyor.
 </p>
 <p>
  ‘Saat 17:30’da dersim başlıyor. Ev adresim şu. Gelip görebilirsiniz.” Tokat’a bağlı Erbaa ilçesinin merkezine yakın bir evin kapısını bu davetten sonra tıklatıyoruz. İçeri girince hemen solda bir odanın sınıf hâline getirildiğini görüyoruz. Bir sıra, iki sandalye, duvardaki beyaz tahta ve kitaplık dikkat çekiyor. Özel ders alan iki öğrenci, kalem ve defterleri bırakıp salona çıkıyor. Fotoğraf karesine ne öğrenciler ne de öğretmen girmek istiyor. ‘Dershaneler kapanırsa ne olur?’ sorusuna ev sahibi, işte bu odayı gösteriyor ve gülerek cevap veriyor: “Her öğretmenin evi bir dershane olur! Parası olan çocuğuna özel ders aldırır.”
 </p>
 <p>
  Geçen hafta Tokat Erbaa ve Niksar’daydık. Dershanelerin kapatılması ile ilgili tartışmalar gündemin ilk sırasında. Başbakan Recep Tayyip Erdoğan’ın “Geri dönmeyiz, kapatacağız!” açıklamasından sonra Anadolu’daki dershaneler derin bir endişeye kapıldı. Sorular daha da arttı. Erbaa’daki dört özel dershanenin sahibi ve yöneticileri ile buluşuyoruz. Öğretmenlerin endişelerine, velilerin tepkilerine,  öğrencilerin de başarı hikâyelerine kulak veriyoruz.
 </p>
 <p>
  Batıda ve büyük şehirlerde belki eğitim imkânları fazla, insanların gelir düzeyi yüksek; ama ya taşrada, ilçelerde ve hatta köylerde durum ne? Tokat ve ilçeleri tarımla, toprakla geçimini sağlıyor. 1973’te Tokat kalkınmada öncelikli iller arasına alınmış. Birkaç yatırımcı küçük çapta bölgesel pazara yönelik yatırımlar yapmış. 1980’den sonra Samsun-Erzurum karayolunun sağı ve soluna kiremit-tuğla fabrikaları sıralanmaya başlamış. Orman ürünlerine dayalı ahşap parke ve kereste fabrikaları da göze çarpıyor. Hepsi bu… Eğitimden başka çıkış yok. Aileler çocuklarını okutabilmek için büyük çaba sarf ediyor. Erbaa’nın merkez nüfusu 60 bin, köyleri ile birlikte 100 bini geçiyor. İlçedeki fakir çocuklar ve köylerden gelenlere dershaneler üniversite kapılarını açıyor. Erbaa’da 20 yıldır dershaneler faaliyet gösteriyor. İlçelerden hukuk ve tıp fakültelerini kazanan öğrencilerin sayısında yıllara göre büyük bir artış var. İşte Ceylan Ateş… Reşadiye’nin Kamışlı köyünden. Maddi durumu kötü. İlçedeki özel dershanelerden biri, ders notları çok iyi olan Ateş’i ücretsiz okutuyor. Zonguldak Beslenme Diyetisyenlik Bölümü’nü kazanıyor. “Eğer dershaneler kapatılırsa sayısını bilemediğimiz Ceyda’lar, yine köylerde kalacak.” diyor özel dershane müdürü Musa Çiçek.
 </p>
 <p>
  Niksar, 33 bin nüfuslu bir ilçe. Özel bir dershanenin müdürü Yemen Gökçe, 800 civarında 12. sınıf öğrencisinden yaklaşık 500’ünün dershanelere gittiğini belirtiyor. 2012-13 döneminde bazı illerin bile başarı ortalaması geçiliyor. İlçede sınava girenlerden 21’i tıp fakültesini, 11’i hukuk fakültesini kazanıyor. Gökçe, hiçbir öğrenci ve velisinin dershanelerin kapanmasını istemediğini belirtiyor: “Hepsi telaşlı. ‘Biz büyük şehirlerde okuyan özel kolejlere giden, özel dersler alanlarla nasıl yarışacağız?’ diye soruyorlar.” Veliler de şaşkın ve tepkili. Hikmet Berk Turhan, yüzde 60 bursla kaydını yaptırmış. 11. sınıfa kadar herhangi bir meslek hedefi olmayan Turhan, rehber öğretmeni ile görüştükten sonra hukuk fakültesi hedefini seçiyor. Sayısal bölümde okuyan Turhan, eşit ağırlığa geçerek derslerine çalışıyor. Türkiye 6’ncısı olarak iyi bir hukuk fakültesini kazanıyor. Turhan, “Okulda sözel derslere girmemiştim, dershane bu açığımı kapatmasa kazanamazdım.” diyor. Baba Şafak Turhan, dershaneye başladıktan sonra oğlunun başarısının günden güne arttığını söylüyor. Rehber öğretmenin çocuğunun başarısı için nasıl çalıştığını anlatıyor: “Haftalık takip etti, ödev verdi, ev ziyareti yaptı. Eğer bu motivasyon olmasaydı oğlum hukuk fakültesini kazanamazdı.”
 </p>
 <p>
  Erbaalı Mehtap Öcalan’ın babası şoför, üç kardeşler. Mehtap, dershane sayesinde üniversiteyi kazanmış, şimdi aynı dershanede KPSS’ye hazırlanıyor. Diğer kız kardeşi de edebiyat fakültesinde okuyor. Elif Karaca, ikizi ile birlikte üniversiteyi kazanmış, “Dershane olmasa üniversite bizim için hayaldi. Özel ders aldıracak maddi imkânı yok ailemin.” diyor. Büşra Urakça, iki yıllık çocuk gelişimi bölümünü kazanmış, KPSS’ye hazırlık için dershaneye geliyor, “Kendi imkânlarımla hazırlandım, keşke dershaneye daha önce gitseydim, yıl kaybetmezdim.” diye konuşuyor.
 </p>
 <p>
  İlçelerde dershaneler ekmek kapısı aynı zamanda. İlçelerde iş bulmak daha zor. 10 yıl önce dershaneye giderek edebiyat fakültesini kazanan öğretmen Selahattin Say, uzun süre atama beklediğini, işsiz gezdiğini anlatıyor.  Bir süre de devlette ücretli öğretmenlik yaptığını belirtiyor: “30 saat derse giriyordum. 900 lira maaş ve 15 gün sigorta gösterdiler. Şimdi bana üniversiteyi kazandıran dershanemde öğretmenim. İki çocuğuma ekmek götürüyorum, kapanırsa işsiz kalacağım.” diyor.
 </p>
 <p>
  Dershane sahibi Tekin Uzunöz, dershaneler kapandığında özel dersler ve kayıt dışı büroların patlayacağını belirtirken tartışmanın öğrenciler üzerindeki etkisini anlatıyor: “1,5 aydır öğrencilere ‘özel ders bürosu açılır, merak etmeyin’ diye telkinde bulunuyoruz. Çünkü endişeliler. Psikolojileri bozuldu.” Uzunöz, Erbaa, Niksar gibi ilçelerde yasak olmasına rağmen çok sayıda öğretmenin özel dersler verdiğini de belirtiyor. “Yasaklansa da dershaneler bir şekilde varlıklarını devam ettirecek.” diyor. Çoğu ilçe gibi Erbaa ve Niksar’da özel okul bulunmuyor. Mevcut dershaneler özel okula dönüşebilir mi? Hiç kimse buna ‘evet’ demiyor. Çünkü tarımla geçinen halkın gelir düzeyi çok sınırlı.
 </p>
 <p>
  Batıdan doğuya ve özellikle ilçelere ve köylere doğru gittikçe mahrumiyetler katlanıyor. Yüzlerce ilçe gibi Erbaa ve Niksar da gözünü Ankara’ya dikmiş, hükümetin yanlış adım atmaması için sesini duyurmaya çalışıyor. Erbaa’daki bazı özel dershane yöneticileri, dershanelerin kapanması ile işsiz öğretmen sayısının artacağına dikkat çekiyor.
 </p>
 <p>
  Taşradaki dershaneler büyük şehirlerdeki üniversitelere Anadolu’dan öğrenci taşıyan kılcal damarlar gibi. Tıkanırsa bünyede ne tahribatlar olur, onu kimse kestiremiyor. Dershane idarecileri görüşlerini şöyle açıklıyor:
 </p>
 <p>
  <strong>
   Bekir Yağcı, (20 yıllık dershaneci):
  </strong>
  Sınavları ortadan kaldırmadan dershaneleri kapatarak eğitime çekidüzen vermek mümkün değildir. Dünyada dershaneciliğin yasaklandığı hiçbir ülke yoktur. Kapatılması durumunda ekonomik olarak dershaneye çocuklarını zor gönderen veliler, özel okullara nasıl gönderecekler? Fırsat eşitliği sağlama adına fırsat eşitsizliği artacaktır. Merdiven altı dediğimiz birçok kaçak kurum ve kuruluş ortaya çıkacaktır. Dershanemizde her yıl yüzde 3 ücretsiz öğrenci okutulmaktadır.
 </p>
 <p>
  <strong>
   Volkan Selçuk:
  </strong>
  Milyonların hayatında unutulmaz izler bırakmış dershaneleri kapatmak hiçbir makul gerekçeyle açıklanamaz. Böyle bir hareket koskoca bir geleceği yok edecek ve Türk millî eğitim sisteminin de onulmaz yaralar alması sonucunu doğuracaktır. Dershaneler yıllarca ülke eğitimine artı değer katmıştır. Aynı zamanda yaptıkları istihdamlar ve ülke ekonomisine katkıları ile ülkenin yükselen sektörü olmayı başarmışlardır.
 </p>
 <p>
  <strong>
   Tekin Uzunöz:
  </strong>
  Sınavların kaldırılmadığı hatta sınav sayısının artırıldığı bir sistemde hiçbir aile bireysel özgürlüğü olan ek destek eğitimini, kaçak faaliyet yapan yerlerden üstelik daha pahalıya almak zorunda bırakılmamalıdır.
 </p>
 <p>
  Öğretmenler, öğrenciler ve aileleri kaygılı bekleyiş içinde. Başbakan Erdoğan’ın ‘Kapatacağız’ sözü büyük üzüntüye sebep oluyor. Bir dershane idarecisi, 1,5 ay önce Ankara’da bazı bürokratlardan; ‘Kapatma kararı verildi. Halk eğitim merkezleri ve okullarda hafta sonu kursları açılacak.’ haberini aldığını söylüyor. “Ben de özel ders bürosu kurmak için çalışmalara başladım. Paniğe kapılmasınlar diye öğrencilerimi de bilgilendirdim.” diyor.
 </p>
 <p>
  Akşam olmuş. Herkes işinden evine gitmek için bir telaş sokaklarda. Sobalar yakılmış. Bacalardan şehre yayılan kömür dumanı kaplıyor etrafı, kokusu genizleri yakıyor. İlçenin en işlek caddesindeki dershanelerin ışıkları ise yanıyor. Özel sınıflar, modern kütüphane, bilgisayar odası öğrencilere sığınak âdeta. Hayalleri olan gençler ders çalışıyor. “Eğer tasarı Meclis’e gelir ve dershaneler kapatılırsa” diyor, bir rehber öğretmen; “Binlerce öğrenciye sokak görünür. Nereye gidecek bu çocuklar? Terör örgütlerine gün doğar. Analar ağlar. Kimse bu vebali kaldıramaz!”
 </p>
 <hr/>
 <p>
  <strong>
   Öğretmenlerden sorular
  </strong>
 </p>
 <ul>
  <li>
   Erbaa’daki dört özel dershane yöneticileri bazı sorular hazırlamış:
  </li>
  <li>
   Bugün dershaneye 500-1000 TL’yi veremeyen aileler özel okul açılınca 5-6 bin TL’yi nasıl ödesin?
  </li>
  <li>
   Dershane kapatılınca özel dersler artacak, tüm derslerin maliyeti 10-20 bin lirayı bulacak. Zenginin çocuğu özel ders alacak. Fakirin çocuğu ne yapacak?
  </li>
  <li>
   Yeni işsiz ordusu oluşacak. 55 bin öğretmen, binlerce işçi ve aileleri ne olacak?
  </li>
  <li>
   Dershane ihtiyaç değilse neden Mehmetçik Dershaneleri açıldı?
  </li>
  <li>
   Meslek lisesi ve imam hatipli öğrenciler sayısal dersleri az görüyor. Dershane kapatılınca bu öğrenciler tıbbı, hukuku nasıl kazanacak?
  </li>
  <li>
   Anadolu’da bazı okullarda öğretmen yok, bazılarında sınıflar çok kalabalık, eksik öğretmenin yerine yabancı branş öğretmeni giriyor, rapor alan öğretmenlerin dersi boş geçiyor. Dershaneler kapatılırsa bu eksiklikler giderilecek mi?
  </li>
 </ul>
 <p>
 </p>
</div>


Kaynak: [www.aksiyon.com.tr](http://www.aksiyon.com.tr:80/dosyalar/her-ogretmenin-evi-dershane-olur_537106), [web.archive.org (arşiv bağlantısı)](http://web.archive.org/web/20150607235530/http://www.aksiyon.com.tr:80/dosyalar/her-ogretmenin-evi-dershane-olur_537106)
