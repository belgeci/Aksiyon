# Dün dündür bugün ölümdür

*İdris Gürsoy 2015.06.23*

<div class="pNewsDetailMainContent ctx_content" itemprop="articleBody">
 <blockquote>
  <p>
   9. Cumhurbaşkanı Süleyman Demirel, 91 yaşında hayata veda etti. Isparta İslamköy’de toprağa verilen duayen siyasetçi, nükteli ifadeleri ve askeri müdahalelerle gidip seçimlerle gelişiyle hatırlanacak.
  </p>
 </blockquote>
 <p>
  Türk siyasetine damga vuran en önemli isimlerden biriydi. 1964’ten 2000’e kadar yaklaşık 40 yıl bazen iktidarda bazen muhalefette gördük onu. Adalet Partisi (AP) ile başlayan siyaset serüveni Doğru Yol Partisi (DYP) ile noktalandı. 12 Mart 1971 muhtırasından sonra başbakanlıktan istifa etti, şapkayı alıp gitti. 12 Eylül 1980’de siyasi yasaklı oldu. Kimileri için “Çoban Sülü”, “Baba”, “Barajlar Kralı”, “Demokrasi Kahramanı” ve hatta “Nurlu Süleyman”dı o.
 </p>
 <p>
  Demirel, sağ muhafazakâr bir partinin genel başkanı olarak siyasete girdi. Ragıp Gümüşpala’nın vefatından sonra Adalet Partisi’ne genel başkan seçildi. Turgut Özal’ın 1993’te şüpheli ölümü Demirel’e bu sefer Çankaya yolunu açtı.
 </p>
 <p>
  Isparta İslamköylü Demirel, 1 Kasım 1924 doğumluydu. İlkokul, ortaokul ve lise yıllarında tek parti döneminin köylerde yaptığı baskıların tanığıydı. Babası Yahya, ‘çavuş’ lakabı ile anılıyordu, okuma yazması vardı, siyasete meraklı bir toprak ağasıydı. Tek parti döneminde köyün muhtarlığını, belde olmasından sonra da belediye başkanlığını yapmıştı. Dedesi Hafız Süleyman, 30 yıl Hıdırbey Camii’nde gönüllü imamlık yapmıştı. Ninesi Şehriban Hanım hafizeydi.
 </p>
 <p>
  Demirel, ailenin Afife’den sonra ikinci evladıydı. Şevket ve Ali’nin ağasıydı. Şevket’le birlikte Süleyman okumuş, küçükleri Ali Demirel ise okuyamamıştı. Ali Demirel, 60 darbesinde hapis de yatmıştı. İlkokulu İslamköy’de, ortaokulu Isparta’da, liseyi Afyon’da okudu. 1941’de burslu olarak İstanbul Teknik Üniversitesi İnşaat Fakültesi’ni kazandı. 1948’de mezun olup aynı yıl Elektrik İşleri Etüd İdaresi’nde göreve başladı.
 </p>
 <p>
  Babası geleneklere bağlıydı. Liseyi bitirir bitirmez Demirel’i dayısı Mesut Şener’in kızıyla sözledi. Demirel üniversiteyi, Nazmiye Şener de kız sanat enstitüsünü bitirdi. 12 Aralık 1948’de evlendiler. 50’lerin başında ABD’de barajlar, sulama ve elektrifikasyon konularında ihtisas yaptı. 1954’te Barajlar Dairesi Başkanı, 1955’te Devlet Su İşleri Genel Müdürü oldu. 30 yaşında Başbakan Adnan Menderes’in gözde bürokratlarındandı.
 </p>
 <p>
  1955’te ikinci defa ABD’ye eşi Nazmiye Hanım’la birlikte gitti. Amerikan Başkanı Johnson’un kabul ettiği bir grup içindeydi ve yan yana fotoğrafı kadrajlanarak Hürriyet’te yayımlanınca siyasette bir rüzgâr etkisi yaptı. 1962-1964 arasında serbest müşavir-mühendis olarak çalıştı.
 </p>
 <p>
  Nazmiye Hanım Ankara’da araba kullanan nadir kadınlardan biriydi. Cemiyet hayatının içinde, modern görüntüsü ile ön plandaydı. Demirel’in yanından hiç ayrılmadı. Siyasete karışmadı. 2000’den sonra Alzheimer hastalığının pençesine düştü, yatağa mahkûm oldu. Demirel, 27 Mayıs 2013’te eşi Nazmiye Hanım’ı kaybetti. Demirel çiftinin çocukları olmadı. Onlar da yeğenleri ile bu boşluğu doldurmaya çalıştılar. Isparta’daki aile Ankara Güniz Sokak’a taşındı. Ancak başbakanlık döneminden başlayarak kayınbirader ve yeğenlerin ismi yolsuzluklarla anıldı. Yahya Demirel adı hayalî ihracat ile özdeşleşti. Murat Demirel, Emlak Bankası’nı dolandırmaktan yargılandı. Ama Demirel bu davalalara müdahale etmedi. Yeğenlerinin mahkumiyetini kendine yönelmiş bir darbe olarak sunmadı.
 </p>
 <p>
  27 Mayıs 1960 darbesi Demokrat Parti’yi iktidardan devirdi. Kara Kuvvetleri Komutanı iken Cemal Gürsel’le ilişkisi onu darbenin gazabından korumuştu. Gürsel’in gözünde o hep iyi çocuktu. Gürsel, Demirel’in başbakanlığına da karşı çıkmayacaktı. Demirel de onun sağlığı ile yakından ilgilendi. Genelde torpillilerin olduğu Ankara Ordu Donatım Komutanlığı’nda yedek subaylığını yaptı. 1961’de Devlet Planlama Teşkilatı’nda görevlendirildi. Askerden sonra kimi inşaat işlerini üstlenmiş, Morrison adlı Amerikan şirketinin Türkiye temsilciliğini almıştı. Morrison şirketi Ereğli’deki demir ve çelik fabrikasının yapımını üstlenmişti.
 </p>
 <p>
  Köylüydü ancak şehir hayatına da kısa sürede uyum sağladı. 1930’larda köylere sadece CHP’nin yayın organı Ulus geliyordu. İyi bir Ulus okuyucusuydu. Hatta okuma yazma bilmeyen bir köylüsüne onun anlayacağı dilden gazeteyi okuması, siyasi hayatına olumlu etki edecekti (Demirel’in İçi Dışı, Nimet Arzık, Milliyet Yayınları, Kasım, 1985). 1960’lı yıllarda cumhurbaşkanının, başbakanın cuma ve bayram namazlarına gitmesi bile laikliğe aykırı davranış olarak yorumlanıyordu. Demirel, cuma ve bayram namazlarına gitti. Kendisini bu sebeple eleştiren gazeteci Cüneyt Arcayürek’e “Çocukluğumdan beri bayram namazına giderim. Bu örfü neden değiştireceğim?” demişti.
 </p>
 <p>
  Demirel’in siyasetteki yükselişi de hızlı oldu. 1962’de AP’ye kaydını yaptırdı. Hemen genel idare kurulu üyeliğine seçildi, bir süre sonra da genel başkan yardımcısı oldu. Demirel, 1965 seçimlerinde Isparta milletvekili olarak Parlamento’ya girdi ve Türkiye’nin 12. başbakanı olarak hükûmeti kurdu. Bu hükûmet 4 yıl sürdü. 10 Ekim 1969 tarihindeki genel seçimlerde de Adalet Partisi yine tek başına iktidar oldu. Parti içindeki muhaliflerin kırmızı oy vermesi sebebi ile istifasını verdi. Cevdet Sunay’dan tekrar hükümeti kurma görevini alarak 32. hükûmeti kurdu. 12 Mart 1971 muhtırası üzerine, başbakanlık görevini bıraktı. 1973 cumhurbaşkanlığı seçimlerinde genelkurmay başkanlığından istifa ederek cumhurbaşkanlığına aday olan Faruk Gürler’e destek vermedi, CHP ile anlaşarak başka bir askeri, Fahri Korutürk’ü, Çankaya’ya seçtirdi. Gürler’den rövanşı almış oldu. 12 Eylül 1980’de de tank sesi ile uyandı. 7 yıl siyasi yasaklı kaldı.
 </p>
 <p>
  20 Ekim 1991’de yapılan genel seçimler sonrasında DYP ile Sosyal Demokrat Halkçı Parti’nin bir araya gelerek kurduğu 49. hükûmette başbakan olarak geri döndü. 16 Mayıs 1993’te Meclis tarafından Türkiye’nin 9. Cumhurbaşkanı olarak seçildi. Bu görevi 16 Mayıs 2000 tarihine kadar sürdürdü. Sovyetler Birliği’nin dağılmasından sonra Türk cumhuriyetlerinde açılan Türk Okulları için tavsiye mektupları yazdı. Çankaya’dan indikten sonra siyasetten elini çekti. Demirel, 30 yaşında genel müdür, 40 yaşında önce parti genel başkanı sonra başbakan oldu. 12 seneye yakın başbakanlık görevinde bulundu. Çeşitli sıfatlarla anıldı. Günaydın’da yayımlanan ‘Çoban Sülü’ yazı dizisinde Demirel’in köylü çocuğu olduğu, hatta çobanlık yaptığı kendi ağzından yazıldı. Köylerinde su yoktu. “Annemin kolları uzadı su dolu o kocaman bakraçları taşırken.” diyordu. Seçim konuşmalarında da hep bu örneği anlattı. Etkili de oldu. ‘Halkçı Ecevit’e karşı ‘Çoban Sülü’ efsanesi böyle doğdu. Daha sonra ‘Baba’ dendi. Çankaya Köşkü’ne çıktığında ‘Cumbaba’ denmesini istedi. Siyasi tarihimizin unutulmaz cümlesi “Dün dündür, bugün bugündür” de ona aitti. Geçen salı gecesi 91 yaşında hayatını kaybeden devlet adamı, memleketi Isparta’da Atabey ilçesi İslamköy Mahallesi Çalca Tepesi’ndeki anıt mezar alanına defnedildi.
 </p>
</div>


Kaynak: [www.aksiyon.com.tr](http://www.aksiyon.com.tr/portreler/dun-dundur-bugun-olumdur_551348), [web.archive.org (arşiv bağlantısı)](http://web.archive.org/web/20151225211306/http://www.aksiyon.com.tr/portreler/dun-dundur-bugun-olumdur_551348)
