# BBP, hayırcıları 12 Eylül’le vuracak

*İdris Gürsoy 2010.07.19*

<font class="agenda2NewsSpot">
 Sloganı “24 saat kesintisiz demokrasi için evet” olan BBP, 12 Eylül’deki referandumu iple çekiyor. Partinin afişlerinde de merhum Muhsin Yazıcıoğlu’nu 12 Eylül mahkemelerinde ifade verirken gösteren bir fotoğraf olacak.
</font>
<font class="newsDetail">
 <p>
 </p>
 <p class="MsoNormal">
  Başbakan Recep Tayyip Erdoğan, liderler turuna çıktığı geçen hafta DSP, CHP,
  <span>
  </span>
  BBP ve SP genel başkanları ile görüştü. Terörle mücadele konusunda yapılan çalışmaları anlattı. Büyük Birlik Partisi (BBP) Genel Başkanı Yalçın Topçu, Erdoğan’ı önce dinledi, sonra partisinin görüşlerini açıkladı. Topçu, Erdoğan’la buluşmadan önce bir hazırlık yaptı. Muhsin Yazıcıoğlu döneminde terörle mücadelede çözüm için hazırlanan raporları gözden geçirdi, önemli maddeleri özetleyerek Erdoğan’a hem sözlü hem de yazılı olarak iletti. Yalçın Topçu, gündemdeki iki konu (terörle mücadele ve referandum) ile ilgili Aksiyon’a açıklamalarda bulundu.
 </p>
 <p class="MsoNormal">
  Demokratik açılımda bir ileri iki geri yapmamak gerektiğini belirten BBP Genel Başkanı, terörle mücadelenin güvenlik ve diğer boyutları olduğuna dikkat çekiyor: “İnsanların dillerini rahatça konuşabilmesi lazım. Ha gül ha roj, ne fark eder. Yer isimleri zorla değiştirilmiş, istiyorlarsa eski isimler konulmalı. Ancak bu adımlar atılırken siyasete malzeme yapmak doğru değil.” diyor.
 </p>
 <p class="MsoNormal">
  Topçu, rahmetli Muhsin Yazıcıoğlu’nun da Kürtçe eğitim ve televizyona sıcak baktığını hatırlatıyor. Topçu, Başbakan Erdoğan’a verdiği raporda terörle mücadele için somut teklifler yapıyor: “Türkiye, Ankara Anlaşması’ndan doğan hakkını kullanıp sınır ötesine giderek şer yuvaları dağıtılıncaya kadar orada kalmalı. Kuzey Irak yönetimi ile terör örgütünün bitirilmesi konusunda görüşülmeli. İdam cezası tekrar gelmeli. AB’nin PKK’ya verdiği destek sona erinceye kadar ilişkiler askıya alınmalı. PKK ile mücadele için seyyar, özel birlikler kurulmalı. Kanuni olan bu güçler gayri nizami harp tekniklerini bilmeli, iyi teçhiz edilmeli. Sınır güvenliği sağlanmalı. Uydularla Türkiye sınırındaki hareketlilik tespit edilmeli, istihbarat konusunda ABD’ye bağlılık sona ermeli.”
 </p>
 <p class="MsoNormal">
  DEMOKRASİ YOLUNDA BİR GEDİK
 </p>
 <p class="MsoNormal">
  Peki, milliyetçiler referandumda nasıl oy kullanacak? MHP, CHP ile birlikte “hayır” cephesinde yer alırken; Muhsin Yazıcıoğlu’nun partisi BBP “evet” diyecek. Sloganları, “24 saat kesintisiz demokrasi için evet” olacak. Hazırladıkları afişte rahmetli genel başkanları Muhsin Yazıcıoğlu’nu 12 Eylül mahkemelerinde ifade verirken gösteren bir fotoğraf kullanacaklar. Kampanya boyunca Mamak’ta ülkücülere yapılan işkenceler hatırlatılacak. BBP kendinden emin ve rahat. Topçu, anayasa değişikliğine neden destek olacaklarını anlatırken, paketin istedikleri gibi olmasa da madde madde baktıklarında “demokratikleşme yolunda bir gedik” olarak değerlendirdiklerini belirtiyor. Topçu, 27 Mayıs’ın ürünü Anayasa Mahkemesi ile Hakimler ve Savcılar Yüksek Kurulu (HSYK)’na tamamen karşı olduklarını ancak sivil bir anayasa ile bu değişikliklerin de gerçekleşebileceğini belirtiyor. Yalçın Topçu’ya göre, memurlar, kadınlar ve çocuklarla ilgili pakette önemli düzenlemeler var. Askeri Şura ve HSYK kararlarının yargıya açılması da önemli bir gelişme. Geçici 15. maddenin kaldırılması ise reform niteliğinde. Siyasi partilerin pakete neden hayır dediklerini açıklamak zorunda olduklarını belirten Topçu, meseleyi “AK Parti’ye evet-hayır kampanyası”na dönüştürmenin ülkeye zarar vereceğinin altını çiziyor: “Türkiye’nin demokratikleşmesi partiler üstü bir konudur. Anayasa, sadece AK Parti’nin meselesi değildir. Bütün partilerin meselesidir. Genel seçim olduğunda partiler oy hesabı yaparlar. Ancak ülkeyi demokratikleştirip önünü açacak bir konu olan referandumda particilik yapmak yanlıştır.”
 </p>
 <p class="MsoNormal">
  DARBECİLERİN
 </p>
 <p class="MsoNormal">
  YARGILANMASINA EVET
 </p>
 <p class="MsoNormal">
  MHP, genel merkeze kocaman “bir hayır yeter” afişi astı. Devlet Bahçeli’ye, adı ülkücü camia ile özdeş isimlerden tepkiler geliyor. MHP’nin referandumdaki tutumunu Topçu da eleştiriyor: “İktidar partisi, başta muhalefete gelin görüşelim, paketi birlikte hazırlayalım teklifi yaptı. Muhalefet partileri bunu geri çevirdi. Muhalefet, iktidara nasıl kapıları kapatır? İktidar gelmese bile muhalefet onların yakasına yapışmalıdır. Hesap soracaksın. Kendi tekliflerini ileteceksin.” Topçu, CHP’nin de bir-iki maddenin dışında pakete karşı olmadığını daha önce açıkladığını belirtip soruyor: “Merak ediyorum, partilerle ilgili kapatma maddesi düşünce Deniz Baykal, grubunda paketin Anayasa Mahkemesi ve HSYK dışındakilere itirazlarının olmadığını söylemişti. Şimdi çıkıp nasıl bütün pakete hayır için kampanya yürütecekler?”
 </p>
 <p class="MsoNormal">
  Topçu, MHP’nin hayır kampanyasını değerlendirirken, ülkücülere yapılan işkenceleri hatırlatıyor. 12 Eylül mağduru binlerce kişinin sandıkta ‘hayır’ demeye ellerinin varmayacağını ileri sürüyor. Topçu, kendi hayatından örnekler veriyor: “İçeri giren girmeyen arkadaşlarımız mağdur oldu. İşkence görenler büyük acılar yaşadı. Ben öğretmendim, hakkımı elimden aldılar. Solcular dava açıp görevlerine döndü. Biz Türkeş’in “devletle mahkemelik olunmaz” sözü üzerine dava da açamadık. Turgut Özal geldi de hakkımızı iade etti. Hapis öyle bir şey ki! Bütün hayatı etkiliyor. İnsanlar, yakınlarınız sizden uzaklaşıyor. Haklarınız elinizden alınıyor ve neden alındığını bilmiyorsunuz. Devlet ve toplum için sakıncalı ve işe yaramaz biri haline geliyorsunuz. Korku içindesiniz. Her an bir daha gelecekler endişesi taşıyorsunuz. Şimdi solcu-sağcı, bunları yaşamış insanlara, 12 Eylül’ün Anayasasını koruyun, darbecilerin yargılanmasına ‘hayır’ deyin nasıl dersiniz? Ülkücüler de devrimciler de ‘evet’ oyu kullanacaklardır.”
 </p>
 <p class="MsoNormal">
  Darbecileri yargılamayı engelleyen geçici 15. maddenin kalkmasının önemine dikkat çeken Topçu, halkın “evet” demesinden sonra siyasete müdahale ve korku dönemlerinin de geride kalacağını vurguluyor.
 </p>
 <p class="MsoNormal">
  Son sözü 12 Eylül’de halk söyleyecek. Topçu, paketin büyük bir oy oranı ile geçeceğine inanıyor. Türkiye, 1961’den bu yana 5 kez referanduma gitti. 4 kez evet, bir kez hayır, dedi. 12 Eylül’de bu kez darbe anayasasının değişmesi oylanacak. Yalçın Topçu’ya göre BBP sağdaki pek çok seçmenin ikinci partisi. Referandum kampanyasında oy oranlarının çok üzerinde halkı etkileyecekler. Referandum, Yazıcıoğlu sonrası bayrağı devralan Topçu’nun da ilk büyük imtihanı olacak.
 </p>
 <p>
 </p>
</font>

Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action?newsId=27207), [web.archive.org (arşiv bağlantısı)](http://web.archive.org/web/20100723160954/http://www.aksiyon.com.tr:80/aksiyon/newsDetail_getNewsById.action?newsId=27207)
