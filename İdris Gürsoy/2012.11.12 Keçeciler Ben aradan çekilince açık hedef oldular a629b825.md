# Keçeciler: Ben aradan çekilince açık hedef oldular

*İdris Gürsoy 2012.11.12*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Özal’ın ikinci adamı Mehmet Keçeciler’e göre, ekonomideki liberal adımlar bazılarını rahatsız etmişti. Kendisi aradan çekilince de oklar doğrudan Özal’a yöneldi.
  </font>
 </div>
 <div id="newsText">
  <font class="detail-text">
   <p>
    1988’de ikinci defa seçimi kazanan ANAP, cumhurbaşkanını da seçecekti. 1988’deki suikast girişimi ile Özal’ın Çankaya’ya çıkışının önü kesilmek istendi. Suikastçı Kartal Demirağ, 80 öncesi kontrgerilla eğitimi almış, kolayca kullanılabilecek bir kişiliğe sahipti. Cezaevinden esrarengiz bir şekilde kaçmış, suikast öncesi 5 ayda ne yaptığı, kimlerle görüştüğü, nasıl para temin ettiği çözülememişti! Sorgu sırasında savcıları şaşkınlığa sürükleyen bir soğukkanlılıkla ve son derece profesyonelce hareket etti. Özal suikastı iddianamesinde ‘örgüt var’ denmesine rağmen üzerine gidilmedi, dosya kapatıldı. Suikastı araştıran Özal, önemli isimlere ulaştı ve bunları en yakınındaki bazı isimlerle paylaştı. Korkut Özal savcılığa, ‘Erol Simavi’ ismini verdi. Sabri Yirmibeşoğlu’nun da adı geçti. Ancak ikisi de iddiaları yalanladı. Demirağ’ın ipini elinde tutanlar deşifre edilebilse belki de 93’teki şüpheli ölüm gerçekleşmeyecekti. Peki, daha 1988’de Özal neden kurşunların hedefi olmuştu? Mehmet Keçeciler, “Özal’a suikastı ekonomik çıkarları bozulanlar düzenledi. Deliller oluşmadığı için açıklamadık.” diyor. Özal suikastı ile ilgili savcılığa tanık sıfatı ile ifade veren Keçeciler, sorularımızı cevapladı.
   </p>
   <p>
    <strong>
     -1988’de ANAP kongresinde Turgut Özal kürsüde iken kurşunlara hedef oldu ancak yaralı olarak kurtuldu. Suikastın arkasında kimler var?
    </strong>
   </p>
   <p>
    Son derece profesyonel bir işti. Mahkemede suç delili olacak hâle gelmedi. Mahkemede suçlu diyebileceğim durumda değildi. Biliyoruz adamı, mahkemeye vereceğiz ama suçsuz çıkarsa kahraman olur, diye veremedik.
   </p>
   <p>
    <strong>
     -Tetiği çektirenleri biliyorsunuz öyle mi?
    </strong>
   </p>
   <p>
    Ekonomik zarar gören insanların işiydi. Özal birinden şüpheleniyordu, bana söyledi ama ben söylemiyorum. Adalet bakanı, emniyet müdürü onlarla uğraştı. En çok bilgi dönemin Emniyet Müdürü Mehmet Ağar’dadır. Özal ile savcılık arasında köprü oldu. Özal’a “Neden mahkemeye vermiyorsunuz?” dedim. “Mahkemede ispat edecek delillere ulaşamadık.” dedi.
   </p>
   <p>
    <strong>
     -Özal’ın politikalarından en çok kim zarar gördü?
    </strong>
   </p>
   <p>
    Kaçakçılar çok zarar gördü. Biz iktidara gelinceye kadar 11 yıl Türkiye’ye hiç altın ithal edilmemiş. Sarraflarda ise altın eksik olmamış. Dış ticaret rejimine göre altın ithali yasak. Kaçak geliyor altınlar. Altın ithalatını serbest bırakan kanunu çıkardık. Sarraflara dedik ki “Pişmanlık dilekçesi verin, altınınızın sahibi olun.” Sarraflardan namuslu kazanç sahipleri Allah razı olsun, haksız kazanç sahipleri Allah kahretsin dedi. Özal ve bize hücumlar başladı.
   </p>
   <p>
    <strong>
     -Sizden önceki darbe hükümeti, kaçakçılığı önleyememiş mi?
    </strong>
   </p>
   <p>
    Her şeyden askerdin sorumlu olduğu olağanüstü bir dönem yaşadık. Asker yakaladığı adamı atıyor Mamak’a, üç ay sorgusuz sualsiz yatırıyor. Niye geldin, gittin diyen yok. Her gün talim, her gün dayak. Böyle bir dönemde kaçakçılık önlenememiş. Galata Köprüsü’nde, Kızılay’da askerî ihtilal döneminde satılırdı sigaralar. Biz dedik ki “Bunu yasal hâle getiriyoruz.” Getirdik, parasını devlete aldık, Toplu Konut İdaresi’ni kurduk. Atatürk Barajı’nı inşa ettik ve fakir fukaranın bacasını tüttürdük.
   </p>
   <p>
    <strong>
     -Ekonomi politikalarınızı İstanbul büyük sermayesi nasıl karşıladı?
    </strong>
   </p>
   <p>
    Ekonomi bizden evvel devletçiydi. Koyu bir devletçi politika uygulamışız. Devleti iyi idare edenler gelince ekonomi rahatlıyor, kötü idare edenler gelince ekonomi batıyor. Böyle ekonomi olmaz. ANAP’la biz dünyanın gittiği istikameti gördük. Özal liberal ekonomiyi savunduğunda Rusya ve Çin’de aşırı devletçi ekonomi uygulanıyordu. Devletçi ekonomiler kitleleri aç bıraktı, insanlar ayağa kalktı, devletçi ekonomiler yıkıldı.
   </p>
   <p>
    İstanbul sermayesi bu açılımları mümkün olduğu kadar destekledi; ancak destekleyemeyecekleri menfaatlerine aykırı ekonomik durumlar vardı.
   </p>
   <p>
    <strong>
     -Neydi onlar?
    </strong>
   </p>
   <p>
    Hammaddeyi devletten alıyor, sacı devletten alıyor otomobil yapıyorlardı. Sacı özel sektöre devrettiğimiz zaman dünya fiyatlarına gelecekti. Hâlbuki devletten aldıkları zaman üçte bir fiyatına geliyordu. “Aman öyle şey olmaz! Bunun parasını kim verecek?” dediğimizde,  “Hazine’den öde.” cevabı alıyorduk. Hazine’den ödeye ödeye Hazine’yi batırmışız. Kimsenin haberi yok.
   </p>
   <p>
    <strong>
     -Özal ve sizi aşamayınca ne yaptılar?
    </strong>
   </p>
   <p>
    Biz Özal’ın fikirlerini oluşturup parti programına yazan ekiptik. Bizdeki kararlılığı görünce bizim yeni aldığımız kadrolardan kendilerine yeni ekipler oluşturmaya çalıştılar. Mesela en güçlü adamlarımızdan biriydi, Vural Arıkan, kendilerine çevirdiler. Arıkan isyan etti partiye ve Özal’a.
   </p>
   <p>
    <strong>
     -Medya patronları Özal’dan sizin kellenizi istiyor. Neden?
    </strong>
   </p>
   <p>
    16 yayın organının sahibi vardı o toplantıda. Hürriyet ve Günaydın’ın sahibi Erol ve Haldun Simavi kardeşler başı çekiyordu. Her ikisi de battı bizim zamanımızda. Değişmek zorunda kaldılar. Onlar devamlı bizim aleyhimize yazıyordu.  Benim, Vehbi Dinçerler ve birkaç arkadaşın iktidarda bulunmamız onlar için büyük tehlikedir, risktir, diye düşünüyorlardı.
   </p>
   <p>
    <strong>
     -Niçin?
    </strong>
   </p>
   <p>
    Türkiye’de medya işi zararına çalışan bir iştir. Yani gazeteyi çıkarınca gazetenin masrafları, gazetenin elde ettiği gelirle karşılanamaz. Bir gazetenin tirajı ne kadar yüksek olursa maliyet artar ve zarar yükselir. Batı’da bulundum, gazetelerde siyah beyaz, dergilerde renkli basım var. Renkli baskı büyük para ister. Bizim ekonomiyi liberalize etmemizden istifade eden patronların her birisi büyük maliyetlerin altına girerek birer gazete çıkarmaya başladı. Başbakan yardımcığım döneminde bir medya patronuna bu soruyu sordum. Gayet açık ve net söyledi; “Biz uçak gemisi almaya mecburuz.” dedi. Ne demek uçak gemisi? “Biz ekonomik faaliyetleri yürütürken korkarız hükümetlerden ama basınımız olursa, gazetemiz olursa, televizyonumuz olursa (o zaman yoktu) bize hükümetler kolay ilişemez, durduramaz, üstümüze gelemezler. O yüzden basın organı açmaya mecburuz.” Bunun sebebini daha sonra öğrendim. Medya patronları GÜNPA, HÜRPA, MİLPA gibi şirketler kurdu. Günaydın, Hürriyet, Milliyet pazarlama. Aslında bunlar üç beş kişilik şirketler, şirketin arkası önü yok. Kim var arkasında? Hürriyet, Milliyet var. Ne yapıyor bunlar? Türkiye uçak alacak? Gidiyor Boing firmasına. ‘Türkiye’ye satacağınız uçaklar benden geçer’ diyor. ‘Beni komisyoncu olarak tutacaksınız, ben sizin beş tane, yedi tane uçağınızı THY’ya satacağım.’ Adamların işine geliyor. Pahalı pahalı alacağız biz, o satışın sağlayıcısı da onlar olacak, komisyon vereceğiz.
   </p>
   <p>
    <strong>
     -Özal’ın cumhurbaşkanı olması belli çevreleri rahatsız etti mi?
    </strong>
   </p>
   <p>
    1960’tan itibaren gelen bir anlayış vardı; ‘halk cahildir, seçtiğini bilmez, o yüzden devamlı halkın seçtiklerinin bir himaye altında olması gerekir.’ Bu mantığa göre anayasa ve yasalar yapıldı. O mantığa göre; Cumhurbaşkanı emekli asker olmalıdır. Asker olan birisi Çankaya’ya oturmalıdır. Özal’ın cumhurbaşkanı olmasını da engellemeye çalıştılar, bizim içimizden bir milletvekilini karşısına aday yaptılar. 60’tan 89’a kadar Özal seçilinceye kadar Türkiye’nin bütün cumhurbaşkanları asker kökenlidir. Cemal Gürsel, Cevdet Sunay, Fahri Korutürk, Kenan Evren, tesadüf değildir. Kanunlar ve anayasa ile, cumhuriyeti koruyacak müesseseler geliştirilmiştir. MGK bunlardan biridir. MGK, devletin güvenlikle ilgili kararlarını daha önce karar olarak alırdı sonra değiştirildi, tavsiye niteliğine dönüştürüldü. MGK tavsiye niteliğinde kararlar alıyor ama hükümetler de tavsiyenin ağırlığını hissettiği için kolay kolay MGK kararlarının dışına çıkamıyor.
   </p>
   <p>
    <strong>
     -Özal’ın tehditlere tepkisi ne oldu?
    </strong>
   </p>
   <p>
    Daha 1984’te Özal’a dedim ki ‘Ben gidersem sıra sana gelecek.’ ‘Biliyorum, biliyorum’ dedi. Nitekim ben ayrıldım, 88’de duman ettiler. Bütün başlıklar Özal’ın aleyhine çıkmaya başladı. Karısının aleyhine çıkmaya başladı. Benim zamanımda Semra Hanım göklerdeydi, ben yerlerdeydim. Aradan çekilince, açık hedef oldular.
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=8C32F43342BA196574E0AC73C3369C8C?newsId=34044), [web.archive.org (arşiv bağlantısı)](http://web.archive.org/web/20121201062620/http://www.aksiyon.com.tr:80/aksiyon/newsDetail_getNewsById.action;jsessionid=8C32F43342BA196574E0AC73C3369C8C?newsId=34044)
