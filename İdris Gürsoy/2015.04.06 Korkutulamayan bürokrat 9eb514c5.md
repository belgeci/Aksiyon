# Korkutulamayan bürokrat

*İdris Gürsoy 2015.04.06*

<div class="pNewsDetailMainContent" itemprop="articleBody">
 <p>
  Bir ucunda başbakanlık diğer ucunda MİT ve Emniyet’in olduğu böcek davasını bir rapor paramparça etti. Üstelik soruşturma ve davadaki tez sahiplerini açığa düşürdü. İşte ‘Böcek Kumpası’nın otopsisi ile satın alınamayan ve korkutulamayan bir bilim adamının hikâyesi…
 </p>
 <p>
  Başbakanlık’ta ‘böcek’ bulunmuştu! Her şey planladığı gibi gidiyordu. TÜBİTAK’tan rapor istediler. Ancak bütün planı bozan bir gelişme yaşandı o sırada. Kendileri de deşifre olacaktı. Raporda böceğin yerleştirilme tarihi, ‘ajan’ diye suçlayacakları kişilerin görevden alınmasından sonraya işaret ediyordu. Güç ellerindeydi. TÜBİTAK Başkan Yardımcısı Hasan Palaz’a  “Tarihi değiştir, on gün kadar geriye çek.” dediler. Resmî evrakta sahtecilik yapılması isteniyordu. Olmadı. Önce havuç, sonra sopa gösterdiler. Ne yaptılarsa o bir kişiyi ‘peyleyemediler.’ Gözleri kararmıştı. Davaya onu da dâhil ettiler. İki defa serbest bırakıldığı hâlde mahkemeyi değiştirerek yeni bir gözaltı kararı daha çıkardılar. Palaz, geçen çarşamba Emniyet’teyken, oğlu Twitter hesabından şu mesajı paylaştı: “Yalan dörtnala gider. Hakikat ise adım adım yürür, yine de vaktinde yetişir. Japon atasözü.” İlerleyen saatlerde Palaz tutuklandı. Peki, kimdi bu güç karşısında başını eğmeyen kişi? Hikâyesi neydi?
 </p>
 <p>
  Böcek Davası gündeme geldiğinde kamuoyu bir ismi daha duymaya başladı: Hasan Palaz. TÜBİTAK Başkan Yardımcısı olan Palaz’ın, Başbakanlık’ta bulunan ‘Böcek’in bilirkişi raporlarında adı geçiyordu. Tanık olarak dinlendi. Sonra da sanık yapıldı. Dr. Palaz’la Aksiyon adına görüşmek istedik. Ancak o soruşturma trafiği buna izin vermedi. Gözaltına alınınca henüz piyasaya çıkan ‘Ömrümü Yedin Bay Böcek’ kitabını aldık. TÜBİTAK’ın eski başkan yardımcısı Palaz, böcek kumpası ile birlikte bütün hikâyesini anlatmış. TÜBİTAK’taki cadı avını da detayları ile okuyunca, aslında ömrü yenilenin bütün bir ülke olduğunu görüyorsunuz. Ancak Hasan Palaz gibi namuslu, satın alınamayan, vatansever bilim adamlarının var olduğu gerçeği umut veriyor.
 </p>
 <p>
  Palaz, 1966 Balıkesir doğumlu. İstanbul Teknik Lisesi’nden 1988’de mezun olmuş. Yüksek lisans ve doktoradan sonra TÜBİTAK’ta 1990’da araştırıcı olarak çalışmaya başlamış. TÜBİTAK’ta millî ses emniyet cihazları, bilgi güvenliği, ses ve video kodlama, ses işleme ve sinyal işleme konularında projeler yönetmiş. NATO Teknik Çalışma Grubu’nda görev almış. Türk Silahlı Kuvvetleri’nin haberleşme güvenliğinin sağlanmasına yönelik Millî Ses Emniyet Cihazlarına katkılarından dolayı Savunma Sanayii Müsteşarlığı’ndan ödül almış. 2006’da TÜBİTAK’tan istifa ederek kendi kurduğu şirkette çalışmış. 2011’de tekrar TÜBİTAK’a dönüp Bilişim ve Bilgi Güvenliği Araştırma Merkezi (BİLGEM) Başkanlığı’nı yürütmüş. 2012-2014 arası TÜBİTAK Başkan Yardımcılığı görevini üstlenmiş. Danışman olarak görev yaptığı BİLGEM’den, böcek raporunda tahrifat yapılmasını kabul etmediği için, 20 Şubat 2014’te hukuksuz bir şekilde atılmış. Yandaş medya aracılığı ile bazı karanlık odalar tarafından kurgulanan iftira kampanyasının hedefindeki bilim adamı, evli ve üç çocuğu bulunuyor. Palaz’dan korkuyorlar. Çünkü Palaz, bilimin ışığını tutuyor. Peki nasıl?
 </p>
 <p>
  <img alt="" src="http://web.archive.org/web/20150731165020im_/http://medya.turkishreview.org//aksiyon/2015/04/07/567107.jpg "/>
  Palaz, TÜBİTAK’taki çalışmalarına yer verdikten sonra kitabın beşinci bölümünde ‘Böcek olayı’ ve TÜBİTAK’ta işten atılmasına geliyor. Cemil Meriç’in “Namuslu olmanın bedeli yalnızlıktır.” sözünü serlevha yaparak giriyor konuya: “Her şey Ocak 2012’de başladı. O zaman şimdi iddia edildiği gibi paralel safsatası yoktu. MİT ile o dönem yakın ilişkilerimiz vardı, onlar için kripto cihazları geliştiriyor ve Ar-Ge projeleri yapmayı planlıyorduk. Ocak 2012’de MİT kuryeleri TÜBİTAK BİLGEM Başkanı olarak bana ‘Kişiye özel gizli’ ibareli bir dosya içinde, 10 Ocak 2012 tarihli bir yazı ve böcek diye adlandırılan bazı dinleme cihazları getirdiler. Cihazların nerede bulunduğuna ve hangi konu ile alakalı olduğuna dair bilgi vermediler. Sadece konunun çok gizli, hassas ve acil olduğunu belirttiler. Gelen yazıda iki adet çoklu priz içerisine yerleştirilmiş dinleme cihazlarının ömür tespitlerinin yapılması, işlemci üzerindeki yazılımın okunması, kart üzerindeki malzemelerin listesinin oluşturulması ve üzeri silinmiş malzemelerin isimlerinin belirlenmesi isteniyordu. MAM Endüstriyel Hizmetler üzerinden Kimya Enstitüsü’nde yapılan analiz sonucunda malzemenin termoplastik poliüreten tabanlı olduğu belirlendi. Gerek böceklerin çoklu prize montajı, gerekse elektronik devreleri, olayın bir profesyonel işi olduğunu gösteriyordu. Profesyoneller iz bırakmazdı ancak saptırma amaçlı iz bırakmak isterlerse onu bırakırlardı. İşimiz oldukça zordu. Farklı bir yaklaşım sergilemeden cihazın ömrü veya kullanıma girme konusunda bir bilgiye ulaşılması mümkün değildi. Ama dinleme cihazı parçalarının çoklu prize yerleştirilmesinde ve sabitlenmesinde kullanılan beyaz polimer tabanlı silikon malzemenin katılaşmasından ömür tespiti yapılabilirse, anlamlı bir tarih tespitinde bulunulabilirdi. Önemli nokta, böcek parçalarının çoklu priz kutusuna ne zaman yerleştirildiği bilgisiydi. Çalışma sonucunda araştırmacı H.T., 4-5 Aralık 2011 tarihlerinde katılaştığına dair bir sonuç bildirdi. Fiziksel elektronik devrelerin incelenmesi ve kimyasal analiz sonuçlarına göre raporumuzu G.V. hazırladı, ben kontrollerini yaptım. Bir üst yazıyla 19 Ocak 2012’de MİT’e yolladık.  24 Şubat 2012’de MİT’ten yeni bir yazı daha geldi. MİT, böcek parçalarını çoklu priz içinde sabitlemede kullanılan beyaz dolgu maddesinin test sonucunda elde edilen katılaşma tarihinin hata payının netleştirilmesini istiyordu. Bu yüzden birden fazla 4 adet numune alınarak aynı test ve analiz çalışması MAM’da H.T. tarafından yapıldı. Katılaşma süreleri 1 nolu numunede 5 Aralık, 2 nolu numunede 4 Aralık, 3 nolu numunede 5 Aralık ve 4 nolu numunede 8 Aralık olarak elde edilmiş, test analiz sapması artı eksi 3 gün bulunmuştu. Bu çalışmanın sonucunu da 8 Mart 2012’de bir üst yazı ekinde aynı şekilde yolladık.”
 </p>
 <p>
  Palaz, güzel bir iş yapıp karanlık bir noktaya bir miktar ışık tutarak faydalı olduğunu düşünürken 2012’nin üçüncü çeyreğinde (tarihi tam olarak hatırlamıyor) Başbakanlık Teftiş Kurulu’ndan (BTK) bir davet alır. Mutabık kaldığı tarihte gidince başmüfettiş konunun böcek olduğunu söyler. MİT’ten gelen resmî istekle yaptığı çalışmaları sorar. Bahse konu böceklerin Başbakan’ın ofisinde bulunduğunu ilk defa o başmüfettişin ağzından öğrenir. Böcek konusu 2012’nin sonunda basında da yer almaya başlamıştır. Palaz, bu safhadan sonra konu bir sonuca bağlandı diye düşünürken tam tersi olur. Hasan Palaz, “Elm sokağındaki Freedy gibi böcek olayı belirli periyotlarda dirilip dirilip önüme gelecekti. Kendi kendime ‘Ne çektin bu böcekten be Hasan’ diyorum. Ama çilem yeni başlıyordu.”  diyor.
 </p>
 <p>
  Bundan sonra neler oluyor? MİT, 18 Nisan 2013 tarihli bir yazı ile, tekrar gönderdikleri poliüretan malzemenin katılaşma tarihinin, kesin bir tarih veya yaklaşık bir tarih aralığı olarak mı verildiği, tarih ile tarih toleransı varsa bunun ne olduğu bilgisini istiyor. Yani böceğin ömrü gene sorgulanıyor. Öncelikle BİLGEM’in optik Hiper Spektral yöntemini kullanan FORENSIC  XP401 cihazı ile gönderilen tarama formları incelenip sonuçlar raporlanır. Ardından 8 Mart 2012’de gönderilen poliüretan malzemenin çalışma sonuçlarını aynı şekilde yazıya ekleyerek 9 Mayıs 2013’te MİT’e gönderiyorlar.
 </p>
 <p>
  <strong>
   ‘Rahatsızlık’ oluşturdu
  </strong>
 </p>
 <p>
  Palaz, 27 Kasım 2013’te Başbakanlık Teftiş Kurulu’na davet ediliyor. Görüşmede tekrar konunun böcek olduğunu görünce çok şaşırıyor. Konunun üzerinden iki sene geçmesine rağmen bir sonuca bağlanamaması garibine gidiyor. Tekrar kendisinden yazılı bilgi isteniyor. Bir kez daha TÜBİTAK’ta yapılan test ve analiz sonuçlarını anlatan, tutanak hâlinde tekrar yazılı olarak sunan Palaz, “Bu görüşmeden anladığım, TÜBİTAK raporundan çıkan deneye dayalı bilimsel ve objektif sonuçların beklentiyi karşılamadığı ve ‘rahatsızlık’ oluşturduğu idi. Düşünebiliyor musunuz, bilimsel bir rapordan beklentiyi karşılamadığı şeklinde söz ediliyordu.” diyor.
 </p>
 <p>
  Toplantıdan çıkarken Teftiş Kurulu’ndaki başmüfettiş ağzındaki baklayı çıkarır. Palaz, o anda yaşadıklarını “Daha önce bilimsel raporlarda tespit edilen poliüretan dolgu malzemesinin katılaşma tarihini 10 gün önceye almam isteniyordu. Beklenti, böceğin kullanıma girdiği tarihin, gerçek tarihten başka bir tarih olarak değiştirilmesiydi. Yani bilimsel ve objektif kriterlerle hazırlanan raporda masa başı tahrifat yapmam isteniyordu. Aksi hâlde birilerinin adamı olarak fişlenip görevden alınacağım açıkça söylendi. Böyle bir durumla ilk defa karşılaşıyordum.” şeklinde anlatıyor.
 </p>
 <p>
  Palaz, Aralık 2013’te MİT görevlileri ve TÜBİTAK uzmanlarından oluşan bir heyetle Amerika’dayken, aynı başmüfettiş tarafından telefonla aranarak bir kez daha raporda değişiklik yapması için uyarılır. “Kendini yakma, kim yanarsa yansın.” der başmüfettiş. Palaz, TÜBİTAK’taki yöneticilik görevlerinden alındıktan sonra 18 Şubat 2014’te Ankara Cumhuriyet Savcısı H.Ş.’ye tanık sıfatı ile bilgi verir ve burada başmüfettişin ismini de açıklar.
 </p>
 <p>
  Hasan Palaz ve TÜBİTAK artık hedef tahtasındadır. Yandaş medya Palaz’a “Kozmik Müdür”, TÜBİTAK’a da “İhanetin merkez üssü” yaftası takmıştır. Evrakta sahtecilik yapmadığı için itibarsızlaştırıcı yayınlar devam eder. Çünkü her açıklaması kumpası çökertmektedir. Palaz, böcek davası kapsamında 3 duruşmaya katılır. Böcek hakkında başka şoke edici bilgilere bu duruşmalarda ulaşır.
 </p>
 <p>
  <img alt="" src="http://web.archive.org/web/20150731165020im_/http://medya.turkishreview.org//aksiyon/2015/04/07/567108.jpg "/>
 </p>
 <p>
  Kitapta bunlara da yer veriyor Palaz: “1-Başbakan’ın çalışma ofisinde arama yapılırken kamera kaydı yapılmamış. Böcek yayın yapıyorsa ve bulduysanız söküp alınmaz ki. Bilgilerin nereye gittiğinin ucunu aramak lazım. Böceği, bulunan binada uygun bir odaya götürüp pasifize ederek, yayına devam etmesini sağlayarak buradan sinyal alanı bulma yoluna gitmek lazım. Böceğin elektriğini uzun süre keserek, hatta söküp götürerek istihbarat toplayan tarafa mesaj yolluyorsunuz. ‘Böceğinizi bulduk. Böceğin yaptığı yayını topladığınız yaklaşık 400 metrelik mesafedeki yerleşiminizden hemen toplanıp kaçın.’ Böyle bir yaklaşım olur mu? 2-Böcek uzaktan kumandalı ise istihbarat toplayanı daha rahat bulma imkânı var. Anladığım kadarıyla bulunanlar uzaktan kumandalı. Uzaktan kumanda frekansını tespit edersiniz. Uzaktan kumanda sinyali gelecektir, onu da gelen sinyalin yönünü ve yerini tespit ederek, böceğin sahibine ulaşmaya çalışırsınız. İlginç bir şekilde bu yöntem izlenmemiş. 3-Çoklu prizden kuşkulanıp açtınız, içinde böcek sistemi buldunuz, acaba parmak izi araması yapıldı mı? Elbet böceği çoklu priz kutusu içine monte eden, parmak izi bırakmış olabilir. Başbakan’ın ofislerinde sabit full band jammer cihazları vardı. Başbakan ofise geldiğinde çalıştırılıyordu. Yani RF’den yayın yapan kablosuz böcek cihazının çalışsa bile bilgiyi aktarma imkânı yoktu. Ofislerde bulunan böcekler de zaten UHF bandından yayın yapan özellikteydi. Ayrıca ofislerde neredeyse her noktada kamera vardı. Ama böceği koyanların eylem esnasındaki kamera kayıtları kanıt olarak yoktu. Böcek bulunduktan sonra biyolojik kriminal inceleme, parmak izi veya DNA testi yapılmamıştı. Zaten böcek bulunma olayının adli mercilere intikali ise şaşırtıcı derecede geç yapılmıştı.”
 </p>
 <p>
  Palaz yine, mahkeme safhasında öğrendiği ilginç bir bilgiyi paylaşıyor: “Böcekler Ocak 2012’de TÜBİTAK’a gönderilip ilk sonuçlar alındıktan sonra istenen tarihler elde edilemediğinden olsa gerek, İstanbul Teknik Üniversitesi ve Yıldız Teknik Üniversitesi’nde malzeme ömür tespiti imkânları araştırılmış. Üniversitelerden istenen analizlerin yapılamadığı cevapları alınınca TÜBİTAK‘tan tekrar ömür tespiti yönteminin kesinleştirilmesi ve net tarihler verilmesi istenmiş. 4 Aralık 2011 öncesinde bir tarih arzulanıyormuş.”
 </p>
 <p>
  Palaz’dan tahrifat isteniyor ama sonuç alınamayınca TÜBİTAK raporunu istedikleri hâle sokacak girişim yapılıyor. TOBB Ekonomi ve Teknoloji Üniversitesi’ne 6 Ocak 2014’te başvurularak poliüretan konusunda bir uzmanın görevlendirilmesi isteniyor. TÜBİTAK’ın yaptığı analiz test çalışmasının detayları ve sonuçları verilerek uzman görüşü soruluyor. Makine bölümünden mezun ve makine alanında çalışan ancak kimya alanında çalışması olmayan uzman T.D. 9 Ocak 2014’te verdiği raporda, “TÜBİTAK araştırmacısının yaptığı poliüretan katılaşma zaman analizi kesinlikle bilimsel ve güvenilir yöntemdir.” diyor. Ama devam ediyor: “Bu yöntemle bulunan tarih yerine 10-20 gün daha eski bir tarihli kürlenme başlangıç tarihi daha gerçekçi olacaktır.” Böylece ‘istenen zamana” ulaşılıyor. Palaz, “TOBB’daki uzman ne yazık ki sadece kâğıt üzerinde değerlendirme yapmıştır. Deneysel bir çalışma ile söylediklerini doğrulama ihtiyacı görmemiştir. Böyle bir iddiada bulunmanız için elinizde deneylerle desteklenmiş sonuçların olması lazım. Aksi hâlde başka bir uzman da aksini söylese hangisi doğru olur?” diyor.
 </p>
 <p>
  <strong>
   Neden 10 gün önceki tarih isteniyordu?
  </strong>
 </p>
 <p>
  Peki, kritik soru şu: Hasan Palaz’dan neden ısrarla 10 gün önceki bir tarih isteniyordu? Palaz buna da şu çarpıcı cevabı veriyor: “24 ve 25 Kasım 2011’de İstihbarat Daire Başkanlığı’ndan (İDB) polisler, Başbakan’ın Keçiören ve Çankaya çalışma ofislerinde böcek taraması yapmışlar. Zaten periyodik olarak yaptıkları bir uygulamaymış. Ama böcekler 28 Aralık 2011 tarihinde MİT aramasında bulununca İDB’den görevli gelen bu polislerin üzerine suçu yıkma girişimi oluyor. Yani bütün dert, böceklerin aktif olduğu tarihin, İDB’nin gelip tarama yaptığı tarihten öncesine çekilmesiymiş. Yani böceğin yerleştirilmesi, hedef hâline gelen bazı insanların üzerine yıkılmak istenmekteymiş.”
 </p>
 <p>
  Böcek soruşturmasında bir dizi skandal yaşandı. TÜBİTAK raporu değiştirilerek 12 polis gözaltına alındı. MİT’in böcek aramasını kamera kaydına almadığı ortaya çıktı. Üç savcının ‘hukuki’ bulmadığı için yapmadığı operasyonu, dördüncü savcı olarak görevlendirilen Durak Çetin, 2 yıl 6 ay sonra başlattı. İşini iyi yaptığı ve sağlam bir rapor yazdığı için Hasan Palaz tanık iken sanık oldu. Palaz, yaşadığı mağduriyeti anlatırken eğer biat etse ve istenilenleri yerine getirseydi neler olacağını da söylüyor: “Büyük ihtimalle daha üst bir göreve atanırdım. Fakat küçük bir kalem oynatmakla belki de onlarca masum insanın ve ailelerinin haksız yere suçlanıp lekelenmelerine sebep olacaktım. Böyle bir manevi yükü nasıl taşıyabilirdim? Şimdi anlıyorum ki benden istenileni yapsaydım birilerinin siyasi amaçları için kurguladıkları bir komplonun pis bir maşası olacaktım. Böyle pis bir oyuna aslında farkında olmadan engel olduğum için şahsıma ve TÜBİTAK’a büyük bir kin duyuluyor. Benim şu anda gördüğüm, ortaya konulan senaryoda ben kötü adamım. Senaryoyu yazanlar dönemin başbakanının oligarşik kadrosudur. Etrafındaki danışman ve birkaç bürokrattan oluşan ekiptir. Her konuda vicdanım çok rahat; kanunlar içinde hareket ettim. Çiğ yemedim ki karnım ağrısın.”
 </p>
 <p>
  Palaz, böcek raporunda değişiklik yapması için tehdit eden Başbakanlık Teftiş Kurulu müfettişi M.E.B.’nin ismini de mahkemeye verdi. 4 Şubat 2015’te ikinci duruşmada tanık olarak dinlenen Erdoğan’ın danışmanı Mustafa Varank, ‘Böcek bulunduğu esnada tutanak tutulmadığını, kamera kaydı yapılmadığını ve adli birimlere haber verilmediğini’ söyledi. MİT mensupları ile birlikte yerine getirilen arama talimatının bizzat Efkan Ala’dan geldiğini belirten Varank, öncesi ve sonrasında MİT tarafından arama yapılmadığını ekledi. MİT ekibine hangi mekânların aranacağını, eşlik ederek Varank göstermiş. Dr. Palaz üç duruşmadan sonra tespitlerini şöyle sıralıyor: “1-Böcek davasında üç hâkimli mahkeme heyetinin iki üyesi ve davanın savcısı iki duruşma sonunda değişti. Üçüncü duruşmada birinciye katılmış tek bir hâkim vardı. 2-Refakatçı polis olmadan mekânda arama yapılarak böcek bulunmuştu. Kamera kaydı yok, parmak izi ve DNA analizi yapılmıyor, hatta savcıya suç duyurusu da yok. 3-TÜBİTAK’ın bilimsel böcek raporuna karşı görüş alınan akademisyen hiçbir bilimsel veri kullanmadan tamamen kendi tahminini bilirkişi raporu diye yazıyor. 4-“Uzaktan kumandalı böcekler sökülürse dinleyen kulağın yakalanmasına yardımcı olur mu?”, “Akılı istihbarat ne yapardı?” gibi soruların cevabı ne yazık ki olumsuz. İstihbarat aklımız tartışmalı derecede zayıf. 5-Böceği bulan MİT ekibi o güne kadar hiç böcek bulmamış, böcek bulunca ne yapacakları zaten kurumsal hafızada yok. Neden acaba dersiniz? 6-Böcek bulununca pasifize edilerek, uzaktan kumanda sinyali kesilerek ve gereksiz bilgiler böcekle yayınlanarak kulağa ulaşılabilirdi. 7-Böcek bulunan mekânlara refakatçisiz rahatça girip çıkanlara nedense soruşturmada yoğunlaşıp mantıklı bir potansiyel suçlu sepeti oluşturulmamış. 8-Böcek Aralık 2012’de bulunuyor. Savcılığa intikal etmesi ise Ocak 2014. Neden, niçin? 9-Üç duruşmada ikna edici bir tane elle tutulur kanıt yok. Ama tamamen hisle oluşturulmuş onlarca suçlama var. Böcek davasında neden tanık iken sanık oldum? Raporda tahrifatı kabul etmediğim için mi? Yoksa gerçekleri kamuoyuna açıkladığım için mi?”
 </p>
 <p>
  Palaz, ailesi ve çocuklarının yandaş medya üzerinden başlatılan yoğun yalan ve iftira kampanyasından nasıl etkilendiklerini de anlatıyor. Adnan Kahveci, Turgut Özal ve Muhsin Yazıcıoğlu’na yapılan saldırıları hatırlatıyor: “Bize bu zulümleri reva görenler de biz de kabre gireceğiz. Bütün gelecekler yakındır. ‘İyiliği yap denize at, balık bilmese de Halık bilir’ terbiyesi ile yetiştim. Bu nedenle devletime yaptığım hizmetlerden asla pişman değilim. Ayrıca her şeyi Allah görüyor. Bir de Türkmen (Yörük) boyundanım. Babam Sarıkeçili, annem ise Karakeçilidir. Bizde devletin ve devlete hizmetin yeri ayrıdır. Bilen bilir…”
 </p>
 <p>
  Hasan Palaz, 3 yaşında babasını kaybetti. Ağabeylerinin desteğiyle okudu. Çalışarak eğitimini tamamlayabildi. Muhafazakâr bir çevrede yetişti. Esat Coşan Hocaefendi ile tanışıyordu. Cevat Akşit Hoca’nın derslerine katıldı. İlim Yayma Cemiyeti yurtlarında bir süre kaldı.
 </p>
 <p>
  Hasan Palaz, gözaltındayken ikinci defa aynı savcı tarafından gözaltı kararı çıkarıldı ve sonra da tutuklandı. Hasan Palaz içerdeyken oğlu twitter hesabından babası ile ilgili gelişmeleri duyurdu. 1 Nisan’da şu mesajı paylaştı: “Hasan Palaz diyor ki: 1000 yıl hapis yatacağımı bilsem de doğru bildiklerimi söylemekten vazgeçmeyeceğim.”
 </p>
 <p>
  <img alt="" src="http://web.archive.org/web/20150731165020im_/http://medya.turkishreview.org//aksiyon/2015/04/07/567109.jpg "/>
 </p>
 <p>
  <strong>
   Palaz’ın Ankara’da bürokrat olarak gözlemi
  </strong>
 </p>
 <p>
  Palaz, Ankara’da teknik bürokrat olarak görev yaptığı yaklaşık bir buçuk yıldaki önemli bir gözlemini şöyle paylaşıyor: “Başbakanlık’taki danışmanlar ve birtakım bürokratlardan oluşan oligarşik kadro ülkeyi yönetiyordu. Bakanlara bile fırça atıp ‘Şöyle yapacaksınız!’ diye emir veriyorlardı. Zaten milletvekillerinden bahsetmek istemiyorum. Onları TBMM’de el kaldırıp indiren uzaktan kumandalı robot gibi görüyorlardı. Birçok hususun yetkisi bakanlarda olmasına rağmen gereken yetkileri Başbakanlığa toplanmış bu danışman ekip yönetiyordu. Bakanlar bir nevi daha üst düzey bürokrat durumuna dönüştürülmüşlerdi. Oligarşik kadrodan alınan kararlar kimseyi dinlemeden uygulanıyor, karşı çıkanlar, hatta en ufak itirazı olanlar anında fişlenip milletvekiliyse siyasi geleceği sıfırlanıyordu. Bahsi geçen oligarşik kadronun yönettiği yetkiler gazetelerde artık sık sık yer alıyor. Maden ruhsatları, enerji santralleri ruhsatları, kamunun kiralama izinleri ve kamu inşaat yatırımları örnek olarak verilebilir.”
 </p>
</div>


Kaynak: [www.aksiyon.com.tr](http://www.aksiyon.com.tr/portreler/korkutulamayan-burokrat_550400), [web.archive.org (arşiv bağlantısı)](http://web.archive.org/web/20150731165020/http://www.aksiyon.com.tr/portreler/korkutulamayan-burokrat_550400)
