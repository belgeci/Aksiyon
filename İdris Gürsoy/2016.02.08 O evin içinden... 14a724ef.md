# O evin içinden...

*İdris Gürsoy 2016.02.08*

<div class="pNewsDetailMainContent ctx_content" itemprop="articleBody">
 <p>
  Bir ay kadar önce Ordulu bir şehidin aile fotoğrafı yansıdı gazetelere. Ev değil, âdeta bir barakanın önünde çekilmişti o fotoğraf. Baba, kendisine gelen yardım teklifini “Burada kedinin bile on dakika duramayacağı kadar kötü evler var, onlara da yardım yapılsın. İhtiyacımdan fazla gönderilen yardımları burada o mağdur ailelere vereceğim.” diye karşılamıştı.
 </p>
 <p>
  Artan şehit cenazelerini konuşurken işte o aileye ulaşalım ve bir ‘şehit evi’nde neler yaşanıyor bütün ülkeye gösterelim istedik. Ateşin düştüğü o ocaklardaki insanlar neler düşünüyor, neler hissediyor? Acılarıyla baş başa kaldıklarında ne yapıyorlar?
 </p>
 <p>
  Ordu’nun Akkuş ilçesine bağlı Elmalı köyüne giderken arkadaşımız Bünyamin Köseli yolda kaldı. Kar engeline takılmıştı. Telefonun öbür ucunda zorlu ve tehlikeli yolculuğunu anlatırken ağzımızdan sadece ‘Mutlaka o eve git’ sözleri çıktı.
 </p>
 <p>
  Traktörle çekilen taksi ile ancak ulaşabildiği şehit evinin manzarası ise gerçekten iç burkucuydu. Fındıkla geçinmeye çalışan 6 çocuklu bir aile. Tek göz bir odada yaşıyorlar. Baba, evin direği ve vakur. Anne, oğlundan geriye kalan bir tek çorapla teselli buluyor. Babaanne içine kapanmış. Yeğenin gözü yollarda… Kar kalkarsa köy mezarlığındaki oğullarını ziyaret edebilecekler…
 </p>
 <p>
  7 Haziran’da AK Parti’nin seçim yenilgisine uğramasından bu yana her gün gözyaşı var. Güneydoğu’da sanki bir iç savaş sürüyor ve asker, polis cenazeleri Anadolu’nun her yanına yayılıyor. 300’e yakın şehitten bahsediyoruz… Türkiye, âdeta cenaze evine döndü!
 </p>
 <p>
  Her demokratik ülkede ‘analar ağlamasın’ diye yola çıkıp halkın desteğini aldıktan sonra izlediği yanlış politikalarla memleketi kan ve gözyaşına boğan iktidara hesap sorulur. Akan kanın sorumlusu kim? Neden çok sayıda şehit veriyoruz? Şehirlerin silah deposu olmasına niçin göz yumuldu? Dolmabahçe’de masa neden devrildi? Sur ve Cizre’de gece-gündüz hendekler kazılırken neredeydiniz?
 </p>
 <p>
  İşte bu can yakıcı soruları sormak, terörün mağduru Kürt vatandaşlarımız ve bütün şehit yakınlarımız adına bizim görevimiz. Kuşkusuz bunların cevabı da var. Hakkâri Emniyet Müdürlüğü görevinde de bulunan Tufan Ergüder, terörle mücadelede verilen yüksek kayıpların nedenlerini sadece Aksiyon için analiz etti. “Örgütün temel stratejisi Türkler ve Kürtler arasındaki duygusal kopuşu sağlamak üzerine kurgulanmış durumda.” diyor Ergüder ve siyasi iktidarın yanlışlarını sıralıyor.
 </p>
 <p>
  İşe bakın ki hesap ortada ve henüz ödenmemişken yeni seçim stratejileri çoktan hazırlanmış. Dün güvenlik güçlerinin elini kolunu bağlayarak terörün şehirlere yerleşmesini sağlayanlar, bugün asker-polis cenazeleri üzerinden hamaset nutukları atabiliyorlar. Bu daha fazla kan, gözyaşı, şehit demektir ve duygusal kopuşu da hızlandırır.
 </p>
 <p>
  ‘Biz yandık, başkası yanmasın’ diyen gözü yaşlı ailelerin sözlerine kulak vermek gerekir… Ne Diyarbakırlı ne de Ordulu annelerin ocaklarına ateş düşmelidir.
 </p>
 <p>
  Şehit evindeki matemin dili budur.
 </p>
</div>


Kaynak: [www.aksiyon.com.tr](http://www.aksiyon.com.tr:80/idris-gursoy/o-evin-icinden_553794), [web.archive.org (arşiv bağlantısı)](http://web.archive.org/web/20160218013739/http://www.aksiyon.com.tr:80/idris-gursoy/o-evin-icinden_553794)
