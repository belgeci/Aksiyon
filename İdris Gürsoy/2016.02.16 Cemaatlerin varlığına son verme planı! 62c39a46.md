# Cemaatlerin varlığına son verme planı!

*İdris Gürsoy 2016.02.16*

<div class="pNewsDetailMainContent ctx_content" itemprop="articleBody">
 <p>
  Geçen günlerde yüzlerce polis bir gece sabaha karşı Beykoz’da güvenlik tedbirleri aldı. Bir terör yuvasına baskın yoktu. Kaçak olduğu iddia edilen bir bina yerle bir edilecekti. Burası Mahmud Efendi Külliyesi’ne ait bir Kur’an kursuydu. Aynı günlerde Erzurum’da Hizmet Hareketi’ne yakın bir hastaneye kilit vuruldu. Plan yürümeye devam ederse yarın başkalarını da benzer akıbetler bekliyor.
 </p>
 <p>
  Yakın tarihimizde iktidarlar değişti ancak bazı iktidar ya da iktidara etki edenlerin kendilerinden farklı düşünenlere karşı kullandıkları baskı yöntemleri değişmedi. Yargı, muktedirlerin elinde bir intikam aracı olarak kullanıldı. İstiklal Mahkemeleri (1920’ler), Yassıada (1961) ve Sulh Ceza Hâkimliklerinde (2014) göstermelik yargılamalar yapıldı. Bu üç mahkeme de tabii hâkim ilkesine aykırı kurulan, hâkim ve savcıların özel seçildiği, iktidarın talimatlarını yerine getiren mahkemelerdi. İtiraz hakkı yoktu.
 </p>
 <p>
  Devlet vatandaşına tuzak kurar mı? Maalesef kurdu. İslam âlimi Said Nursi Eskişehir’de idamla yargılanırken dosyasında delil olarak sadece Risale-i Nur kitapları bulunuyordu. Afyon Emirdağ’da, yalancı tanık tutularak, içki aldığı iftirasına uğradı. ‘Yardım paraları ile geçiniyor’ dendi.
 </p>
 <p>
  Ömrünü Kur’an hizmetine adayan Süleyman Hilmi Tunahan, hiç ilgisi olmadığı Bursa hadisesinden dolayı Kütahya’da 59 gün hücrede tutulurken 69 yaşında ve hastaydı. Bazı kişiler “Süleyman Efendi’nin talebesiyiz, o Mesih’tir.” diye Ulucami’de nümayiş yapmıştı. İlk duruşmada bu kişilerin Süleyman Efendi’yi tanımadıkları ortaya çıkınca, büyük âlim salıverildi.
 </p>
 <p>
  Menzil Cemaati’nin seydası Muhammet Raşit Erol, 12 Eylül’de Gökçeada’ya sürgüne gönderildi, 1991’de zehirli iğne ile öldürülmek istendi.
 </p>
 <p>
  İskenderpaşa Cemaati’nin lideri Prof. Dr. Esat Coşan Hocaefendi, 28 Şubat (1997) sürecinde, tehditler üzerine gittiği Avustralya’da sürgünde yaşarken şaibeli bir kazada (2001, Sydney) hayatını kaybetti.
 </p>
 <p>
  İsmailağa Cemaati’nin manevi önderi Mahmud Ustaosmanoğlu Hocaefendi, 12 Eylül’den sonra bir müftüyü öldürmeye azmettirmekle suçlandı! Hapse atıldı ve beraat etti. Cemaatin önde gelen iki isminden biri 28 Şubat’ın karanlık günlerinde (1998) bıçaklanarak, bir diğeri 2006’da kurşun yağmuruna tutularak şehit edildi.
 </p>
 <p>
  Fethullah Gülen Hocaefendi, olağanüstü her dönemde hedef alındı. 12 Mart’ta hapis yattı, 12 Eylül’de arananlar listesine adı kondu. 28 Şubat’ta idamla yargılandı ve beraat etti. Yurtdışına çıkmak zorunda bırakıldı. Hocaefendi ve Hizmet Hareketi son dönemde tarihin en acımasız saldırılarına maruz kaldı. Bediüzzaman’ı ‘Rus ajanı’ diye karalayanlar, Fethullah Gülen’e ‘Amerika’ya çalışıyor’ iftirası atıyorlar.
 </p>
 <p>
  ‘Demokrat, muhafazakâr ve dindar’ bir hükümet döneminde ‘cemaatleri yok etme planları’ nasıl uygulanıyor? AK Parti’nin cemaatler siyasetini konuştuğumuz Yeni Asya Gazetesi Genel Yayın Yönetmeni Kâzım Güleçyüz, devlet geleneğindeki derin yapılara dikkat çekiyor. Perinçek ideolojisinin iktidarda olduğunu söylüyor. Bütün cemaatlerin etkisizleştirilmek istendiğini belirtiyor. Güleçyüz, daha ileri aşamada idari ve yasal tedbirlerle  cemaatlerin varlığına son verilip bundan sonra onları dünyevi yapılara, STK’lara dönüştürme planı olduğunu da deşifre ediyor.
 </p>
 <p>
  Ancak her türlü hukuk dışı uygulamalara rağmen İslam âlimleri ve öncülük ettikleri hizmetleri, varlığını hep devam ettirdi. Risale-i Nurlar gibi eserler çağları aştı. Ses ve solukları yerel olmaktan çıkıp dünyanın dört bir yanına ulaştı.
 </p>
 <p>
  Şimdi önemli olan, biz neredeyiz? İhlas kırıldı, dünyevileştik mi? Zalimin yanında mıyız yoksa mazlumun arkasında mı? Bütün mesele bu.
 </p>
</div>


Kaynak: [www.aksiyon.com.tr](http://www.aksiyon.com.tr:80/idris-gursoy/cemaatlerin-varligina-son-verme-plani_553857), [web.archive.org (arşiv bağlantısı)](http://web.archive.org/web/20160218042002/http://www.aksiyon.com.tr:80/idris-gursoy/cemaatlerin-varligina-son-verme-plani_553857)
