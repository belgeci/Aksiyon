# Kılıçdaroğlu İnönü’nün izinde

*İdris Gürsoy 2012.11.05*

<div class="pNewsDetailMainContent" itemprop="articleBody">
 <p>
  Kemal Kılıçdaroğlu’nun Ulus’taki gösterilerde başı çekmesi ile CHP İstanbul İl Başkanı Oğuz Salıcı’nın askeri tahrik eden sözleri, İsmet İnönü’nün de katıldığı ilk izinsiz gösteriyi akıllara getirdi.
 </p>
 <p>
  Cumhuriyet’in 89. yılında U- lus’taki izinsiz gösterilerin bir benzeri, 27 Mayıs 1960’tan bir süre önce Kızılay’da meydana gelmişti. “Demokrat Parti (DP) iktidarının antidemokratik dayatmalarına karşı gerçek bir demokratik tepki” olarak sunulan eylemin arkasında CHP’nin olduğu yıllar sonra ortaya çıktı.
 </p>
 <p>
  <img alt="" height="1131" src="http://web.archive.org/web/20150522031241im_/http://medya.aksiyon.com.tr/aksiyon/2012/11/05/idris-ulus-miting-5.jpg"/>
  Kemal Kılıçdaroğlu gibi İsmet İnönü ön saflardaydı. Polis, göstericileri dağıtmaya çalıştı ancak başarılı olamadı. CHP’li gazeteler olayları, “Başkent, ‘İnönü’ sesleri ile çınladı” manşetleri ile verdi. İzinsiz gösteriler kısa sürede İstanbul’a ve üniversitelere sıçradı. Kemal Kılıçdaroğlu’nun Ulus’ta izinsiz gösterilerde başı çekmesi ve CHP İstanbul İl Başkanı Oğuz Salıcı’nın askeri tahrik eden sözleri, “DP’den sonra AK Parti’ye karşı da sokağı hareketlendirip benzer bir süreç mi başlatılmak isteniyor?” sorusuna sebep oldu.
 </p>
 <p>
  Peki, 27 Mayıs’ın işaret fişeği sayılan Kızılay’daki ilk izinsiz eylem, nasıl planlanmıştı? 18 Nisan 1960’ta Demokrat Parti’nin (DP) teklifi ile Meclis’te Tahkikat Encümeni kurulması kararı alınmış, CHP lideri İsmet İnönü, kürsüden “Sizi ben bile kurtaramam.” demişti. Ankara, bir gün sonra ilk izinsiz eyleme sahne oldu. Ulus gazetesi olayı, “Başkent çınladı; İnönü: Hürriyet istiyoruz!” manşeti ile verdi. 27 Mayıs’a giden süreç, Kızılay’daki gösterilerle hızlandı. CHP Gençlik ve Kadın Kolları Başkanı ve Adana Milletvekili Suphi Baykam, 1990’da yayımlanan ‘İç Manzaralar’ isimli gazetenin 27 Mayıs özel sayısında “Kızılay’daki izinsiz eylemi CHP planladı.” itirafında bulunacaktı. Ressam Bedri Baykam’ın babası olan Suphi Baykam, öğrencileri gizlice Kızılay’a çağırmış, İnönü’nün de onayını almıştı. Gençler ve kadınları sokağa çeken isimler arasında Altan Öymen de vardı.
 </p>
 <p>
  Suphi Baykam’ın ağzından 27 Mayıs’a zemin hazırlayan ilk izinsiz gösterinin ilginç ayrıntıları şöyleydi: “Ben 1948-1952 arasında dört yıl Millî Türk Talebe Birliği Başkanı olarak görev yaptım. Türkiye’nin devrimcilik meşalesi bizim elimizdeydi; gerçek manada en ileri düşünceye sahip gençliğin temsilcisi idik. Sonradan maalesef MTTB karakter değiştirdi, gerici bir istikamete kaydı. DP, taşıdığı tüm ‘dinci’ ve ‘gerici’ grupların sempatisini sürdürmek için onlara öyle bir bağımsızlık ve öylesine bir özgürlük kazandırdı ki onlar bunu ‘Mademki DP geldi, biz Atatürk’ün heykellerini de yıkarız!’ gibi anladılar. Belki şeriatı getirmek için gelmedi DP; amma, verdiği ödünler o derecede yanlış tefsir ediliyordu ki bu olaylar başladı ve biz onun üzerine vaziyet aldık. İsmet Paşa’yı, üniversite gençliği adına MTTB olarak ziyarete gittik; cesaretle… Bir de büyük bir karar aldık; İstanbul Üniversitesi bahçesine Atatürk heykeli dikilmesi kararı. Şu anda İstanbul Üniversitesi’nin bahçesindeki heykel bu dönemdeki tepkimizin sonucudur. DP’nin şiddetle karşı çıktığımız uygulamaları oluyordu; mesela ezanı Arapça’ya çevirmeden sonra yaptığı son derece anlaşılmaz ve izah edilmesi zor hareketlerinin biri de halkevlerini kapatmaktı.”
 </p>
 <p>
  İnönü: Kimse bilmesin
 </p>
 <p>
  Suphi Baykam, “Gençleri ve kadınları organize etmek lazım.” diyor. Fikrini İnönü’ye de açıp onayını alıyor. Gençlik Kolları’nı kuruyor. Bülent Ecevit, Altan Öymen ve Hikmet Çetin ilk heyette görev alıyorlar. Deniz Baykal da Üniversite Gençlik Kolları’nı kuruyor. 1957’den sonra DP’nin basın, üniversiteler ve muhalefete baskılarını artırdığını söyleyen Baykam, Tahkikat Komisyonu’nun (Nisan 1960) kurulmasından sonra nasıl harekete geçtiklerini şöyle anlatıyor: “İşte o zaman tek başıma üniversiteden gelen tecrübemle oturdum, bir gün sabaha kadar düşündüm; eğer bu bir hafta daha sürerse böyle, alacakları önlemlerle çok şiddetli kararlar geliyordu arkadan. Şöyle bir haber yolladım üniversitedeki gençliğe: ‘Yarın (19 Nisan 1960) saat 15’te İsmet İnönü, İş Bankası’ndan para alacak. Gelsinler orada nümayiş yapsınlar!’ diye. İnönü’nün haberi yok bu olaydan. Bütün üniversitenin haberi oldu, İnönü bilmiyor daha. Çünkü sponten reaksiyonu, kendiliğinden tepki havasını muhafaza edelim istiyorum. Onun için de kimseyle ayrıca görüşmek istemedim. İnsanlar beni fikrimden döndürmesinler diye. İsmet Paşa’nın da benim bu önerimi kabul edeceğine inancım vardı.”
 </p>
 <p>
  CHP Genel Merkezi toplantı hâlindedir. Kızılay’da hareketlenme başlamıştır. Bütün üniversiteye İnönü’nün saat 17’de Kızılay’da gençlerle randevusu olduğu el altından duyurulmuştur. Baykam bir ara İsmet Paşa’ya der ki “Paşam, sıkıldınız, sizden rica ediyorum biraz dışarıya çıkabilir miyiz?” İnönü de “Peki” der. Beraber çıkarlar. Yanlarında başka kimse yoktur. Çıkınca “Ne var?” diye sorar İnönü. Baykam da “Paşam böyle böyle.” diyerek gerekçeleriyle bir on dakika izah eder planı. “Tamam; ama kimse bilmesin. Ben bir icabına bakarım!” diyen İsmet İnönü geri dönüp içeride ne etti ise eder, kimseye sezdirmeden dışarıya çıkar. “Haydi gidiyoruz!” deyip Baykam’ın koluma girer. Araba (Yeşil Chevrolet) zaten Meclis’in önünde hazırdır. Tam Kızılay’da Anadolu Kulubü’nün önüne varınca bir kıyamet kopar: “İsmet Paşa geliyor!”, “Ya ya ya, şa şa şa, İsmet Paşa çok yaşa!”, “Kahrolsun diktatörler!”, “Menderes istifa!”… Artık toz duman birbirine karışmıştır. Binlerce kişi vardır, yollar tıkanmıştır. Ta Kızılay’a kadar… İnönü ve Baykam bankaya girerler ama kalabalığın dağılacağı yoktur, aksine arttıkça artıyordur. İsmet Paşa mutludur.
 </p>
 <p>
  “Her şey o olayla başladı”
 </p>
 <p>
  Suphi Baykam devam ediyor: “Neyse polisler o sırada uyandı; geldi. 5-6 sivil polis içeriye daldılar. Bana kadar geldiler. ‘Suphi bey, ne olur arka kapıya arabayı getirdik, buyurunuz. Bir şey olmasın çıkalım; sizi arabayla istediğiniz yere götürelim!’ diyorlar. Kardeşim nereye gideceğimize biz karar veririz yürüme hakkımız yok mu bizim sokaklarda?’ dedik. Dışarıda kıyamet kopuyor. Paşa da parayı gerçekten aldı, işte 10 bin lira mı ne. Baktık yeteri kadar kıvam buldu kalabalık dışarıda, İsmet Paşa ‘Haydi çıkıyoruz!’ dedi. Girdiğimiz kapıdan çıkmaya karar verdik; alabildiğine ağırdan alarak çıktık, yürüyoruz. Bankadan Kızılay’a kadarki mesafeyi bir buçuk saatte aldık. Millet artık ne kadar lanet okuyacaksa okudu, ne kadar ‘İsmet Paşa’ diye bağıracaksa bağırdı. Bu olaylar parti genel merkezinde konuşularak kararlaştırılsaydı yayılırdı; bir dakika sonra DP meclis grubuna giderdi.”
 </p>
 <p>
  Baykam, o gece (19-20 Nisan gecesi) arabasıyla İstanbul’a yola çıkar. Yol boyunca bir cip kendisini takip eder. Eskişehir’de orduevinde kalır. Gölcük orduevinde ise cumhurbaşkanlığı dairesinde misafir edilir. 21 Nisan’da İstanbul’a ulaşır ve orada partidekilerle İstanbul’da yapılabilecek muhalefeti konuşur. Ankara bu kadar faalken İstanbul’un daha aktif olması gerektiğini söyler. Birkaç gün sonra İstanbul’da da olaylar başlar. Bu sefer Ankara’dan cevaplar gelir. Harbiye yürür Birbirine girer ortalık. “İstanbul ve Ankara’da üniversite gençliğinin kaynaması, bu bizim Kızılay’da İnönü ile giriştiğimiz İş Bankası olayı ile başladı.” diyor Baykam.
 </p>
 <p>
  O günlerde Ankara Siyasal Bilgiler Fakültesi’nde öğrenci olan ve gösterilere katılan İhsan Yalçın (CHP Gençlik Kolları üyesi) da talimatı Suphi Baykam’dan aldığını söylüyor. Yalçın, 19 Nisan olayından sonra gençlerin CHP’ye kitle hâlinde kaydolmaya başladığını da anlatıyor: “Biz onları CHP Genel Merkezi’ne götürüyorduk. Daha sonra Güney Kore’deki olayların patlak vermesi ve İnönü’nün ‘Türk halkı en az Kore halkı kadar haysiyetlidir’ beyanı üzerine biz daha büyük bir coşkuya kapıldık. Yüreğimizde, zihnimizde bu iktidarı (DP) yıkmak yatıyordu.”
 </p>
 <p>
  “Başkent çınladı, İnönü ‘Hürriyet istiyoruz’ dedi”
 </p>
 <p>
  Kızılay’da gerçekleştirilen eylemden sonra CHP’nin yayın organı Ulus gazetesinin (20 Nisan) 8 sütuna manşeti şöyleydi: “Başkent çınladı; İnönü: Hürriyet istiyoruz!” Spotta ise “CHP genel başkanına dün Kızılay’da binlerce yurttaş polis coplarına rağmen, büyük sevgi gösterisinde bulundu.” ifadeleri yer alıyordu. Haber özetle şöyleydi: “Dün saat 17’den itibaren Atatürk Bulvarı’ndan yükselen sesler Yenişehir semalarını çınlatırken, ne şiddetin ne de copun İnönü sevgisini yenemeyeceği bir kere daha anlaşılmış oldu. Atatürk Bulvarı’ndan yükselen sesler, ‘Hürriyet’ sesleriydi, ‘Adalet’ sesleriydi ve ‘İsmet Paşa çok yaşa!’ sesleriydi. 10 binden fazla Ankaralı, CHP Genel Başkanı İnönü’nün etrafında eşsiz bir sevgi halesi meydana getirerek ilerliyordu. Yüzlerce polisin ne copu ne de gaz bombası bu bağlılığı önleyemedi. Ne yaka paça tartaklanarak polis arabalarına bindirilen ne de karakola atılan gençler ne de copların inip kalktığı başlar yılmadı. Bir kere daha anlaşıldı ki baskı İnönü sevgisini dindiremeyecektir.”
 </p>
 <p>
  Haberin devamı şöyleydi: “... İsmet İnönü, Uçar Sokak’tan görünür görünmez, bulvarı dolduran binlerce genç bir anda etrafını sardı, tezahürat Yenişehir semalarına doğru yükselmeye başladı. Trafik karışmıştı. Halk Paşa’nın etrafında çevreleniyor, bu çevre bir çığ gibi gittikçe büyüyordu: ‘Ya ya ya, şa şa şa, İsmet Paşa çok yaşa!’ sesleri, ‘Hürriyet’ ve ‘Adalet’ nidaları ortalığı inletiyordu. İnsan selinin bir ucu Orduevi önünde, diğer bir ucu Kızılay’daydı. O arada beklenen ses duyuldu. Bu bütün şiddetiyle çalan bir alarm sesiydi. İçi gaz bombalarıyla mücehhez polisler tarafından doldurulmuş Hazır Kuvvetler Ekibi kalabalığı yardı. Coplu ve bombalı polisler bir anda insan seline karışarak gençleri yaka paça arabaya atma ameliyesine başladılar. Coplar inip kalkıyor, yurttaşlar kollarından, bacaklarından sürüklenerek arabalara tıkılıyorlardı. Düdük sesleri, klakson sesleri ‘Hürriyet’ seslerine karışıyordu. Bütün bunlara rağmen halk yılmıyordu. İsmet İnönü’nün etrafındaki sevgi halesi bir türlü çözülemiyordu...”
 </p>
</div>


Kaynak: [www.aksiyon.com.tr](http://www.aksiyon.com.tr:80/dosyalar/kilicdaroglu-inonu-nun-izinde_533936), [web.archive.org (arşiv bağlantısı)](http://web.archive.org/web/20150522031241/http://www.aksiyon.com.tr:80/dosyalar/kilicdaroglu-inonu-nun-izinde_533936)
