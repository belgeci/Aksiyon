# Böcek Davası ilk mahkemede çöktü

*İdris Gürsoy 2015.07.14*

<div class="pNewsDetailMainContent ctx_content" itemprop="articleBody">
 <blockquote>
  <p>
   Önce yaftaladılar, sonra suçladılar. Yargısız infaz yapıp “hain, casus, ajan” dediler. Gözaltına aldılar. Ancak olmadı. Dosya Ankara 7. Ağır Ceza Mahkemesi’ne geldi. İddialar asılsız, suçlamalar mesnetsizdi. Mahkeme beraat kararı verdi.
  </p>
 </blockquote>
 <p>
  Türkiye 17-25 Aralık 2013’te ‘paralel yapı’ iddiası ile tanıştı. Yolsuzlukların tavan yaptığı zamanlarda gündemi değiştirmek için kullanıldı. ‘Hizmet’ Hareketi 2 yıl boyunca algı operasyonlarına maruz kaldı. Başta Fethullah Gülen olmak üzere pek çok kişi ve kurum bu furyada yaftalandı, suçlu ilan edildi. Üstelik suçlamaların hiçbiri hafife alınacak gibi değildi. İçlerinde belki de en ağırı ‘casusluk’tu. Korkunç iddiaya göre; “paralel yapı” başbakanlığı döneminde Recep Tayyip Erdoğan’ı, çalışma odasına böcek (elektronik dinleme cihazı) yerleştirerek dinlemişti!
 </p>
 <p>
  “Böcek” ile ilgili ilk soruşturmayı Savcı Şadan Sakınan yürüttü. Daha sonra dosya, özel yetkili savcılar Hüseyin Şahin, Durak Çetin ve Sadık Bayındır’a verildi. HSYK’nın yaz kararnamesiyle yaptığı değişikliklerin ardından soruşturma, bu kez Veli Dalgalı’ya emanet edildi. Dalgalı’nın “Yeterli delil yok. Soruşturmada bir ilerleme sağlanamaz.” tespitinin ardından dosya Durak Çetin’e verildi. Çok sayıda kişi haksız ve hukuksuz bir şekilde gözaltına alındı ve tutuklandı.
 </p>
 <p>
  Ankara Cumhuriyet Başsavcısı Durak Kasım, 2014’te ‘Böcek Soruşturması’nı tamamladı. ‘Casusluk’la suçlanan 13 kişi hakkında çok ağır cezalar isteniyordu. Ankara 7. Ağır Ceza Mahkemesi’nde yargılamalar başladı. Davanın sekizinci duruşmasında karar çıktı. 8 kişi beraat etti.  Mahkeme, casusluk suçuna dair ‘delil yok’ dedi. Başbakanlık koruma amiri Zeki Bulut ve eski TÜBİTAK Başkan Yardımcısı Dr. Hasan Palaz’ın da aralarında bulunduğu kişiler aklandı.
 </p>
 <p>
  Sadece iki polis, haberleşmenin gizliliğini ihlalden çeşitli cezalara çarptırıldı. Mahkeme sanıklardan hiçbirine siyasi casusluk suçlamasıyla ceza vermedi. Davanın iddianamesi ve kararda;  ‘paralel yapı’ya hiçbir atıfta bulunulmadığı gibi hükümete darbe teşebbüsünden ve örgütlü bir yapıdan da bahsedilmiyordu. Böcek kararıyla mahkeme, devlet bilgilerinin diğer ülkelere sızdırıldığı iddialarını boşa çıkarmış oldu. Beraat ettiği davada Palaz’a  “sahte resmî belge ve suç delilini gizleme” suçlaması yöneltilmişti. Hasan Palaz’ı, koruma polislerine kurulan kumpası ortaya çıkarması, yolsuzluk tapelerinin montaj olamayacağını ve kriptolu telefonların dinlenemeyeceğini bilimsel olarak ispat etmesi ‘sanık’ yapmıştı.
 </p>
 <p>
  <strong>
   Soruşturmada skandallar
  </strong>
 </p>
 <p>
  Böceğe ilişkin arama, 24 Kasım 2011’e uzanıyordu. Emniyet müdürleri Serhat Demir ve Sedat Zavar yönetimindeki teknik ekip, 24 Kasım 2011’de dönemin Başbakanlık Koruma Dairesi Başkanı Mehmet Yüksel’in bilgisi dâhilinde Başbakan’ın Keçiören’deki çalışma ofisinde ve Söğütözü AKP binasında, 25 Kasım’da da Başbakanlık resmî çalışma ofisinde ‘böcek’ aradı. Bir şey bulunamadı.
 </p>
 <p>
  Polisin arama yapmasından bir ay sonra, 28 Aralık 2011’de, MİT aniden ve ilk kez böcek araması yapmayı talep etti. Ve üçlü priz içinde bir dinleme cihazı buldu! MİT mensupları tarafından yapılan aramaya Erdoğan’ın danışmanı Mustafa Varank ile birlikte sivil bir kişi katılmıştı. İddiaya göre, yaklaşık iki saat sonra, duvarda prize monte edilmiş bir cihaz bulundu.
 </p>
 <p>
  Dinleme aygıtı, Ankara Emniyet Müdürlüğü KOM Şubesi ve KOM Dairesi Başkanlığı tarafından incelenmek üzere istendi ancak verilmedi.  Ankara Cumhuriyet Savcılığına suç duyurusu da yapılmadı. Sonra, bulunduğu iddia edilen böcek, TÜBİTAK’a gönderildi. Teknik inceleme sonucunda, yapıştırıcı olarak kullanılan silikonun donma süresi baz alınarak böceğin prize yerleştirildiği tarih 4-5 Aralık 2011 olarak belirlendi.
 </p>
 <p>
  İncelemeden sorumlu Hasan Palaz’a raporun tarihinde bazı oynamalar yapılması yönünde baskılar yapıldı. Tarihin, böceğin bulunduğu öne sürülen tarihten 10 gün geriye alınması istendi. Palaz ise resmî raporda tahrifatı reddettiği gibi kendisine yapılan baskıyı da kamuoyuyla paylaşarak, koruma polislerine kurulan kumpası deşifre etti.
 </p>
 <p>
  Ankara Savcısı Durak Çetin’in hazırladığı iddianamede de ciddi sorunlar vardı. 13 şüpheli hakkında ‘devletin gizli kalması gereken bilgilerini, siyasal casusluk amacıyla temin etme’ suçlamasına yer veriliyor ancak hangi gizli verilerin servis edildiği ya da bu verilerin hangi ülkelere servis edildiğinin tespit edilmediği belirtiliyordu. Şüphelilerin isnat edilen suçu işlediğine dair delil de sunulamazken, tanık beyanları üzerinden çıkarımlar yapılıyordu! TÜBİTAK Başkan Yardımcısı Dr. Hasan Palaz’ın Haberleşme Tespit Sistemi (HTS) kayıtlarında diğer şüpheli Ali Özdoğan’la bağlantısı tespit edilememesine rağmen bağlantılı olduğu öne sürülüyordu!
 </p>
 <p>
  Savcı Çetin, sanıklara, ‘örgütlü olarak siyasal amaçla casusluk yapmak’ suçu yöneltiyordu. Ancak mahkemeye sunulan iddianamede örgüt suçu yer almıyordu. Suçlamalara hükümete yakın gazetelerin kupürleri temel teşkil ediyordu. Davanın gizli tanığı ‘Hançer2014’ün şüpheli Sedat Zavar’dan gelen havale belgelerini ibraz edeceği yönündeki beyanlarına yer verilirken, buna ilişkin bir belge de sunulamadı.
 </p>
 <p>
  Mahkeme’nin verdiği beraat kararından sonra eski TÜBİTAK Başkan Yardımcısı Dr. Hasan Palaz, 100 günlük tutukluluğun  artından tahliye edildi. Palaz tahliyesi anında kendisine sorulan soruları cevaplandırırken, “Gerçekler bir şekilde gün yüzüne çıkacak. Ama birilerinin gerçekleri aramadığını anlıyoruz. Bizim bir korkumuz yok. Zaten korkumuz olsaydı yurtdışından gelip mahkemenin karşısına çıkmazdık. Ama birileri yargının karşısına çıkmaya bile korkuyor. Onlara kızgın değilim, üzülüyorum. Bir an önce doğrudan yana olsunlar. Gerçekler bir şekilde ortaya çıkar. Daha çok suç işliyorlar. Avrupa İnsan Hakları Mahkemesi’ne kadar bu olayları götüreceğiz, arkasında duracağız.” diyordu.
 </p>
</div>


Kaynak: [www.aksiyon.com.tr](http://www.aksiyon.com.tr/kapak/bocek-davasi-ilk-mahkemede-coktu_551586), [web.archive.org (arşiv bağlantısı)](http://web.archive.org/web/20160109173934/http://www.aksiyon.com.tr/kapak/bocek-davasi-ilk-mahkemede-coktu_551586)
