# Başkanlık talebi bekleme odasında

*İdris Gürsoy 2015.07.07*

<div class="pNewsDetailMainContent" itemprop="articleBody">
 <blockquote>
  <p>
   Meclis iradesi, bekleme odasındaki parlamenter sistemi tekrar işler hâle getirecek mi? Cumhurbaşkanı Recep Tayyip Erdoğan’ın planı ne?
  </p>
 </blockquote>
 <p>
  Gonk vurdu. “Sayın milletvekilleri, toplantı yeter sayımız vardır. TBMM 25. Dönemi birinci yasama yılının birinci oturumunu açıyorum.” diye söze başladı Deniz Baykal. En yaşlı üye ve CHP Antalya Milletvekili olarak heyecanı gözden kaçmıyordu. Bu yeni Meclis’in ilk oturumu ve yemin töreniydi.
 </p>
 <p>
  Meclis Başkanlığı seçiminden sonra hükümeti kurma süreci başladı. Yeniden hukukun üstün olduğu bir dönemin kurulabilmesi için biraz daha zamana ihtiyaç var. Adı ne olursa olsun, kimle hükümet kurulursa kurulsun hiç şüphe yok ki, yeni Meclis, yürütmenin bir parçası olarak çalışmayacak. Bekleme odasındaki parlamenter sistem tekrar işler hâle gelecek. Meclis faaliyetleri hükümetten bağımsız olarak ele alınacak. AKP ve Cumhurbaşkanı’nın yargı, medya, sivil toplum kuruluşları ve iş dünyası üzerindeki baskıları sona erecek.
 </p>
 <p>
  Meclis Başkanlığı muhalefet tarafından altın tepsi içinde AKP’ye verilse de Meclis’te dengeler değişti. TBMM iç tüzüğü gereği zirveye vekâlet eden dört Meclis başkan vekili vardı. Bu iç tüzük kuralı gereğince geçen yasama döneminde Meclis’te salt çoğunluğa sahip AKP’nin iki, CHP ve MHP’nin birer başkan vekili bulunuyordu. Yeni dönemde AKP, CHP, MHP ve HDP, sırasıyla birer TBMM başkan vekiline sahip oldu. TBMM’de hangi yasaların görüşüleceği, hangi konuda araştırma komisyonu kurulacağı, grupların önerilerinden hangilerinin kabul edileceğine artık tek parti karar veremeyecek. Meclis’te bulunan tüm partilerin tavrı ile ortaya çıkacak çoğunluk iradesi karar mercii olacak. Böylece muhalefetin önerileri de görüşülebilecek, kanun teklifleri kabul edilebilecek.  AKP, torba yasa adıyla birçok değişikliği, bir paket içine sığdırıp istediği gibi çıkaramayacak. Üç muhalefet partisinin ortak itirazına rağmen kanunlaşan MİT yasası, iç güvenlik paketi, sulh ceza hâkimlikleri, internet yasası, HSYK düzenlemesi, dershane yasası, cumhurbaşkanına örtülü ödenek verilmesi gibi maddeler muhalefetin ortak tavrı ile yeniden gündeme getirilerek değiştirilebilecek.
 </p>
 <p>
  AKP, koalisyon hükümetinin büyük ortağı olacak, küçük ortağın restorasyon çabalarına başta Erdoğan olmak üzere bir direniş göstereceği gözönüne alındığında koalisyonu büyük zorluklar bekliyor. Koalisyon ortağı; yolsuzluklar ve Suriye’deki radikal gruplarla ilişkiler konusunda AKP ile suç ortaklığı yapmamak için elinden geleni yapacak.
 </p>
 <p>
  Yeni hükümetle toplumu ve siyaseti zehirleyen bu komplocu zihniyet önemli ölçüde tasfiye edilecek. Koalisyon, hükümet programını uygulayabilmek için bürokraside kadroları gözden geçirecek. En azından bazı bakanlıklarda partizanlarla yollar ayrılacak.
 </p>
 <p>
  Bürokraside dengeler değişecek. Sandalye dağılımına göre Millî Güvenlik Kurulu’na muhalefetten bakanlar katılacak. Anayasa Mahkemesi, HSYK gibi kritik kurumlarda tek parti saltanatı sona erecek. Örneğin yıllardır Radyo Televizyon Üst Kurulu’nda (RTÜK) AKP’nin 5, CHP’nin 2, MHP ve HDP’nin birer üyesi vardı. Ağırlık AKP’nin elindeydi. Bu nedenle AKP RTÜK’ü kendi çıkarları doğrultusunda kullanabiliyordu. 15 Temmuz’da üç üyenin görev süresi doluyor. Boşalan yerler için seçim yeni parlamentonun sayısal aritmetiğine göre belirlenecek. Her hâlükârda AKP’nin üye sayısı dörde düşecek. RTÜK Başkanı da 15 Temmuz’dan sonra bu dağılım çerçevesinde yeniden seçilecek. RTÜK üzerinden medyaya yapılan baskılar azalacak. Muhalif yayın yapan kanallara keyfî cezalar kesilemeyecek.
 </p>
 <p>
  Hukukun üstünlüğü askıya alınarak, binlerce hâkim ve savcının tasfiye edilerek yolsuzluk soruşturmalarının durdurulması AKP’yi temize çıkarmış değil.  Önceki dönemde yolsuzluk soruşturma komisyonunda çoğunluğu elinde bulunduran AKP soruşturmayı kapatmıştı.  Meclis, Meclis soruşturması ve araştırması komisyonlarında çoğunluğu kalmayan AKP Yüce Divan süreçlerinde eskisi kadar etkili olamayacak.
 </p>
 <p>
  Tek parti iktidarı elden giderse yolsuzluk dosyaları bir şekilde yeniden gündeme gelecek. 2002’de AKP, birbiri ardına yolsuzluk dosyalarını Yüce Divan’a göndermişti. Başbakanlar, bakanlar yargılandı. Aynı akıbetle karşı karşıya kalma ihtimali AK Parti’yi, bilhassa Cumhurbaşkanı Recep Tayyip Erdoğan’ı korkutuyor. Üstelik bu sefer dosyalardaki deliller ciddi ve ailesinden bu dönemde zenginleşen işadamlarına varıncaya kadar herkese uzanıyor.
 </p>
 <p>
  Öte yandan çoğulculuğu ve ortak aklı uzun süredir rafa kaldırmış AKP’deki kan kaybı, parti içindeki fay hatlarını tetikleyecek. AKP ve hükümet işlerine Cumhurbaşkanı Erdoğan’ın sürekli karışması, parti yönetimi, yürütme ve yargı erki arasında daha fazla tartışmalara sebep olacak. Havuz medyasında Erdoğan ve Davutoğlu’nu savunanlar arasındaki zaman zaman şiddetlenen kavgaların artık üstü kapatılamıyor. Görüş ayrılıkları derinleşecek. Erdoğan, Davutoğlu’nu başarısız buluyor, AKP’ye yeni bir genel başkan düşünüyor; Davutoğlu ise kalmak için çabalıyor. Adayların başında Binali Yıldırım geliyor. Eğer zorda kalırsa son seçenek Abdullah Gül’ün partiye davet edilmesi.  Abdullah Gül,  parti üzerinde bir gölge olarak kalmaya devam edecek.
 </p>
 <p>
  Peki, Erdoğan’ın planı ne? Ankara’da iktidar kulislerini iyi takip eden bir kaynağın verdiği bilgilere göre; 7 Haziran’dan hemen sonra AKP kurmayları toplandılar. Bütün senaryoları tahtaya yazıp tek tek tartıştılar. En iyi ve en kötü senaryoyu oynadılar. En iyi senaryo AKP azınlık hükümeti, en kötü senaryo CHP hükümeti olarak tespit edildi. Çeşitli kararlar alındı. En önemlisi; Erdoğan’ın 45 günlük süre içinde muhalefeti oyalayıp ülkeyi erken seçime götürmesi... Terör ve ekonomik krizdeki tırmanış ile insanlara ‘AKP’siz olmuyor’ dedirtilecek. Saadet Partisi ile anlaşma denenecek, küskünler sahaya sürülecek. DSP’ye Öcalan’ın yakalanması yetmişti. Buna göre, TSK’nın Suriye harekâtı başarılı olursa sandıkta AKP oy patlaması yapar, PKK’nın Türkiye’de eylemleri de HDP’yi barajın altına iter, hesapları yapılıyor.
 </p>
 <p>
  Havuz medyası savaş baltalarını topraktan çıkardı. Türkiye, Suriye’ye girmenin hazırlıklarını yapmaya başladı. Sınıra yığınak sürüyor. 7 Haziran sonrası yazılan erken seçim ve savaş senaryolarına uygun gelişmeleri beklemek lazım.
 </p>
</div>


Kaynak: [www.aksiyon.com.tr](http://www.aksiyon.com.tr/siyaset/baskanlik-talebi-bekleme-odasinda_551460), [web.archive.org (arşiv bağlantısı)](http://web.archive.org/web/20150729002005/http://www.aksiyon.com.tr/siyaset/baskanlik-talebi-bekleme-odasinda_551460)
