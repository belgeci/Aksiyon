# Ümraniye Cezaevi’nde 4 dehşet günü!

*İdris Gürsoy 2010.12.06*

<font class="agenda2NewsSpot">
 Bayrampaşa ve Ümraniye’de ne olmuştu? 32 kişi hayatını neden ve nasıl kaybetti? Çatışmaların şahidi olan bir er, bütün çıplaklığıyla dört günün hikâyesini anlattı.
</font>
<font class="newsDetail">
 <p>
  <p class="MsoNormal">
   ‘Asker şehit oldu denince hemen koştuk, bir de baktım ki… Allah rahmet eylesin, kafasının arka tarafı paramparça olmuş, beyni tavandaydı; şoke oldum ve ağlayarak uzaklaştım oradan. Silah sesleri yine başladı; uzmanın şehit olduğu yere tekrar gittim, uzaktan bakıyordum.” Bu sözler 10 yıl önce Ümraniye Cezaevi’nde, Hayata Dönüş adı verilen operasyona katılan erlerden birine ait.
  </p>
  <p class="MsoNormal">
   <span>
   </span>
   19 Aralık 2000 gecesi. Yer Ümraniye Cezaevi. Türkiye 20 cezaevine aynı anda düzenlenen ‘Hayata Dönüş’ operasyonları ile sarsıldı. Adalet Bakanı Hikmet Sami Türk, Cezaevleri Genel Müdürü Ali Suat Ertosun, operasyonun başındaki isim Osman Özbek’ti. Koğuş sisteminden F tipine geçişe Bayrampaşa ve Ümraniye’de örgüt mensupları direnince, bazı illerden getirilen jandarma birlikleri duruma müdahale etti. Üç dört gün süren olaylarda (ikisi asker 30’u mahkûm) 32 kişi hayatını kaybetti. Hayatını kaybeden mahkûmların yakınları sorumluların yargılanmasını istedi; ancak bugüne kadar emirleri uygulayan erlerin dışında ne operasyona karar verenler ne de operasyonu yönetenlerden rütbeli subaylar hâkim karşısına çıkarıldı.
  </p>
  <p class="MsoNormal">
   Bayrampaşa ve Ümraniye’de gerçekte ne olmuştu? 32 kişi hayatını neden ve nasıl kaybetti? Bugüne kadar açılan davalarda mahkûmlar ve sanık avukatları konuştu; şimdi, Ümraniye Cezaevi’nde çatışmaların şahidi olan bir er, bütün çıplaklığıyla dört günün hikâyesini anlattı: “Üsküdar Cezaevi’nde bizim Nurettin uzman çavuşun ölümü olayları kızıştırdı. Kıdemli Üsteğmen (NY) robokoplara ‘Öldürün pislikleri, kimse sağ kalmasın’ dedi. Bölük komutanının bağırmaları bütün koridorları sarıyordu. Dört gün boyunca askerler birbirine ateş etti. Askerler ağlayarak veya bildikleri duaları okuyarak çatışmaya giriyordu. Mahkûmlarda silah yoktu. ‘Ne olur yapmayın!’ diye bağırıyorlardı. Seken kurşunla ölen çavuşun beyni tavandaydı, önce ‘mahkumlar vurdu’ dediler, sonra da asker mermisi ile vurulduğu ortaya çıktı.”
  </p>
  <p class="MsoNormal">
   İstanbul Beykoz’a bağlı Akbaba köyünde askerlik yapıyordu. Küçük bir karakoldu, mevcudu 17 kişiydi. 2000 yılı 19 Aralık’ında haber geldi, karakol boş kalmayacak şekilde tüm er ve erbaşlar saat 06.00’da birliğe çağrılıyordu. Hazırlıklar yapıldı; bir santralci, bir nöbetçi ve 1 nöbetçi astsubay kalacak şekilde tam teçhizat 05.30’da merkez bölüğe geçildi. Oradan da, 06.00’da, Ümraniye Cezaevi’nde çıkan isyanı bastırmak için yola çıkıldı. Ümraniye’ye geldiklerinde saat 08.00’i gösteriyordu. İçerden çatışma sesleri geliyordu. İlk gün dışarıda aracın içinde müdahaleye hazır şekilde beklediler, hava çok soğuktu, korku ve heyecan vardı: “Gece 00.00’da içeri girdik. Silah sesleri sürüyordu, bir uzman çavuşun (Nurettin Kurt) öldüğü duyuldu, hemen olay mahalline koştuk. Bir de baktık ki -Aman Allah’ım- kafasının arka tarafı paramparça olmuş (Allah rahmet eylesin), beyni tavandaydı, şoke oldum ve ağlayarak uzaklaştım oradan. Silah sesleri yine başladı. Ben tekrar uzman çavuşun şehit olduğu yere gittim. Saat 01.30 sıralarıydı, silah sesleri durdu ve ortalık âdeta ıssız bir adaya döndü, arkadaşların çoğunun gözleri yaş doluydu. Yatmak için bize ayrılan odaya döndüm, o esnada eşim aradı, bir yüzbaşı konuştuğumu görünce elimden telefonu aldı ve kırdı. Sabah 06.00 sıralarında silahlar tekrar patlamaya başladı. Yeniden araçlara gittik, içeride robokoplar çatışıyordu, tam dört gün böyle devam etti.”
  </p>
  <p class="MsoNormal">
   Ümraniye’deki operasyonda yer alan ve isminin açıklanmasını istemeyen askere göre, olayların tırmanmasına, Uzman Çavuş Nurettin Kurt’un askerlerin silahından çıkan bir kurşunla ölümü sebep oldu. Hayata Dönüş operasyonundaki bu ilk ölüm bir kıvılcım gibi Bayrampaşa ve diğer cezaevlerine sıçradı.
  </p>
  <p class="MsoNormal">
   19 Aralık Salı günü başlayan ve dört gün süren operasyon sonunda jandarma yetkilileri 6 eylemcinin öldüğünü, 45’inin yaralandığını açıkladı. Basına yansıyan haberlerde, koğuşlarda yapılan aramalarda biri otomatik Uzi, 4 tabanca, binlerce mermi, 500 gaz maskesi, alev makinesi olarak kullanılan 15 tüp bulunmuştu.
  </p>
  <p class="MsoNormal">
   Peki, çatışma neden dört gün sürdü? Mahkûmlar iddia edildiği gibi silahlı mıydı?
   <span>
   </span>
   “Koğuş açıldığında mahkûmların ellerinde sadece yakın savunma için çatal, bıçak, ip vb. şeyler çıktı. Silah yoktu, ateşli hiçbir şey yoktu.”
  </p>
  <p class="MsoNormal">
   Mahkûmlar neden direniyordu? “Mahkûmlar ‘F tipi cezaevine gitmek istemiyoruz’ diyordu. Bütün koğuşlar boşatıldı. 10 belki daha fazla; ama bir koğuş direndi. Mahkûmlar sözde ateş ediyordu; ama ne ateş edecek silah ne de başka bir şey vardı. Meğer cezaevindeki çatışma mahkûmlarla değilmiş, asker askere silah sıkıyordu, zavallı mahkûmlar yapmayın diye bağırıyordu ama nafile, gece-gündüz böyle devam etti.”
  </p>
  <p class="MsoNormal">
   Peki, Ümraniye Cezaevi’nde operasyon boyunca polis var mıydı? “Hayır, sadece asker vardı; polis yoktu, gardiyan da göremedim. İkinci gün ‘müdür var mı?’ diye sordum, ‘nerede bulabilirim?’ ‘Lojmandadır, evindedir’ dediler.”
  </p>
  <p class="MsoNormal">
   Askerlerin ruh hâli nasıldı? “Her asker ağlayarak ya da bildiği duaları okuyarak çatışmaya gidiyordu. E-tipi olduğu için askerler birbirlerine ateş ediyordu, seken kurşunlar bizim uzman çavuşa ve mahkûmlara isabet etti.
  </p>
  <p class="MsoNormal">
   Neden askerler birbirine ateş etmişti? “E harfi gibi düşün, her kolunda birer koridor, birinci, ikinci ve üçüncü bacak, arada bir hol var. E’nin birinde bir bölük asker, diğerinde başka bir bölük asker; başka alay ya da birliklerden gelmiş; birbirlerinden haberleri var ama birbirlerini görmüyorlar. Koğuştan geliyormuş gibi birbirine ateş ediyorlar. Askerlerin başında subaylar vardı. Operasyonları onlar yönetti.”
  </p>
  <p class="MsoNormal">
   Daha sonra ortaya çıkan belgelere göre, 20 cezaevine çeşitli illerden jandarma sevkiyatı yapıldığı ortaya çıktı. İstanbul’da operasyonların merkezini oluşturan Bayrampaşa ve Ümraniye hapishanelerine müdahale eden birlikler Ankara Jandarma Özel Asayiş Komando Birliği ve Elazığ Jandarma Komando Taburu’ndan getirilmişti. Genelkurmay Başkanlığı bir resmî yazı ile Ankara ve İstanbul J. Bölge Komutanlıkları’nca bu birlikler için iskan ve iaşe tedbirlerinin alınmasını istiyordu. ‘Hayata Dönüş’ operasyonunun en üst düzey komutanı Jandarma Harekât Başkanı Tümgeneral Osman Özbek’ti. İstanbul ayağında; İstanbul Jandarma Bölge Komutanı Tuğgeneral E. Engin Hoş, Jandarma Kıdemli Albay H. İbrahim Tüysüz, Jandarma Kıdemli Albay Mehmet Ay üst düzey komutada görev almıştı. ‘Hayata Dönüş operasyonu hakkında tüm bilgilere sahip (belgelerde isimleri geçen) bu kişilere herhangi bir soruşturma açılmasını bir yana bırakın, bugüne kadar, yargı organları bu üst düzey askerî görevlilerin ifadelerine dahi başvurmadı.
  </p>
  <p class="MsoNormal">
   Aksiyon’a konuşan tanığın anlattığına göre, cezaevi operasyonu bitince emir geliyor: “Bu olayları kimseyle konuşmayacaksınız!”
  </p>
  <p class="MsoNormal">
   Askerlik görevini bitirip yaşadığı şehre dönüyor; ancak 4 yıl sonra arkasından tutuklama emri geliyor: “Karakola ve mahkemeye gittim, ölenlerin isimlerini okudular, sadece bizim uzman çavuşun ismini hatırladım ve ‘bunu tanıyorum, bizim komutanımızdı’ dedim. Avukat gelerek konuştu, olayı anlattım. Davayı, ölen mahkûmların yakınları açmış. İfademi verdim, memleketime döndüm. Bir yıl sonra hacdan dönenen anne-babamı karşılamaya gitmiştim, güvenlikte kimlik kontrolü yaptılar ve ‘hakkında tutuklama kararı var’ deyip ellerime kelepçe vurdular. 24 saat aç susuz nezarette kaldım. Ertesi sabah tekrar kelepçe vurarak savcılığa götürdüler; ‘Ümraniye Cezaevi’nde 6 kişiyi öldürmekten tutuklanmışsın’ dendi. Ben itiraz ettim, ‘olayı bir yıl önce kapatmıştık, takipsizlik kararı var’ dedim. İstanbul’daki amcamı aradım, Ümraniye’deki adliyeye giderek temiz kâğıdımı çıkarıp faksla yolladı. Beni serbest bıraktılar.”
  </p>
  <p class="MsoNormal">
   F-tipi hücre sistemine geçişi engellemek amacıyla bazı siyasi tutukluların 20 Ekim 2000’de başlattığı açlık grevi, 19 Kasım’da ölüm orucuna dönüşmüştü. 19 Aralık’ta 20 cezaevine birden yapılan operasyonda (2’si asker 30’u tutuklu) 32 kişi ölmüş, 237 kişi yaralanmıştı. Yaklaşık 10 bin güvenlik görevlisi tarafından gerçekleştirilen operasyonlar daha sonra dava konusu oldu. 10 yıldır süren hukuk mücadelesinde soruşturmaya izin verilmesi 3 yıl, jandarmanın operasyona katılan isimleri savcılığa bildirmesi ise tam 6 yıl sürdü. Askerler hakkında soruşturma açılması talebi 3 kez reddedildi. Bakırköy 13. Ağır Ceza Mahkemesi’nde görülen davada 39 er yargılanmaya devam ediyor.
  </p>
  <p class="MsoNormal">
   Uzman çavuşu jandarma kurşunu öldürdü
  </p>
  <p class="MsoNormal">
   Ümraniye Cezaevi’nde dört gün süren olaylarda 6 mahkûm ile Jandarma Uzman Çavuş Nurettin Kurt ölmüştü. Askerî yetkililer önce Kurt’un mahkûmlarca öldürüldüğünü öne sürmüştü. Üsküdar 1. Ağır Ceza Mahkemesi’nde açılan davada yargılanan 399 tutuklu ve hükümlü, aynı zamanda Kurt’un ölümünden de sorumlu tutuluyordu. Kafasından vurulan jandarma uzman çavuşun askerlerin açtığı ateşle öldüğü Adli Tıp Kurumu raporu ile anlaşıldı. Mahkemeye sunulan raporda, Kurt’un ölümüne yol açan silahın sadece Kaleşnikof ya da G-3 piyade tüfeği olabileceği belirtildi.
  </p>
 </p>
</font>

Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=14F66285844C99FB98ED2B65D347E8A5?newsId=28095), [web.archive.org (arşiv bağlantısı)](http://web.archive.org/web/20101210143210/http://www.aksiyon.com.tr:80/aksiyon/newsDetail_getNewsById.action;jsessionid=14F66285844C99FB98ED2B65D347E8A5?newsId=28095)
