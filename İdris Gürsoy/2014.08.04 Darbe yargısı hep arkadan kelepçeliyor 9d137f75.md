# Darbe yargısı hep arkadan kelepçeliyor

*İdris Gürsoy 2014.08.04*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Polislere yönelik 22 Temmuz operasyonundaki hukuk ihlalleri Yassıada’dakini aratmadı. 27 Mayıs 1960 darbesinden sonra tek kişilik hücrelere atılan devlet adamları, arkadan kelepçelenmiş, işkenceye maruz kalmıştı.
  </font>
 </div>
 <div id="newsText">
  <font class="detail-text">
   <p>
    Eski İstanbul Terörle Mücadele Şube Müdürü Yurt Atayün, polis aracı ve minibüslerle Haseki Eğitim ve Araştırma Hastanesi’ne götürülürken elleri arkadan kelepçelendi. 22 Temmuz operasyonunda gözaltına alınan polis şeflerinden biri olan Atayün, yaklaşık 20 dakika sağlık kontrolünde kaldı. Hastane çıkışı “Sistematik bir biçimde psikolojik işkence yapılmaktadır.” sözleri dikkat çekti.
   </p>
   <p>
    Sahur vakti gözaltına alınan emniyet mensuplarına, Türk yargı tarihinde -darbe dönemleri istisna- bugüne kadar yaşanmamış hukuksuzluklar yapıldı. Başbakan Erdoğan, aylardır “Altyapısını hazırlıyoruz.” demişti. Sulh ceza hâkimlikleri ihdas edildi. Tutuklama, gözaltı ve arama kararlarını bu mahkemelerin vermesi, itirazın da asliye ceza veya ağır cezaya değil, sadece bir üst sulh ceza hâkimine yapılabilmesi yasalaştı. Mahkemelere Erdoğan’a yakın, yolsuzluk soruşturmalarının üzerini örtecek kararlar alan isimler getirildi.
   </p>
   <p>
    KCK, Balyoz ve 17 Aralık yolsuzluk operasyonlarında görev yapan 109 emniyet mensubu gözaltında insanlık dışı muamelelere maruz kaldı. Âdeta darbe hukuku uygulandı.  Kaçma şüphesi olmayan emniyetçiler, gece yarısı evlerinden alınıp kelepçelendi. Terörist ve hırsızlardan daha kötü muameleye maruz bırakıldılar. Sahur yaptırılmadı, iftarda çay içmelerine bile müsaade edilmedi. Sıcak ve havasız nezarethanelerde 24 saat ışık açık bırakıldı, duş almaya ve diş temizliğine imkân verilmedi.
   </p>
   <p>
    Emniyete kendisi giden polis şefi Atayün’ün ellerinin arkadan kelepçelenmesi vicdanları kanattı. Atayün’ün  kelepçeli görüntüleri 27 Mayıs darbesinden sonra infaza giderken elleri arkadan kelepçelenen 15 Demokrat Partili’yi hatırlattı. Adnan Menderes ve arkadaşları da aynı muamelelere maruz bırakılmıştı. Çoğu 50 yaşın üzerinde, bakan ve milletvekili olarak ülkeye hizmet etmiş, kaçma şüphesi olmayan insanlar, idam edilecekleri İmralı’da da tek kişilik hücrelerde elleri arkadan kelepçeli saatlerce tutulmuşlardı.
   </p>
   <p>
    27 Mayıs darbe hukuku ile Erdoğan’ın “Altyapısını hazırlıyoruz.” diye itiraf ettiği hukukun askıya alındığı süreç arasında başka benzerlikler de bulunuyor. 1960’ta İstanbul’dan getirilen profesörler heyetinin cuntacılara “Siz seçimle gelmiş, meşru bir iktidarı silah zoruyla devirdiniz. Şimdi devirdiğiniz bu iktidarı bir mahkemede yargılayıp suçluluklarını ortaya koymazsanız, siz suçlu duruma düşersiniz ve cezanız da Divan-ı Harp’te yargılanmak ve idam olur.” uyarısı üzerine Millî Birlik Komitesi’nin (MBK) ilk icraatı 1 No.lu Yüksek Adalet Divanı’nı kurmak ve Demokrat Partililerin yargılanmasını öngören kanunu kabul etmek oldu. Yüksek Soruşturma Kurulu (YSK) ve Yüksek Adalet Divanı (YAD) oluşturuldu. YSK, Ömer Altay Egesel’in başkanlığında idamların infazı ile sonuçlanacak süreci başlattı.
   </p>
   <p>
    Komite, Yassıada’yı bir cezaevi hâline getirdi ve burada görev yapacaklarla ilgili bütün tayin yetkilerini kendi üstüne aldı. İdamların infazı için 65 yaş haddi kaldırıldı. Herhangi bir vatandaşın mahkeme kararı olmadan bir ay süreyle tutuklu kalabileceğine dair kanun çıkarıldı.
   </p>
   <p>
    Yassıada mahkemeleri başladığında kaç kişinin ölüm cezasına çarptırılacağı konuşulmaya başlamıştı. MBK, 1 No.lu kanunla Demokrat Partilileri yargılayacak, haklarında gerekli hükümleri verecek her türlü teşkilatı kurdu. Soruşturma kurulları, Yassıada’daki görevler, görevliler ve adadaki en rütbeli subaya varıncaya kadar hepsi teker teker seçilip tayin edildi. Doğrudan doğruya komitenin bir karargâhı olan Dolmabahçe’deki irtibat bürosu teşkil edildi. Bütün emniyet kuvvetleri sıkıyönetim komutanlığına bağlandı. Ancak MBK irtibat bürosu istisna tutuldu. İrtibat bürosunda görevli olanlar ordu mensubu idi, büronun kuruluşu ile birlikte kıtalarıyla ilgileri kesik, apayrı bir statüye bağlı, emirlerinde sayısız vasıta olan ve maaşlarından başka bir de ilave maaşları bulunan ayrı bir ekip idiler.
   </p>
   <p>
    <img alt="" height="1112" src="http://web.archive.org/web/20140911092804im_/http://medya.aksiyon.com.tr/aksiyon/2014/08/04/darbe-yargisi2.jpg"/>
   </p>
   <p>
    Yassıada, Dolmabahçe irtibat bürosuna bağlandı. Böylece komite, eski iktidara ait her türlü soruşturmayı, karar almayı ve bunları infaz etmeyi, doğrudan kendisine bağlı teker teker seçilmiş ve süzülmüş bir özel kadroya vermişti. 1 başkan, 8 asli ve 6 yedek üyeden oluşan Yüksek Adalet Divanı’nın başkanlığını Salim Başol yaptı.
   </p>
   <p>
    Yassıada’da özellikle Emniyet mensuplarının üzerine gittiler. Işıklı oda ve zindanda işkencelerden geçirildiler. Dönemin Demokrat Parti Milletvekili Nusret Kirişcioğlu anlatıyor: “… Dayaktan zindana, ışıklı odadan kayalıklara adam sallandırmaya kadar akla gelen ne varsa yapılmıştır. İddianamedeki suçların çoğu, kanunların istediği kesinlikte ispat edilmeleri ya da delillendirilmeleri imkânsız davranışlardı. Ancak açık itiraflar, suçları asgari delile kavuşturabilirdi. Ada Komutanı Tarık Güryay, bize isnat edilen suçların kanunda yeri bulunmadığı ve delil elde edilemeyeceği kanaatine sahip olduğu içindir ki ikrar veya atf-ı cürm elde edebilmek için Egesel ile el ele her kötülüğe başvurmuştur. İlk dayaklar 28-29 Nisan öğrenci olaylarında ölen talebelerin mevcudiyetini söyletmek ve cesetlerin yerlerini öğrenmek için atılmıştır. Birçok emniyet mensubu bu yüzden dövülmüş, İstanbul Emniyet Müdürü Faruk Oktay bu yüzden ölmüştür. Fakat öğrencilerin cesetlerinin bulunmadığı anlaşıldıktan sonra da zulüm sürdürülmüştür.”
   </p>
   <p>
    Davalar 15 Eylül 1961’de karara bağlandı. 592 sanıktan 288’i için idam istendi. 15 sanık idam cezasına çarptırıldı, 11’i MBK kararı ile müebbet hapse çevrildi, ayrıca 31 kişiye müebbet hapis cezası verildi. 418 sanık ise muhtelif cezalar aldı. Tarihe kara bir leke olarak geçen idamlardan önce gözaltılar ve yargılamalarda pek çok dram yaşandı. İdam cezasına çarptırılanlar İmralı’ya götürülürken elleri arkadan kelepçelendi. Sabaha kadar elleri arkadan kelepçeli şekilde tek kişilik hücrelerde tutuldular. Duruşmalar sonunda Fatin Rüştü Zorlu ile Hasan Polatkan 16 Eylül 1961’de sabaha karşı, Adnan Menderes de bir gün sonra gündüz idam edildi.  Cezaları müebbede çevrilen Celal Bayar ve diğerleri Kayseri Cezaevi’ne nakledildi.
   </p>
   <p>
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=A7389B22F9240115A3B7967C2250F695?newsId=39160), [web.archive.org (arşiv bağlantısı)](http://web.archive.org/web/20140911092804/http://www.aksiyon.com.tr:80/aksiyon/newsDetail_getNewsById.action;jsessionid=A7389B22F9240115A3B7967C2250F695?newsId=39160)
