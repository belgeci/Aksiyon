# Muhalefetle iktidar anayasa sınavında

*İdris Gürsoy 2009.04.27*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Muhalefet anayasa değişikliği sürecinde nasıl hareket edecek? CHP, iktidar ve muhalefetin ulusal konularda ortak çalışmasını isterken; MHP, değişiklik paketini bekliyor...
  </font>
 </div>
 <div id="newsText">
  <font class="detail-text">
   29 Mart yerel seçimlerinin ardından Türkiye Büyük Millet Meclisi (TBMM), yoğun bir çalışma dönemine daha girdi. Başbakan Recep Tayyip Erdoğan, anayasa değişikliği paketi için Meclis Başkanı Köksal Toptan ile görüştü ve  bir grup milletvekiline görev verdi.
   <br/>
   <br/>
   Partilerin grup toplantılarında liderler Ergenekon davası, ekonomik kriz, Ermenistan sınırının açılması ve Kıbrıs gibi sıcak konularda hükûmete eleştiriler yöneltti. Anayasa değişikliği konusunda partilerin nasıl bir yol izleyeceğinin ipuçlarını verdiler.
   <br/>
   <br/>
   Meclis’te temsil edilen muhalefet partileri yeni dönemde nasıl hareket edecek? Özellikle Meclis’te grubu bulunan Cumhuriyet Halk Partisi (CHP) ve Milliyetçi Hareket Partisi (MHP), Adalet ve Kalkınma Partisi’nden (AK Parti) gelecek anayasa  değişikliği tekliflerine nasıl karşılık verecek? İki muhalefet partisinin önde gelen isimleri; Onur Öymen ve Cihan Paçacı Aksiyon’un sorularını cevapladı. CHP Genel Başkan Yardımcısı Öymen, ulusal konularda iktidar ve muhalefetin işbirliği yapabilmesi gerektiğini söylerken; MHP Genel Sekreteri Paçacı, genel başkanı Devlet Bahçeli’nin Türk siyasetine uzlaşma kültürünü getirdiğine değinerek “Anayasa değişikliğine katkı yapmaya hazırız.” mesajı verdi. Paçacı, Ergenekon davası ile ilgili olarak da; “Bırakalım yargı kendi işini yapsın.” dedi.
   <br/>
   <br/>
   İKTİDARLA İLİŞKİLER KOPMAMALI
   <br/>
   <br/>
   CHP’nin, AK Parti’ye komşu Söğütözü’ndeki Genel Merkezi’ne giderken iktidarla muhalefetin seçim sonrası ilişkilerinin nasıl seyredeceği sorusu aklımdaydı. CHP Genel Başkanı Deniz Baykal, son grup toplantısında hükûmete sert eleştiriler yöneltmiş, 23 Nisan törenlerinde de Başbakan Erdoğan’la konuşmamıştı.
   <br/>
   <br/>
   Öymen, AB uyum komisyonu toplantılarına katıldığı için randevuya biraz geç kaldı. Detaylı ve yoğun bir çalışma içinde olduklarını anlatıyordu. Görüşme, dış politikadan seçim sonrası Türkiye gündemine kadar uzandı. İktidarla ilişkiler ve anayasa değişiklikleri dikkat çekici başlıklar arasındaydı. CHP genel başkan yardımcısı, iktidarla ilişkilerin kopmasından rahatsız. Meclis’teki ilk döneme göre gelinen noktayı sağlıklı bulmuyor: “Başbakanı tebrik ziyaretine gitmiştik. O da bize iade-i ziyarette bulundu. Çeşitli konularda görüş alışverişi yapıyorduk. Kıbrıs’ta yaptığı bir konuşmadan sonra bana ‘nasıl konuştum’ diye sormuş, ben de ‘çok güzel, böyle devam edin’ demiştim. Ancak ne oldu ise ilişkiler bir anda değişti.” Öymen, Batılı ülkelerdeki gibi, ulusal pek çok konuda iktidar ile muhalefetin işbirliğine ihtiyaç olduğunu söylüyor. CHP olarak AK Parti ile belli konularda uzlaşmaya yine açık olduklarının işaretini veriyor.
   <br/>
   <br/>
   CHP anayasa değişikliği konusunda nasıl bir tavır alacak? Öymen, bu konuda son derece rahat. Partisinin anayasa değişikliği konusunda iktidarın getireceği teklifleri beklediğini söylüyor. ‘Meclis anayasa yapamaz’ diye bir anlayışa sahip olmadıklarını açıklarken ‘yine değiştiririz’ diyerek daha önce değiştirilen maddeleri örnek gösteriyor. CHP anayasanın değiştirilemez maddeleri önlerine gelmedikçe her türlü teklife açık: “Partiler yasası, seçim kanunu, dokunulmazlıklar bizim de şikayetçi olduğumuz maddeler. Diğer ülkelerin yaptığı gibi anayasada bazı maddeler değiştirilebilir. Milletvekili dokunulmazlığının kaldırılması, adalet bakanının Hâkimler ve Savcılar Yüksek Kurulundan (HSYK) çıkarılması gibi konularda anayasa değişiklikleri şarttır. Teklifler gelsin, üzerinde birlikte çalışalım ve değişiklikleri geçirelim.”
   <br/>
   <br/>
   Öymen, yeni bir anayasa değişikliği konusunda CHP’nin duruşunun değişmediğinin de sinyalini veriyor: “Yeni bir anayasa hazırlayalım dediğiniz zaman iş değişiyor. Anayasalar çok uzun süre yürürlükte kalan ve devletin temel kurallarını içeren metinlerdir. Amerikan anayasası 230 senedir, Fransız anayasası 1955, Alman anayasası 1949, Japon anayasası 1947 yılından itibaren yürürlükte. Yeni anayasa değişikliği demek o ülkenin rejiminde köklü bir değişiklik oluyor demektir.” Öymen, CHP’nin AB’ye giriş konusunda reformları engellediği eleştirilerini kabul etmiyor, partisine AB’ye giriş konusunda öncü rol biçiyor. Üstelik Türkiye’nin AB’ye girişine karşı çıkan ülkeler nezdinde girişimlerde bulunduklarını, sosyal demokratların desteğini aldıklarını iddia ediyor.
   <br/>
   <br/>
   Genel Başkan Deniz Baykal’ın daha samimi özeleştirilerine karşın Onur Öymen, “Bu şartlarda herhangi bir Avrupa ülkesinde yapılsaydı sonuç çok farklı olurdu.” diyerek seçimlere hile karıştırıldığı mesajını veriyor. Öymen’e göre, Güneydoğu’da sandık başlarında yapılan baskılar, oy pusulalarının kaybolması, seçim gecesi bazı illerde elektriklerin kesilmesi, seçmen sayısındaki farklılıklar, fakirlere dağıtılan yardımlarla sadaka kültürünün oluşturulması, Doğu bölgelerinde kadınların sandığa gidememesi, mahalli televizyon kanallarında yayınların para karşılığı yapılması, partilere yapılan bağışların denetlenemediği gibi daha pek çok sebep seçim sonuçlarının farklı çıkmasına yol açtı. Öymen, CHP’nin Güneydoğu ve iç bölgelerde patlama yapamamasını bu yöredeki halkın maddi kaygılarla hareket etmesine bağlıyor, partisine ise bir pay çıkarmıyor: “Kıyı bölgelerinde halk zengin, oyunu daha rahat kullanabiliyor; fakat diğer bölgelerde fakir, eğer iktidar kaybederse aldığı yardımın kesilmesinden korkuyor.” 22 Temmuz seçimlerinde olduğu gibi imamları yine suçlu buluyor, öğretmenlerin olmamasından dolayı bazı yerlerde sıfır oy aldıklarına değiniyor.
   <br/>
   <br/>
   Onur Öymen, bir diplomat. Uzun yıllar ülkemizi yurtdışında önemli başkentlerde temsil etmiş. Dış politika uzmanlık alanı. Hükûmeti Kıbrıs başta olmak üzere dış politikalarında eleştiriyor. Öymen, Kıbrıs ve Ermenistan sınırı ile ilgili kendilerine yöneltilen ‘CHP çözüm istemiyor’ sözlerini kabul etmiyor: “Bizim karşı çıktığımız AK Parti’nin her koşulu körü körüne kabullenmesi. Hükûmet dış baskılara dayanamıyor.”
   <br/>
   <br/>
   Kıbrıs sorununa ilişkin de CHP’nin çözümü en çok isteyen parti olduğunu savunuyor: “Kıbrıs’ta çözümü en çok isteyen parti CHP’dir. Eskiden beri çözümün Türkiye ve Kıbrıslı Türkler lehine olacağını savunan da CHP’dir. Ancak nasıl bir çözüm? Bu sorunun yanıtı önemlidir. Bizim istediğimiz çözümde Türkiye’nin ve Kıbrıs Türkü’nün haklarının korunması esastır. Bunun üç önemli yönü vardır: 1- İki kesimlilik, 2- Türkiye’nin etkili-fiilî garantisi, 3- Güvenilir sınır. Bunları taşımayan bir sonuca çözüm demek mümkün değildir. Türkiye ve KKTC bunları sağlayacak güce ve diplomatik birikime sahiptir. Ama bugün AKP’nin yaklaşımı bu değildir. Siz bir planı görüşmeden kabul ederseniz, bu hükümleri nasıl kabul ettireceksiniz? Planın esasına ilişkin öneride bulunmak hakkından vazgeçerek nasıl müzakere yapılır? Hükûmetin kabul ettiği budur.” Öymen, 1960 anlaşmaları uyarınca Kıbrıs’ın Türkiye ve Yunanistan’ın aynı anda üye olmadığı uluslararası kuruluşlara giremeyeceğini, bundan önceki bütün hükûmetlerin bu hükme uygun politika izlediğini, ancak AKP’nin bu haktan vazgeçtiğini ve Kıbrıs’ı, AB’den tarih almanın bir koşulu olarak kabul ettiğini belirtiyor. Öymen, Ermenistan sınırının açılması konusunda da hükûmeti Azerbaycan’ı küstürmemesi konusunda uyarıyor.
   <br/>
   <br/>
   TERÖRLE MÜCADELEDE MİLLÎ POLİTİKA ŞART
   <br/>
   <br/>
   Onur Öymen, terör örgütü PKK’nın ülkeden hâlâ toprak koparma peşinde olduğunu söylüyor. ASALA’dan hemen sonra PKK’nın devreye sokulduğunu hatırlatan Öymen, PKK’nın dış desteklerine de dikkat çekiyor:” Terörle mücadeleyi başarıyla sonuçlandırmaya mecburuz. Bunun için millî bir politika yapmalıyız. İktidarıyla, muhalefetiyle, askeriyle ve siviliyle oturup bir politika tescil edeceğiz. Bu politikanın arkasında duracağız ve bu terör belasından kurtulacağız. Dış bağlantılarıyla, ekonomik ve siyasi boyutuyla düşüneceğiz. “
   <br/>
   <br/>
   Genelkurmay Başkanı İlker Başbuğ’un konuşmasını değerlendirirken; “Askerî konular ve savunma politikalarına hiç değinmedi.” diyerek konuşmanın çoğunluğunun siyasi mesajlarla bezenmesine işaret ediyor. Partisinin de hataları olabileceğini söylerken, medya ile ilişkilere değiniyor: “Belki medya ile daha sağlıklı diyalog kurabilir ve politikalarımızı daha iyi anlatabilirdik. Bu konuda eksiklerimiz olabilir.” diyor.
   <br/>
   <br/>
   <br/>
   <br/>
   <br/>
   Bırakalım, yargı kendi işini yapsın
   <br/>
   <br/>
   Milliyetçi Hareket Partisi son yıllarda yaptığı çıkışlarda tarihin seyrini değiştirdi. Bülent Ecevit’e iş göremez raporuyla darbe planlanması, Almanya’da hükûmeti devirme toplantıları yapılmasına karşılık MHP, 2002’de erken seçim kararı aldırarak planları altüst etti. Devlet Bahçeli 2007 yılında 367 kararı ile Cumhurbaşkanlığı seçimlerinin kilitlenmek istendiği süreçte de Meclis’e gireceğini açıklayarak çözümün yolunu açtı. Bahçeli, Kürt-Türk çatışmasına zemin hazırlandığını görerek tabanına sahip çıktı. 29 Mart yerel seçimlerinde oylarını artıran MHP, yeni dönemde nasıl bir politika izleyecek? MHP Genel Sekreteri Cihan Paçacı sorularımızı cevapladı:
   <br/>
   <br/>
   -Ergenekon davasında CHP lideri Baykal ‘avukat’ rolüne soyundu. MHP, CHP’den farklı bir noktada duruyor? Davayı nasıl değerlendiriyorsunuz?
   <br/>
   <br/>
   Bırakalım, herkes kendi işini en doğru şekilde yapsın. Yargıyı siyasallaştırmayalım. Devam eden bir yargı süreci var, buna siyasetçilerin müdahil olmaması lazım. Adalete, yargıya güvenmemiz lazım. Güven ortadan kalkarsa devlet çöker. Bırakalım kendi mecrasında yürüsün.
   <br/>
   <br/>
   -MHP’nin bazı eleştirileri de oldu. Bazı partiler son operasyon sonrası Mehmet Haberal’ı ziyarete gitti?
   <br/>
   <br/>
   Bazı hassasiyetlere de dikkat etmek lazım. İnsan hakları ve özgürlükler anayasal teminat altına alınmıştır. Sürecin daha da hızlanması lazım. Bir an önce bu meselenin bitmesi lazım. Bir de toplumda saygınlığı olan insanlara yönelik işlemlerde daha dikkatli olunmalı. Onurlarıyla oynanmamalı. Çünkü bir suç işledikleri ispat edilmemiş kişilerin yargılanmadan suçlu gibi ilan edilmesi son derece yanlış ve eleştiriye sebep oluyor. En önemli yanlışlık siyasetin bu işin içinde yer almış olmasıdır. İktidar sanki bu işi kendisi yönlendiriyor, yürütüyor gibi demeçler veriyor. CHP de bunun karşısında avukatlığa soyunuyor. Siyaset elini çeksin, yargıyı serbest bıraksın.
   <br/>
   <br/>
   -MHP, CHP’den farklı bir noktada duruyor?
   <br/>
   <br/>
   Biz siyasi kurum olarak bu işin dışında kalmaya ve hukuki süreci etkilememeye çalışıyoruz. Dikkatli bir politika izliyoruz. Ve her defasında da yargıya hepimizin güvenmesi gerektiğine, adaletin eninde sonunda doğruyu bulacağına, suçlu olanların ortaya çıkacağına inanıyoruz.
   <br/>
   <br/>
   -Siyaset dışı aktörlerin bazı politikacılarla işbirliği içinde olduğu anlaşılıyor. MHP siyaset mühendislerine nasıl bakıyor?
   <br/>
   <br/>
   Devlet Bahçeli, çok dikkatli bir genel başkan, çok iyi bir stratejist. Geleceği görüyor, onun için de partiyi ve partilileri birtakım olumsuz gelişmelerden koruyor. Birçok hadise oluyor toplum önünde; dikkat ederseniz, MHP’den tek bir kişi bile kirli ilişkilerin içinde yok. Ortak özellikleri de MHP’ye tavır içinde olmaları. Yanlış birtakım düşünceler hâkim olmuş toplumda. MHP’yi sanki bir operasyon partisi gibi gören yanlış zihniyetler oluşmuş. MHP ne kendisini ne de kendisine sempati duyan gençleri bu zihniyete alet etmektedir, bundan sonra da etmeyecektir. MHP iktidar olmayı hedeflemektedir. Bu meselelerin sokakta veya kapalı kapılar ardında çözülemeyeceğini MHP iyi bilmektedir. MHP, demokratik kurallara uyarak, sandıktan çıkarak iktidar olmaya, iktidar sorumluluğu üstlenmeye ve Türkiye’nin temel meselelerinin iktidar gücüyle çözüleceğine inanmaktadır. Yasal sınırlar içinde, demokratik bir politikayı takip etmektedir.
   <br/>
   <br/>
   -Bülent Ecevit’in Haberal’ın hastanesinde tedavi gördüğü dönem Ergenekon davasına girdi. DSP’lilerin bilgisine başvurulacak. Siyasete müdahaleler düzenlenirken siz de hedefte idiniz? Ne söylemek istersiniz?
   <br/>
   <br/>
   Demokrasi ve demokrasinin kurallarının sağlıklı olarak işlemesinden yanayız. Siyaset mühendisleri zaman zaman siyasete yön vermeye çalışır. Bizim görüşümüze göre ise, siyasetin şekillenmesine hakkı olan kesim halktır. O dönemde de siyaset mühendislerinin çıkıp yeni modeller koymak istemesine karşılık Devlet Bahçeli demokrasiye sarıldı ve demokratik bir kuralı işleme koydu. ‘Siyaseti siyaset mühendisleri değil, millet tanzim etsin’ dedi ve seçime gitti. Ve doğrusunu yaptı.
   <br/>
   <br/>
   -Erken seçim kararı alırken oyların düşeceği hesap edildi mi?
   <br/>
   <br/>
   MHP’nin oy kaybedeceğini zannediyorum kendisi de görüyordu; ama demokrasinin sağlıklı işlemesinin yolu bu durumlarda halka gitmektir. Milletin kararına müracaattır. Devlet Bey de 2002’de bunu yaptı. MHP Meclis dışında kalmıştır; ama bu durum kararın yanlışlığını ortaya koymaz. Karar doğrudur. Devlet Bey yine aynı durumda kalsa yine aynı kararı alır. Siyaseti halk tanzim eder.
   <br/>
   <br/>
   -Erken seçim kararını aldıran en önemli sebep neydi? Bütün planları bozdunuz?
   <br/>
   <br/>
   Siyaset kendi mecrasından çıkmıştı. Siyaset dışı birçok kesim siyaseti tanzim etmeye çalışıyordu. Almanya toplantıları bunun örneğidir. DSP’nin bir anda ortadan ikiye bölünmesi bunun bir göstergesidir. O dönemdeki olaylar zaman içinde aydınlanacaktır. Ama o karmaşık dönemde en doğru yol millete gitmekti. Devlet Bey seçim kararı ile demokrasinin tekrar sağlıklı çalışmasına imkân verdi.
   <br/>
   <br/>
   -TBMM’nin iradesine müdahale yolları nasıl kapatılır?
   <br/>
   <br/>
   Siyaset zaman zaman kesintiye uğrarsa bir ülkede, zaman zaman siyaset dışı güçler siyaseti tanzim ederse, siyaset mühendisleri ‘biz de bunu her zaman yapabiliriz’ diye cesaretlenir. Eğer demokrasiyi tam çalıştırabilir, işletebilirseniz, bütün bunlar olmaz. Ama her 10 yılda siyasete ara verirseniz, siyaset mühendisleri de zaman içinde kendilerine bir rol biçer.
   <br/>
   <br/>
   -MHP’nin anayasa değişikliği konusunda tavrı ne olacak?
   <br/>
   <br/>
   MHP’nin tarzında ve tavrında hiçbir zaman sürpriz yoktur. Sürprizlere açık bir parti değildir. MHP’nin tavrı ve tarzını görmek için bu konudaki söylemleri ve politikalarına bakmanız yeterlidir. Milletin menfaatine olan her şeyde MHP katkı sağlar. Anayasa değişikliğinde de yine anayasanın değişmez hükümleri çerçevesinde olaya bakar. Ve eğer devletin işleyişi veya milletin birliği, beraberliği konularında sağlıklı bir anayasa değişikliği yapılacaksa buna katkı sağlar. Ancak bu her önüne gelen değişikliğe katkı sağlayacağı anlamına da gelmez. Meclis başkanının anayasa değişikliğinde komisyon önerisine ilk olumlu cevabı veren MHP’dir. Alışılagelmiş siyasete yeni birtakım değerler kattık. 57. Hükûmet döneminde uzlaşma kültürünün gelişmesine MHP katkı sağladı. İlk defa bir koalisyon hükûmeti 3,5 yıl sürdü. Bugün grubu bulunan bir muhalefet partisi durumundayız. Burada da her şeye ‘hayır’ diyen, her şeye itiraz eden bir anlayıştan ziyade doğru olana katkı sağlayan, yanlış olana da etkili şekilde muhalefet eden bir anlayışı ortaya koyuyoruz. Felsefemiz çözüm üreten pozitif bir muhalefet anlayışıdır. Ancak Vakıflar Yasası ve Ceza Yasası’ndaki değişikliklere en sert muhalefeti de MHP yapmıştır.
   <br/>
   <br/>
   -Toplumsal mutabakat da aranacak mı?
   <br/>
   <br/>
   Elbette, anayasa değişikliklerinde sayısal çoğunluk değil toplumsal mutabakat gereklidir. Zaten bunu hükûmet üyeleri de belirtti. MHP olarak bu kurala dikkat edeceğiz. Bunun için de hükûmetin getireceği değişikliklerin, CHP ve DTP ile uzlaştığı konuların önümüze gelmesini isteyeceğiz. Diğer partilerin uzlaşması olmadan gelecek değişiklik sayısal çoğunluğu getirir ama toplumsal mutabakatı temin etmemiş oluruz. Sayısal çoğunluk yeterli görülürse AK Parti’nin oyları bunun için yeterlidir.
   <br/>
   <br/>
   -İktidar-muhalefet arasındaki ilişkiler sağlıklı olmadığı için bazı meseleler çözümsüz kalıyor. Suç kimde?
   <br/>
   <br/>
   AK Parti ile aramızdaki fark şu: Onlar ‘önce partim’ diyor,  biz ‘önce ülkem’ diyoruz. Temel fark daha fazla iş ve çözüm üretilmesinin önündeki en büyük engeldir. Başbakan bazen temel konularda ‘muhalefet bize çözüm önermiyor’ gibi yakınmalarda bulunuyor, sayın genel başkan bir çözüm önerdiğinde de aldığımız cevap, ‘ağzı olan konuşuyor’ oluyor. Bu durumda muhalefet ve iktidar arasında olması gereken de kendiliğinden ortadan kalkıyor.
   <br/>
   <br/>
   -Güneydoğu’daki oyların artırılması konusunda çalışmalar yapıyor musunuz?
   <br/>
   <br/>
   Tabii. Etnik siyaset yapan bir parti var bu bölgede. Çok dikkatli ve hassas hareket etmek durumundayız. Küçücük bir olay büyük yangınlara sebep olabilir. Seçim sonuçlarını değerlendirip bu bölge ve bütün ülkede oylarımızı nasıl artırabileceğimiz ve yeni politikalar üzerinde duracağız.
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-21196-muhalefetle-iktidar-anayasa-sinavinda.html), [web.archive.org (arşiv bağlantısı)](http://web.archive.org/web/20120726195038/http://www.aksiyon.com.tr:80/aksiyon/haber-21196-muhalefetle-iktidar-anayasa-sinavinda.html)
