# AK Parti 7 haziran’ı arayabilir

*İdris Gürsoy 2015.10.12*

<div class="pNewsDetailMainContent ctx_content" itemprop="articleBody">
 <p>
  AKP’nin 13 yıllık tek parti iktidarı 7 Haziran’da bitti. 9 puan kayıpla birinci parti olmasına rağmen tek başına hükümet kuracak 276 sandalye sayısının çok altında kaldı. Ancak koalisyon kurulmayınca ülke bir erken seçime mecbur kaldı. Bunda sonucu beğenmeyen Cumhurbaşkanı Recep T. Erdoğan’ın rolü olduğu yolundaki iddia kabul görüyor. AKP, tek başına iktidar için 1 Kasım’da şansını bir daha deneyecek. Peki, 7 Haziran’dan bu yana ne değişti? Kritik seçime giderken AKP’nin avantajları ve dezavantajları neler?
 </p>
 <p>
  AKP, adayların yarıya yakınını değiştirdi. Seçim bildirgesini revize etti. Ancak umduğu heyecanı henüz oluşturamadı. Adaylar merkezden belirlendi. Özellikle MKYK listesinde Erdoğan’a bağlı çoğu ismin listeye girmesi, partideki iki başlılığı gün yüzüne çıkardı. 3 dönem kuralı esnetildi ve partiden Erdoğan’ı eleştirenler tasfiye edildi. 3Y (Yolsuzluk, Yoksulluk ve Yasaklar) ile mücadele diye yola çıkan AKP, seçim bildirisinde yolsuzluklarla mücadeleyi pas geçti. 7 Haziran’da halkın veto ettiği ama Erdoğan’ın ısrarla istediği başkanlık sistemi ise seçim bildirgesine girdi. Muhalefet söyleyince ‘kaynak yok’ denilen vaatler sahiplenildi.
 </p>
 <p>
  2002’de AK Parti, mağdurların sığındığı bir limandı. Ekonomik kriz ve darbelerden bunalmış seçmen daha demokrat bir ülke umuduyla destek verdi. Yolsuzluk skandallarından sonra hukukun üstünlüğü askıya alındı. Otoriter politikalar benimsendi. 7 Haziran’da başkanlık hayalleri sandığa gömülen Erdoğan, iyice sertleşti. Artık muhalifler hayat daha zor. Hürriyet yazarı Ahmet Hakan’ın uğradığı saldırıdaki parti bağlantısı kamuoyuna izah edilebilmiş değil.
 </p>
 <p>
  7 Haziran’a göre tek değişiklik, terör olaylarının artması. Seçim teması istikrar üzerine olacak. Muhalefet suçlanacak. ‘Tek başımıza iktidar olamazsak işler daha da kötüye gider’ diye oy istenecek. Ancak anket sonuçlarına göre, halkın büyük çoğunluğu hükümetin kurulmamasından Erdoğan’ı sorumlu tuttuyor. Terör olaylarının yeniden başlaması da şüpheyle karşılanıyor. ‘6 Haziran’da akmayan kan neden 7 Haziran’dan sonra akmaya başladı?’ iktidar partisini zorluyor. Halkın yüzde 66,4’ü ‘Terör olaylarında hükümetin ihmali var’ diyor Parti yetkililerinin defalarca yaptığı ‘PKK, çözüm sürecinde şehirlere silah yığdı’ açıklaması da aslında bir itiraf olarak kayıtlara geçti. Ankara’da herkesin bildiği sır şu ki Erdoğan, çözüm süreci adı altında yürütülen gizli görüşmelerin HDP’ye yaradığını gördü ve masayı devirdi.
 </p>
 <p>
  90’ları da geçen bir şiddet dalgasıyla karşı karşıyayız. 150’den fazla şehit var ve iki bine yakın teröristin öldürüldüğü söyleniyor. Bir panzerin arkasına bağlanıp sokaklarda sürüklenen ceset fotoğrafı zihinlere kazındı! HDP’ye giden oyları tekrar kazanmak istenirken Kürtler tamamen kaybedildi.
 </p>
 <p>
  Milliyetçi seçmenden de umut görünmüyor… Tuğrul Türkeş’i saflarına katan partide, Türkeş’in varlığının oylara yansıyacağı düşünülmüyor. Şahin söylemlerle MHP tabanına göz kırpan Davutoğlu-Erdoğan ikilisi inandırıcı olmaktan uzak. Askere operasyon yapmayın emrini bizzat AKP hükümetinin verdiği ortaya çıktı. Sadece üç şehirde 290 operasyon talebinden 282’sine izin verilmediği haberi yalanlanmadı. Devlet Bahçeli, ‘ihanet süreci’ dediği çözüm sürecinde yapılan hataları kendi kamuoyuna izah ederek tabanının kaymasını önlüyor. Bahçeli, Kandil’e kriptolu telefon gönderildiğini, KCK’nın kuruluşunda MİT’in katkısının olduğunu, PKK’ya başkanlık karşılığında federasyon ümidi verildiğini ileri sürüyor. Bunlar Batılı bir ülkede olsa hükümeti düşürecek suçlamalar. Erdoğan ‘terörü sandıkta bitirin’ diye AKP’ye destek istese de şehit cenazelerinden yükselen feryatlar terörün faturasının muhalefete değil, iktidara kesileceğini gösteriyor. Alttan alta yükselen bir dip dalga AKP’yi vurabilir.
 </p>
 <p>
  <strong>
   SORUNLAR AĞIRLAŞTI
  </strong>
 </p>
 <p>
  AKP’nin oy kaybına sebep olan diğer sorunlar 7 Haziran’dan bu yana daha da ağırlaştı. Ekonomik sarsıntı 13 yıllık AKP iktidarlarının eseri. Erdoğan’ın ekonomi kurmaylarının ekonomik politikalarda etkisi sürerse işler iyice içinden çıkılmaz hâle gelebilir. Ali Babacan’ın altını çizdiği en önemli husus, hukuk devleti ve demokrasideki aşınmaydı. Erdoğan ve AKP bu uyarıları hiç dikkate almadı. Bank Asya’ya çöküldü, İpek Grubu ve Boydak’a operasyon yapıldı. Hürriyet’e terör soruşturması açıldı. Sonuçlar felaket. Tüketici güven endeksi; siyasi belirsizlik, güvenlik endişeleri ve TL’deki ciddi değer kaybı nedeniyle Ocak 2009’dan bu yana en düşük değerini aldı. Dolar rezervleri üç yıldır ilk kez 100 milyarın altına indi. Yabancı sermaye yurtdışına kaçıyor.
 </p>
 <p>
  Başta Suriye olmak üzere dış politikada fiyasko yaşanıyor. Suriye’de binlerce insan öldü, yüz binlercesi sınırımıza dayandı. 2 milyon mültecinin siyasi, sosyal ve ekonomik faturasını 75 milyon ödüyor. AKP’nin 6 ay ömür biçtiği Esed, iktidarını koruyor. Rusya muhalifleri bombalıyor, sınırda uçaklarımız taciz ediliyor. Basra harap olduktan sonra ‘Esed’li bir geçiş olabilir’ sözü ile stratejik derinliği derin sulara gömüyor! Türkiye, dünyada ve bölgesinde artık yalnız bir ülke. BM toplantılarında Ahmet Davutoğlu sadece İran Cumhurbaşkanı ile görüşebildi! O masada da Türk bayrağı yoktu…
 </p>
 <p>
  2002’de yüzde 35’le seçimi kazandığında, oy vermeyenler AKP iktidarını kabul edilebilir görüyordu. Şimdi yüzde 40 oy alsa bile yüzde 60’ın öfkesini kazanmış bir parti var. Liberaller, demokratlar, Kürtler, Aleviler, biat etmeyen cemaatler ve Batı, yeniden düşman kategorisine sokuldu. MGK, 28 Şubat’taki ihtişamlı günlerine döndü. Irkçı, Batı düşmanı, ayrımcı nefret söylemi benimsendi. AKP içinde görüş ayrılıkları ortaya çıktı. Beştepe’deki paralel bir hükümet, ekonomi başta olmak üzere politikalara yön vermeye çalışıyor. İki başlı sistem pek çok sorunu da beraberinde getiriyor. Bürokrasi ‘Erdoğan mı, Davutoğlu mu?’ ikilemi yaşıyor! Ekipler birbirinin ayağını kaydırmak için çalışıyor. Erdoğan’ı eleştirenler kolayca ‘hain’ damgasını yiyor.
 </p>
 <p>
  7 Haziran’da sahadaki AKP, cumhurbaşkanının vesayeti altında ve sözcülüğünü Erdoğan’a bırakmış bir partiydi. Seçime AKP değil, Cumhurbaşkanı Erdoğan katıldı ve kaybetti. AKP denilince akla sadece o geliyor. Bu algıyı yıkmak için Davutoğlu hiçbir gayret göstermedi veya gösteremedi.
 </p>
 <p>
  Peki, AKP’nin avantajları neler? Anayasa’ya göre erken seçime ülkeyi tarafsız bir hükümetin götürmesi gerekiyor ancak Anayasa uzun süredir askıda. Davutoğlu başkanlığındaki AKP hükümeti devletin bütün imkânlarını kullanacak. Cumhurbaşkanı yine sahaya inecek. TRT ve AA tarafsız değil, propaganda makinesi. Havuz medyası tek sesliliğe devam ediyor. AKP’nin seçim harcamaları için para problemi yok. AKP’nin dağıttığı ihalelerle büyüyen işadamları seçim masraflarını finanse ediyor. AKP’den memnun olmayan sağ muhafazakâr kitlenin tercihleri sınırlı; MHP iktidar alternatifi değil, SP ve BBP gibi partiler ise baraj sorunu ile karşı karşıya.
 </p>
 <p>
  AKP, 258’in üzerine 18 milletvekili koyarak tek başına iktidar olma hesapları yapıyor. Kıl payı kaybettiği yerlere ağırlık veriyor. Ancak küçük farklarla kazanılan-kaybedilen 22 ilde muhalefetin de hesapları aynı. Eğer kritik illerde muhalefet partileri, AKP karşısındaki en güçlü adaylara destek verirse AKP kazanmayı umduğu 18 milletvekilliğini de kaybedebilir. Muhalefet partilerinin seçim çalışmalarına bakılınca AKP’ye karşı bir güç birliği olduğu ortaya çıkıyor. CHP, MHP’nin, HDP de CHP’nin kazandığı yerlere fazla yüklenmiyor. Ayrıca 7 Haziran’daki bağımsız adaylar bu seçimde yok. Ankara, İstanbul ve İzmir gibi büyük şehirlerde bağımsız adaylara giden oylar, AKP karşısındaki güçlü adaylara kayarsa en az 7 milletvekili yer değiştirecek. İstanbul’da bağımsızların oy pusulalarındaki yeri sebebiyle sandıklara atılan 537 bin 422 oy da geçersiz sayılmıştı.
 </p>
 <p>
  <strong>
   GERİYE KALIYOR SANDIK HİLELERİ
  </strong>
 </p>
 <p>
  1 Kasım’da tek başına iktidar olabilme hesapları yapan AKP’nin umudu valiler, sandıkların birleştirilmesi ve seçim sandıklarındaki hileler… Bir de seçime katılımın düşük olması ihtimali… YSK, hukukun yanında yer alarak sandık taşınmasına ‘dur’ dedi. Valiler koalisyon ihtimaline karşı topa çok girmiyor… Seçmenin sandığa rağbeti de AKP’nin elinde değil… Teşkilatlarda eski coşku görünmüyor. Kendi il örgütlerini harekete geçirmekte bile zorlanıyorlar. Millî iradeyi çalacak açık oy kapalı tasnif sistemi de yok!
 </p>
 <p>
  AKP, ağırlıklarını atarak, kullandıklarını ortada bırakarak, fireni patlamış bir kamyon gibi ilerliyor. Kendi anketlerinde bile tek başına iktidar görünmüyor! Bürokraside ciddi panik hâli var. Kimse yazılı talimat olmadan parmağını kıpırdatmıyor. Siyasi gelişmeleri yakından izleyen bir hukukçu milletvekili, Erdoğan’ın son konuşmalarındaki itiraflara değinerek ‘sanki iddianamesini yazıyor’ yorumunu yapıyor. 1 Kasım sonrası Ankara, koalisyon kadar AKP’deki gelişmeleri de konuşacağa benziyor...
 </p>
</div>


Kaynak: [www.aksiyon.com.tr](http://www.aksiyon.com.tr/siyaset/ak-parti-7-haziran-i-arayabilir_552552), [web.archive.org (arşiv bağlantısı)](http://web.archive.org/web/20160204091009/http://www.aksiyon.com.tr/siyaset/ak-parti-7-haziran-i-arayabilir_552552)
