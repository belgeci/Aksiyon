# Denetlenemeyen devlet, saymayan sayıştay

*İdris Gürsoy 2014.02.10*

<div class="pNewsDetailMainContent ctx_content" itemprop="articleBody">
 <p>
  Sayıştay kamu kurumlarının 2011 çalışmalarıyla ilgili 132 rapor, ‘yeni yasaya uygun olmadığı gerekçesiyle’ Meclis’e sunamadı. Böylelikle kamu kurumları ilk kez bir yılı denetimsiz geçirdi.
 </p>
 <p>
  Son iki yıldır bütçe görüşmelerine ‘Sayıştay tartışması’ damgasını vuruyor. Muhalefet partileri, Sayıştay raporları gelmediği için Meclis’in denetim görevini yapamadığını belirtiyor. Geçen yıl, 2013 yılı Bütçesi ile 2011 Yılı Kesin Hesabı, Sayıştay raporları Meclis’e gönderilmediğinden TBMM tarafından denetlenemeden yasalaşmıştı. Bu yıl raporlar Meclis’e geldi ancak muhalefet yeterli bulmadı. Denetleme raporlarının eksiksiz gelmesini istedi. Peki, Sayıştay Kanunu’nda hangi değişiklikler yapıldı? Anayasa Mahkemesi’nin iptal ettiği maddeler ve gerekçesi neydi?
 </p>
 <p>
  AK Parti’nin 3 Aralık 2010’da çıkardığı Sayıştay Kanunu devrim niteliğindeydi. Avrupa Birliği ülkelerindeki uygulamalar örnek alındı. Kanun çalışmaları sırasında Avrupa Birliği’nin ilgili komisyonları ile ortak çalışma yürütüldü. İktidar partisi sözcüleri, Meclis görüşmelerinde, ‘denetim ve şeffaflıktan korkmuyoruz’ dedi. Kanun teklifinin yasalaşması ile ilk defa Sayıştay denetleme raporları Meclis’e ve kamuoyunun bilgisine açıldı. Askerî harcamalar Sayıştay denetimine girdi. Ancak kamuoyuna açıklanması yasaklandı. Avrupa Birliği ilerleme raporunda kanundan övgü ile söz edildi. Sayıştay, kamu idarelerindeki yolsuzluk ve kayırmaların ortaya çıkarılıp kamu zararının önlenmesi ve şeffaflık adına büyük işlev görüyordu. Ancak iki yıl geçmeden ne oldu ise oldu. Bir Sayıştay denetçisinin yorumuna göre; “İktidar partisi, denetimi sevmedi, kendi yaptığı kanunu değiştirme yoluna gitti.” Üstelik kamuoyunda yeterince tartışılmadan, Sayıştay’ın görüşü bile sorulmadan.
 </p>
 <p>
  2012 Temmuz ayında bir gece yarısı kanunlaşan torba yasaya Sayıştay Kanunu da eklendi. Yeni yasa ile Sayıştay’ın yetkileri aşındırılıyor, şeffaflıktan geri adım atılıyordu. Kamu idareleri TBMM ve kamuoyu denetiminden tümüyle uzaklaştırılıyor, aynı zamanda halkın kendi parasının nerelere harcandığını görmesi engellenmek isteniyordu. Muhalefet hazırlıksız yakalandı ve yeterince tepki veremedi. Cumhurbaşkanı Abdullah Gül’ün onayladığı kanun, CHP’nin başvurusu üzerine Anayasa Mahkemesi’nin önüne geldi. Mahkeme, Sayıştay’ın rapor verme yetkisini kısıtlayan 35. madde değişikliğini, kuvvetler ayrılığı prensibine aykırı bularak iptal etti. ‘Meclis mali konularda Sayıştay raporlarına bakarak yürütme erkini denetleyebilir, bu raporlar kısıtlanırsa yasama erki yürütmeyi denetleyemez’ dedi.
 </p>
 <p>
  Kanunda bazı boşluklar oluştu. Kamuda teftiş disiplini derin yara aldı. İki yıldır Sayıştay denetçileri kurumlardan bilgi, belge ve rapor temininde zorlanıyor.  Sayıştay kamu kurumlarının 2011 çalışmalarıyla ilgili hazırladığı 132 rapor, “yeni yasaya uygun olmadığı gerekçesiyle” Meclis’e sunamadı ve böylelikle kamu kurumları ilk kez bir yılı denetimsiz geçirdi.
 </p>
 <p>
  Bu yıl kamu kurumları ile ilgili olarak hazırlanan 140’tan fazla rapor bütçe görüşmelerinin başlamasıyla birlikte Meclis’e gönderildi. Ancak tartışmalar bitmedi. Çünkü Sayıştay’ın kamu kurumlarıyla ilgili inceleme yapmasına ve görüş bildirmesine imkân sağlayan mali tabloların büyük bölümü Sayıştay’a verilmemişti. Raporlarda, “İnceleyemedik, görüş belirtemiyoruz” deniliyordu.  Sayıştay, birçok kamu kurumunu denetleyemedi. Kamu kurumlarının mali bilgilerini Sayıştay’a iletmemesi nedeniyle başlayan tartışmalar sürerken,  Resmî Gazete’de bir değişiklik yapıldı. Sayıştay’ın kamu kurumlarını denetleme yetkisine sessiz sedasız 3 yıllık bir tırpan daha geldi. Değişiklikle kamu kurum ve kuruluşlarının detaylı mali bilgi ve tablolarının 3 yıl daha Sayıştay’a verilmemesinin yolu açıldı.
 </p>
 <p>
  Sayıştay yetkililerine göre ise durum şu: “Şu anda kurumsal bazda bilanço ve mali tablolar oluşturulamıyor. Biz 3 yıl içinde yine denetleme yapacağız ama sınırlı olacak. Belki kurumlar 3 yıldan önce uyum sağlarlar, biz de daha hızlı yeni sisteme geçeriz.”
 </p>
 <p>
  İktidar partisi, Anayasa Mahkemesi’nin kısmi iptal kararından sonra yeni kanun teklifi hazırladı. Muhalefet, AK Parti’nin yeni yasa ile Sayıştay’ı tamamen hükümetin kontrolüne almak ve TBMM’ye rapor vermesini önlemek istediğini iddia ediyor. Ancak tepkiler üzerine yasa teklifi şimdilik rafa kaldırıldı.
 </p>
</div>


Kaynak: [www.aksiyon.com.tr](http://www.aksiyon.com.tr:80/dosyalar/denetlenemeyen-devlet-saymayan-sayistay_537768), [web.archive.org (arşiv bağlantısı)](http://web.archive.org/web/20160115003403/http://www.aksiyon.com.tr:80/dosyalar/denetlenemeyen-devlet-saymayan-sayistay_537768)
