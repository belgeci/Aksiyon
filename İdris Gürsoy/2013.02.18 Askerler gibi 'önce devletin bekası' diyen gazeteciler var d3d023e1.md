# Askerler gibi ‘önce devletin bekası’ diyen gazeteciler var

*İdris Gürsoy 2013.02.18*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Olağanüstü dönemleri anlatan belgeselleriyle dikkat çeken Rıdvan Akar, gözünü budaktan sakınmayan gazetecilerden. Akar, medyadaki bir kesimin ruh halinin askerinki ile eşdeğer olduğunu söylüyor.
  </font>
 </div>
 <div id="newsText">
  <font class="detail-text">
   <p>
    Gazeteci Rıdvan Akar, olağanüstü dönemlere ayna tutan belgesellere imza attı. Zafer Mutlu’dan Uğur Dündar’a, Bedii Faik’ten Aydın Doğan’a pek çok gazete patronu ve gazetecinin dinlendiği Meclis Darbeleri Araştırmaları Komisyonu’nda, bazılarının aksine basının darbelerde oynadığı rolü tereddüt etmeden anlattı Akar. “Medyanın zaaflarından cuntacılar yararlandı. Basının rolü büyük.” dedi. CNN Türk’teki odasında, Türk basınındaki kadim cuntacılık damarını konuştuk. Ortaya tedavi edilmesi gereken hastalıklı bir yapının röntgeni çıktı. Dr. Rıdvan Akar’ın sesine kulak vermek gerekiyor. Keşke bütün gazeteciler onun gibi aynaya bakabilse…
   </p>
   <p>
    <strong>
     -Darbeye giden süreçlerde medyaya düşen rol nedir?
    </strong>
   </p>
   <p>
    4 darbe ve darbe süreçleri ile ilgili olarak iki temel şey söylemek mümkün. Darbecilerin ülkede siyasal ve ekonomik bir istikrarsızlık sürecinin yaratılmasından beslenmeleri… Ülkede kaotik süreç yaşanırsa iki unsur ortaya çıkar; yöneticiler eskisi gibi yönetemez hâle gelir, yeni yönetim mekanizmalarına ihtiyaç duyarlar. Mesela sıkıyönetim, olağanüstü hâl ve ara rejim yönetimlerinde asker siyasete ortak olur. İkincisi halk eskisi gibi yönetilmek istemeyebilir. İşte burada darbeciler açısından ihtiyaç olan zeminin hazırlanması gereği ortaya çıkar. Halk ‘Ben eskisi gibi ekonomik olarak siyaseten yaşayamıyorum, can güvenliğim, huzurum yok, eskisi gibi yönetilmek istemiyorum; bana öyle bir şey bulun ki ben kaygılarımdan kurtulayım’ arayışına girer. Burada psikolojik harp yöntemini kullanıyorlar. Bu dış ülkelerde değil, tam tersine ülke içinde yapılagelen bir şeydir. Muhatapları vardır; kimi zaman DP’liler kimi zaman irticacılar kimi zaman solculardır.
   </p>
   <p>
    <strong>
     -Basın burada nasıl kullanılıyor?
    </strong>
   </p>
   <p>
    Adam diyor ki, ‘Sana o kaos ortamını yaratacağım. Büyük resim çizeceğim, o resmin fırça darbelerini psikolojik harp yöntemleri ile gerçekleştireceğim.’ Nasıl yapacak bunu? İşte 27 Mayıs’taki öğrencileri kıyma makinelerine götürdüler, gençlerin üzerine ateş açıldı, yolsuzluklar var, ekonomik bunalımdayız söylentileri... Dolayısıyla böylesi bir atmosfer yaratılır. 12 Mart’ta bir gemi batar, AKM yanar, uçak kaçırılır, soygunlar olur… 12 Eylül ve 28 Şubat’ta da benzer senaryolar sahneye konur. Ali Kalkancı’lar, Fadime’ler ve Aczimendiler, işte büyük fetiş hâline getirilen tarikatlar, iftar törenleri vs. hatta belki Hizbullah…
   </p>
   <p>
    <strong>
     -Asker bir sabah kalkıp darbe yapmıyor. Darbe süreçleri o zaman çok önce başlıyor. Mesela 28 Şubat postmodern darbe süreci sizce ne zaman başladı?
    </strong>
   </p>
   <p>
    Bana göre asıl kaotik süreç 91-93 dönemidir. ‘Müslüman gençlik’ diye bir olgunun meydanlarda ortaya çıkması ve çeşitli kişi ve kurumlara tırnak içinde ‘irticai’ saldırılar düzenlenmiş olması bu sürecin başlangıcıdır. O örgütler daha sonra bir anda tuzla buz oluyor.
   </p>
   <p>
    <strong>
     -Nasıl oluyor?
    </strong>
   </p>
   <p>
    Dünyada bütün örgütler tarihî ve siyasi bir geleneğe yaslanır. O örgüt tutum, hatta fikir değiştirebilir ama varlığını bir biçimde korur, buharlaşması söz konusu olmaz. O görüş ve düşünceyi savunan birileri çıkar o örgütü yeniden inşa eder. Hem sağ hem de sol örgütlerde bütün pratikler bize bunu gösteriyor. Ama o süreçte suikastlar gerçekleştiren, bombalama yapan bu örgütler yaptıkları eylemle sınırlı olmak kaydı ile sonrasında yok olup gidiyor. Çünkü bir misyonu yerine getirdiler.
   </p>
   <p>
    <strong>
     -Misyonları neydi?
    </strong>
   </p>
   <p>
    O misyon ülkede kaos ortamını meydana getirmekti. Darbeye zemin hazırlayan o huzursuzluk ortamını yerleştirdikten sonra artık onlara ihtiyaç yok.
   </p>
   <p>
    <strong>
     -Mumcu ve diğer cinayetler, bu örgütlerin işi mi?
    </strong>
   </p>
   <p>
    Ben öyle olduğu kanaatindeyim. 93 Türkiye’sinde yaşanan olayların 1996-97 darbe sürecinin en önemli göstergelerinden biri olduğunu düşünüyorum. Tüm 93 yılı bu ülkede hakikaten T.C. tarihine sığabilecek kadar çok karanlık olayların geldiği ve getirildiği bir sürece tekabül ediyor.
   </p>
   <p>
    <strong>
     -Bazı cinayetlerin dindarlara fatura edilmesinin sebebi neydi?
    </strong>
   </p>
   <p>
    Orada laik, demokratik, sosyal hukuk devleti olan T.C.nin irticai ve şer’i bir devlete devrimci bir şekilde dönüştürülmek istendiği duygusu oluşturulmak istendi. Bunun için eylemler gerekiyor. Nasıl Abdi İpekçi 12 Eylül öncesinin kurbanı ise, 93’ün de kurbanları vardı. Bu insanların ortak özelliği Atatürkçü, laik düşünen, sosyal demokrat insanlar olması; dolayısıyla bunların hedef olarak gösterilmesi ve yok edilmeleri o mecrada o çevrede büyük bir panik çıkmasına ve ‘Bu insanlara bu yapılıyorsa bize kim bilir ne yapılacak?’ düşüncesine sebep oldu. Dolayısıyla ben bütün bu süreçlerin farklı siyasal görüş ve düşünceleri hedefleyen, birbirine benzerlikler taşıyan süreçler olduğu kanaatindeyim.
   </p>
   <p>
    <strong>
     -Darbe öncesi hep aynı senaryolar mı ortaya konuyor?
    </strong>
   </p>
   <p>
    Onun için diyorum ‘psikolojik harp’ diye. Her defasında yapılan provokatif eylemler aynı ama hedeflediği kitle ve mecralar farklı. Bütün süreçlerde yaşadığımız üç aşağı beş yukarı bütün olaylar aynı.
   </p>
   <p>
    <strong>
     -Merkez neresi?
    </strong>
   </p>
   <p>
    Merkez, darbeyi isteyen ve darbe sürecini tetikleyen çevreler, diyelim.
   </p>
   <p>
    <strong>
     -Medya neden bu dönemlerde bu kadar kolay bir şekilde darbe odakları ile işbirliği içine giriyor?
    </strong>
   </p>
   <p>
    Türkiye Cumhuriyeti, askerî ve sivil elitler tarafından kurulmuş bir ülke. Kurucular, koruma ve kollama görevini kendilerine ait hissediyor, ‘bu bütünü ile halka devredilemez’ diyorlar.
   </p>
   <p>
    <strong>
     -Medyada da mı bu görev var?
    </strong>
   </p>
   <p>
    Bana göre medya, yargı ve akademi gibi ideolojik bir aygıt. Eğer siyasal iktidarı elinizde bulunduruyorsanız ya da onun en güçlü adayı iseniz siz bu aygıta hâkim olabilirsiniz. Merkez sağda Mesut Yılmaz ve Tansu Çiller’in iktidara aday olduğu dönemde medya karpuz gibi ikiye bölünmüştü. Bir grup Çiller’i, bir grup Yılmaz’ı destekliyordu. Çünkü hangisinin galebe çalacağının belirsizliği bir kumarın kendisini de beraberinde getiriyordu. Biri kazandı biri kaybetti veya ikisi birden kaybetti. AK Parti iktidarı o denklemin içinde bulunmamasının acısını medyadan çıkardı. Dolayısıyla bu sadece askerle medya arasında kurulan bir ilişki değil. Bu medyanın kendisinin ideolojik bir aygıt olarak kullanılabilmesinden geçiyor. Bu önemli bir nüans.
   </p>
   <p>
    <strong>
     -Batı’da gazeteciler hep demokrasiden yana. İnsan hakları ihlallerine karşı tavır alıyorlar. Bizde neden cuntacılar, medyayı hep yanında buluyor?
    </strong>
   </p>
   <p>
    Türkiye’deki medyanın iki zaafı var; mesleki ontolojisi yok, dolayısıyla bir baro, tabipler odası gibi yapılabilecekler veya yapılamayacaklar gibi alt sınırları olmadığı için sizin, o normları istediğiniz gibi dejenere edebileceğiniz, manipülasyon yapabileceğiniz ahlaki ve mesleki yapı var. İkincisi de medyanın ekonomik bağımsızlığı olmadığı için editoryal bağımsızlığı da olamıyor. Ekonomik bağımlılığınızı artırdığınız ölçüde kendini siyasal iktidarla iyi geçinmek zorunda hisseden, onlara bağımlı yapılar hâline geliyorsunuz. Editoryal yapılarınız yok oluyor. Askerî darbe süreçlerini hazırlayanlar bunu çok iyi kullandı. Medyayı ideolojik aygıt olarak çok iyi kullandılar. Medyanın içinde bulunduğu durumu gördüler ve ona göre davrandılar.
   </p>
   <p>
    <strong>
     -Nasıl?
    </strong>
   </p>
   <p>
    Ekonomik ve siyasi istikrarsızlığı nasıl yansıtabilirsiniz? Kaos ortamını halka nasıl yansıtabilirsiniz? En iyi medya ile yansıtabilirsiniz. O zaman medyada çok iyi araçlara sahip olacaksınız ve o araçları kullanarak istediğiniz kaos ortamının var olduğu duygusunu halkta uyandıracaksınız.
   </p>
   <p>
    <strong>
     -Akis, Öncü, Yön gibi yayın organları ve bazı gazeteciler bazı dönemlerde inisiyatif alıyor. Yine 28 Şubat andıcında kullanılacak gazetecilerin isimleri var. Balyoz’da da aynı kişiler karşımıza çıkıyor? Medyada da bir cunta damarı mı var?
    </strong>
   </p>
   <p>
    Öncü gazetesi en tipik örneği. Gazete sahipleri alınıyor başka kişilere devrediyor, onlar üzerinden sürdürülen bir şey var. Ama burada paradoks şudur; Türkiye’de darbe dönemlerindeki medyanın konumunu biricik suçlayıcı etken olarak görmemek gerekir. Akis, darbe sürecini etkileyen, tetikleyen bir dergi olarak görülmekle beraber DP döneminde Akis’in yazarları içeridedir. DP, Zafer gazetesi gibi bazı gazeteleri desteklemiş, kendisine muhalif olanları da önlerini kesip hapse atmış. Yaptırım değil, cezai müeyyide uyguluyor. 12 Mart döneminde de var; belli gazeteler kapatılıyor, bazı yazarlar tutuklanıyor. Tercüman gazetesi ise en parlak ve altın dönemlerini yaşıyor. Buradaki mesele; sivil veya askerî iktidar olarak medyayı kullanılabilir, ulaşılabilir ve manipüle edilebilir olarak görmenizde. Buradaki sorun da iki önemli zafiyetinden kaynaklanıyor. Kendi editoryal özerkliğini savunabilen, yasalarla korunabilen ve hukuki ontolojisi bütün çalışanlar tarafından içselleştirilmiş bir sektöre karşı bunu yapmak hiç de kolay değildir. Avrupa’da olduğu gibi. Bizde başından beri Cumhuriyet’in kurucuları finansmanını üstleniyor, çeşitli gazeteler kuruyor veya kurduruyorlar ve ondan sonra sürekli bağımlı bir medya anomalisinden söz ediyoruz.
   </p>
   <p>
    <strong>
     -Medyada darbe sempatizanlığı yok mu?
    </strong>
   </p>
   <p>
    İsim isim zikredip belli insanları zan altına almaktan imtina ederim, birkaç isim dışında, onlar andıç belgelerinde yer aldı. Onun dışında şu söylenebilir; temel olarak Türkiye’deki medyada ‘ezel ebed devlet’ duygu ve düşüncesi, yani devletin öncelikle korunması, halkın ve milletin değil, devletin bekası diye tanımlayabileceğimiz refleks son derece gelişiktir. Bunu millî hasletler gibi bir gerekçe ile yaptıklarını size rahatlıkla izah edebilirler. Bu üç aşağı beş yukarı askerin ruh haletinden farklı bir şey değil, o da devleti kurtarmaya çalışılıyor.
   </p>
   <p>
    <strong>
     -‘Medyanın genlerinde darbecilik var’ sözünü siz nasıl değerlendiriyorsunuz?
    </strong>
   </p>
   <p>
    Bunu ancak darbe döneminde söylerseniz bir şey ifade eder. Siz bir darbe sürecine açıktan tavır almış, gerekirse kaleminizi kırmış bir gazeteciyseniz bu sözünüzün anlamı olur. Onun dışında son derece mutedil bir dönemde kendi sektörünüze böyle bir eleştiri yapıyorsanız üstelik öyle bir sürecin parçası olmuşsanız, siz brifinglere gitmiş, genelkurmay başkanı geldiğinde onu ayakta karşılamış iseniz, askerî vesayetin sorgulandığı dönemde bunları söylemenizin kıymeti kalmıyor. Gelecekte aynı durumu sergilemeyeceğiniz anlamına gelmiyor. 28 Şubat sürecinde o brifinglere gitmeyen veya işsiz kalan gazeteciler vardı. 12 Eylül’de, 12 Mart’ta, 27 Mayıs’ta da bir grup gazeteci vardı direndiler, az sayıları ama bu mesleğin onurluları onlar. ‘Biz vasattık, bu vasatta da bir gen vardı’ duygusunu yaratırsanız, ‘ben hepiniz kadar kötüydüm’ demiş oluyorsunuz. Hayır, bu mesleğin iyileri, seçkinleri var, vardı. Onlar bu darbe dönemlerinde bir duruş sergiledi ve o genin aslında sadece kişiselleşmiş bir gen-korku olduğu ortaya çıkmış oldu. Kenan Evren, ‘Ne dediler?’ diye bir kitap yazdı. Orada darbe öncesi ve sonrası kim ne demiş görebilirsiniz. Türkiye’nin solda ve sağda bütün yazarlarının çok büyük bir ekseriyetinin 12 Eylül’ü nasıl alkışladığını görüyorsunuz. Bu bir samimiyet testiydi. 12 Eylül’de darbeyi alkışlayanlar 12 Eylül’den uzaklaşıldığı ölçüde darbe karşıtı kesildi. 12 Mart’ın aslında solcu bir darbe olduğu halet-i ruhiyesindeki kimi yazarlar, 12 Mart’ı alkışlayarak karşıladı, sonra Ziverbey’de işkence gördüler. Bu iş böyle. Ayı ile yatağa girmek meselesi. Ayı ile yatağa girecekseniz başınıza geleceklere katlanacaksınız.
   </p>
   <p>
    <strong>
     -27 Mayıs’tan 28 Şubat’a bu işlere karışan bazı gazetecilerin de başına bir şey gelmiyor, yollarına devam ediyorlar?
    </strong>
   </p>
   <p>
    Sadece gazeteciler değil, kanaat önderleri de o dönemde pozitif görüşler açıklayabildi. Neden kaynaklanıyor bu? ‘Kan duracak, artık insanlar ölmeyecek’ diyor. Hâlâ bugün 12 Eylül askerî darbesini savunanlar var.
   </p>
   <p>
    <strong>
     -Bunun illüzyon olduğunu bilmiyorlar mı?
    </strong>
   </p>
   <p>
    Size o illüzyon gösterildiğinde bir şekilde inanıyorsunuz, ta ki senin çocuğun alınıncaya kadar. Senin çocuğunu alacak, işkenceye çekecek, asacak, belki de kaybedecek.
   </p>
   <p>
    <strong>
     -Medya açısından bir özeleştiri süreci yaşanması gerekmiyor mu?
    </strong>
   </p>
   <p>
    Darbeleri Araştırma Komisyonu sonuç maddelerinde, bir hakikat komisyonu kurulması gerektiği ifade edildi. Güney Afrika’da, Arjantin’de geçmişte darbecilerle hesaplaşılmasını sağlayan önemli mekanizmalar var. O süreçlerde o suçu işleyenler yasal olarak yargılanmaz, suçu işlediklerinde suçtan kaynaklanan mağdurlarla yüzleşirler. Bu yüzleşmenin kendisi o toplumun kendi günahlarından arınması ve uzlaşı içinde daha barışçı yaşayabilmesi için son derece önemli mekanizmalara dönüşür. Bizim medyamızda böylesine bir hesaplaşma süreci hiç yaşanmadı. Siyasetin altını çizdiği ‘dün dündür, bugün bugün’ anlayışı sadece siyasette değil, bizim medyada da geçerli. Biz gazetecilerin en önemli işlemlerinden biri fikr-i takip. Toplumsal hafızayı gazeteciler temsil eder. Gazeteciler kendi fikr-i takibini, mesleki ontolojisinin takibini yapamaz bir hâldeyiz. Siz insanlara ‘Sen 12 Eylül’de Kenan Evren ve arkadaşlarına evinde davet verdin mi?’ diye sorduğunuzda; o ‘Verdim, utanıyorum’ demiyor da dönüp 28 Şubat mağduriyetinden bahsediyor. Bir artı bir eksiyi götürüyor, ortada sıfır kalıyor. Bizim kendi hakikat komisyonlarımızı kurup siyaset ve askerî darbeler tarafından nasıl manipüle edildiğimizi konuşabilmemiz lazım. Gazeteciliğin evrensel değerlerinin yerleşmesi ve onların da kayıt olması lazım. Bizdeki mesleki normlara isterseniz uyarsınız, bir karineniz, vicdanınız onu da terbiye eden şeyler var, ideoloji, para, iş güvencesi. Onlar da kendi başına gerçek değil.
   </p>
   <p>
    <strong>
     -Batı’da yalan haber ve andıç gibi skandallara imza atan gazeteciler itibarlarını ve hatta mesleklerini kaybeder. Bizde tam tersine yükseliyorlar?
    </strong>
   </p>
   <p>
    Sadece andıç değil, bu ülkede bavulla para götüren gazeteci ne oldu? O bavulda bir milyon dolar vardı, ne oldu? Siz kendi mesleki kolektif hafızanızı oluşturmadığınız sürece bir süre sonra her şey dönüp dolaşıyor herkes kaldığı yerden hayata devam ediyor. Kendimize kişisel resmî ideolojiler inşa ediyoruz, orada kendi resmî tarihimizi kurguluyoruz. Darbe döneminde yapılanlar ve yaşatılanlar hiçbir zaman bir gazetecinin mesleki sabıkası içinde yer alan bir suça dönüşmüyor o orada kalıyor. Siz bir sonraki demokrasi çağrısı yapan kişiyseniz kaldığınız yerden size bakılmaya başlanıyor. 12 Eylül’de darbecileri alkışlıyor, 28 Şubat’ta darbecilerle arasındaki siyasal farklılık onu bir demokrasi kahramanı hâline getiriyor. Böyle şey olur mu? Çifte standartlarımız siyasette, medyada var olduğu sürece işin içinden çıkamaz hâle geliyoruz. Darbenin sonuçlarına değil, yani demokrasiyi ortadan kaldırma gerçekliğine odaklanmanız gerekirken diyorsunuz ki ‘27 Mayıs insanlara daha fazla özgürlük kazandırdı.’ Peki 12 Mart’ta neden aldı o zaman o özgürlükleri? Niye?
   </p>
   <p>
    <strong>
     -Öncü’den çıkan gazeteciler sonraki dönemde de ortaya çıkıyor? Tesadüf mü?
    </strong>
   </p>
   <p>
    Ben tesadüf olduğuna inanmıyorum. Ama ‘bunlar devletin bekasını korumakla görevli’ demek gibi komplo teorisini de dile getiremem. Kendi haddime uygun bulmam; çünkü elimde bir belge yok. Farklı darbeler döneminde farklı duruşlar sergileyen gazeteci tipolojisine de dikkat çekmek gerekir.
   </p>
   <hr/>
   <h3>
    <span>
     Rıdvan Akar kimdir?
    </span>
   </h3>
   <p>
    1961 yılında Sivas’ın Zara ilçesinde doğdu. Gazi Üniversitesi İktisadi Bilimler Fakültesi’ni bitirdi. 1987’de İstanbul Üniversitesi İktisat Fakültesi Maliye Bölümü’nde yüksek lisansını tamamladı. Çeşitli ajans, dergi ve gazetelerde çalıştı. Yakın tarihi konu alan belgesellere ve kitaplara imza attı. Akar, CNNTürk’te belgesel çalışmalarını sürdürüyor.
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-34874-askerler-gibi-once-devletin-bekasi-diyen-gazeteciler-var.html), [web.archive.org (arşiv bağlantısı)](http://web.archive.org/web/20130914080502/http://www.aksiyon.com.tr:80/aksiyon/haber-34874-askerler-gibi-once-devletin-bekasi-diyen-gazeteciler-var.html)
