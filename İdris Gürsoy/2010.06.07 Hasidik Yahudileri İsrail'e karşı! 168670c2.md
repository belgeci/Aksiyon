# Hasidik Yahudileri İsrail’e karşı!

*İdris Gürsoy 2010.06.07*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Hasidikleri ellerinde Türk bayrağıyla sokaklara döken Başbakan Erdoğan, insanlığın vicdanına hitap eden söylemi ile Yahudi destekçilerini daha da artırırken, İsrail’i iyice yalnızlaştıracaktır.
  </font>
 </div>
 <div id="newsText">
  <font class="detail-text">
   <p>
    <p class="MsoNormal">
     Mavi Marmara’ya yapılan kanlı baskından sonra İsrail’e tepkiler çığ gibi büyüdü. Dünyanın çeşitli şehirlerinde protesto eylemleri yapıldı. Ancak bir fotoğraf vardı ki “Onlarda mı İsrail’e tepki gösteriyor?” denmesine sebep oldu. New York’ta Birleşmiş Milletler (BM) binası önündeki gösteriye ellerinde Türk bayraklarıyla Yahudiler de katılmıştı. Siyah fötr şapkalı, uzun zülüf ve sakalları ile birçok Yahudi, İsrail devletini kınıyordu. Bütün dünyanın gördüğü fotoğraf, İsrail’in politikalarını Yahudilerin de tasvip etmediğini ve tepkilerin adresinin hükûmet olması gerektiğini gösteriyordu. “İsrail sorunu” Yahudileri de rahatsız ediyordu ve bu tek kare bile Netanyahu hükûmetinin tepkileri ‘antisemitizm’ diye gösterme çabasını etkisiz kılıyordu. İsrail karşıtı gösterilere katılan binlerce Yahudi de mi Yahudi düşmanıydı?
    </p>
    <p class="MsoNormal">
     Peki, elinde Türk bayrakları ile İsrail’i protesto eden bu Yahudiler kim? Neden İsrail hükûmetinin politikalarına karşı çıkıyorlar? Bu Yahudi grubunun adı Hasidik. İbranice’de ‘hasid’, ‘sadık’, ‘mümin’ anlamına geliyor. “Gerçek Yahudiler bizleriz.” diyorlar.
     <span>
     </span>
    </p>
    <p class="MsoNormal">
     ABD’de en yoğun yaşadıkları yer olan Brooklyn’de birçoğunu yakından gözlemlediğim Hasidikler, dinlerine ve köklerine bağlılıklarıyla biliniyor. Yaşam tarzları, ibadet şekilleri ve kıyafet tercihleri ile diğer Yahudilerden ayrılıyorlar. Erkekler siyah pardösü, beyaz gömlek, geniş kenarlı fötr şapka; kadınlar topuklarına kadar uzun etek ve eldiven giyiyor. Evlendikten sonra da ya başlarını kapatıyor ya da peruk takıyorlar.
    </p>
    <p class="MsoNormal">
     Hasidikler, kendileri dışındaki Yahudileri yeterince dindar olmamak ve dini siyasete alet etmekle eleştiriyor. Siyonizme de, siyasal Yahudiliğe de karşılar. İsrail devletini desteklemiyorlar. Orta Doğu’daki şiddet ve terörün sebebi olarak İsrail’in politikalarını görüyorlar. Gazze’deki kuşatmanın son bulmasını istiyorlar. Başkan Barack Obama’nın diplomasiyi öne çıkaran politikalarının doğru olduğuna inanıyor, “Biz Siyonist değiliz. Siyonistlerden korkup geri adım atma.” diyorlar.
    </p>
    <p class="MsoNormal">
     Hasidik hareketi, bütün Yahudilerin Siyonist olmadığını belirtiyor. Siyonizmin kural ve uygulamalarının Yahudiliğe aykırı olduğunu savunuyor. Hasidikler, “İsrail rejiminin varlığını Yahudiliğe aykırı” görüyor. Yahudilerle Siyonistlerin ayrı olduğunu dünyaya kabul ettirmeye çalışıyorlar. İsrail devletinin Yahudiliği siyasallaştırıp Siyonizm olarak dünyanın önüne koyduğunu, din ile siyasetin ayrılması gerektiğini savunuyorlar. İsrail yönetimini kendilerine meşruiyet kazandırmak için Yahudi elbisesi giymekle suçluyorlar.
     <span>
     </span>
    </p>
    <p class="MsoNormal">
     İlginçtir, İsrail devletinin başbakan, bakan ve askerî yetkilileri, Türk hükûmetini ve Başbakan Recep Tayyip Erdoğan’ı “İslami kökenden gelmek, fundamentalist, Yahudi düşmanı, antisemitist” olmakla suçluyor; Türkiye’de ise sık sık orduya mesaj vererek laikliğin elden gittiğini belirtiyor ve Türk Silahlı Kuvvetleri’ne askerî müdahalelerle hükûmete dur demesi çağrısında bulunuyor. İsrail verdiği bu mesajlarla aslında AK Parti hükûmetini düşürmeyi amaçlıyor. Hasidikler ise bu çizgileri aşanın aslında İsrail olduğunu açıkça söylüyor.
    </p>
    <p class="MsoNormal">
     Hasidikler, ‘Peygamberlerin getirdiği mesajların takip edilmesi hâlinde bütün düşmanlıkların son bulacağını, Müslümanlar ve Yahudilerin yüzlerce yıl Filistin’de ve dünyanın başka yerlerinde barış ve huzur içinde birlikte yaşadığını, Yahudilik dininin peygamberi Hz. Mûsâ’nın, büyük ilahî peygamberlerden biri olduğunu’ dile getiriyor.
    </p>
    <p class="MsoNormal">
     Hasidikler, ibadet ve tefekkür ağırlıklı bir hayat yaşıyorlar. Amerikan yaşam tarzı ve kültürünü kabul etmiyorlar. Bu yüzden televizyon, sinema, spor ve müzikten uzak durmaya çalışıyorlar. Çocuklarını devlet okullarına ya da üniversitelere göndermiyorlar. Özel okullarda Tevrat’a göre eğitiyorlar. Kendilerini Amerikalı, Polonyalı ya da İsrailli olarak değil, Hasidik diye tanıtıyorlar.
    </p>
    <p class="MsoNormal">
     Hasidik hareket, 18. yüzyılda Doğu Avrupa’da
     <span>
     </span>
     Rabi İsrael ben Eliezer (1700-1760, Ukrayna) tarafından başlatıldı. Doğu Avrupa’da binlerce Yahudi büyük hızla Hasidik harekete katıldı. Yahudi âleminin ruhani canlanışı üzerinde çok büyük bir etki yaptı. Hasidik inancının özünü oluşturan Besht öğretileri, Tanrı’nın bütün varlıklar içindeki gizemli varlığını yaşamın bütün alanlarına yayma amacı taşıyor.
    </p>
    <p class="MsoNormal">
     Hasidik grupları, Avrupa’da kurucularının doğum yerlerinin isimleriyle anılıyorlar, Amerika’da 4-5 tane daha benzer grup var. Bugün Hasidizme bağlı en ünlü ve en etken grup, merkezi New York’ta bulunan Lubavitcherler. Adlarını yıllarca hanedanlarının merkezliğini yapmış olan şehirden alan Lubavitchlilerin dünya çapındaki en kalabalık cemaatlerden biri olduğu kabul ediliyor. Bu grupların Amerika’daki nüfusu 250 bini buluyor.
    </p>
    <p class="MsoNormal">
     II. Dünya Savaşı’ndan sonra tüm önemli Hasidizm merkezleri Amerika’ya taşınmak zorunda kaldı. Siyonizm’e ve İsrail devletine karşı tutumlarından dolayı, İsrail’i değil, Amerika’yı tercih ettiler. İngiltere, Kanada, Fransa, Belçika ve Avustralya, diğer küçük grupların yaşadığı ülkeler. Koşer (domuz eti bulunmayan) gıdaların satıldığı lokantalar, iş yerleri, kültür merkezleri, dinî okulları ve sinagogları ile Yahudi mahallelerinde hayatlarını sürdürüyorlar.
    </p>
    <p class="MsoNormal">
     Başbakan Recep Tayyip Erdoğan, İsrail hükûmetini eleştirirken, Yahudilere yönelebilecek ırkçı yaklaşımlardan kaçınılmasını istedi. İsrail hükûmetiyle İsrail halkını da konuşmasında ayırdı. Mavi Marmara gemisine saldırıdan sonra Türk Yahudilerine karşı hiçbir olumsuz eylemin yapılmamasını istedi. İsrail sorununun çözümü için Yahudilerin desteği de alınmalıydı. Bunun için öncelikle İsrail’i protesto edenlerin, pankart taşıyanların bütün Yahudileri suçlayan söylemlerden vazgeçilmesi gerekliydi.
    </p>
    <p class="MsoNormal">
     Türkiye’nin barış çabalarının sonuca ulaşması, öncelikle ırkçı bir dil kullanmamasına bağlı. Hasidikleri ellerinde Türk bayrağı sokaklara döken Başbakan Erdoğan, insanlığın vicdanına hitap eden söylemi ile destekçilerini daha da artırırken, İsrail’i iyice yalnızlaştırıyor. Kendi halkı ve dindaşlarının bile tasvip etmediği politikalarla İsrail devleti nereye kadar gidebilir?
    </p>
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-26943-hasidik-yahudileri-israile-karsi.html), [web.archive.org (arşiv bağlantısı)](http://web.archive.org/web/20121125100302/http://www.aksiyon.com.tr:80/aksiyon/haber-26943-hasidik-yahudileri-israile-karsi.html)
