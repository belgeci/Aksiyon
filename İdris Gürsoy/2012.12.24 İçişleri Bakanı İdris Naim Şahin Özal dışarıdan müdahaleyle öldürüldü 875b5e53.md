# İçişleri Bakanı İdris Naim Şahin: Özal dışarıdan müdahaleyle öldürüldü

*İdris Gürsoy 2012.12.24*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   İçişleri Bakanı İdris Naim Şahin ile başta terör olmak üzere önemli gündem maddelerini konuştuk. Şahin, Özal’ın ölümüyle ilgili “Zehir var, zehirlenme yok; bu bana çok tatminkâr gelmiyor.” diyor.
  </font>
 </div>
 <div id="newsText">
  <font class="detail-text">
   <p>
    <img alt="" height="299" src="http://web.archive.org/web/20121229214655im_/http://medya.aksiyon.com.tr/aksiyon/2012/12/24/idris-idris-naim-sahin-(5).jpg">
     Jandarma Genel Komutanlığı’nın yanından geçip içeri giriyoruz. Nice olağanüstü dönemlere şahit olmuş İçişleri Bakanlığı koridorlarında sessizlik hâkim. Bazı odaların kapısı sadece özel görevlilere açık. Bakan İdris Naim Şahin’in masasında ülkenin dört tarafından gelen asayiş olaylarıyla ilgili bilgilerin rapor edildiği notlar dikkat çekiyor. Tarih, yer ve olay… Bazı isimlerin üzeri çizilmiş. Röportaj sırasında bu notlardan da istifade edip terör örgütü PKK’ya ait sığınaklarda ele geçirilen malzemeleri sıralıyor. Saydıkları arasında dikiş makinesine kadar yok, yok.
    </img>
   </p>
   <p>
    Türkiye’deki en önemli kurumların başında İçişleri Bakanlığı geliyor. Terörle mücadele, son zamanlarda askerle birlikte, koordinasyon içinde yürütülüyor. Ergenekon davalarında sona gelindiği, Turgut Özal’ın ölümü gibi pek çok şüpheli olayın dosyasının yeniden açıldığı, PKK-KCK operasyonlarının sürdüğü bir dönemde İçişleri Bakanı’nın kapısını çalıyoruz. Tarihî kavşakta kabinede en çok hedef olan bakanlardan İdris Naim Şahin. Her gün Meclis’te BDP’lilerle yaka paça oluyor. Terör örgütünün şehir uzantısı KCK operasyonlarından dolayı bazı demokrat kalemler de eleştiri oklarını ona yöneltiyor. Sanıldığının aksine rahat bir görüntü çiziyor. İstanbul Hukuk mezunu. Kaymakamlık ve mülkiye başmüfettişliği görevlerinden sonra siyasete girdiği için oturduğu koltuğa yabancılık çekmiyor. Bakanlığı ve işleyişi biliyor. Sorularımızı cevaplarken “Bizim araştırmamıza göre Özal dışarıdan müdahaleyle öldürüldü.”, “Devletin güvenlik birimleri arasında görüş birliği var; KCK, son darbe girişimidir. Terörle mücadelede proaktif dönem başladı.” gibi önemli açıklamalarda bulunuyor. Son zamanlarda İran’ın örgüte nefes aldırdığını da anlatıyor.
   </p>
   <p>
    <strong>
     -Rahmetli Cumhurbaşkanı Turgut Özal’ın ölümüyle ilgili tartışmalar sürüyor. Adli Tıp raporu savcılıkta. İçişleri Bakanlığı’nın bu konuda yaptığı çalışmada ulaştığı sonuçlar nelerdir?
    </strong>
   </p>
   <p>
    Rahmetli Cumhurbaşkanımız Turgut Özal’ın vefatındaki sis perdesi hâlen korunmaktadır. Cumhurbaşkanlığı Devlet Denetleme Kurulu, ölümün gizli bir senaryonun hayata geçirilmesiyle, dışarıdan bir müdahaleyle olabileceği sonucuna varmıştır. O çalışmada da bakanlığımız müfettişleri görev almışlardır ve kabrin açılmasını özellikle önermişlerdir. Müfettişlerimiz, tüm araştırma-soruşturma yapan elemanlar gibi maddi bulgularla, onların arasında var olan kopuk alanları, yani elde edemedikleri, erişemedikleri birtakım bilgileri, belgeleri, tecrübeye dayalı sezgilerle kıymetlendirerek bir sonuç oluşturma yeteneğine sahiptirler. Nitekim kabrin açılması konusunda da öneride bulunmuşlardır.
   </p>
   <p>
    <strong>
     -Adli Tıp Kurumu’nun raporu sizi tatmin etti mi?
    </strong>
   </p>
   <p>
    ‘Zehir var ama zehirlenme yok’ şeklinde ilk anda mantığı zorlayan değerlendirme var ama bu nihayet tıbbi bir konudur, yani tıp ilminin açıklayacağı bir husustur. Biz kendimiz temel mantık kurallarıyla bazen her şeyi tam değerlendiremeyebiliriz. Yani zehir var, zehirlenme yok; çok tatminkâr gelmiyor. Ama gene biliyoruz ki sağlıklı her insanın vücudunda her zaman belli bir düzeyde zehir var. Şimdi bunu bilmeden o rapor ilk anda yadırganan bir rapor oldu. Bundan sonrasını Adli Tıp Kurumu veya tıpta otorite diğer kurumlar açıklayacaktır. Yahut açıklayamayacak, konunun üzerine yeniden başka boyutlarıyla gidilmeye devam edilecektir.
   </p>
   <p>
    <strong>
     -Faili meçhul dosyaları yeniden açılıyor. Bu dönemler artık geride kaldı diyebiliyor musunuz?
    </strong>
   </p>
   <p>
    Bugünkü dinamiklerimizi, bugünkü anlayışımızı, algımızı koruduğumuz müddetçe ve bugünün gerçekleriyle yarını değerlendirirsek, faili meçhuller bugün itibariyle tarih olmuştur, yarın itibariyle de hayal olmuştur.
   </p>
   <p>
    <strong>
     -Darbeler…
    </strong>
   </p>
   <p>
    Darbeler de yine aynı şekilde dünün birer olumsuz acı gerçeği olarak kalmışlardır.
   </p>
   <p>
    <strong>
     -Darbeleri Araştırma Komisyonu’nun çalışmalarını nasıl değerlendiriyorsunuz? Bakanlık olarak bu çalışmalara nasıl bir katkı verdiniz?
    </strong>
   </p>
   <p>
    Faili meçhulleri ve darbeleri araştıran komisyon, çalışmalarını elden geldiğince kapsamlı ve titiz bir şekilde yaptı. Bu her şeyden önce, Türkiye Büyük Millet Meclisi’nin, millî iradenin bir inisiyatifidir. Çalışmanın bizatihi kendisi, komisyonun oluşumu itibariyle önem taşır, siyaseten değerlidir. Komisyonun vardığı sonuçlarda net olan konular var, şüphe taşıdıkları konular var. Bunlar nihai sonuçlar değildir. İlgili kurumlara, yargı ve idare makamlarına ipucu teşkil edecek, dikkate alınıp değerlendirilmesi gereken sonuçlardır. Yani araştırma komisyonunun raporları yaptırım gücü olan raporlar değil ama bu görülmemesi, bakılmaması, dikkate alınmaması gerektiği anlamına gelmez. Tam aksine bütün kurumlar için bir anlamda ihbar ve uyarı raporlarıdır. Bu yönüyle de değerlendirilmektedir, değerlendirilecektir.
   </p>
   <p>
    <strong>
     -KCK operasyonları sebebi ile hedef hâline geldiniz. KCK yapılanmasının amacı neydi? Operasyonların önemi nedir?
    </strong>
   </p>
   <p>
    Türkiye için önemli bir dönüm noktasıdır. KCK bir darbe yapılanmasıdır. Ama o darbe yapılanması darbesini yapamadan karşı tedbirlerle önlenmiştir. Bu önemli operasyonda devlet, duyarlılığını ve öngörüsünü ortaya koymuştur. Eğer KCK’ya karşı hukuki mücadelemizi yapamamış olsaydık, KCK muhtemelen kendine göre bir darbeye yeltenecekti. Bu önlenmiştir, yani son dönemde önlenen en önemli darbe teşebbüsü, darbe yapılanması KCK’dır. Ancak herkes bulunduğu yerin merkez olduğuna, yapmaya niyetlendiği işin de doğru iş olduğuna inanır. Bazen o kadar inanarak konuşuyorlar ki, ya da en azından öyle görünüyor, kendine göre doğru olduğuna inanmasa bu kadar çırpınmaz diye düşünüyorum. Ya inanıyor ya da zorbalık altında böyle konuşuyorlar. Duyduğuma göre KCK kalıntıları bunları ara sıra sigaya çekiyormuş. Okulların yakılması, öğretmenlerin kaçırılması, çocukların okullara gönderilmemesi konularında biraz sağduyulu açıklama yapılınca, KCK kalıntıları tarafından ikaz edilmişler. Onun üzerine şimdi yeni bir hamle yapmak mecburiyetindeler; İçişleri Bakanı’na karşı, Başbakan’a karşı, hükümete karşı…
   </p>
   <p>
    <img alt="" height="375" src="http://web.archive.org/web/20121229214655im_/http://medya.aksiyon.com.tr/aksiyon/2012/12/24/idris-idris-naim-sahin-(4).jpg"/>
   </p>
   <p>
    <strong>
     -Dağda ve şehirde uzantıları olan bir örgütle mücadele ediyorsunuz. Nasıl bir yapı var karşımızda?
    </strong>
   </p>
   <p>
    Hayatlarında bir pratik yok, varsa mağarada yaşam pratiği var. O mağaradaki yaşamda da mesela 13 Aralık’ta icra edilen Şırnak Uludere Besler Dereler bölgesindeki operasyonlarda 13 sığınak bulunuyor. Bir kısmı yaşam malzemelerinin depolandığı sığınak, bir kısmı insanların da yaşayabileceği ve eşyaların konulduğu mağara. Çıkan malzemeler; 30 tane kalaşnikof piyade tüfeği, 10 çuval bayan iç çamaşırı, 8 çuval bayan peti, 100 kilo makarna, 175 kilo kuru fasulye, 50 paket maya, 60 kilo bulgur, 22 battaniye, 45 kilo mercimek, 25 kilo şeker, 12 Mekap ayakkabı, 120 kilo ayçiçeği yağı, çok miktarda doğum kontrol ilacı...
   </p>
   <p>
    <strong>
     - Doğum kontrol ilacı… İlginç.
    </strong>
   </p>
   <p>
    Son zamanlarda çok miktarda çıkıyor. Daha öncekilerde gebelik testi kitleri vardı. Bunları biz kamuoyuyla nezaketsizlik olur diye paylaşmak istemiyoruz. Şimdi pratikleri bu. Buradan gelip bir dünya kurma peşinde bu örgüt, KCK bunun şehir yapılanması. Yani yaşamak ve saldırmak için her şey var. Ama ben hep söylüyorum, çocukları kadınları kaçırarak oralarda katlediyorlar, özellikle kadınların namuslarını, ırzlarını kirletiyorlar, bunu da nihayet belgelemiş oldular. Doğum kontrol hapları, gebelik testi kitleri mağaralarda artık normal yaşam malzemesi olarak ele geçiriliyor. Şimdi bunların hayatta diktikleri bir ağaç yok, ama yaktıkları, kestikleri çok. Yaptıkları bir bina yok, ektikleri bir tarla yok, okuttukları bir çocuk yok, doğru yaptıkları hiçbir iş yok. Ancak bir konuda başarılılar, yakın zamanda Meclis’te de söyledim. Bir şeyin üretimine önem veriyorlar; Hint keneviri... Onu iyi üretiyorlar, iyi ürettiriyorlar. Milyonlarca Hint keneviri ekimini iyi organize ediyorlar. Onun üzerinden de ticaretini yaparak para kazanıyorlar. Hint keneviri ekim ve ticaretinin milyar doları geçen bir döngüsü var. Onun üzerinden de insanları, gençleri uyuşturarak zehirliyorlar, öldürüyorlar. Bu kadar acımasız bir örgüt.
   </p>
   <p>
    <img alt="" height="324" src="http://web.archive.org/web/20121229214655im_/http://medya.aksiyon.com.tr/aksiyon/2012/12/24/idris-idris-naim-sahin-(3).jpg"/>
   </p>
   <p>
    <strong>
     -KCK operasyonları yapılmasaydı ne olurdu?
    </strong>
   </p>
   <p>
    KCK, örgütün şehirlere uzanan yapısıdır. Bu yapıya yönelik adli operasyonlarla karşı tedbir alınmıştır. Eğer tedbir alınmasaydı, bu operasyonlar yapılmasaydı, kendilerine göre bir darbe teşebbüsüne gireceklerdi. KCK artık Türkiye’de kamuoyunun gündeminde alt sıralara düşmeye başlamıştır. Bu, Türkiye’de devletin ve başta güvenlik güçlerimiz olmak üzere ilgili makamların ortak başarısıdır. Devletin varlığı, ülkenin bütünlüğü bir tehdit ve tehlikeden korunmuştur. Bunu gelecekte ülke tarihini yazanlar çok daha sağlıklı ve objektif değerlendireceklerdir. Devlet olarak KCK operasyonlarının başlangıç kararını vermek çok zordu. Değişik açılardan zordu, ama verilmemiş olmasını hayal etmek istemiyorum. Bugün kamuoyunu rahatsız edici gündem olmaktan çıkması, sadece ilgili kurumların takibinde olan bir konu hâline indirgenmiş olması ortak bir başarıdır. Devletimizin ve milletimizin başarısıdır.
   </p>
   <p>
    <strong>
     -Terörle mücadelede daha önceki dönemlerde kışın operasyonlar durdurulurdu. PKK ile mücadelede yeni konsept nedir?
    </strong>
   </p>
   <p>
    Örgüt ve uzantılarının kış dönemindeki eylemsizliği doğal şartlardan kaynaklanan bir durumdur. Eğer kış gelmese, kar yağmasa terör örgütü saldırılarına, eylemlerine, katliamlarına bir gün bile ara vermez. Ama geçmişte belki farklı bir değerlendirmeden dolayı, terör örgütü eylemsizlik dönemine girdiği anda güvenlik güçlerimiz de ona bağlı olarak bekleme dönemine girmekteydi. Terörle mücadele, örgütün eylemini, saldırısını beklemeden proaktif olarak yürütülmelidir. Eylem yokluğu terör örgütünün yok olduğu anlamına gelmez. Tam aksine, ikmal yaptığı, dinlendiği, güç tazelediği anlamına gelir. O bakımdan bizim terörle mücadeledeki ilkemiz, terör örgütü eylem yapamaz, kan dökemez hâle gelinceye kadar, takip ve mücadeleye devam edilmesidir. Bu benim değil, devletin görüşüdür. Herkes kendini korumak, güvenliğini sağlamak durumunda olduğu gibi; devlet de, hem halkın ve vatandaşların güvenliğini hem de kendi güvenliğini, kendi varlığını ve emniyetini korumak durumundadır ki, ülkenin güvenliğini, milletin huzurunu sağlayabilsin.
   </p>
   <p>
    <strong>
     -Devlette bu konuda tam bir görüş birliği var mı?
    </strong>
   </p>
   <p>
    Terörle mücadeleyi terör örgütü yönetmemeli. Mücadelenin şeklini, zamanını ve yöntemini, tehlikenin muhatabı olan devlet kendisi belirlemelidir. Terör örgütü duracak, biz de duracağız; terör örgütü gelecek biz de gideceğiz… Hayır, bu şekilde olmaz. O gelmeden biz gideceğiz. O vurmadan biz yakalayacağız. Şu anda yapılan budur. Güvenlik güçlerimizin Güneydoğu kırsalında ele geçirdiği sığınak sayısı 200 civarında. Güvenlik güçlerimiz bu ülkenin bölünmezliği, bu devletin varlığı, bu milletin birliği adına tarih yazıyor. Ben bunu İçişleri Bakanı olarak göğsümü gere gere ve bir vicdani sorumluluk duygusu içerisinde rahatlıkla ifade ediyorum. Bununla birlikte, bizim terörle mücadelemizde, uluslararası kurumlar nezdinde hukuki yönden bizi zora sokacak insan hakları ihlali gündeme gelmemiştir. Allah’a şükür, bu da büyük bir başarıdır.
   </p>
   <p>
    <strong>
     -PKK/KCK, hangi ülkelerden elaman, para ve silah yardımı alıyor?
    </strong>
   </p>
   <p>
    Örgüt içerisinde, yabancı ülke menşeli kişilerin faaliyet yürüttüğü bilinmektedir. Bu kapsamda, bölücü örgütün yurtiçinde faaliyet gösteren silahlı militanlarından 250’sinin Suriye, 120’sinin İran ve 50’sinin ise Irak uyruklu olduğu değerlendirilmektedir. Bilindiği üzere, terör örgütleri, varlıklarını ve faaliyetlerini sürdürebilmek için silah, mühimmat, barınma, beslenme gibi giderlerini finanse etmek zorundadır. Nitekim bölücü örgüt, gerek Avrupa’dan, gerekse Türkiye sınırına yakın bölgelerdeki kaçakçılık faaliyetlerinden gelirler elde etmekte. Örgüt, Avrupa genelinde para toplama kampanyaları düzenlemekte, buradan yıllık 20 milyon avro civarında gelir elde etmektedir. Yine sınır bölgelerinde, uyuşturucu trafiğinden ve diğer kaçak mallardan alınan haraçlar, İran, Irak ve Suriye’den bağış, kampanya, vergilendirme adı altında elde edilen gelirler, terör örgütünün finansını karşılamaktadır.
   </p>
   <p>
    <strong>
     -Terör örgütüne yabancı ülkeler tarafından silah yardımı yapıldığına dair somut bir bilgi var mı?
    </strong>
   </p>
   <p>
    Olmamakla birlikte, bölücü örgütün Suriye, Irak gibi ülkelerdeki otorite boşlukları nedeniyle bu ülkelerde silah kaçakçılarından rahatlıkla patlayıcı madde ve silah temin ettiği alınan bilgilerdendir. Yine Suriye’de yaşanan olaylar nedeniyle, son dönemde Suriye ordusuna ait önemli miktarda silah ve patlayıcı maddenin örgütün eline geçtiği yönünde bilgiler bulunmaktadır.
   </p>
   <p>
    <strong>
     -Terör örgütüne mensup kişilerden  iadesini talep ettiğiniz kaçı iade edildi? Hangi ülkeler bu konuda zorluk çıkarıyor?
    </strong>
   </p>
   <p>
    Adli makamlarımız tarafından ulusal ve uluslararası düzeyde aranırken yabancı memleketlerde son 20 yıl içerisinde yakalanan ve iadeleri sağlanan 18 PKK-KCK mensubu bulunmaktadır. Bu iadelerin 5’i Azerbaycan, 3’ü Kuzey Kıbrıs, 2’si Kazakistan, 2’si Almanya, 2’si Romanya, 1’i Türkmenistan, 1’i Hollanda, 1’i Ukrayna, 1’i de Rusya’dan gerçekleştirilmiştir. Genel olarak, terör bağlantılı suçlardan dolayı aranan şahısların iadelerini reddeden ülkelerin başını Almanya çekmekte, bunu İsviçre, Belçika ve Hollanda gibi Avrupa ülkelerinin takip ettiği gözlenmektedir. Terör suçlularının Türkiye’ye iadesi, Almanya (yüz 53’ü), İsviçre (yüzde 13’ü), Belçika (yüzde 8’i), Hollanda (yüzde 4’ü), Fransa (yüzde 3’ü) ve diğer ülkeler (yüzde 19’u) tarafından reddedilmiştir. Yine başta Almanya olmak üzere, bu ülkelerin, terör suçlarından aranan şahıslara, vatandaşlık, mültecilik ve siyasi sığınma hakkı vererek iade taleplerimizi reddetmesi, teröristlerin bu ülkeler tarafından Türkiye’ye karşı himaye altına alındığı izlenimini verdiği şeklinde değerlendirilmektedir.
   </p>
   <p>
    <strong>
     -El Kaide ve benzeri aşırı radikal örgütlerin Türkiye üzerinde ne kadar bir tehdit algısı oluşturduğu kanaatine sahipsiniz?
    </strong>
   </p>
   <p>
    Terörle mücadelemiz sadece PKK/KCK ile sınırlı kalmamakta, diğer terör örgütlerinin faaliyetleri de hassasiyetle takip edilmektedir. Bu minvalde, dini istismar eden terör örgütlerinden El Kaide’nin faaliyetleri büyük önem arz etmektedir. 2003 yılında İstanbul’da bomba yüklü kamyonetler ile eş zamanlı dört intihar saldırısında 3 polis ve 58 vatandaşımızı kaybetmemizin, 2008’de Gaziantep’te 1 polisimizin, İstanbul’da ABD Konsolosluğu önünde yine 3 polisimizin şehit olmasının acılarını unutmadık. Son dönemlerde ülkemize yönelik eylem ve tehdit arayışlarını artıran örgütün faaliyetleri, güvenlik güçlerimizce yakından takip edilmekte, önleyici istihbarat operasyonlarıyla örgütün ses getirici eylemlerine fırsat verilmemektedir. Hatırlayacağınız üzere, geçen sene Ankara’da, emniyet güçlerimizce yaklaşık 600 kilo civarında patlayıcı yakalanarak örgütün büyük bir eylem planı engellenmiştir. 2012 yılında El Kaide yanlısı gruplara yönelik operasyonlarda ise yakalanan 254 kişiden 79’u tutuklanmıştır.
   </p>
   <p>
    <strong>
     -Suriye’deki istikrarsızlığın, gerek sınıra yakın bölgelerimizde gerekse ülke genelinde iç güvenlik tehdidi anlamında nasıl yansımaları var? Sınır bölgelerinde yabancı istihbarat elemanlarının faaliyette oldukları iddiaları ne kadar gerçekçi ve sizin için ne kadar endişe kaynağı?
    </strong>
   </p>
   <p>
    Yaklaşık 900 kilometre sınırımızın bulunduğu Suriye’de yaşanan gelişmeler, güvenlik anlamında ülkemizi yakından ilgilendirmekte, bölgede görev yapan polis ve jandarma birimlerimiz tarafından gerekli güvenlik tedbirleri alınmaktadır. Özellikle bölücü terör örgütünün Suriye’deki otorite boşluğunu kazanıma çevirme arayışı malumunuzdur. Son süreçteki bombalı eylemlerde (Kayseri-Pınarbaşı, İzmir-Foça, Gaziantep-Şehitkâmil), Suriye üzerinden giriş yapan bombacı örgüt mensuplarının ve aktarılan patlayıcıların kullanıldığı tespit edilmiştir. Ayrıca, Akçakale gibi bazı ilçelerimizin sınıra çok yakın olması dolayısıyla, Suriye’deki çatışmalar sırasında seken kurşunlar ve atılan top-havan mermileri bu bölgelerde yaşayan vatandaşlarımıza isabet etmektedir. Bugüne kadar bu tür olaylar sebebiyle 5 vatandaşımız hayatını kaybetti, 15 vatandaşımız ise yaralandı. Suriye sınırında çatışma olduğu duyumu alınması ve gözlenmesi gibi durumlarda, tehlike arz edebilecek bölgelerimizde okullar tatil edilmekte ve vatandaşlarımıza sokağa çıkmamaları ve özellikle de sınıra yaklaşmamaları yönünde uyarılar yapılmaktadır. Ayrıca, sınır bölgelerimizde yabancı istihbarat elemanlarının faaliyetleriyle ilgili ve görevli kurumumuz MİT Müsteşarlığı’mızdır. Bu konuda kolluk birimlerimize ulaşan bilgi olursa ilgili kurumlarla paylaşılmaktadır.
   </p>
   <h3>
    <span>
     PKK-KCK, kenevir ekiminden büyük paralar kazanıyor
    </span>
   </h3>
   <p>
    <strong>
     -Uyuşturucu ve insan kaçakçılığı konusunda bir iyileşme görünüyor mu? Yoksa bölgedeki istikrarsızlıklar bunu daha fazla mı tetiklemektedir?
    </strong>
   </p>
   <p>
    Günümüzde suç çeşitleri ile işleniş biçimleri çok artmakta ve değişmektedir. Suç örgütleri; ulusal, bölgesel ve uluslararası boyutlarda yasadışı faaliyetlere girişmektedir. Güvenlik birimlerimiz de bu nitelikteki suçlarla mücadelesine kararlılıkla devam etmektedir. Uyuşturucuyla mücadele kapsamında gerçekleştirilen çalışmalar sonucunda, ele geçirilen eroin maddesi miktarı, AB üyesi ülkelerin tamamı tarafından gerçekleştirilen eroin yakalamalarını aşmıştır. AB’nin ülkemize ilişkin yayımladığı raporlarda uyuşturucuyla mücadeledeki başarımızdan övgüyle bahsedilmektedir. Birleşmiş Milletler’in 2012 Dünya Uyuşturucu Raporu’nda,Türkiye’nin 2010’da yakalamış olduğu 13 ton eroinle küresel eroin yakalamalarının yüzde 16’sını tek başına gerçekleştirdiği ifade edilmiştir. Avrupa’da yakalanan eroinin üçte ikisini de tek başına Türkiye yakalamıştır. Avrupa Birliği Uyuşturucu ve Uyuşturucu Bağımlılığı İzleme Merkezi’nin 2012 Raporu’na göre de 2010’da Avrupa genelinde 106 ton esrar yakalandığı, Türkiye’nin ise 44 ton esrarla bu miktarın yarısını tek başına yakaladığı ifade edilmiştir. Ülke insanımızı zehirleyen şebekelere, sokak satıcılarına karşı başlatılan planlı operasyonlar sonucunda da binlerce şüpheli şahıs yakalanmış, önemli miktarlarda uyuşturucu madde ele geçirilmiştir. Ayrıca uyuşturucu kullanımı ile mücadelede önemli adımlar atılmıştır. En somut adımlardan biri, Türkiye Uyuşturucu ve Uyuşturucu Bağımlılığı İzleme Merkezi’nin kurulmasıdır. Avrupa Uyuşturucu ve Uyuşturucu Bağımlılığı İzleme Merkezi’nin Türkiye irtibat noktası da olan bu birim, uyuşturucu kullanımıyla mücadelede ilgili kurum ve kuruluşlar arasında ulusal koordinasyonu sağlamakla görevlidir.
   </p>
   <p>
    <strong>
     -Terör örgütleri de uyuşturucudan önemli bir gelir ediyor değil mi?
    </strong>
   </p>
   <p>
    Uyuşturucu kaçakçılığından önemli miktarda finansman sağladıkları yapılan operasyonlarda açıkça ortaya çıkmıştır. Aralık 2012 itibarıyla, esrarda yüzde 53, eroinde yüzde 75, afyonda yüzde 56, metamfetaminde (uyarıcı özelliği olan sentetik bir madde) yüzde 163 ve kenevirde yüzde 93’lük bir yakalama artışı söz konusu olmuştur. Son yıllarda Türkiye’de en çok üretilen, tüketilen ve kaçakçılığı yapılan uyuşturucunun esrar olduğu görülmektedir. Kenevir ekimi ve esrar üretiminin özellikle Doğu ve Güneydoğu’da yoğunlaştığı görülmektedir. Son zamanlarda Kaçakçılık ve Organize Suçlarla Mücadele (KOM) birimlerince yürütülen operasyonlarda, PKK/KCK terör örgütünün Güneydoğu’da kenevir ekimini bizzat yönlendirdiği ve esrar ticaretinden çok önemli finansman sağladığı tespit edilmiştir.
   </p>
   <h3>
    <span>
     Yaralı teröristler İran’da tedavi ediliyor
    </span>
   </h3>
   <p>
    <strong>
     -İran’ın son dönemlerde ülkemize yönelik tehditlerde öne çıktığına dair basına yansıyan haberler ışığında, bakanlığınıza bağlı iç güvenlik birimlerinizde nasıl bir değerlendirme yapılmaktadır?
    </strong>
   </p>
   <p>
    PKK/KCK, İran’ı barınma, geçiş, eğitim, tedavi, eleman temini, propaganda, finansman temini, silah-mühimmat aktarımı gibi amaçlarla kullanmaktadır. Örgütün İran üzerinden yürüttüğü faaliyetlerin son dönemde yoğunluk kazandığı, İran’ın özellikle sınır bölgelerindeki güvenlik önlemlerine özen göstermediği müşahede edilmektedir. Ayrıca, İran’daki teröristlerin geçmiş yıllara nazaran daha rahat hareket ettikleri; üslenme, lojistik temini ve geçişlerde sorun yaşamadıkları, Irak sınırındaki operasyonlar nedeniyle İran üzerinden Ardahan, Ağrı, Kars, Iğdır, Van ve Hakkâri kırsalına eleman, mühimmat aktarımı yapılmaya çalışıldığı, İran tarafından boşaltılan karakolların örgüt mensuplarınca kullanıldığı yönünde duyumlar alınmaktadır. Bunların yanında, İran’ın Türkiye sınırına yakın bazı bölgelerinde örgütün noktaları bulunmakta olup buralar uyuşturucu, mazot, sigara, göçmen kaçakçılığından haraç almanın yanı sıra örgüte yeni katılanların ve mühimmatın aktarımı faaliyetlerinde etkili durumdadır. Ayrıca, Hakkâri sınırındaki Şehidan Dağı’nda bulunan Şehidan Kampı’nın örgüt tarafından tekrar kullanılmaya başladığı, çatışmalarda yaralanan örgüt mensuplarının İran devlet hastanelerinde tedavi edildiği yönünde duyumlar alınmıştır.
   </p>
  </font>
 </div>
 <div>
 </div>
 <div>
 </div>
</div>


## Yorumlar

### hasan DEMİREL, 26 December 2012, 01:25
> PKK'YI BİTİRMENİN YOLU KCK'DAN GEÇER, KCK'YI BİTİRMENİN  YOLU PKK'DAN GEÇER.

Kaynak: [www.aksiyon.com.tr](http://aksiyon.com.tr:80/aksiyon/newsDetail_getNewsById.action;jsessionid=4F28D6490FEF71B51D7878A68E84A1DD?newsId=34397), [web.archive.org (arşiv bağlantısı)](http://web.archive.org/web/20121229214655/http://aksiyon.com.tr:80/aksiyon/newsDetail_getNewsById.action;jsessionid=4F28D6490FEF71B51D7878A68E84A1DD?newsId=34397)
