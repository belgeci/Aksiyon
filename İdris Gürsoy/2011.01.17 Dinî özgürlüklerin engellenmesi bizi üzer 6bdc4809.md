# Dinî özgürlüklerin engellenmesi bizi üzer

*İdris Gürsoy 2011.01.17*

<font class="agenda2NewsSpot">
 Diyanet'in Avrupa’dan Endonezya’ya 80 kadar ülke ile ilişkileri var. Prof. Mehmet Görmez’in bilinen kariyeri ve uluslararası ilişkilerdeki tecrübesiyle beklentilere cevap vermesi bekleniyor.
</font>
<font class="newsDetail">
 <p>
  <p class="MsoNormal">
   Prof. Mehmet Görmez, 11 Eylül 2001’den sonra Batı’da dinin bir güvenlik sorunu olarak görüldüğü, fanatizm ve radikalizme ilişkin kaygıların arttığı, İslam’a ilişkin farklı algı ve yorumlara karşın Türkiye’den yardım almak isteyenlerin olduğu bir dönemde Diyanet İşleri Başkanı oluyor. Türkiye, barışçıl ve diğerlerine saygılı olmaya dayalı Hz. Muhammed’in (sas) bu yöndeki öğretilerini öne çıkaran bir model teklif ediyor; din görevlilerini ve kendisinden yardım isteyen toplulukları eğitiyor. Başta Almanya, Türklerin yaşadığı yerlerdeki dinî hizmet ve eğitim temsilcilikleri aracılığıyla ülkelerle işbirliği yapıyor. Diyanet İşleri Başkanlığı ve imam hatip liselerini inceleyen Pakistan bile Türk deneyiminden yararlanmak istiyor. Birçok Balkan ve Orta Asya ülkesi fanatizm ve radikalizm akımlarına karşı Diyanet’i arıyor.
  </p>
  <p class="MsoNormal">
   Türkiye artık Avrupa’dan Gine’ye, Rusya’nın özerk cumhuriyetlerinden Bangladeş ve Endonezya’ya kadar din konusunda tecrübesine başvurulan bir ülke. Diyanet’in 80 kadar ülke ile ilişkisi var. Bu nedenle yeni başkan ve Diyanet İşleri’nden beklentiler hayli yüksek. Prof. Görmez, bilinen kariyeri ve uluslararası ilişkilerde kazandığı tecrübenin ardından bu zorlu işi üstlendi. Aksiyon’a “Biz sadece Türkiye’deki Müslümanları değil, dünyanın en ücra köşesindeki Müslümanları da düşünmek zorundayız.” diyor. Bu sözlerinin bir yabancı dergi tarafından “Yeni başkan, kendini tüm dünyadaki Müslümanlardan sorumlu tutuyor.” şeklinde yorumlandığını da ekliyor.
  </p>
  <p class="MsoNormal">
   Diyanet İşleri Başkanlığı koltuğuna oturan Prof. Mehmet Görmez, bugünlerde yurt içi ve en çok da yurt dışından gelen tebrik ziyaret ve mesajlarına cevap vermeye çalışıyor. Diyanet’in dış ilişkiler başkan yardımcısı olarak 7 yıl görev yapan Görmez, kuruma yeni bir dinamizm getirecek gibi görülüyor. Sosyal faaliyetler ve uluslararası ilişkilerde kazandığı tecrübe Diyanet’e yeni vizyon kazandırabilir. Peki, Diyanet’in hem ülke içindeki Müslüman olmayan azınlıklarla hem de diğer din mensupları ile ilişkileri nasıl olacak? Görmez; “Biz sadece insan hakları, saygı, barış, adalet ve İslam’ın öngördüğü gibi akıl çerçevesinde hizmet sunmak istiyoruz.” diyor. Hz. Muhammed’in (sas) Hıristiyan ve Yahudilerle olan münasebetlerine dikkat çekerek, Necran Hıristiyanları örneğini veriyor: “Necran Hıristiyanları, Peygamber Efendimiz’in (sas) kendilerine yazdığı bir mektup üzerine kalabalık bir heyet hâlinde Medine’ye geldi. Medine’de kaldıkları süre boyunca birçok mesele üzerinde müzakereler yapıldı. Ne konuşulduğuna dair çok bilgi yok; ancak Necran Hıristiyanları ibadet vakitleri geldiğinde yer istedi. Peygamber Efendimiz (sas) de onlara kendi ibadet yeri Mescid-i Nebevî’yi işaret etti. İbadetlerini yaptılar.”
  </p>
  <p class="MsoNormal">
   Ülkemizde yaşayan çeşitli dinlere mensup vatandaşlarımızın sorunlarına duyarlı olduklarını söylerken diplomasi ve Türk dış politikasına vurgu yapmayı unutmuyor. 2005 yılında, ABD’nin Avrupa ve Avrasya işlerinden sorumlu diplomatı Matthew J. Bryza ile aralarında geçen bir görüşmeyi aktarıyor. ABD Başkanı Barack Obama tarafından geçen günlerde Azerbaycan’a büyükelçi olarak atanan Bryza, Ankara’da ziyaret ettiği Görmez’e, İstanbul merkezli Rum Ortodoks Patrikhanesi’nin sorunlarının çözülmesi konusunda ne yapabileceğini soruyor. Görmez, şu cevabı veriyor: “Türk hükümetinin resmî sıfatıyla bana bu soruyu yöneltiyorsan, karşılıklılık ilkesi geçerli olmalıdır diyebilirim. Yunanistan, Batı Trakya’da etnik Türk Müslümanların haklarını verecek bir adım atarsa Türk tarafı da benzer bir hareketle karşılık verebilir. Ama bir Müslüman âlim olarak ne düşündüğümü soruyorsan, şunu söyleyebilirim: ‘Ne sizin ne de başka din mensuplarının uğradıkları haksızlıkları kabul edebilirim. Benim dinim başkalarına haksızlık yapılmasına engel olur.”
  </p>
  <p class="MsoNormal">
   Prof. Görmez, Ortodoks cemaati mensupları ile görüşmesinde de sorunların dile getirildiğini ve dinî özgürlüklerinin engellenmesine en çok kendisinin üzüleceğini söylediğini belirtiyor. Hak ihlalleri içerisinde en önemli konulardan birinin inanç özgürlüğü olduğunun altını çiziyor.
  </p>
  <p class="MsoNormal">
   İslam’ı ‘korku’ ve ‘şiddet’ ile özdeşleştirmek isteyenlere dikkat çekiyor, Mısır’da Kıptileri hedef alan 21 kişinin hayatını kaybettiği terör eylemine tepkisini, “Hiç kimsenin İslam’ın yüksek şerefine halel getirmeyi amaçlayan stratejiler eşliğinde, huzur ve güven ortamını temelden sarsmaya, asırlardır sürdürülen barış içinde bir arada yaşama tecrübesine gölge düşürmeye hak ve salahiyeti olamaz.” sözleri ile dile getiriyor. “Bütün ilahi dinlere ve bizim de ortak inancımıza göre bir insanı öldürmek, bütün insanlığı öldürmek gibi ağır bir günah ve vebal olup dinî, kültürel ya da etnik tabiiyetleri ne olursa olsun masum insanları hedef alan saldırılar hangi sözde kutsal değerler adına olursa olsun, hangi amaçla işlenirse işlensin, dine ve insanlığın bu coğrafyada birlikte geliştirmeye çalıştığı ortak değerlere en açık ihanettir. En zor şartlarda dahi mabetlerin, din adamlarının, kadın, yaşlı ve çocukların korunması, Yüce Peygamber’in (sas) biz Müslümanlara bıraktığı bir emanettir.” diyor.
  </p>
  <p class="MsoNormal">
   Önümüzdeki günlerde Çin’den bir grup, Başkan’ı ziyarete gelecek. Görmez döneminde Vatikan’la ilişkiler de gelişebilir, bu aynı zamanda Vatikan’ın tutumuna bağlı. Papa’dan bir tebrik mesajı gelmemiş; ancak bu bir gelenek de değilmiş. Oysa Kardinal Joseph Ratzinger Aloisius, 2005 yılında papa olunca Diyanet İşleri Başkanlığı ona bir kutlama mesajı göndermiş.
   <span>
   </span>
  </p>
  <p class="MsoNormal">
   Teşkilatı dinleyecek, öncelikle camilerdeki merkezî vaaz sistemini sona erdirecek. Prof. Görmez, 100 bini bulan personeline de büyük hedefler koyuyor, buna göre bir eğitim modeli geliştireceklerinin sinyalini veriyor: “Temel görevimiz, İslâm’ın aydınlık çağrısıyla 21. yüzyıl insanını buluşturmak için var gücümüzle çalışmaktır. Din hizmeti görevini sadece mihrap, minber ve kürsüyle sınırlandırmak bir yanılsamadır. Çünkü din, kişinin varlığını anlamlandıran ve ona hayata ve ölüme dair nihai anlam haritası sunan en doğru ve en yetkin kılavuzdur. Din, doğumdan ölüme kadar insan hayatının her evresinde zorunlu olarak vardır. Kuşkusuz dinin insana iç huzuru ve yaşama sevinci vermesi ancak bilgiye dayanan ahlâk eksenli bir dinî aydınlanma ve yüksek insani erdemleri kazanmakla mümkün olabilir. Bunun sağlanması da aynı nitelikleri taşıyan din gönüllüsü görevlilerimizle mümkün olabilir.”
   <span>
   </span>
  </p>
  <p class="MsoNormal">
   Mehmet Görmez’i tebrik ziyaretinden çıkarken Mısır büyükelçisi giriyor makama. 3 ay süre istiyor Başkan, daha kapsamlı değerlendirmeler ve görev süresinde yapacağı icraatlara ilişkin bir bilgilendirmeyi bütün kamuoyu ile paylaşmak için.
  </p>
  <p class="MsoNormal">
   İNGİLTERE ARŞİVLERİNDE ÇALIŞTI
  </p>
  <p class="MsoNormal">
   Diyanet İşleri Başkanı Mehmet Görmez, 1997-1998 yıllarında inceleme ve araştırmalar yapmak üzere İngiltere’de bulundu. 2006 yılında profesör oldu. 2001-2003 yıllarında Hacettepe Üniversitesi Eğitim Fakültesi’nde dersler verdi. 13.08.2003’te dış ilişkilerden sorumlu Diyanet İşleri Başkan Yardımcılığı görevine getirildi. Yayımlanmış birçok eseri bulunan Prof. Dr. Mehmet Görmez evli ve üç çocuk babası. Arapça ve İngilizce biliyor.
  </p>
 </p>
</font>

Kaynak: [www.aksiyon.com.tr](http://www.aksiyon.com.tr:80/aksiyon/haber-28437-din%C3%AE-ozgurluklerin-engellenmesi-bizi-uzer.html), [web.archive.org (arşiv bağlantısı)](http://web.archive.org/web/20110121152026/http://www.aksiyon.com.tr:80/aksiyon/haber-28437-din%C3%AE-ozgurluklerin-engellenmesi-bizi-uzer.html)
