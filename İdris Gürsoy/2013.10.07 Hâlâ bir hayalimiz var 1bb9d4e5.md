# Hâlâ bir hayalimiz var

*İdris Gürsoy 2013.10.07*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Demokrasi Paketi ile kamuda başörtüsünün üç istisnai kurum dışında serbest bırakılması elbette önemli bir adım ancak bir son değil; başörtülü-başörtüsüz herkesin insanca yaşayacağı bir ülke için ‘Bir hayalimiz var’ diyeceğimiz yeni bir başlangıç.
  </font>
 </div>
 <div id="newsText">
  <font class="detail-text">
   <p>
    Cumhurbaşkanı Abdullah Gül kürsüye çıkınca, locada Köşk mensuplarına ayrılan bölümde bir hareketlenme yaşandı. Hayrunnisa Gül, eşini ilk kez Meclis çatısı altında dinlemek için yerini alıyordu. Yanı başında Genelkurmay Başkanı ve kuvvet komutanları vardı. Askerlerin varlığı ancak o zaman fark edildi. Kameralar ona döndü. Zarif kıyafetini yeşil bir başörtüsü tamamlıyordu. Kıyamet kopmadı. Oysa aynı Meclis’te on yıl önce Merve Kavakçı, ‘Dışarı, dışarı!’ tezahüratlarıyla kovulmuştu. Bir başörtülü misafir de davetli olduğu hâlde locadan çıkarılmıştı. Hayrunnisa Hanım, akşam da Meclis resepsiyonunda diğer başörtülü vekil eşleriyle birlikte yerini aldı. Sadece bu da değil. Bir gün önce Başbakan Erdoğan Demokratikleşme Paketi’ni açıkladı. “Kamuda başörtüsü yasadığını kaldırdık.” dedi.  Nice acı ve gözyaşları geride mi kalıyordu?
    <p>
     Türkiye’de başörtüsü ilk defa Ankara’da bir ilahiyat fakültesinde gündeme geldi. Yıl 1968, Adalet Partisi iktidar, Süleyman Demirel başbakandı. Hatice Babacan isimli öğrenci başörtüsüyle derse girdi. Kürsüdeki Prof. Neşet Çağatay, “Bu kıyafetle sınıfta kalamazsın. Ya çıkar ya da dersi terk et!” dedi. Babacan, başörtüsünde ısrar etti. Fakülte yönetim kurulu, okuldan uzaklaştırma kararı aldı.
     <p>
      Öğrenciler okulu boykot ederek derslere girmedi. Ali Babacan’ın halası olan Hatice Babacan karara itiraz etti. Fakülte yönetimi 21 Nisan 1968’de toplandı, bir karara varılamadı. 25 Nisan’da ise Babacan’ın itirazının reddedildiği açıklandı. Fakülte Dekanı Hüseyin Yurtaydın, öğrencilerin dışarıdan idare edildiğini söylüyordu. Fakülteden ayrılmak zorunda kalan Babacan, Ankara Dil, Tarih ve Coğrafya Fakültesi’ne kaydını yaptırıp mezun oldu. Ertesi yıl ilahiyattaki başörtülü öğrenci sayısı 35’i bulmuştu.
      <p>
       Cumhurbaşkanı Necdet Sezer, 2002’de Öğretmenler Günü mesajında “Başörtüsü kamuda asla olamaz.” demişti. Bu görüş devletin resmî görüşü olarak uygulandı. Devlet başkanları eliyle çarşafa karşı savaş açıldı, kampanyalar düzenlendi. Türkiye’nin yönünü döndüğü ülkelerde özgür olmasına rağmen toplumsal taleplere kulak tıkandı. Kılık kıyafet yönetmelikleriyle yasaklar kondu. Başörtülü öğrenci, memur ve hatta avukatlar cezalandırıldı.  Turgut Özal’lı yıllarda kısa bir süre üniversitelerde yasak kaldırıldı. 1990’lar kıyım yılları oldu. Okul birincileri törenlerden kovuldu. Sınavlara sokulmadılar. Anayasa Mahkemesi ve Danıştay yasaktan yana tavır aldı. 28 Şubat sürecinde başörtülülerle birlikte eşlerine de âdeta nefes almak yasaklandı. Eşi, hatta annesi başörtülü diye askerler, bürokratlar fişlendi. İhraç edildiler. Orduevlerine alınmadılar. Yemin törenlerini tel örgüler arkasından izlediler. Resepsiyonlara davet edilmediler. Başörtüsü irticanın sembolü olarak görüldü. Medyanın bir bölümü nefret suçu işledi. Kendi vatanında garip yaşadı milyonlarca insan. Gözyaşları sel oldu. Ocaklara ateş düştü, yuvalar dağıldı. Şiddete başvurmadılar. El ele tutup zincirler oluşturarak toplumun desteğini almaya çalıştılar. Birçoğu da vatanını terk etti, gurbet kuşu oldu.
       <p>
        1900’lerin başında  Amerika’da zencilerin mahalleleri, okulları, lokantaları, otobüsleri ayrıydı. 1 Aralık 1955’te Rosa Parks, yerini bir beyaza vermediği için tutuklandı. Zenci-beyaz ayrımının kaldırılması için büyük mücadele verildi. Yurttaş Hakları Kanunu ve Oy Hakkı Kanunu ile beyazlarla eşit haklara kavuştular. Zenci insan hakları savunucusu Martin Luther King, 1963’te Washington’da yüz binlerce insana hitap ederken “Bir hayalim var...” diye söze başlamış, çocukların rengi ve derisinden dolayı yargılanmayacağı günlere özlemini dile getirmişti. 2008’de, ilk defa zenci bir liderin, Barack Obama’nın başkan seçilmesi o hayallerden biriydi. Erdoğan’ın açıkladığı Demokratikleşme Paketi’nde de kamuda başörtüsünün serbest bırakılması elbette önemli. Ancak bu uygulamanın yargı, emniyet ve orduda istisna tutulması, daha önce kamuda yönetmelik ve genelgelerle dayatılan başörtüsü yasağının kısmi de olsa ilk kez yasalaşmasına sebep olabilir. Yasaklarla sayısız acılar yaşayan insanımız, “Bir hayalimiz var” deyip uzunca bir süre daha ‘her alanda başörtüsü özgürlüğü’ için beklememeli.
       </p>
      </p>
     </p>
    </p>
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://aksiyon.com.tr:80/aksiyon/newsDetail_getNewsById.action;jsessionid=36D9412AC6F73B7D52EB53E70106F4A6?newsId=36727), [web.archive.org (arşiv bağlantısı)](http://web.archive.org/web/20131015063237/http://aksiyon.com.tr:80/aksiyon/newsDetail_getNewsById.action;jsessionid=36D9412AC6F73B7D52EB53E70106F4A6?newsId=36727)
