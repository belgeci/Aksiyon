# Merhaba

*İdris Gürsoy 2015.12.07*

<div class="pNewsDetailMainContent ctx_content" itemprop="articleBody">
 <p>
  Meslek hayatıma başlayalı 30 yıl oluyor neredeyse. Zaman Gazetesi’nin istihbarat müdürü iken Erzurum’a bölge temsilcisi olarak tayin edilmemin üzerinden ise 20 yıl geçti.  İzmir… New York…  Ardından Ankara. Yeniden İstanbul’a gelmeden önce bir dünya turu yapmış gibi hissediyorum kendimi.
 </p>
 <p>
  Gazeteciliğimin ilk yıllarında Recep Tayyip Erdoğan, Refah Partisi İstanbul il başkanıydı. 1994’te büyükşehir belediye başkanı adayı olduğunda Millî Gazete dışında hiçbir medya organı itibar etmiyordu kendisine. Rakipleri Bedrettin Dalan, İlhan Kesici ve Zülfü Livaneli ile bütün gazetelerde çarşaf çarşaf röportajlar yayımlanırken, Erdoğan sesini duyurmakta zorlanıyordu. Her fikir ve düşünceye sayfalarında yer vermeyi kendine şiar edinen gazetem istemişti onunla röportaj yapmamı. Beyoğlu’nda parti binasında görüşmüştük. Genç siyasetçi yasaklara ve ‘ceberrut devlet’e karşı çıkıyordu. Neredeyse kelimesine dokunmadan yayımladık görüşmeyi. Akabinde çok teşekkür aldık, hem kendisinden hem de camiasından.
 </p>
 <p>
  Benim gazetecilik hikâyem biraz da Recep Tayyip Erdoğan’ın hikâyesi. Mesleğimi yapmaya çalışırken onun siyaset basamaklarını nasıl tırmandığını izledim mecburen. Önüne çıkan, çıkarılan engelleri… Bunları aşma çabalarını… Bazen üzerinden atladı engellerin, bazen etrafından dolaştı. Eski bir apartman dairesinin küçük bir odasında görüştüğüm o idealist siyasetçinin, bugünkü tavır ve yaklaşımlarını, dönüşümünü üzülerek gözlemliyorum.
 </p>
 <p>
  AK Parti’nin hikâyesi ise tamamen Recep Tayyip Erdoğan’ın hikâyesi. Elbette iyi bir analiz istiyor. Görüşlerini bu haftaki kapağımıza taşıdığımız Prof. Ferhat Kentel’in “İktidarı elde etmek bozdu bu insanları. AKP devletin şeklini aldı.” sözleri bir durum tespiti. Tekçi bir yönetim anlayışı dayatılıyor topluma, iktidarı kaybetmemek için daha da sertleşiliyor. Ancak 1940’ların Sovyetler Birliği’nde ya da Almanya’sında veya 1920’lerin Türkiye’sinde değiliz. Bir sosyolog olarak Kentel, otoriter rejimin sürdürülemez olduğunu söylüyor.
 </p>
 <p>
  Zor zamanlar yaşıyoruz. Basın özgürlüğünün tabutuna her gün birkaç çivi çakılıyor. Peki, nasıl çıkacağız bu süreçten? Hep baştan beri yaptığımız gibi… Cesaretimizi, umudumuzu kaybetmeden, işimizi daha iyi yaparak… Gazeteciliğin evrensel meslek ilkelerinden taviz vermeyerek… Güçlünün değil haklının yanında yer alarak. Demokrasiyi herkes için isteyerek…
 </p>
 <p>
  Önceki hafta, dünyanın en itibarlı haber dergilerinden ikisinin, Time ve Newsweek’in kapağında ‘Rusya krizi’ vardı. Time, IŞİD’i, Newsweek Putin’i mercek altına almıştı. Aksiyon ise Türkiye-Rusya ilişkilerini kapağa taşımıştı. Şartlar ne kadar zor olursa olsun gözümüz dünyadaki emsallerimizde olacak. ‘Daha iyi nasıl yapabiliriz?’i konuşacağız, hep. Asla vazgeçmeyeceğiz…
 </p>
 <p>
  Her hafta sizlere yeni bir umutla ulaşmak dileğiyle merhaba.
 </p>
 <p>
  <img alt="" src="http://web.archive.org/web/20160113130751im_/http://medya.aksiyon.com.tr//aksiyon/2015/12/07/573542.jpg "/>
 </p>
</div>


Kaynak: [www.aksiyon.com.tr](http://www.aksiyon.com.tr/editor/merhaba_553130), [web.archive.org (arşiv bağlantısı)](http://web.archive.org/web/20160113130751/http://www.aksiyon.com.tr/editor/merhaba_553130)
