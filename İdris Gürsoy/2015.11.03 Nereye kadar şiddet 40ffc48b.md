# Nereye kadar şiddet?

*İdris Gürsoy 2015.11.03*

<div class="pNewsDetailMainContent ctx_content" itemprop="articleBody">
 <p>
  Kulisler bugünlerde hayli hararetli. Ankara’daki en büyük korku haziran seçimleri sonrası olduğu gibi şiddetin artma ihtimali. Sonuçlar ‘tek parti’ demezse, ülke etnik ve mezhep çatışmasının tetiklendiği yeni bir sürece sokulmak istenebilir.
 </p>
 <p>
  Koza-İpek baskını Türk basın tarihine kara bir leke olarak geçti. Kayyumdan önce polis geldi. Televizyon binalarının kapıları kırılarak içeri girildi. Gazetecilerin ellerine ters kelepçe vuruldu. Destek için gelen ve ellerinde dua kitaplarından başka şey bulunmayan kalabalık üzerine TOMA’lar eşliğinde gaz sıkıldı. Milletvekilleri tartaklandı…
 </p>
 <p>
  Muhalifleri sindirmek için kaba kuvvet ve şiddete başvurulması ilk defa olmuyor. 2013’de Cumhuriyet tarihinin en büyük yolsuzluk skandalı ortaya çıkınca reformlar, demokratik ilkeler ve özgürlükler askıya alındı. İddiaları örtbas için yargı bağımsızlığı çiğnendi, emniyet teşkilatı dağıtıldı; sivil toplum örgütlerinin ve bağımsız medya gruplarının üzerine çöküldü. Kamuoyunu iknada başarısız olunca sertleştiler, nefret söylemi ve şiddete başvurdular. Muhalefeti sindirmek için, ‘proje mahkeme’ sulh ceza hakimlikleri bir sopa olarak kullanıldı. Paramiliter güçler ve mafya devreye sokuldu. IŞİD hücreleri kolayca Türkiye’ye yerleşti ve eyleme başladı.
 </p>
 <p>
  Muhalefeti susturabilmek için toplum ayrıştırıldı, etnik yapı ve mezhep farklılıkları kaşındı. MHP tabanı sokağa dökülmeye çalışıldı. Türk-Kürt çatışmasının fitili ateşlenmek istendi.
 </p>
 <p>
  Şiddet ve nefret dili her yerdeydi. 301 madencinin trajik bir şekilde hayatını kaybettiği Soma faciasının yaraları henüz tazeydi. Cumhurbaşkanı’nın ilçeyi ziyareti sırasında karşılaştığı protestoya verdiği tepki tarihe not düştü. Erdoğan madenci yakınının üzerine yürüdü, madenci yakınına tokat attığı öne sürüldü. Bunu teyit eden görüntüler ortaya çıktı. Ancak en az bunun kadar dehşet verici olan, danışmanı Yusuf Yerkel’in iki polisin arasında hareketsiz kalmış madenciye savurduğu tekmelerdi. Erdoğan ve Yerkel’in protestoları susturmaya yönelik öfke ve şiddet fotoğrafları ulusal ve uluslararası medyada gündeme oturdu.  Öfke-şiddet dili TBMM’de bile sık başvurulan bir yöntemdi artık. Komisyonlara gelen antidemokratik yasalarda muhalefeti ikna için sıklıkla tekme ve yumruklara başvuruldu.
 </p>
 <p>
  İktidar ‘havuz’una dâhil olmayan bağımsız medya organları hedef gösterildi. Bazı gazeteler hakkında soruşturmalar başlatıldı. Hürriyet gazetesi saldırıya uğradı. Binanın cam ve çerçeveleri kırıldı. Baskını AKP Milletvekili ve Gençlik Kolları Başkanı Abdurrahim Boynukalın organize etti. Samanyolu TV ve Zaman gazetesi önündeki protestolar ise AK Partili belediyelerin maaşlı elemanlarının işiydi. Medya saldırılarının hiçbiri soruşturma konusu olmadı. Faillerin üzerine gidilmedi. Cumhurbaşkanına hakaret ettikleri gerekçesiyle, tweet atan 16 yaşındaki çocuklar bile mahkemeyi boylarken, Hürriyet gazetesi yazarı Ahmet Hakan’a saldıranlar gözaltına alındıktan sonra serbest bırakıldı. Üstelik ifadelerinde ‘organize’ hareket ettiklerini itiraf ediyorlardı.
 </p>
 <p>
  HDP binaları ve Kürtlere ait işyerleri sırasıyla yakıldı. Muhaliflere ve AKP’yi eleştirenlere gözdağı vermede bazı mafya gruplarının da kullanıldığı gözlerden kaçmadı. İlk defa, organize suç örgütü liderlerinden birisi bir siyasi partiye destek için miting bile düzenledi.
 </p>
 <p>
  Muhalifleri hedef alan saldırılarda emniyet ve istihbaratın zaafları şüphe çekiciydi! Emniyet teşkilatı, muhalifleri hedef alan saldırganlara neredeyse yardımcı oldu! Camlar kırılırken, tabelalar indirilirken, insanlar linç edilirken polis seyirciydi! AK Parti milletvekili adayı Hakan Fidan’ın başında olduğu Millî İstihbarat Teşkilatı’nın (MİT) toplumsal olaylarda oynadığı rolün bütün boyutları ise henüz bilinmiyor.
 </p>
 <p>
  Gezi Parkı olayları sırasında protestocular arasına radikal örgütler sızmış, meşru, demokratik gösteriler rayından çıkarılmıştı. Dolmabahçe Camii’nde içki içildiği, başörtülü bir anneye 70-80 kişilik bir grubun saldırıp tacizde bulunduğu haberlerinin MİT tarafından servis edildiği o dönem Star’da çalışan bir editör tarafından itiraf edildi. Bu yalan haberlerle mağduriyet çıkarmaya çalışılmış ve halk desteği diri tutulmuştu.
 </p>
 <p>
  Bir yandan da muhalifleri sindirmek için derin yapılar uyandırıldı. Protesto gösterileri ve mitinglerde canlı bombalar patlamaya başladı. IŞİD’e ait hücre evlerinde ortaya çıkan silah-mühimmat, bu örgütün ülkede geniş bir ağ kurduğunu gösteriyor. Anne babaların emniyete kendi çocukları için yaptıkları ihbarlar bile dikkate alınmadı. Bu yasa dışı, eli kanlı örgütün yayın organları hâlâ düzenli olarak çıkıyor. Gazetecileri yaka paça gözaltına alan polisin, IŞİD militanlarını kollarına girerek adliyeye sevk etmesi dikkatlerden kaçmıyor.
 </p>
 <p>
  11 Mayıs 2013’te 53 kişinin hayatını kaybettiği Reyhanlı saldırısı henüz aydınlatılmış değil. 31 kişinin öldüğü 20 Temmuz Suruç intihar saldırısı üzerindeki sis perdesi kalkmadı. Bu saldırının Kürtleri kışkırtmak ve PKK ile çatışma sürecini yeniden başlatmak için tezgâhlandığı ileri sürülüyor. 5 Haziran Diyarbakır mitinginde ve 10 Ekim’de Ankara’da patlayan canlı bombalar da seçimlere dönük zaman ayarlı terör eylemleri olarak not edildi. Her saldırı sonrası anketlerle seçmen eğilimleri ölçüldü. Ahmet Davutoğlu çıkıp açıkça, “Ankara katliamından sonra oy oranımız arttı.” diyebildi!
 </p>
 <p>
  Suça bulaşmış dar kadro için tek kurtuluş yolu muhalefetin yok edildiği otoriter bir rejim olarak görülüyor. Bütün tahrik ve kirli oyunlara rağmen tabanlarını sokaktan çekmeyi başaran MHP, HDP ve CHP’nin kaygısı ise büyük. 2 Kasım’dan itibaren Türkiye’nin, radikal ve silahlı grupların şiddeti tırmandırdığı, etnik çatışmalar ve mezhep çatışmalarının tetiklendiği yeni bir sürece sokulmak isteneceğinden endişe ediyorlar.
 </p>
 <p>
  <strong>
   BASKIN, GÖZALTI VE BOMBAYLA GEÇEN 1 YIL
  </strong>
 </p>
 <p>
  <strong>
   14 Aralık 2014: STV ve Zaman’a baskın  19 Aralık 2014:
  </strong>
  Gazeteci Hidayet Karaca tutuklandı  4 Nisan 2015: Fenerbahçe otobüsüne silahlı saldırı düzenlendi, failler bulunamadı
 </p>
 <p>
  <strong>
   29 Mayıs 2015:
  </strong>
  Can Dündar’a ve Cumhuriyet gazetesine terör soruşturması açıldı
 </p>
 <p>
  <strong>
   29 Mayıs 2015:
  </strong>
  Bank Asya’ya çöküldü, TMSF bankaya kayyum atadı
 </p>
 <p>
  <strong>
   5 Haziran 2015:
  </strong>
  Diyarbakır HDP mitinginde bomba patladı, 3 kişi öldü 184 kişi yaralandı
 </p>
 <p>
  <strong>
   20 Temmuz 2015:
  </strong>
  Suruç’ta canlı bomba patladı, 34 kişi öldü
 </p>
 <p>
  <strong>
   1 Eylül 2015:
  </strong>
  Koza İpek Grubu’na baskın düzenlendi
 </p>
 <p>
  <strong>
   7 Eylül 2015:
  </strong>
  Hürriyet gazetesine saldırı düzenlendi
 </p>
 <p>
  <strong>
   17 Eylül 2015:
  </strong>
  Hasan Cemal’e soruşturma açıldı
 </p>
 <p>
  <strong>
   18 Eylül 2015:
  </strong>
  Gültekin Avcı’ya soruşturma açıldı, Avcı tutuklanarak cezaevine gönderildi
 </p>
 <p>
  <strong>
   1 Ekim 2015:
  </strong>
  Ahmet Hakan saldırıya uğradı
 </p>
 <p>
  <strong>
   9 Ekim 2015:
  </strong>
  Bülent Keneş gözaltına alındı
 </p>
 <p>
  <strong>
   10 Ekim 2015:
  </strong>
  Ankara’da canlı bomba patladı, 102 kişi hayatını kaybetti
 </p>
 <p>
  <strong>
   19 Ekim 2015:
  </strong>
  Kırşehir’de HDP binaları ve Kürtlere ait işyerleri yakıldı
 </p>
 <p>
  <strong>
   21 Ekim 2015:
  </strong>
  Uşaklı işadamları gözaltına alındı, Hazım Sesli tutuklandı
 </p>
 <p>
  <strong>
   25 Ekim 2015:
  </strong>
  Polisin ateş ettiği Dilek Doğan hayatını kaybetti
 </p>
 <p>
  <strong>
   26 Ekim 2015:
  </strong>
  Bugün ve Kanaltürk’ün de içinde bulunduğu İpek Grubu şirketlerine kayyum atanarak el koyuldu.
 </p>
 <p>
  <strong>
   26 Ekim 2015:
  </strong>
  CHP Genel Merkezi binası kurşunlandı
 </p>
</div>


Kaynak: [www.aksiyon.com.tr](http://www.aksiyon.com.tr:80/kapak/nereye-kadar-siddet_552782), [web.archive.org (arşiv bağlantısı)](http://web.archive.org/web/20151108010353/http://www.aksiyon.com.tr:80/kapak/nereye-kadar-siddet_552782)
