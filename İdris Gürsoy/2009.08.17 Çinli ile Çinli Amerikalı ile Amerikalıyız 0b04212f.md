# Çinli ile Çinli, Amerikalı ile Amerikalıyız

*İdris Gürsoy 2009.08.17*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Türkiye Tanıtım Ajansı, önemli başarılara imza atıyor. Ajansın Başkanı Korkmaz, yabancıların Türklere bakışının nasıl değiştiğini şöyle aktarıyor: Bize, “Siz Türkler acayip insanlarsınız. Çinli ile Çinli, Amerikalı ile Amerikalısınız” diyorlar.
  </font>
 </div>
 <div id="newsText">
  <font class="detail-text">
   <p class="MsoNormal">
    Eylül 2006’da Başbakan Tayyip Erdoğan’ın çağrısı üzerine Ankara’ya geldi. İsviçre’de önemli bir görevde bulunuyordu. Erdoğan’la görüşmesi yarım saat planlandı; ancak iki buçuk saati buldu. Başbakan sorular sordu, o anlattı. Görüşme, Erdoğan’ın şu sözleri ile sona erdi: “Bu ofis bürokratlaştığı gün, son günündür. Anlaştık mı?”
   </p>
   <p class="MsoNormal">
    İsviçre’den 3 yıl önce gelerek Başbakan’ın teklifini kabul eden kişi Alparslan Korkmaz’dı. Görevi ise yabancı yatırımcıları Türkiye’ye çekmek ve ülkeyi dış dünyada tanıtmak. Türkiye Yatırım Destek ve Tanıtım Ajansı’nın (YDTA) başına geçen Korkmaz, üç sene içinde dünyadaki gibi profesyonel bir ekip kurdu. 13 ülkede temsilcilik açıldı. Dünyanın çeşitli ülkelerinden seçilerek istihdam edilen uzman ekip, Türkçenin yanında Almanca, Arapça, Çince, Fransızca, İngilizce, İspanyolca, İtalyanca, Japonca, Korece ve Rusça destek hizmeti veriyor. YDTA, Dünya Bankası tarafından 181 yatırım ajansı arasında en iyi işleyen 15. ajans seçildi. Bu adımlarla yabancı yatırımcıların önünden bürokratik engeller kalktı. Bugün yatırım planlamasından vizeye, arsa tahsisinden bürokratik işlemlere kadar birçok konuda yardımcı olunuyor.
   </p>
   <p class="MsoNormal">
    Alparslan Korkmaz’ın başında bulunduğu ajansın temsilcileri Microsoft’dan Huawei’ya kadar dünyanın önemli şirketlerinin kapısını çalıyor ve onları Türkiye’ye yatırım yapmaya ikna ediyor. “Niçin Türkiye?” reklamları önemli yabancı gazetelerde yayımlanıyor ve büyük ilgi görüyor. Yatırım konusunda 1400’e yakın şirkete müdahalede bulunuldu. Son beş senede 73 milyar dolar doğrudan yatırım girdi Türkiye’ye. Ondan önceki 30 senede bu rakam sadece 18 milyar dolardı. Global ekonomik krizin sarstığı Türkiye, yabancı yatırımcıların ilgi odağı oldu. Eylül ayında yabancı yatırımcıları çekmek için yeni bir kampanya başlatılacak. Pek çok yabancı yatırımcı ile de anlaşmalar sonuçlanmak üzere:
   </p>
   <p class="MsoNormal">
    Başbakan’ın en önemli bürokratlarından biri olmayı başaran Alparslan Korkmaz nasıl çalışıyor? Yabancıları Türkiye’ye çekmek için neler yapıyorlar? Ekonomik kriz yabancı yatırımcıları nasıl etkiledi? Çin ve Körfez ülkeleri ile ilişkiler nasıl gelişecek? İşte Korkmaz’ın cevapları.
   </p>
   <p class="MsoNormal">
    -Yeni kurulan bir ajanssınız. Nasıl yapılandınız?
   </p>
   <p class="MsoNormal">
    Mükemmel bir takım kurduk. Tokyo, Seul, Moskova, Pekin, Almaatı, New York, Paris ve Münih’ten arkadaşlar getirdik. Yani orada yaşıyor, kariyer yapıyorlardı, Türkiye’ye geldiler. Benim 60 uzman arkadaşım var, bunun yüzde 40’ı yurt dışından gelen Türkler.
   </p>
   <p class="MsoNormal">
    -Bu bir tersine beyin göçü. Nasıl ikna ediyorsunuz?
   </p>
   <p class="MsoNormal">
    Gelecek nerede? Dünya ve arkadaşlar bunu görüyor. Bu arkadaşlarda hüner var, eğitim var. En önemlisi Türkiye dendiğinde gözleri parlıyor. O inanç var. “Bu ülkede bir şeyler değişiyor, buna katkıda bulunmalıyız” diyorlar. 6 milyon Türk yaşıyor dünyanın çeşitli yerlerinde, başka ülkelerin böyle bir diasporası yok.
   </p>
   <p class="MsoNormal">
    -Türkiye için yurt dışındaki Türklerin avantajı nedir?
   </p>
   <p class="MsoNormal">
    Yabancılara anlattığımda şaşırıyorlar. Cumhurbaşkanımızla Çin’e gittik, Çinlilerden daha iyi Çince konuşan arkadaşlar var. İnanılmaz bir olay. Japonya’da, Amerika’da bunu görüyorsunuz. Ben ikinci nesilim, çocuklarım üçüncü nesil. Bunlar komplekssiz, kendi kökünü biliyor. O ülkelerde başarılı. Bu insanlar köprü olmaya başladı. Şuurlu köprü.
   </p>
   <p class="MsoNormal">
    -Nasıl bir sistem kurdunuz?
   </p>
   <p class="MsoNormal">
    Eylül 2006’da Türkiye’ye geldim, takımımı oluşturdum. Kuzey Amerika, Avrupa’daki bütün ülkelerle şahsi networkumuz var. Rusya, Kazakistan, İsrail, Körfez, Suudi Arabistan’da Suud ailesinden prens gönüllü temsilcimiz oldu. Kuveyt’ten Umman’a kadar Abu Dabi’de bir temsilcimiz var. Çin, Hindistan ve Japonya’da temsilcilerim var.
   </p>
   <p class="MsoNormal">
    -Yurt dışında kaç temsilci çalışıyor? Bunlar Türk mü?
   </p>
   <p class="MsoNormal">
    13 ülkede 16 temsilcimiz var. Fransa’daki temsilcim Türkiye âşığı, Sorbon’dan bir doktor. Türkiye’yi anlatıyor. Bir iki istisna hariç hepsi yerli. Japonya’da Japon, Hindistan’da Hintli, Amerika’da Amerikalı. Hepsi özel sektörden geliyor, hepsi profesyonel. Çok yoğun bir eğitimden geçtiler. İlk sene üç sefer Türkiye’ye geldiler. Farklı bölgelere gittik, son toplantımız Doğu Karadeniz’deydi. Valiler, oda temsilcileriyle bir araya getiriyoruz, yeni teşviklerle ilgili bilgiler veriyoruz, bölgeyi ve dokuyu tanıyorlar.
   </p>
   <p class="MsoNormal">
    -Bir hedef koyuyor musunuz?
   </p>
   <p class="MsoNormal">
    Senelik hedef biçiyoruz. 9 ana sektörde minimum şu kadar şirketle temasa geçmen lazım. Şu kadar kişi ile yüz yüze görüşmen lazım. Şu kadar kişiyi Türkiye’ye getireceksin. Şu kadar yatırım hedefin olacak.
   </p>
   <p class="MsoNormal">
    -Dünyada bu işin örnekleri var mı? Nasıl çalışıyorsunuz?
   </p>
   <p class="MsoNormal">
    Singapur ve Dubai’de bu iş nasıl yapıldı? Analizini yaptık. İsviçre’de sistem 40 senedir var. Görüştüğümüz yatırımcılar bizim için müşteridir. Amerika temsilcimiz veri tabanımızı görür. Biz görürüz. Şirketler nasıl satış ağı kurmuş, aynı sistemi kurduk. Dünya Bankası tarafından 6 hafta önce 181 yatırım ajansı arasında (işleyişler 90 kriter üzerinden ölçülüyor) 15. en iyi işleyen ajans olduk. Bizi ilk sefer kıyas aldılar. Elektronik ortamda işlem ve hizmet veren dünyanın en iyi beşinci ajansıyız. Stratejik altyapıyı, kurumsal yapıyı kurduk. Alpaslan Korkmaz önemli değil. Bizim yapımız profesyonel olsun istiyoruz. En iyi ikiye girmemiz lazım.
   </p>
   <p class="MsoNormal">
    -Ekibinizi nasıl yetiştiriyorsunuz?
   </p>
   <p class="MsoNormal">
    Yeni arkadaşlar gelir gelmez 2 hafta ders veriyoruz. Adab-ı muaşeret eğitimi bile aldık. Barselona’da 10 arkadaş master yapacak. Her şeye hazırlıklı olması lazım arkadaşlarımızın. Bizden ayrılanlar demeli ki, ‘Vay be Türkiye ne biçim bir ülkeymiş!’
   </p>
   <p class="MsoNormal">
    -Yabancı yatırımcının diğer ülkelerden farklı olarak Türkiye’de bulduğu şey nedir?
   </p>
   <p class="MsoNormal">
    En büyük hünerlerden biri lisan, ama lisanla birlikte o kültürle empati kurup, o kültürü anlayıp ikna edebilmektir. Siz bir Çinli’nin aşağı yukarı hiçbir zaman ‘hayır’ demediğini bilmezseniz (hayır demek ayıptır onlar için) o ‘hı’ der, siz zannedersiniz ki kabul etti, hâlbuki ‘hayır’ demiştir. O kültürü bilmezseniz bunu anlayamazsınız. Yabancılar şunu diyor; ‘Siz Türkler acayip insanlarsınız, Amerikalı ile Amerikalı, Çinli ile Çinli, Avrupalı ile Avrupalı, Ortadoğulu ile Ortadoğulusunuz.’ Bu ilginç bir özellik. Kültürel bin senelik havza büyük bir hüner olarak ortaya çıkıyor. Haritaya bakın, coğrafik manada Türkiye bölgenin merkezi; ama sadece coğrafik manada değil, kültürel manada da.
   </p>
   <p class="MsoNormal">
    -Niye Türkiye’ye geliyorlar?
   </p>
   <p class="MsoNormal">
    Yabancılar muhtelif kültürlerle diyalog kurma ve anlaşma hünerimizi görüyor. Bu çok önemli bir şey, lisan konuşmak yetersiz. Şunu diyorum; ‘kendinize güvenin, kültürü anlamaya çalışın’.
   </p>
   <p class="MsoNormal">
    -Başka ne tür faktörler Türkiye’yi öne çıkarıyor?
   </p>
   <p class="MsoNormal">
    Önemli faktörlerden biri de genç nüfusumuz. Avrupa’da tek gençleşen ülke Türkiye. Ortalama yaş 28. Yüzde 65’i, 30 yaş altında. Biz her sene Malta adası kadar, 400 bin üniversite mezunu çıkarıyoruz. Güçlü bir ülkeyiz.
   </p>
   <p class="MsoNormal">
    -Yabancılar ne görüyor Türkiye’de?
   </p>
   <p class="MsoNormal">
    Yurt dışında milliyetçi olarak büyüdük. Osmanlı, Selçuklu hayranı olduk. Buraya gelince çok ötesinde olduğumuzu gördüm. Bunu yabancı yatırımcılar da anladı. Son beş senede 73 milyar dolar doğrudan yatırım girdi Türkiye’ye. Ondan önceki 30 seneyi alıyorsunuz, 18 milyar dolar. Bir şey değişti. Kim fark ediyor? Uluslararası yatırımcılar. Doğrudan yatırım bu. Bu reel yatırım demektir. Ekonomiye giren para. Bunu kendimize de anlatmamız lazım.
   </p>
   <p class="MsoNormal">
    -Türkiye’nin zorlukları yok mu?
   </p>
   <p class="MsoNormal">
    Tabii ki, bütün ülkelerin var. Bunları çözmeye aday olacağız; ama yapılanları da görmek lazım. TUSKON toplantısı yapıldı, 39 bakan gelmiş, 2500 yatırımcı var. Hâlâ mesaj geliyor bana; muhteşem bir olay, bu kadar bakanı bir araya toplayan bir BM var, bir de TUSKON oldu. Türkiye’ye ilk sefer gelenler büyülenmişti. Biz önce kendimize inanacağız ki insanlar bize inansın.
   </p>
   <p class="MsoNormal">
    -Yatırımcılar arasında bir ayrım yapıyor musunuz?
   </p>
   <p class="MsoNormal">
    Türkiye’nin yatırım çöplüğü olmasını istemeyiz. Avrupa’dan kaçan sanayilerin bize gelmemesi lazım. Vizyonumuz olmalı. Ajans olarak bunları ortaya koyduk. Bunlar ne: Birincisi istihdam yaratan, katma değeri sağlayan ve vizyonumuza vizyon katan yatırımlara odaklanacağız. İkincisi bizi bilgi ekonomisine doğru götüren, 21. asrın istikameti olan eko teknolojik, çevreci, etik yatırımları çekeceğiz.
   </p>
   <p class="MsoNormal">
    -Hangi alanlarda gücümüz var?
   </p>
   <p class="MsoNormal">
    Hangi alanlarda varız, hangi alanlarda var olsak çok iyi olur? Bunun çalışmasını yaptık. Öyle tohumlar atacağız ki 5- 10 sene sonra netice verecek. Ama aynı zamanda kısa vadede istihdamı gerçekleştirmemiz, yatırımları çekmemiz lazım. Çerçeveyi çizdik.
   </p>
   <p class="MsoNormal">
    -Ne kadar yatırım getirdiniz?
   </p>
   <p class="MsoNormal">
    Kısa, orta ve uzun çalışmalarımız var. 1400’e yakın vakaya müdahale etmişiz. Bunun hesabını çıkarıyoruz; ama samimi konuşmak gerekirse bunu kimse bilemez. Söyleyen yalancıdır. Konferans yapıp bundan etkilenerek yatırım yapanlar da var. Bir şirket, 7 yıl çalışma izni alamamış. Dubai’ye gidiyordu, durdurduk, çalışma izinlerini aldık; bu bir vaka. Uluslararası temsilcilerin müdahalelerini saymıyorum.
   </p>
   <p class="MsoNormal">
    -Ne zaman müdahaledir sizin için?
   </p>
   <p class="MsoNormal">
    Müstakbel yatırımcı ile irtibata geçtiğiniz an müdahale sayılmıyor. Türkiye’ye ayak bastığı andan itibaren o bir müdahaledir. Sıfırdan müdahaleler var, bir sene çalıştık.
   </p>
   <p class="MsoNormal">
    Bir konferansta bir eleman bizi görmüş, Çek Cumhuriyeti’nde üs kurma niyetindeler. Bizimle konuşmak istediler. Ön görüşme yaptık. Türkiye’ye geldiler. Türkiye’nin neresine yatırım yapacaklar? Bana şu lazım; havaalanı, üniversite, popülasyon gibi kriterler istiyor, bunu yapıp gönderiyoruz. Müşterilerimize nasıl ikna edilir, neye ihtiyacı vardır, bunları öğrettik.
   </p>
   <p class="MsoNormal">
    -Ajansınızın müdahalesi ile hangi önemli yatırımlar gerçekleşti?
   </p>
   <p class="MsoNormal">
    2008/2009 projeleri arasında Huawei Arge Merkezi var. 150 mühendis alınacak, büyük bir telekom şirketi. Microsoft İnovasyon Merkezi, 10 milyon dolarlık bir yatırım. Pervari hidroelektik santrali, 600 milyon dolarlık yatırım. CRH, taşıtlarda güvenlik sistemi kuruyor, Türkiye’de bunun mühendisliğini yapıyorlar. 400 kişi istihdam edecek. Vision3, 3 milyarlık fon. Türkiye’de tarım yatırımları yapılacak.
   </p>
   <p class="MsoNormal">
    -“Türkiye’yi satıyorsunuz” eleştirileri var?
   </p>
   <p class="MsoNormal">
    Biz arazi satmıyoruz. Genelde ıslah edilebilecek arazileri tesbit edip çalıştırıyoruz, Türk partner tavsiye ediyoruz, her halükârda Türk şirketi olması lazım. Biz orta-uzun vadeli menfaatlerini düşünüyoruz, gelsin yapsın ama kontrollü olması lazım. Oshatz, Almanya’dan geldi. 30 milyon dolar. Rakam küçük gibi ama 400 kişilik istihdam var. Küçük adımlarla başlıyor her şey. Bosh, 40 sene önce geldiğinde 10 miyon avroluk yatırım yapmışlar, bugün rakam 1 milyar avroyu geçmiş. Gates de bunlardan biri; İzmir’e geldi. 10 milyon dolarlık yatırım yaptı, cirosu 6 milyar dolara yakın. Türkiye’de hiçbir yatırım yoktu. Temsilcimiz, Türkiye’yi anlattı, ikna etti.
   </p>
   <p class="MsoNormal">
    -Destek verdiğiniz hizmetler neler? Bürokrasiyi nasıl aşıyorsunuz?
   </p>
   <p class="MsoNormal">
    Çalışma bakanı ile kırmızı hat oluşturduk. Yatırım geldiği zaman dosya bekletilmeyecek. Orada dosyayı takip ediyoruz. ‘Kanuna aykırı ise bana hemen sorun, değilse lütfen sürece koyun’ dedik. Bizden giden dosyalar hızlandı. Takibimiz sürüyor, kanun değişikliği yapılacak. Basitleştirmek için kanun çalışması geçtiğinde bu iş kurumsallaşacak. “This is law (İşte kanun)” deyip yapacağız. Arazi arayışı, davalı olmasın, pürüzlü olmasın bu da büyük bir iş. İmar planlarından tutun da kamu kuruluşları ile iletişimde koordinasyon yapıyoruz. ‘Herhangi bir sorunda bizi arayın’ diyoruz. Güzergâh çiziyoruz.
   </p>
   <p class="MsoNormal">
    -2009 ve 2010’da yabancı yatırım gelecek mi?
   </p>
   <p class="MsoNormal">
    Gerçekçi olmak lazım, 2008 ikinci yarısı itibari ile bunu gördük, bu sene dünyada yüzde 50’ye kadar bir düşüş olacak yatırımlarda. Bu dünya trendi. Doğrudan yatırımdan pay alabilmek için hazır olmak lazım. Yapısal reformlar bunun için önemli. Yoksa Türkiye’nin potansiyeli yok mu? Var. Şimdi realizasyona geçtik. Etkenlerden biri dünyadaki trendlerdir ama hedef şu: Dünyadaki gidişattan daha az etkilenmek. Piyasadan daha iyi olmanız lazım. Bazı trentleri de yakalarsanız olur. Enerji ve tarımda yatırımlar yükseldi Türkiye’de. Ama bazı sektörlerde de azaldı. Hedef şudur: Dünya düşerken daha az düşmek. 2009 çok kötü bir sene olacak, 2010 çok kolay bir sene olmayacak. 2011 itibari ile tekrar bir hareket görülüyor BM istatistiklerinde. Dünyada bazı şirketler ve bazı alanlarda yatırımlar azaldı. Ama bazı şirketler ve bazı alanlarda da yükselişe geçtiler. Nakdi olan ‘fırsat bu fırsat’ diyor. Maliyetler düştü. Nakdi olanlar için fırsatlar doğmaya başladı.
   </p>
   <p class="MsoNormal">
    -Türkiye hangi ülkelere önem verecek?
   </p>
   <p class="MsoNormal">
    Biz nakit zenginlerine odaklandık. Körfez ve Çin önemli. Nakit, Körfez’den daha fazla Çin’dedir. Çin’de güzel açılımlar var. Hindistan da önemli. Kuzey Amerika’yı, Avrupa’yı bırakmayacağız. Ağırlık global tanıtımda Çin, Hindistan ve Körfez olacak.
   </p>
   <p class="MsoNormal">
    -Türkiye’de kaç yabancı şirket var?
   </p>
   <p class="MsoNormal">
    21 binin üzerinde şirket var. Kuzey Amerika’dan, Körfez’den yükseliş oldu. Görünmeyen şeyler olmaya başladı, mesela Hindistan. Bir şirketin Avrupa merkezi Türkiye oldu. Çin şirketleri de gelecek, yeni nesil şirketler bunlar. 6 sene önce Körfez’e gidin kimdiniz, şimdi kimsiniz? Bizi sevmiyorlardı şimdi el üstünde tutuyorlar.
   </p>
   <p class="MsoNormal">
    -Yeni teşvik paketi anlatılabildi mi?
   </p>
   <p class="MsoNormal">
    İngilizce bir sayfada anlatılan broşürler yaptık. Yönetmeliklerini bekliyoruz. Teşvik paketi yatırımları tetikledi.
   </p>
   <p class="MsoNormal">
    -Çin’le ticari ilişkiler nasıl gelişecek?
   </p>
   <p class="MsoNormal">
    Çin, hiç göz ardı edilmeyecek kadar önemli bir dev. Otomotivden gemiciliğe kadar. İç piyasa o kadar büyük ki orada olmama lüksüne sahip değilsiniz. İleri teknoloji ürünleri istiyoruz Çin’den. Gel üretim üssünü kur Türkiye’de. Avrupa’ya, Kafkaslar’a buradan açıl diyoruz, bu işliyor. Türkiye onların yönlendirdiği 10 ülke içine girdi. Bu çok önemli bir gelişmedir.
   </p>
   <p class="MsoNormal">
    -Vizyonunuz nedir?
   </p>
   <p class="MsoNormal">
    Yatırımcı sıfatı ile Türkiye’de bulunan kim olursa olsun, bir muhatabı var. Her konuda sıkıntısını anlatabileceği, çözüm ortaklığı var. 10 yıl sonra bizim vizyonumuzda katma değer geliştiren, bilgi ekonomisine gitmiş olan, kendisine ve etrafına hizmet, mühendislik ve ürün ihraç eden bir ülke olacak.
   </p>
   <p class="MsoNormal">
    <span>
    </span>
   </p>
   <p class="MsoNormal">
   </p>
   <p class="MsoNormal">
    FT’ta ilk aşk hikâyesi:Microsoft Loves Turkey
   </p>
   <p class="MsoNormal">
   </p>
   <p class="MsoNormal">
    Yatırım Türkiye’sini, ekonomik Türkiye’yi tanıtmakla yükümlüyüz. Türkiye’de büyük şirketler var; ama bunu dünya bilmiyor. Microsoft, Seatel’den sonra en büyük operasyonu Türkiye’de yapıyor. 90’a yakın ülke buraya bağlanmış. Microsoft’a ‘bunu dünyaya anlatır mısın?’ dedik. ‘Anlatırım’ dedi. Toyota ve diğerlerine de gittik, aynı teklifi yaptık. Hepsi olumlu cevap verdi. Reklamımızı sevgi üzerine yaptık. New York Times, Finansal Times gibi önemli yayın organlarına ilanlar verdik. Finansal Times’da ilk aşk hikâyesini biz yazdık. ‘Microsoft loves Turkey’ dedik. Her esprinin altında CEO’lar neden Türkiye’ye geldiklerini anlatıyor. Wyh Turkey? 11 noktada onları da yazdık altına. Web sayfamızda bu bilgiler var. Hangi sayfalar ön planda onları etüt ediyoruz. İstatistik yapıyoruz. Geri dönüşlere bakıyoruz. Yeni kampanyada da sevgi konusunu öne çıkaracağız. Beş yıldızlı oteller var, 27 milyon kişi geliyor. Karar vericiler de var. Onlara broşürlerle ulaşıyoruz.
   </p>
   <p class="MsoNormal">
   </p>
   <p class="MsoNormal">
    Almancı bir aileden geliyor
   </p>
   <p class="MsoNormal">
   </p>
   <p class="MsoNormal">
    Alparslan Korkmaz, ‘Almancı’ bir aileden geliyor. Babası yıllar önce Kayseri’den Almanya’ya ekmek parası için gitmiş. İkinci nesilden. Türk bayrağı asılı odasında vatan özlemi ile büyüyor. Okulu bırakmıyor. Eğitimini tamamladıktan sonra başarı merdivenlerini hızla tırmanıyor. İsviçre ekonomi bakanlığının başdanışmanlığına kadar yükseliyor. İsviçre’de yabancı yatırımları çekmek için çalışan bir kurumun başında görev yaparken, 2006’da Başbakan Erdoğan tarafından Ankara’ya davet ediliyor. Ataması yapılıyor. Başbakanlığa bağlı Türkiye Yatırım Destek ve Tanıtım Ajansı’nı kuruyor. Kısa sürede takımını oluşturuyor. Dünyanın önemli ülkelerinde görev yapan başarılı Türkleri kadrosuna katarak, âdeta bir geri beyin göçü yaşatıyor.
   </p>
  </font>
 </div>
 <div>
 </div>
 <div>
 </div>
</div>


## Yorumlar

### RAFET GÜZEL, 17 August 2009, 00:00
> İşte budur denilecek bir çalışma. Emeği geçen herkese bu ülkenin vatandaşı olarak teşekkür ederim. Karanlığa kızmaktansa ışık yakanlara Allah kolaylık versin.

### Taner KARAMAN, 17 August 2009, 00:00
> Kendilerini yetiştiren anne ve babasına teşekkür ediyor, çalışmalarında başarılar diliyoruz.

### Cengiz Atabey, 17 August 2009, 00:00
> Avrupa’da yaşayan bir gurbetçi olarak başarılarınızla gurur duyuyorum. Adam yerine koyulmadığımız yılları unutmadık. Son yıllarda el üstünde tutuluyoruz, başarılarınızın devamını bekliyoruz. 

Kaynak: [www.aksiyon.com.tr](http://www.aksiyon.com.tr:80/aksiyon/haber-24784-cinli-ile-cinli-amerikali-ile-amerikaliyiz.html), [web.archive.org (arşiv bağlantısı)](http://web.archive.org/web/20120629025225/http://www.aksiyon.com.tr:80/aksiyon/haber-24784-cinli-ile-cinli-amerikali-ile-amerikaliyiz.html)
