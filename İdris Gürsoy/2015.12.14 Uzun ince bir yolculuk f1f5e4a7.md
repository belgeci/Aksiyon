# Uzun ince bir yolculuk

*İdris Gürsoy 2015.12.14*

<div class="pNewsDetailMainContent ctx_content" itemprop="articleBody">
 <p>
  Hangi günden başlasam bilemiyorum. Matbaanın sıkıştırmasından dolayı son noktayı biraz daha erken koymak zorunda kaldığımız perşembe gece yarısından mı, beyin fırtınası için oturduğumuz toplantının bazen kasırgaya dönüştüğü cumartesiden mi, bir sonraki sayıyı şekillendirmeye başladığımız pazartesiden mi? İnanılmaz bir koşuşturma bizimkisi! Hele Türkiye gibi saat başı gelişmelerin yaşandığı, bugün ile yarının çok farklı olduğu, baş döndüren bir gündem fırtınasına tutulmuş bir ülkede...
 </p>
 <p>
  Gelişen teknoloji ve yaygın internet kullanımı ile binlerce haber, üstelik çoğu ‘üretilmiş’, üzerimize boca ediliyor. Korkunç bir haber kirliliği ile karşı karşıyayız. Gerçeğin peşinde gazetecilik mecraları çok az! Sığınılacak bir liman arıyorsanız haber dergisi bunun için en güvenlisi. Olayları derinlemesine ele alabilen, hükümet dışı, özgür yayın organlarına dünden daha fazla bugün ihtiyaç var.
 </p>
 <p>
  Bu hafta, yakın tarihin en büyük yolsuzluk olayları olarak tarihe geçen 17-25 Aralık dosyalarına yoğunlaştık. 2 yıl geçti. Çelik para kasaları ve ayakkabı kutularının üzeri hukuk âdeta katledilerek kapatılmaya çalışıldı, devlet aygıtı tahrip edildi; ama nafile! Kara para, altın ticareti ve rüşvet ile ilgili iddialar sınırların dışında da gündeme geliyor. İran’da Reza Zarrab’ın ortağı Babek Zencani idamla yargılanıyor. Paralarının peşine düşen Tahran vazgeçmezse, Ankara’ya uzanan iddiaları daha çok konuşacağız.
 </p>
 <p>
  Son dönemin büyük davalarını yakından takip eden farklı dünya görüşlerinden iki isimle yaptığımız röportajların ilginizi çekeceğini umuyorum. Pek çok kişinin güç karşısında suskunluğa gömüldüğü bir zulüm döneminde hak ve özgürlüklerin bayraktarlığını yapan Nazlı Ilıcak, hükümete darbe diye açılan davaların ters tepeceğini söylüyor. Balyoz davasının ünlü avukatı Celal Ülgen ise ‘Sulh Ceza’larla yargı bağımsızlığının nasıl çiğnendiğine dikkat çekerek Hizmet Hareketi’ni terör örgütü ilan edenlere ‘Yanlış yoldasınız, bu cadde çıkmaz sokak’ diye haykırıyor. Ülgen, hukukun en temel prensiplerinden masumiyet karinesini hatırlatıp “Yargı kararı olmadan nasıl ETÖ denilemiyorsa, FETÖ de denilemez.” diyor. Vicdanlarını üç-beş kuruşa satanlar biraz olsun utanır mı acaba?
 </p>
 <p>
  Derginin uzun yolculuğunda son nokta sizsiniz. Yeni görevimden dolayı destek mesajları gönderenlere ayrı ayrı teşekkür ediyorum.
 </p>
 <p>
  Daha iyi haberlerde buluşmak dileğiyle...
 </p>
</div>


Kaynak: [www.aksiyon.com.tr](http://www.aksiyon.com.tr:80/editor/uzun-ince-bir-yolculuk_553242), [web.archive.org (arşiv bağlantısı)](http://web.archive.org/web/20151217021219/http://www.aksiyon.com.tr:80/editor/uzun-ince-bir-yolculuk_553242)
