# Sivil anayasa fırsatı kaçırılmasın

*İdris Gürsoy 2010.09.20*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   AK Parti için asıl görev 13 Eylül’den itibaren başladı. Seçimlere kadar geçecek 9 aylık süre heba edilmemeli. Çetelerle mücadele kararlılıkla sürmeli, sivilleşme adımları atılmalı...
  </font>
 </div>
 <div id="newsText">
  <font class="detail-text">
   <p>
    <p class="MsoNormal">
     AK Parti, sivil anayasa konusunda kararlı görünüyor. AK Parti Merkez Karar Yönetim Kurulu Üyesi Doç. Dr. Mazhar Bağlı, Aksiyon’a, “AK Parti anayasa değişikliğine gittiğinde diğer partiler katılırsa iyi olur. Olmazsa AK Parti taslağı hazırlar ve halka gitmekten de çekinmez.” diyor. AK Parti Genel Başkan Yardımcısı Suat Kılıç, aceleleri olmadığını belirterek ancak toplumsal mutabakatla yeni bir anayasa yapılabileceğini belirtiyor. TBMM Anayasa Komisyonu Başkanı Burhan Kuzu öncülüğünde çalışmalara başlanacak. Ergün Özbudun’un hazırladığı ancak rafa kalkan taslak üzerinden veya yeni bir metinle muhalefete gidilebilir. 1 Ekim’de Meclis’in açılmasından sonra Meclis başkanı uzlaşma komisyonu için inisiyatif alabilir. Muhalefet partileri ve sivil toplum kuruluşları da yeni anayasa konusunda istekli görülüyor. Kuzu’ya göre, yeni anayasa 2011 seçimleri sonrasına kalacak. Bağlı ise yeni anayasa Parlamento’dan geçse bile Erdoğan’ın referanduma götürmek istediğini söylüyor.
    </p>
    <p class="MsoNormal">
     12 Eylül referandumu ile ilk defa vasilere dokunuldu. Kast sistemini sona erdirecek süreç başladı. Bir ay içinde Anaya Mahkemesi ve HSYK’nın yapısı değişecek. Asker diğer kurumlarla eşit hâle gelecek. Denetlenemeyen kurum kalmayacak. Türkiye’nin bundan sonraki yolu tam demokrasi. YAŞ ve HSYK kararlarına dava yolunun açılması, askerlerin görev kusurları dışında sivil yargıda yargılanacak olması reform niteliğinde önemli değişiklikler. Van Savcısı Ferhat Sarıkaya’nın HSYK tarafından sorgusuz sualsiz meslekten atılması gibi hukuk devletinde olmayacak olaylar artık ülkemizde de yaşanmayacak. Anayasa Mahkemesi ve HSYK’nın yapısının değiştirilerek genişletilmesinin yargı bağımsızlığını zedelemediği AYM kararı ile netleşmiş, üstelik bağımsızlığı güçlendirdiği hususu mahkemenin gerekçeli kararında yer almıştı. Muhalefetin hâlâ ‘yargı ele geçirilecek’ tartışması yapmasının anlamı kalmadı.
    </p>
    <p class="MsoNormal">
     Referandum sonucu siyaset adına sevindirici. İlk defa sivil anayasa yapma fırsatı yakalandı. Başbakan, referandum gecesi bu konuda harekete geçeceklerini açıkça dile getirdi. AK Parti kurmayları da demokratikleşme adımlarının süreceği mesajını verdi. Yüzde 58 oranında ‘evet’le seçmen AK Parti’ye demokratikleşme ve devlet içindeki çetelerle mücadelesinde açık destek oldu. Ergenekon’la mücadele kararlılıkla sürmeli, hızla sivilleşme adımları atılmalı. Toplumun büyük kesiminin bu değişikliğe ‘yetmez ama evet’ dediği unutulmamalı. Statükonun da seçimlere kadar PKK ve BDP üzerinden demokratikleşmeyi baltalamaya çalışacağı aşikâr. AK Parti için asıl görev yeni başladı. Seçimlere kadar geçecek yaklaşık 9 aylık süre heba edilmemeli.
    </p>
    <p class="MsoNormal">
     AK Parti nasıl bir yol izleyecek? Toplumun değişim taleplerine cevap verebilecek mi? Parti sözcüleri öncelikle mutabakat arayacaklarını ve muhalefetin desteğini almaya çalışacaklarını söylüyor. AK Parti, demokratik açılım ve Alevi çalıştaylarında olduğu gibi toplumun bütün kesimlerinin taleplerini dinleyecek. Seçime giderken Türkiye yeni anayasa tartışmalarına kilitlenecek. Başbakan’ın seçim gecesi görev verdiği Burhan Kuzu, muhalefetin tutumuna göre takvimin belirleneceğini söylüyor. Kuzu’ya göre, yeni anayasa 2011 seçimleri sonrasına kalacak. Sivil anayasa darbe izlerinden tamamen arındırılmış olacak; devlet despotizminin yerine demokrasi tüm kurum ve kuralları ile ikame edilecek. AK Parti yetkilileri, bugünden başlatılan başkanlık sistemi haberlerini referandum sonuçlarını gölgelemeye dönük maksatlı yayınlar olarak değerlendiriyor. Ancak Türkiye’nin sorunlarını çözecekse bu da tartışılabilir, görüşü seslendiriliyor. İktidar partisi yeni anayasada en geniş mutabakatı arayacak. Grup Başkan Vekili Suat Kılıç şu değerlendirmeyi yapıyor:
     <span>
     </span>
     “Yüzde 58’in AK Parti’ye verilmiş oylar olmadığını, sivilleşme, özgürleşme ve demokratikleşme yönündeki toplumsal iradenin tezahürü olduğunu düşünüyoruz. Bu sonuca bakarak tamamen sivil ve yeni bir anayasanın da toplumsal bir talep olarak şekillendiğini düşünüyoruz. Önümüzdeki dönem Türkiye’nin yeni bir anayasayı tartışacağı dönem olmasını arzu ediyoruz; fakat aceleci bir yaklaşım içinde değiliz. 2011 seçimlerinden sonraya kalabilir; bu konuda üniversitelerin, sivil toplum örgütlerinin, sendikaların, partilerin ve katkı sağlayabilecek tüm kesimlerin sorumluluk almasını ve geniş tabanlı bir toplumsal uzlaşı arzu ediyoruz. Biz de kendi kurullarımızda bu yöndeki talebin karşılanmasına yönelik çalışmalar yapacağız. Her kesim, beklentilerini yansıtan bakış açılarını ortaya koysun. Kimsenin sahadan çekilmeyeceği, herkesin öneri ortaya koyabileceği geniş katılımlı bir toplumsal uzlaşı arayışı olsun.”
    </p>
    <p class="MsoNormal">
     12 Eylül’deki referandum, halkın değişimden, demokrasiden yana olduğunu bir kez daha ortaya koydu. Muhalefetin “Bu değişiklikler Türkiye’yi karanlığa götürür!” tezi seçmeni ikna edemedi. 26 maddelik anayasa paketinin önemini halk büyük ölçüde anladı. Doğu ve Güneydoğu’dan yüksek oranlarda evet çıktı, zira bu bölgeler demokratikleşmenin yararını biliyordu. Peki sahil kesimlerinde neden hayır oyları fazla? Bu sonuç AK Parti’yi değişim adımlarında frenleyebilir mi? Türkiye’de siyaset çoğunlukla korkular üzerinden yürütülüyor ve 30’lu yıllardan kalma bu politikanın az da olsa karşılığı var. “Bize oy vermezsen ülke karanlığa gider” propagandası batıda etkili oldu. Bu bölgelerdeki insanlar daha çok korkularla yaşıyor. Anayasadaki değişikliklerle ‘yaşam biçimimiz tehlikeye girer’ endişesindeler. Daha pek çok sebep sıralansa bile bir başkası şu: Batıya gidildikçe vesayet rejimi hissedilmiyor veya çok az hissediliyor. Mevcut rejim belli kesimlere hak etmedikleri avantajlar da üretiyor. Ancak batıdaki sonuçlara dikkatli bakılırsa evet ile hayır oylarının arasında birkaç ilin dışında pek fark olmadığı görülüyor.
    </p>
    <p class="MsoNormal">
     Sahil bölgeleri de anayasa değişikliklerinin hayata geçmesinden sonra Türkiye’nin karanlığa gitmediğini anlayacak, korkulardan sıyrılacaktır. Dolayısıyla muhalefetin ve bir kısım medyanın korku propagandası da etkisini yitirecektir. AK Parti ilk referandum değerlendirme toplantısında Akdeniz ve Ege ile ilgili kapsamlı bir çalışma yapma kararı aldı. Hayır oylarının analizi yapılacak. Doç. Bağlı, bazı kesimlerin korku propagandalarının etkisine dikkat çekerek, “AK Parti bu kaygıları giderecek adımlar atacak.” diyor.
    </p>
    <p class="MsoNormal">
     Muhalefetin izleyeceği politika demokratikleşme sürecini hızlandırabilir. CHP lideri Kılıçdaroğlu yeni anayasaya katkı vermeye hazır olduklarını açıkladı. Ancak yine şartları var! Her ne olursa olsun muhalefet bu referandum sonuçlarını iyi okumak zorundadır. CHP, ‘sosyal demokrat, sol partiyim’ diyorsa dünyada tek olduğunu anlamalı. Statükocu sol parti yok. CHP lideri Kemal Kılıçdaroğlu, referandum öncesi toplumun beklentilerini bir ölçüde hissetti, rejim tartışmalarını bir kenara bırakarak Kürt sorunu, başörtüsü yasağı ve demokratikleşme gibi konulara girdi. Bu söylemlerin içi doldurulmalı. İlk sınav yeni anayasada verilecek. MHP de politikalarını gözden geçirmeli. Ülkücü tabanla parti yönetimi arasında derin görüş ayrılığı iyice su yüzüne çıktı. MHP’nin belediye başkanlığını elinde bulundurduğu 10 ilin 6’sı ile 120 ilçenin 94’ünde seçmenin tercihi evet oldu. Bu, ciddi bir zemin kaymasıdır.
    </p>
    <p class="MsoNormal">
     Ankara’da hesaplar şimdiden 2011 genel seçimleri üzerine yapılmaya başlandı. Statüko yeni hamlelerle mevcut düzeni ve son imtiyazlarını korumaya çalışacak. PKK elindeki tek kart ve en önemli araç. Ancak bugünden söylenecek tek husus şu: Bundan sonra yeni sivil anayasadan söz etmeyen partiler daha da kaybedecek. Gündeminde yeni anayasa olmayan hiçbir parti sandıktan çıkamayacak. AK Parti’nin geleceği de reformlar ve sivil anayasa konusunda atacağı somut, kararlı adımlara bağlı.
    </p>
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://aksiyon.com.tr:80/aksiyon/newsDetail_getNewsById.action;jsessionid=2898E12444A9B47D293B8421FF26992D?newsId=27639), [web.archive.org (arşiv bağlantısı)](http://web.archive.org/web/20140826150724/http://aksiyon.com.tr:80/aksiyon/newsDetail_getNewsById.action;jsessionid=2898E12444A9B47D293B8421FF26992D?newsId=27639)
