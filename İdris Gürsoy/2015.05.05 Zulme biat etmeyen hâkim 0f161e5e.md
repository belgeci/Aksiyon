# Zulme biat etmeyen hâkim

*İdris Gürsoy 2015.05.05*

<div class="pNewsDetailMainContent" itemprop="articleBody">
 <blockquote>
  <p>
   Ahmet Recai Seçkin, Yassıada Mahkemesi’nin başkanlığını, siyasi kararlar vermeye zorlanacağı için kabul etmedi. Darbe lideri Cemal Gürsel’in de bulunduğu adli yıl açılışında “Bir saat adaletle hüküm vermek 60 yıl ibadet etmekten daha değerlidir.” deme cesaretini gösterdi.
  </p>
 </blockquote>
 <p>
  17-25 Aralık’tan sonra yargının üzerinde büyük bir baskı oluşturuldu. Var olan mahkemeler ve hâkimler bir kenara itilerek sulh ceza hâkimlikleri kuruldu, yeni hâkim ve savcılar atanarak insanlar yargılanmaya başladı. Bu mahkemeler kurulurken Recep Tayyip Erdoğan ‘altyapı hazırlıyoruz’ demekten çekinmemiş, ‘tabiî hâkimlik’ ilkesinin askıya alınmasını önemsememiş, özel bir mahkemenin sonradan ihdas edilerek bir kitleye karşı bir linç kampanyası düzenleneceğine dair endişeleri dikkate almamıştı. Bugünkü durum, 27 Mayıs yargılamalarına çok benziyor.
 </p>
 <p>
  27 Mayıs’ın ‘devrim’ sayılması, klasik darbelerin ötesinde bir ‘devrim hukuku’ anlayışına yol açtı. ‘Masumiyet karinesi, doğal hâkim, kanunların geriye yürümezliği’ gibi temel hukuki prensipler devrim dönemlerinde geçerli olmazdı! Yassıada proje mahkemeleri kuruldu. Salim Başol ve Altay Ömer Egesel’ler bulunup Adnan Menderes ve arkadaşları idam edildi. Ancak bugün olduğu gibi yargının içinde cinayetlere ortak olmayı reddedenler vardı. Kurulan Yassıada Mahkemesi’nin başkanlığını Yargıtay Başkanı Ahmet Recai Seçkin kabul etmemiş, duruşmalar devam ederken, darbenin lideri Org. Cemal Gürsel’in karşısında, güç sahiplerinin etkisiyle verilecek mahkeme kararının “zulüm olacağını” söylemişti. Peki, Sezgin kimdi? Tarihe nasıl geçti?
 </p>
 <p>
  27 Mayıs 1960 Darbesi sonrasında Demokrat Partililer (DP) Yassıada’ya gönderilmişti. Duruşmalar ekimde başlayacaktı. Cuntanın aldığı kararla DP’lile-rin suçlarını araştırmak üzere adlarının başına ‘yüksek’ sıfatı eklenen iki heyet teşkil edildi: Yüksek Soruşturma Kurulu ve Yüksek Adalet Divanı (YAD)... YAD’ın teşkili çalışmalarını Millî Birlik Komitesi üyesi Orhan Erkanlı ile Adalet Bakanlığı’na getirilen Prof. Amil Artus üstlenmişti. Gizli araştırmalarla uygun adayların tespitine çalışılıyordu. Erkanlı, adaylarla temasta bulunmuş, böyle bir görevi kabul edip etmeyeceklerini öğrenmişti. Liste yapılıp komiteye getirildi. YAD’a seçilenlere gizli kalmak kaydı ile resmî tebligat yapıldı. Listede YAD Başkanlığı’na Yargıtay Başkanı Ahmet Recai Seçkin getiriliyordu. 1 Ekim 1960 tarihli Milliyet, manşetinden bu haberi duyurdu. Ancak darbecilerin canını sıkan bir gelişme yaşandı. Kurulacak mahkemenin başkanlığını kabulde tereddüt göstermeyeceğini düşündükleri Seçkin, bu isteği geri çevirdi: “Bu uygulama benim hukuka olan saygıma aykırıdır, ben bunun başı olmam.”
 </p>
 <p>
  Cunta, Seçkin’in istifasının skandala yol açabileceği düşüncesiyle meselenin hasıraltı edilmesi emrini verdi. Bunun üzerine 6 Eylül 1960’ta mahkemenin başkanlığına 1. Ceza Dairesi Başkanı Salim Başol, mahkemenin savcılığına da Altay Ömer Egesel getirildi. 3 Ekim günü Divan üyeleri çalışmaya başladı. Başol, mahkeme sırasında “Sizi buraya koyan irade böyle istiyor.” diyecekti. Başol, Demokrat Partili Adalet Bakanı Osman Şevki Çiçekdağ’ın Yargıtay’a daire başkanı yaparak yolunu açtığı kişiydi. 1950’lerde bakanların bu yetkisi vardı. DP ile ilgili bütün iddiaların soruşturulması bir ayda tamamlandı, 19 ayrı başlık altında dava açıldı. Cumhurbaşkanı Celal Bayar’la Tarım Bakanı Nedim Ökmen’in sanık olduğu ‘Köpek Davası’ isimli davayla ‘tiyatro’ başladı. Onu ‘Bebek Davası’ ve ‘Barbara Davası’ izledi. Sabık iktidar mensuplarını kamuoyu nezdinde küçük düşürmek amacıyla bu davalar açılmıştı. Geçmişe yürüyen ceza yasası çıkarıldı! DP’lilere yüklenen suç ‘anayasayı ihlâl’di ve cezası idamdı. Yargılanan 588 kişiye bu ceza verilebilir miydi? Anayasayı ihlal suçuna ikinci derecede iştirak diye bir suç uyduruldu ve bu geçmişe yürütülerek 400 kadar DP’liye ceza verildi. Demokratların savunma hakları neredeyse yoktu. Bu sürede sanıklar aileleriyle 2 kez görüşebildi. Avukatlarla görüşmeler sınırlı ve denetim altındaydı. Başbakan hasta olmasına rağmen sürekli tecritte, hücrede tutuldu. Başbakan Menderes ve bakanlar Fatin Rüştü Zorlu ile Hasan Polatkan’ı idam sehpasına gönderen Yassıada Mahkemesi’nin başkan ve üyeleri, yeni kurulan Anayasa Mahkemesi üyeliği ile ödüllendirildi.
 </p>
 <p>
  Cunta geçici kanunla özel mahkemeler kurmuş ve özel hâkim ve yargıçlar atayarak evrensel hukuk kurallarını çiğnemişti. Ahmet Recai Seçkin, bu hukuksuzluğa ve sonrasındaki cinayetlere ortak olmadı. Ankara Üniversitesi Hukuk Fakültesi’nden Prof.Dr. Necip Bilge, Ahmet Recai Seçkin’in özel konuşmalarında Yüksek Adalet Divanı’ndaki görevin siyasal yönünün ağır bastığını ve Millî Birlik Komitesi’nce Türk Ceza Kanunu’nda yapılan değişikliğin hukuk ilkelerine uygunluğunda kuşku bulunduğunu daima belirttiğini anlatıyor. Yargının bağımsız ve tarafsız olması gerektiğini savunan Seçkin, çocuklarının belirttiğine göre de cuntacılara “Vereceğim kararda serbest olacak mıyım?” diye sormuş. Vereceği kararda serbest olmayacağını anlayınca bu işten mazur görülmesini istemiş. Oğlu Oğuz Seçkin, “Babam, evrensel hukuk değerlerini kendine prensip edindiği için Milli Birlik Komitesi’nin bu teklifini kabul etmedi. Yassıada’da yargılanan sanıklar aleyhine ceza kanunları çıkartılmasından rahatsızdı. Adil bir yargılama yapılacaksa, sanıkların, suç işledikleri iddia edilen dönemdeki hukuk kuralları çerçevesinde yargılanmaları gerektiğini vurgulardı. Her konuşmasında ve her fırsatta kuvvetler ayrılığından bahsederdi. Yüksek Adalet Divanı’nın bağımsız hareket edemeyeceğini ve siyasi kararlar vermeye zorlanacağını bildiği için bu görevi kabul etmedi. Başkanlığı kimi yerlerde hastalığından veya korktuğundan dolayı kabul etmediği söylendi. Bu doğru değil.” diyor.
 </p>
 <p>
  Yargıtay Başkanı Recai Seçkin, 1960 adli yıl açılış konuşmasında da dik duruşunu sürdürdü. Devlet ve Hükümet Başkanı, Türk Silahlı Kuvvetleri Başkumandanı General Cemal Gürsel’in gözünün içine bakarak “Hâkim, hukuk esasları ve vicdanı yerine idare adamlarının veya davayla ilgisi olanlardan birisinin etkisi altında kalarak karar verirse, verdiği karar bir zulüm belgesinden ibaret kalır. Bir ülke küfürle ayakta kalabilir fakat adaletsizlikle, zulümle ayakta duramaz. Adalet ülkenin temelidir. 1 saat adaletle hüküm vermek 60 yıl ibadet etmekten daha değerlidir. Son kapı olan mahkeme kapısı gayet sağlam  olmalıdır ki haksızlık oradan içeri sızmasın. Bu sözü adalet saraylarına yazmak lazım!” deme cesaretini gösterdi.
 </p>
 <p>
  Seçkin, bütün zamanını mesleğine adayan büyük bir yargıç ve Türkçe yanlısı, aydın bir hukukçu olarak hukuk tarihinde iz bıraktı. Yargıtay’daki ve Anayasa Mahkemesi’ndeki yargı görevi dolayısıyla kararlar, kitaplar ve yazılar yayımladı. Mahkeme kararlarının gerek dilinde, gerek yazılış ve esasla ilgili gerekçelerin açıklanış biçiminde devrim yaptığı söylenebilir. Varılan yargı sonuçlarının bilimsel yönden gerekçelendirilmesi, hukuk öğretisi ve yargı içtihatlarıyla desteklenmesi yoluna gidilmesi de onun eseridir denebilir.
 </p>
 <p>
  <strong>
   Ahmet Recai Seçkin’in 1960 Adli Yıl açılış konuşması
  </strong>
 </p>
 <p>
  Ahmet Recai Seçkin’in bugün bile üzerinde durulması gereken adli yıl açılış konuşmasında önemli mesajlar vardı. İşte bunlardan bazıları:
 </p>
 <p>
  <strong>
   Mahkemeler tarafsız olmalıdır:
  </strong>
  Ülkenin temeli olan adaletin gereği gibi dağıtılması için gerçekleşmesi aranan ilk şart, mahkemelerin tarafsız olması, yani hüküm veren hâkimin, dosyadaki delillerin, kendi hukuk ve kanun anlayışının ve nihayet vicdanının etkisinden başka hiçbir şeyin etkisi altında olmaksızın karar vermesidir. Hâkim, hukuk esasları ve vicdanı yerine idare adamlarının veya davada ilgili olanlardan birisinin etkisi altında kalarak karar verirse verdiği karar, açıklamaya lüzum yoktur ki, özünde adaletle ilgisi bulunmayan bir belge, daha açıkçası bir zulüm belgesinden ibaret kalır. Bu durum haksızlığa uğrayanın olduğu kadar bütün toplumun gönül rahatlığını bozar. Zira yurttaş haklı olarak aynı felaketin bir gün kendi başına da geleceğini düşünür. Böyle kararların çoğalması, halkın adalete ve devlete güvenini sarstığı gibi sürekli kaygılar altında ezilen, yarının ne olacağını kestiremeyen kişilerden meydana gelen bir toplumun önce çalışma gücü ve sonra yaşama hevesi kalmaz.
 </p>
 <p>
  <strong>
   Hâkim Teminatı:
  </strong>
  Adaletin tarafsız olmasını sağlayacak tedbirlerden diğer biri de hâkim teminatıdır. Hâkim teminatı demek, hâkimin işlediği suç sebebiyle verilmiş bir mahkeme kararı veya inzibat kurulu kararı veyahut rızası bulunmadıkça, hem yerinin hem görevinin değiştirilmemesi ve hâkimlikten çıkarılmaması demektir. Hâkimin atanması ve yerinin değiştirilmesi ve kanuni sebeplerle işinden çıkarılması işlemleri, tarafsız bir kurul olan Yüksek Hâkimler Kurulu’na verilse bile onun rızası olmadıkça veya kanuni sebeplerden biri gerçekleşmedikçe yerinin veya görevinin her zaman değiştirilmesi ihtimali, gönül rahatlığı ile çalışmasına engel olacağından dolayı, işlerin verimi üzerinde önemli derecede etki göstereceği cihetle şahsa bağlı olan bu teminata Hâkimler Kurulu esasının kabulüne rağmen dokunulmaması zaruridir.
 </p>
 <p>
  <strong>
   Bir ülke adaletsizlikle ayakta duramaz:
  </strong>
  Kur’an’da, Tanrı’nın insanlara adalet üzere davranmalarını emrettiği, hüküm verenlerin tarafların fakirlik veya zenginlikleriyle meşgul olmaksızın adalete göre hüküm vermek zorunda oldukları, bir kimsenin hükmü (yakınlarının zararına olsa bile) sadece adaletle vermesi gerektiği, Tanrı’nın âdil olanları sevdiği birçok ayette bildirilir. Büyük İslâm Peygamberinin bir ülkenin küfürle ayakta kalabileceğini, fakat zulümle ayakta duramayacağını, adaletin ülkenin temeli olduğunu, bir saat adaletle hüküm vermenin altmış yıl ibadet etmekten daha değerli bulunduğunu söylediği de kitaplarda yazılıdır.
 </p>
 <p>
  <strong>
   Adalet olmayan ülkede ekonomi gelişmez:
  </strong>
  Son kapı olan mahkeme kapısı, gayet sağlam bir kapı olmalıdır ki haksızlık oradan içeri sızmasın. ... Şu cihet üzerinde kimsenin tereddüdü olduğunu sanmıyorum. Bir ülkede gerçek iktisadi kalkınma, ancak adalet işlerinin aksamadan yürümesine bağlıdır. Adalete güven bulunmayan ülkelerde iş hayatı gelişemez, bu yerlerde yerli ve yabancı sermaye işe atılmaya pek hevesli olmaz ve uğrayabileceği haksızlığı kolayca gidermek imkânına sahip olduğuna inanmayan işçi kendisini işine gereği gibi bağlayamaz ve bu durum işletme sahibinin de işçiye karşı gerekli güveni göstermemesi gibi kötü durumlar meydana getirir. O hâlde, sağlam bir adalet mekanizması, bir toplumun sadece ahlâk ve fazilet bakımından değil, aynı zamanda iktisadî bakımdan dahi kalkınmasının birinci şartıdır.
 </p>
 <p>
  <strong>
   Savcılar hüküm veremez:
  </strong>
  Savcılar hâkim değildirler, hüküm veremezler. Savcının yönetim adamlarının etkisi altında dava açması veya açmaması ve özel olarak bir davada etki altında işlem yapması, bir suçsuzun mahkûm edilmesini ve bir suçlunun kovuşturmasız kalmasını sağlamaya uğraşması, adalet için çok zararlı olur.
 </p>
 <p>
 </p>
</div>


Kaynak: [www.aksiyon.com.tr](http://www.aksiyon.com.tr/yargi/zulme-biat-etmeyen-hakim_550758), [web.archive.org (arşiv bağlantısı)](http://web.archive.org/web/20150811180347/http://www.aksiyon.com.tr/yargi/zulme-biat-etmeyen-hakim_550758)
