# Özal'ın demokrasi mirasına ne oldu?

*İdris Gürsoy 2015.04.14*

<div class="pNewsDetailMainContent" itemprop="articleBody">
 <blockquote>
  <p>
   “Dindar, demokrat, sivil” özellikleriyle ön plana çıkan 8. Cumhurbaşkanı Turgut Özal’ın olmazsa olmazı üç temel özgürlüktü: ‘din ve vicdan hürriyeti’, ‘ifade hürriyeti’, ‘teşebbüs hürriyeti’... Peki, onun demokrasi mirasından günümüze ne kaldı?
  </p>
 </blockquote>
 <p>
  “Dindar, demokrat, sivil” özellikleriyle ön plana çıkan 8. Cumhurbaşkanı Turgut Özal’ın olmazsa olmazı üç temel özgürlüktü: ‘din ve vicdan hürriyeti’, ‘ifade hürriyeti’, ‘teşebbüs hürriyeti’... Peki, onun demokrasi mirasından günümüze ne kaldı?
 </p>
 <p>
  17 Nisan bir cumartesi sabahıydı. 8. Cumhurbaşkanı Turgut Özal,  hayata aniden veda etmişti. Otopsi bile yapılmadan uğurlandı. Ölüm sebebi çok tartışıldı. Mezarı 19 yıl sonra açıldı. Tıp dünyası şaşkındı; na’şının yüzde 80’i çürümemişti. Suikast şüphesini kanıtlayan önemli bulgulara ulaşılmasına rağmen dosya kapatıldı. Vefatının üzerinden 22 yıl geçti. Ölüm sebebini çok tartıştık ama aslında neyi kaybettiğimizi yeterince konuşamadık. Özal, Türkiye’ye neler vermişti?
 </p>
 <p>
  ‘Özal gibi lider’ özlemi sebepsiz değil. Düşünce, inanç ve teşebbüs özgürlüğünün önündeki engelleri kaldıran liderdi o. Türkiye’yi dünyaya açtı. Dindar bir devlet adamıydı ancak hiçbir zaman din istismarı yapmadı. Farklı fikirlere hep önem verdi. Devletin hazineleri elinden geçti. Yıllarca ekonominin tek patronuydu. Yolsuzluk yapan bakanını Yüce Divan’a kendi eliyle gönderdi. Harun gibi geldi ama Karun gibi değil yine Harun gibi gitti.
 </p>
 <p>
  Onun ilkeleri üzerine iktidar olanlar ise, Özal’a ait bütün izleri silenler olarak tarihe geçmek üzere. İsterseniz Özal’ın ülkeye bıraktığı mirası şöyle bir hatırlayalım…
 </p>
 <p>
  Özal, iktidarları boyunca Türkiye’yi kabuğuna hapsolmuş durumdan kurtarıp, onu dünyaya yüksek bir dinamizmle açan temel reformları gerçekleştirdi. Asırlardan beri kendi içine kapalı ve devletçiliğin hâkim olduğu bir ekonomik sistem yerine dışa açık ve dünyaya entegre olabilecek bir sistem getirdi. Ülke, ‘yasaklar ülkesi’ olmaktan çıktı. Haberleşmede devrim yapıldı. Özel televizyon yayınları başladı. Otoyol ve köprü inşaatlarıyla ülke şantiyeye döndü. İnsan hakları alanında önemli adımlar attı. AİHM’ye kişisel başvuru hakkı tanıdı. TBMM’de İnsan Hakları Komisyonu kurdu. BM ve Avrupa Konseyi tarafından ayrı ayrı hazırlanan ‘İşkence, Kötü ve Aşağılayıcı Davranışlarla Mücadele Sözleşmesi’ni imzaladı. Ana dilinde serbestçe konuşabilme hürriyetini sağladı. Türk Ceza Kanunu 141, 142 ve 163. maddelerini kaldırdı.
 </p>
 <p>
  Peki, bunları yaparken temel aldığı esaslar neydi? Gelin kendi sözleriyle onun bu ilkelerini bir hatırlayalım. Belki bunu yaparken günümüzde yaşananlara da bir ışık tutulmuş olur.
 </p>
 <p>
  <strong>
   Devlet’in konumu
  </strong>
 </p>
 <p>
  “Güçlü devlet, memurları çok olan devlet değildir. Güçlü devlet, harcamaları çok fakat iki yakası bir araya gelmeyen devlet değildir. Güçlü devlet, memurları az fakat kabiliyetli ve seçkin kimselerden müteşekkil devlettir. Güçlü devlet, harcamaları hak ölçüler içinde; fakat hazinesi dolu olan devlettir. Devlet, mabud veya baba değildir. Devlet bir istihdam kapısı da değildir. Aslolan devletin zenginliği sonucu milletin zenginliği değil, milletin zenginliği sonucu devletin zengin olmasıdır.”
 </p>
 <p>
  <strong>
   Üç hürriyet
  </strong>
 </p>
 <p>
  Merhum Turgut Özal, bürokratik ve siyasi hayatı boyunca üç temel hürriyeti savundu. 9 Kasım 1989’da TBMM’de Cumhurbaşkanı sıfatı ile yaptığı konuşmada o üç hürriyeti şöyle açıklıyordu:
 </p>
 <p>
  “21. yüzyıla doğru giderken üç büyük, üç temel hürriyeti geliştirmenin, sımsıkı korumanın uygar dünyanın önde gelen devletlerinden biri olmamızın vazgeçilmez şartı olduğunu görmeliyiz.
 </p>
 <p>
  1. Düşünce hürriyeti: Düşünme kabiliyeti çeşitli yollarla engellenen, düşündüğünü söyleyemeyen, düşünceye saygıyı öğrenemeyen bir toplumun ilerlemesine imkân ve ihtimal yoktur. Eğer düşünce hürriyeti, düşünceyi ifade hürriyeti ve düşünceye saygı bilinci oluşmazsa işte o zaman kutuplaşmalar, kamplaşmalar, bölünme ve parçalanmalar da doğar.
 </p>
 <p>
  2. Din ve vicdan hürriyeti: Evrensel kapsamda ve evrensel anlamda insanın insana duyduğu sevginin, saygının göstergesi, evrensel anlamda din ve vicdan hürriyetidir. Yalnız huzurlu insan, dini ve vicdanı baskı altında tutulmayan insan, daha çok çalışma daha çok kazanma ve kendi vicdani inançları içinde mutlu yaşama istek ve kabiliyetine sahiptir.
 </p>
 <p>
  3. Teşebbüs hürriyeti: Uygar bir rekabet ortamı içinde, insanların daha çok çalışma, daha çok kazanma isteklerinin önüne engel konulmamalıdır. Asla yasakçılığa sapmamalı, devlet müdahaleciliğini şartların el verdiği oranda asgari seviyede tutmak kalkınmanın ilk ve temel gereğidir.”
 </p>
 <p>
  <strong>
   Barışçı dış politika
  </strong>
 </p>
 <p>
  “Süratle değişen dünyada bizim için değişmeyen tek şey Atatürk’ün vazettiği ‘Yurtta sulh, cihanda sulh’ ilkesidir. Bu ilkeye sadakatle bağlı olan Türkiye, bütün dünya ülkeleriyle ve özellikle komşularıyla daima işbirliğine ve dostluk bağlarına dayalı ilişkiler sürdürmeyi kendisine şiar edinmiştir. Egemenlik ve toprak bütünlüğüne karşı saygı, içişlerine karışmama ve anlaşmazlıkların barışçı yollarla çözümlenmesi bu ilişkilerin temelini teşkil etmiştir.” (31 Ekim 1989, Cumhurbaşkanı sıfatıyla TBMM’de yaptığı konuşmadan)
 </p>
 <p>
  Demirperde’nin çöktüğünü gören Özal, dünyadaki siyasi değişimlere dikkat çekiyordu: “Önümüze Allah bir kapı açmıştır. Büyük bir kapı. Bu büyük kapıdan da girmek mecburiyetindeyiz. Giremezsek böyle fırsatlar 300 senede, 400 senede bir gelir. Başka zaman da gelmez. Kaybettiğimiz zamanın da bir daha geleceğini kimse garanti edemez.”
 </p>
 <p>
  <strong>
   Ekonominin enstrümanları
  </strong>
 </p>
 <p>
  “1991 Türkiye’si çok büyük değişiklikleri olan bir Türkiye’dir. Memleketimizde döviz serbest. Türk parası konvertible. Borsa çalışıyor. Altın serbest. Faiz serbest. Bu sistemler, serbest bir sistemin ana esaslarıdır. Bunların üzerinde herhangi bir yanlışlık yapılmaması lazım. Hatta bunlara katiyen dokunulmaması lazım. Burada enflasyonu indireceğim diye şuna veya buna dokunduğunuz takdirde büyük yanlışlar olur. Misal vereyim. Faizi zorla aşağıya indiremezsiniz. O bir ekonomik hadisedir. Faizi aşağı indirmek için büyük para çıkarırsınız, ondan sonra da kur büyük baskı altına girer. Dövize karşı talep büyük çaplı artar. Para kaçar. Türkiye’ye dışarıdan imkân gelmez.”
 </p>
 <p>
  <strong>
   Eğitimde zihin değişikliği
  </strong>
 </p>
 <p>
  Özal eğitim, sağlık ve teknolojiye önem verilmesini istiyor. 21. yüzyıla uygun olan eğitim sisteminin özelliklerini ise şöyle sıralıyordu:
 </p>
 <p>
  “Eğitimde zihniyet değişikliğine fevkalade ihtiyaç vardır. Okulların devletçi zihniyetten artakalan yöntemlerle yönetimine son verilmelidir. Okullarımızın yönetimini bürokratik tahakkümden kurtarmak, topluma, yani mahalleye, şehre ya da bölgeye mal etmekten kaçınmamalıyız. Devlet ancak standartları tespit etmek, eğitim kalitesini denetlemek ve eğitimi desteklemek görevini üstlenmelidir. Tek merkezden tek düze bir eğitim olmaz.”
 </p>
 <p>
  <strong>
   Taraf ama neyin tarafı?
  </strong>
 </p>
 <p>
  TBMM’deki yemin töreninde Özal, Meclis üyelerine şu sözleri vererek kürsüden iniyor: “Canım pahasına da olsa yeminime sadık kalacağım. Tarafsız kalacağıma yemin ettim ama ben taraf tutacağım. Neyin tarafını tutacağım? Anayasal kuruluşlarımıza destek olmaya devam edeceğim. Türkiye’mizin yakın vadede Avrupa Topluluğu’nun en seçkin üyelerinden biri olmasının tarafını tutacağım. Cumhurbaşkanlığı makamını her türlü iç siyaset sorunlarının üstünde tutacağım. Ama halkımın içinde, mütevazı bir vatandaş olarak halkımla birlikte yaşayarak.”
 </p>
</div>


Kaynak: [www.aksiyon.com.tr](http://www.aksiyon.com.tr/siyaset/ozalin-demokrasi-mirasina-ne-oldu_550556), [web.archive.org (arşiv bağlantısı)](http://web.archive.org/web/20150801131623/http://www.aksiyon.com.tr/siyaset/ozalin-demokrasi-mirasina-ne-oldu_550556)
