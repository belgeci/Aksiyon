# Kaosun taşları fısıltı gazetesi ile döşeniyor

*İdris Gürsoy 2015.09.15*

<div class="pNewsDetailMainContent ctx_content" itemprop="articleBody">
 <blockquote>
  <p>
   Dünyada adaletsizliğe, yoksulluğa, diktatörlüğe karşı mücadele yollarından biri olan sosyal medya, ilk defa farklı bir amaç için kullanılıyor
  </p>
 </blockquote>
 <p>
  Bazı gazetelerin 113 şehit fotoğrafını aynı anda birinci sayfalarında yayımladıkları gün HDP’ye bir günde 126 saldırı olmuştu. Bazı sosyal medya hesapları parti binaları ve milletvekillerini hedef göstermekten çekinmiyordu. İktidarın yayın organlarından biri, 16 kişinin şehit düştüğü Dağlıca baskını emrini Selahattin Demirtaş’ın verdiğini yazabildi! Aynı medya organları tarafından teröre destek vermekle suçlanan Hürriyet’e, 48 saat içinde iki kez saldırılmış ve güvenlik güçleri sadece seyretmişti.
 </p>
 <p>
  Twitter ve diğer hesaplardan mobilize olan gruplar Ankara, Kırşehir ve Alanya’da parti binalarını ateşe verdi. Cumhurbaşkanı Erdoğan’ın düğün törenine katıldığı ‘sağlam irade’ isimli hesap bütün bu olaylar başlamadan önce bir ‘satır’ fotoğrafının üstüne şu cümleleri yazmaktan çekinmemişti: “Dünya tarihi boyunca PKK’lılarla sağlıklı ve sürdürülebilir bir iletişim kurmayı başarabilen tek nesne. Hey gidi günler.”
 </p>
 <p>
  7 Haziran seçimlerinin ardından, yeniden çatışmalı döneme girilmesi ile adım adım tırmandırılan gerilim, toplumu iç savaşın eşiğine getirdi. Dağlıca ve Iğdır’da çok sayıda güvenlik görevlisinin şehit olmasının ardından çeşitli şehirlerde Kürt vatandaşları linç edilmek istendi, iş yeri ve araçlar yakıldı, HDP binalarına saldırıldı. Güvenlik güçlerinin seyirci kalması karanlık ve kirli bir planın yürümekte olduğunu gösteriyor. Süreçte iktidara bağlı medya organları ve sosyal medya araçları gerilimi tırmandırmak için özel gayret sarf ediyor. Şehit cenazelerindeki öfke, organize bir şekilde Kürtlere yönlendiriliyor. Bir kıvılcım iç savaşa sebep olabilir! Tıpkı bundan önceki toplumsal olaylarda olduğu gibi!
 </p>
 <p>
  Yalan haber toplumu bölüyor
 </p>
 <p>
  Türkiye’nin yakın tarihindeki pek çok karanlık terör eylemi ve iç çatışmada ilginç bir şekilde medyanın da rolü bulunuyor. 6-7 Eylül 1955’te olayların fitilini, iktidar milletvekillerinden birinin çıkardığı Ekspres gazetesinin, “Atamızın evi bomba ile hasara uğradı” manşeti ateşledi. Tirajı sadece 27 bin olan gazetenin bu nüshası 300 bin adet basılıp dağıtılmıştı. Kitleler üzerinde infial uyandıran bu yalan haberin faturası ağır oldu. İstanbul’da Rumlara ait ticarethaneler yerle bir edildi.
 </p>
 <p>
  Fısıltı gazetesi yalan haber üreterek kutuplaşmayı körüklüyordu. İstanbul ve Ankara’da onlarca öğrencinin öldürüldüğü haberi yayıldı. Darbe sonrası Harp Okulu’na götürülen DP’lilere kötü muamele yapan subaylar, ‘arkadaşlarının işkencelerde öldürülmesinin’ hesabını soruyordu. Sonradan bu haberlerin gerçek dışı olduğu anlaşıldı. Bir tane cinayete kurban giden asker yoktu!
 </p>
 <p>
  12 Mart (1971) öncesi Hasan Cemal’in anlattığı inanılmaz bir hadise var. Sol görüşlü Mustafa Kuseyri ölünce “Faşistler öldürdü!” diye kıyamet koparıldı! Hâlbuki gerçek başkaydı. Kuseyri, Nejat Argun adlı bir arkadaşıyla Rus ruleti oynarken kaza kurşunuyla ölmüştü. Doğan Avcıoğlu, gerçeği bildiği hâlde gerilimi tırmandırmak için senaryoyu bozmadı. Cinayeti sağcılara fatura edip büyük bir  ‘anayasaya saygı yürüyüşü’ düzenlediler.
 </p>
 <p>
  12 Eylül 1980’in gerekçeleri arasında Konya mitingi vardı. İstiklal Marşı okunduğu sırada ayağa kalkmayan bir grubun haberi daha miting dağılmadan TRT’ye haber konusu oldu. Kameralar kürsüde heyecanlı bir şekilde konuşan Necmettin Erbakan yerine provokasyonu gerçekleştiren kişilere dönmüştü. Ertesi günün gazetelerinde ‘İstiklal Marşı’na saygısızlık’ haberi vardı! Binlerce kişinin ayakta olduğu meydandan o grubun fotoğrafları özenle seçilmiş ve MSP tepkilerin odağına oturtulmuştu!
 </p>
 <p>
  Sivas, Kahramanmaraş ve Malatya’da çıkan sağ-sol, Alevi-Sünni çatışmalarının fitilini ateşleyen yine bazı gazetelerle birlikte devletin yayın organı TRT’ydi. Sivas’ta halkı infiale getiren ‘camiler ateşe verildi’ haberi her saat başı bülteninde geniş yer aldı. Oysa gerçekte bu, cumadan çıkan cami cemaatini tahrik için uydurulmuş bir yalandı. Madımak Oteli’nin önüne gelen azgın kalabalık kendiliğinden gelmemişti. Günlerce önceden medyada Aziz Nesin’i hedef alan yayınlar yapıldı. Öfke köpürtüldü. Kibrit çakıldı, tutuşan otelde 33 aydın can verdi.
 </p>
 <p>
  28 Şubat bir psikolojik harekâttı, tanklar sokağa çıkmamış ama yerine medya kullanılmıştı. Montaj kasetler, üretilmiş yalan haberler, kullanılmaya elverişli medya kuruluşlarına ve gazetecilere el altından servis edilmişti. Onlar da sorgulamadan bunları manşetlerine ve ekranlarına taşıdılar. Sahte hocaların evlerine baskın yapan polisler, canlı yayın araçları ve kameraları bekliyordu! Atatürkçü, laik kesimler ‘irtica’ tehlikesine inandırıldı. Aynı kitleler 2009’da Abdullah Gül’ün cumhurbaşkanı adaylığına karşı da sokağa döküldü.
 </p>
 <p>
  25 Mart 2009’da Kahramanmaraş mitinginin ardından Yozgat Yerköy mitingi için havalanan Muhsin Yazıcıoğlu’nun helikopteri 25 Mart 2009’da saat 15.03 civarında düştü. Yazıcıoğlu dâhil altı kişinin yaşamına mal olan helikopterin enkazı, Keş Dağı yakınlarındaki ‘Kanlı Çukur’ mevkiinde bulundu. Olay günü 17.40 ile 17.45 arasında “Muhsin Yazıcıoğlu kazadan yaralı kurtuldu” haberleri yayıldı. Arama çalışmalarını zaafa uğratan yanlış bilgi, hiçbir süzgeçten geçirilmeden yayımlandı; o esnada enkazda yaralı bir hâlde kurtarılmayı bekleyen İsmail Güneş ve Muhsin Yazıcıoğlu hayatını kaybetti. Güneş, helikopterin düşmesi sonrasında 112 Acil’i aramış ve 12 dakika boyunca yardım çağrısı yaparak, yetkililerin cep telefonu sinyalinden enkaz yerini belirlemelerini beklemişti.
 </p>
 <p>
  Sosyal medya kimin yanında?
 </p>
 <p>
  2011 yılında çeşitli ülkelerde bir dizi toplumsal hareket patlak verdi. Ortadoğu ve Kuzey Afrika ülkelerinde görülen toplumsal hareketler hükümetleri yıktı, rejim değişikliklerine yol açtı. Arap Baharı baskıcı yönetimleri ve diktatörlükleri yerle bir etti.  Arap ülkelerindeki hareketler sosyal medyayı etkin biçimde kullandı, “klavye devrimi” benzetmesi bunun için yapıldı. Sanal âlem veya siber ağın gücü grupları harekete geçirdi.
 </p>
 <p>
  New York’ta küçük bir derginin Tunus, Mısır ve Libya’da iktidarları deviren Arap Baharı protestolarından ilhamla “Wall Street’i İşgal Et” fikrini ortaya atmasıyla binlerce kişi bankaların önünde günlerce gösteri yaptı. Gruplar yine sosyal medyayı kullanarak haberleşiyordu.
 </p>
 <p>
  27 Mayıs 2013’te Gezi Parkı’ndaki olaylar, sosyal medyanın ne kadar önemli ve insanlar üzerinde etkili olduğunu Türk kamuoyuna da gösterdi. Gezi Parkı sürecinde göze çarpan ilk konu Türkiye’deki aktif Twitter kullanıcı sayısındaki muazzam artıştı. Gösterilerin yoğun olarak yaşandığı 29 Mayıs tarihinden 10 Haziran’a kadar Twitter kullanıcı sayısı 1,8 milyondan yaklaşık 10 milyona yükseldi. Olaylarda bilgi trafiği Twitter üzerinden gerçekleşti.
 </p>
 <p>
  Şimdi bu muazzam güç iktidar medyası ve Aktrollerin elinde bulunuyor. Kaosun taşları sosyal medya aracılığıyla döşeniyor. Türkler ve Kürtler birbiriyle çatıştırılmak isteniyor. Adaletsizliğe, yoksulluğa, diktatörlüğe karşı mücadele yollarından biri olan sosyal medya ilk defa bir iktidar tarafından amacı dışında kullanılıyor.
 </p>
</div>


Kaynak: [www.aksiyon.com.tr](http://www.aksiyon.com.tr/kapak/kaosun-taslari-fisilti-gazetesi-ile-doseniyor_552251), [web.archive.org (arşiv bağlantısı)](http://web.archive.org/web/20160106120659/http://www.aksiyon.com.tr/kapak/kaosun-taslari-fisilti-gazetesi-ile-doseniyor_552251)
