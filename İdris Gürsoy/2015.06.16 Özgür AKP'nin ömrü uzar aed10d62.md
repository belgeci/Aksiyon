# Özgür AKP'nin ömrü uzar

*İdris Gürsoy 2015.06.16*

<div class="pNewsDetailMainContent ctx_content" itemprop="articleBody">
 <blockquote>
  <p>
   Cumhurbaşkanı Erdoğan, hükümet arayışlarında AKP’nin elini kolunu bağlarsa kendisini daha sıkıntılı hâle sokar, toplumla iletişimi iyice kopar, yıpranır. AKP ise üçüncü dönemin hatalarıyla yüzleşip özgürleşebildiği oranda ömrü uzar.
  </p>
 </blockquote>
 <p>
  ‘Ziyaret ettiğim birçok dükkân sahibi seçimlerde MHP’yi destekleyeceğini kulağıma fısıldıyor. Baskı ve sindirme yüzünden bunu yüksek sesle söylemekten korkuyorlar…’
 </p>
 <p>
  Seçim öncesi Erzurum Taş-han’da sohbet ettiğimiz Prof. Dr. Kamil Aydın’ın bu sözlerine inanamamıştık. Aydın, devlet kaynaklarının nasıl kötüye kullanıldığını, seçmenin nasıl tehdit edildiğini tek tek anlatmıştı.
 </p>
 <p>
  Devlet terörü, korku ve sindirmeye rağmen AKP seçimlerde dramatik bir düşüş yaşadı. 7 Haziran genel seçimleri Türk siyasi tarihine en kritik seçimlerden biri olarak kaydedildi. İktidar partisi, 4 yıl önceki seçimlere göre 9 puanlık bir düşüşle yüzde 40,7’ye geriledi. TBMM’ye dördüncü bir parti girdi ve Erdoğan’ın ‘Türk tipi Başkanlık’ hayallerini sona erdirdi. Parlamenter rejim güç kazandı.
 </p>
 <p>
  Siyaset bilimciler bütün baskılara rağmen, AKP ve meydan meydan dolaşarak 400 milletvekili isteyen Cumhurbaşkanı Recep Tayyip Erdoğan’a seçmenin ciddi bir uyarı verdiği konusunda hemfikir.
 </p>
 <p>
  HDP’yi barajın üstüne çıkaran ve MHP’ye yönelen seçmen kitlesi, elindeki sandık seçeneğini iyi kullandı. Eski Bakan Gürcan Dağdaş’a göre, hâlâ halkı aşağılayan, hakir gören üslubuyla iktidar partisi sonuçlardan ders çıkarmış görünmüyor. Böyle giderse AKP’de bir kırılma kaçınılmaz. AKP, Erdoğan’dan bağımsızlaşabilirse ömrünü uzatabilir.
 </p>
 <p>
  Kuşkusuz bu sonucun alınmasında 100 yıllık demokrasi tecrübesinin de büyük etkisi oldu. Darbeciler ve otoriter rejim özlemcileri her serbest seçimde hüsrana uğradı. 1945’te çok partili hayata geçen Türkiye, ilk defa 1950’de iktidarı sandıkta değiştirmişti. 27 Mayıs 1960 Darbesi’nden sonra cuntanın bütün korkutma ve baskılarına rağmen, DP’nin mirasını paylaşan partiler çoğunluğu elde etti. 12 Eylül 1980 Darbesi’nin kudretli lideri Kenan Evren’in işaret ettiği emekli Orgeneral Turgut Sunalp’in MDP’si de halktan iktidar vizesi alamadı. 28 Şubat’a tepki oylarının 2002’deki adresi ise AKP’ydi. AKP, 13 yıllık iktidar döneminin sonunda otoriter eğilimlere sapınca ilk kez halk desteğini kaybetti.
 </p>
 <p>
  Cumhurbaşkanı seçildikten sonra parlamenter rejimi rafa kaldırdığını söyleyen Recep Tayyip Erdoğan’ın hedefi başkanlık sistemine geçilmesiydi. Erdoğan’ın planı için, AK Parti’nin Anayasa’yı değiştirecek bir çoğunluğu (Meclis’teki 550 sandalyenin en az 330’unu) alması gerekiyordu. Ancak sandıktan çıkan sonuç (259) AKP’ye tek başına iktidar imkânı bile vermedi. Seçim meydanlarında başkanlık için oy isteyen Erdoğan evdeki bulguru riske attı.
 </p>
 <p>
  AKP’nin üç dönem seçim başarılarında ekonominin büyük payı vardı. Türkiye 2003 ve 2006 yılları arasında yılda ortalama yüzde 7,5 büyüdü. 2011 seçimlerine giderken büyüme hızı (Çin’den sonra ikinci) yüzde 8,5’e ulaşmıştı. İki kişiden birinin oyunu alan AK Parti âdeta ödüllendirildi.
 </p>
 <p>
  2014 yılı sonu itibarı ile Türkiye’nin ekonomik büyümesi 2,58 oranına düşmüştü. Lira, dolar karşısında tüm zamanların en düşük seviyelerine geriledi. Enflasyon iki haneli rakamları gördü. Hukukun askıya alınması, Bank Asya’ya hukuksuz biçimde el konulması sermayeyi ürküttü. Doğrudan yabancı yatırımlar durdu. HSCB Türkiye’deki varlıklarını satma kararı aldı. Kredi borçları alışılmadık derecede yüksek düzeye ulaştı. İşsizlik yüzde 10’ları geçti. Genç işsizlikte Avrupa birincisi oldu Türkiye.
 </p>
 <p>
  Cumhurbaşkanı’nın savurgan harcamaları da eleştiri çekti. 17 milyon yoksulun yaşadığı ülkede lüks tutkusu ve 2000 odalı saray hiç gündemden düşmedi. AK Parti’nin dış politikası iflas etti. Komşuların hepsi ile yaşanan sorunların ekonomiye maliyeti büyük oldu. Hâlen 2 milyon Suriyeli mülteci içimizde. Suriye, Mısır, İsrail, Libya ve Yemen’de büyükelçimiz bulunmuyor. ABD ve AB ile ilişkiler tarihin en kötü dönemlerini yaşıyor. NATO üyeliği bile sorgulanıyor.
 </p>
 <p>
  Yolsuzlukların üzerinin örtülmesi ve paralel söylemiyle ile devlette cadı avı başlatılması partizanların dışında AKP’ye oy veren toplumsal kesimleri ürküttü. Herkes sıranın kendisine gelebileceği endişesine kapıldı. Doğan Grubunun da içinde yer aldığı bazı basın kuruluşlarına el konulacağı iddiaları Erdoğan’a yakın gazetelerin neredeyse ilk gündemiydi.
 </p>
 <p>
  <strong>
   Koalisyon veya erken seçim
  </strong>
 </p>
 <p>
  Türkiye artık koalisyon hükümeti formüllerini konuşuyor. Ankara’da kapalı ve açık kapıların ardında pazarlıklar başladı bile. AKP’siz koalisyonla bir restorasyon sürecinin sonunda erken seçime gidilebilir. Veya AKP’nin içinde olduğu bir koalisyon hükümeti kurulabilir. AKP iktidarı bırakmak istemese de muhalefet partilerinin hükümet ortaklığı konusunda çekinceleri var. Meclis Başkanlığı seçimi, “Nasıl bir koalisyon?” sorusuyla ilgili ipuçları verecek gibi görünüyor.
 </p>
 <p>
  AKP’nin üzerinde hâlâ Erdoğan’ın gölgesi var. AKP’nin koalisyon için herhangi bir partiyi ikna edebilmesi her şeyden önce Erdoğan’ı siyaset üstü tutabilmesine bağlı. Erdoğan parti üzerindeki nüfuzundan vazgeçmezse sıkıntılı günler bekliyor .
 </p>
 <p>
  Dağdaş’a göre, 7 Haziran’da seçmenin feraseti ortaya çıktı. Seçmenin mesajının doğru okunup okunamadığı kısa bir süre sonra anlaşılacak. Başbakan’ın balkon konuşması, olup biteni kavrayamadığını gösteriyor. Davutoğlu bölünmüşlüğü, düne ait lafları bir kenara bırakmalıydı. Konuşmasında hem bir hasar tespiti olmalıydı hem de yarın için Türkiye’ye ümit vermeliydi. AKP’siz hiçbir şey olmaz mesajı, siyasetin AKP kısmının bu mesajı almadığını gösteriyor. Dağdaş, muhalefetin ise bu mesajı aldığını belirtiyor:
 </p>
 <p>
  “Muhalefetin sandıktaki toplam sayısı bir hükümet çıkarabilecek büyüklükte. Ancak üç farklı partiler ve birbirleri ile ilgili rezervleri var. Oysa milletin de bir siparişi var; ‘Bu tablonun içinden bana bir reçete yazacaksınız’ diyor. CHP mesajın idrakinde, HDP’nin bu idrak noktasına evrileceğini düşünüyorum, MHP de kayıtsız kalamayacaktır. Azınlık hükümeti de dâhil birçok formül geliştirilebilir. Koalisyon seçeneklerinden bir diğeri AKP-CHP hükümeti görünüyor ancak bunun şartı AKP’nin Erdoğan’dan özgürleşmesidir.”
 </p>
 <p>
  AKP’nin koalisyon hükümetinin içinde yer alıp almayacağı büyük ölçüde Erdoğan’la ilişkilere bağlı. Cumhurbaşkanı’nın Anaya-sa’yı çiğneyerek AKP’nin genel başkanı gibi davranma eğilimi sürerse ne olur? Eski Bakan Gürcan Dağdaş, AKP içinde bir ayrışma yaşanacağını ve Erdoğan’ın ipleri elinde tutma ısrarı sürerse partinin bölünme noktasına kadar gidebileceğini öngörüyor:
 </p>
 <p>
  “AKP’nin önündeki tablo şudur: Hükümetin içinde olmayı devam ettirecekse oy kaybına sebep olan ve sistemi geren Cumhurbaşkanı ile arasına mesafe koymalıdır. Seçmenin talebine yönelik bir tavır geliştirmelidir. Erdoğan AKP’yi kilitlemeye çalışırsa parti onu dışlayabilir. ”
 </p>
 <p>
  AKP 7 Haziran’da kaybetti ama hâlâ birinci parti olması ölümcül bir darbe almasını şimdilik engelledi. Sonuçlardan ciddi ders çıkarabilir, yanlış politikalardan geri dönerlerse toparlanabilir; bunun dışındaki seçenekler AK Parti’yi yavaş yavaş da olsa, siyasi mezarlığa götürür. Mevcut politikalarla, tehditle oy toplayan eski bürokrat adaylarla erken seçime gitmek, ekonomik krizi iyice derinleştirir. Düşüşü ve sonu hızlandırır.  Muhtemel bir erken seçim sonrası AK Parti’de kaybın yüzde 9’lardan çift haneli rakamlara ulaşması hiç de sürpriz olmaz.
 </p>
</div>


Kaynak: [www.aksiyon.com.tr](http://www.aksiyon.com.tr/secim/ozgur-akpnin-omru-uzar_551282), [web.archive.org (arşiv bağlantısı)](http://web.archive.org/web/20151223151602/http://www.aksiyon.com.tr/secim/ozgur-akpnin-omru-uzar_551282)
