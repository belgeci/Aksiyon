# IŞİD'e taşıyıcı annelik yaptılar

*İdris Gürsoy 2015.10.26*

<div class="pNewsDetailMainContent ctx_content" itemprop="articleBody">
 <p>
  MHP genel başkan yardımcısı Dr. Ruhsar Demirel, Ankara katliamında Akp’nin ihmali olduğunu düşünüyor. “Işid’e taşıyıcı annelik yaptılar. şimdi canlı bombalar patlıyor.” Şeklinde konuşuyor.
 </p>
 <p>
  AKP’nin koalisyona yanaşmaması ve tek başına iktidar olma arzusu, ülkeyi tekrar seçime götürüyor. MHP, 7 Haziran’ın kilit partisiydi. Ancak o kilit hükümeti açmadı. 1 Kasım’da aşağı yukarı aynı tablo çıkarsa Devlet Bahçeli’ye yine kilit rolü düşebilir. Peki, MHP iktidar olmayı istiyor mu? İktidara hazır mı?
 </p>
 <p>
  MHP, uyumlu ve uzun süreli bir koalisyon hükümetinin ülkenin birikmiş sorunlarını çözebileceğine inanıyor. Hatta AKP-CHP koalisyon hükümeti kurulmasını teklif ediyor. MHP, HDP dışında bütün koalisyon formüllerine açık. Genel Başkan Yardımcısı Dr. Ruhsar Demirel, “Hedefimiz önce iktidar, olmazsa koalisyonda iktidar ortaklığı. Hazırlıklarımızı yaptık. Kasım’dan sonra masaya oturulduğunda, oy oranına göre sadece bakanlık sayısı değişecek.” diyor.
 </p>
 <p>
  Ruhsar Demirel, MHP’nin yeni yüzlerinden. Bahçeli’nin en yakınındaki isimlerden biri. Partinin ilk kadın genel başkan yardımcısı. Her gün en az beş-altı defa genel başkanla görüşüyor. Bahçeli’den çok şey öğrendiğini söylüyor. 1963 Eskişehir doğumlu. Kırım Tatar Türklerinden bir aileye mensup. Minyon tipi, çekik gözleri kendini ele veriyor. Kamu ve sağlık yönetimi üzerine yüksek lisans yapmış, Gazi Üniversitesi’nde halk sağlığı doktora programına devam etmiş, Ankara Üniversitesi İlahiyat Fakültesi’nde din sosyolojisi eğitimi almış. 16 yıllık bürokrasi deneyimi var.
 </p>
 <p>
  Ruhsar Demirel, ülkenin içinden geçtiği sürece MHP’nin nasıl baktığına, parti programında öne çıkan konulara ve 1 Kasım sonrasına dair önemli açıklamalar yaptı. 17-25 Aralık yolsuzluklarının araştırılması, Cumhurbaşkanı Erdoğan’ın anayasal sınırlar içine çekilmesi, çözüm sürecinin rafa kaldırılması ve anayasanın ilk dört maddesinin çiğnenmemesi şartlarında değişiklik yok MHP’nin. Dış politika, ekonomi, hukuk ve sosyal politika alanlarında AKP’yi sert bir şekilde eleştiriyor. Demirel, Ankara katliamında AKP’nin ihmalini, “IŞİD’e taşıyıcı annelik yaptılar, şimdi canlı bombalar patlıyor.” sözleriyle anlatıyor. Emniyette yapılan tasfiyelere de değiniyor: “Görevden almaların teröre etkisi var.”
 </p>
 <p>
  7 Haziran’da MHP, yüzde 16,4 oyla 80 milletvekili çıkararak Meclis’e üçüncü parti olarak girdi. Seçim dört parti arasında geçse de AKP ve MHP oylarındaki geçişkenlik iktidarın şeklini belirleyecek. 1 Kasım’a giderken AKP, özellikle MHP oylarına göz dikmiş durumda. AKP’nin Balıkesir, Kayseri, Burdur, Bayburt, Samsun, Gümüşhane, Giresun, Kastamonu, Kahramanmaraş ve İstanbul 3. Bölge’de MHP’nin az bir oy farkıyla kazandığı milletvekilliklerini geri alması için toplam 84 bin civarında oya ihtiyacı var. Ancak bir de MHP’nin birer milletvekilliğini kıl payı kaybettiği iller söz konusu. Malatya, Çorum, Çankırı, Adana, Amasya ve Ankara 2. Bölge’de AKP’nin kazandığı 1 milletvekilliğini geri alabilmek için MHP’nin yaklaşık 24 bin 900 oy daha alması yeterli olacak. Demirel, seçimlerin adil ve eşit bir ortamda yapılmadığını söylüyor. MHP’nin kıl payı kazandığı bazı illerde seçmen sayılarında artış olduğuna dikkat çekiyor, sandık güvenliğinden endişesi var; AKP’nin kirli oyunlarla seçimi kazanmak istediğini belirtiyor: “YSK kararlarını bile uygulamayan bir parti var karşımızda.”
 </p>
 <p>
  Ahmet Davutoğlu, koalisyon hükümetinin kurulamamasında muhalefeti ve özellikle de Devlet Bahçeli’yi suçluyor. Davutoğlu’na göre, MHP her şeye hayır dedi, koalisyonu engelledi, uzlaşmadan kaçtı. MHP ise tam tersini iddia ediyor. Devlet Bahçeli, Erdoğan’ın baştan beri koalisyona karşı olduğunu, Davutoğlu’nun da koalisyon hükümeti kurma iradesini ortaya koyamadığını açıklıyor. Davutoğlu-Bahçeli görüşmesinin perde arkasını anlatan Ruhsar Demirel, “Bahçeli’nin siyah çantasında oy oranlarına göre bakanlık dağılımı bile vardı.” diyor. Demirel’e göre, Bahçeli’ye o görüşmede koalisyon hükümeti kuralım teklifi yapılmadı. MHP Genel Başkan Yardımcısı Demirel’in ülke sorunları ve iktidar hazırlıkları ile ilgili bazı görüşleri özetle şöyle:
 </p>
 <p>
  <strong>
   GÜVENLİK ZAAFI OLUŞTU:
  </strong>
  <br>
   Adliye, emniyet ve askeriyede liyakatli kadroları sokağa koyuyorsun. Kendi ifadeleri ile buralara öz geçmişinde imam hatip yazan herkesi alıyorsun. Bazı meslekler vardır, doktorluk gibi, tecrübe olmazsa olmaz. Emniyetçiler iyi bir eğitim almış, yıllarını bu işe vermiş, güvenlik en iyi bildikleri şey, alıp attılar. Güvenlik zaafı oluştu.
  </br>
 </p>
 <p>
  <strong>
   4 YOLSUZ BAKAN VARDI, 3 VİCDANSIZ DAHA EKLENDİ:
  </strong>
  <br>
   Terör örgütlerine, IŞİD’e taşıyıcı anne olduk. Şimdi elimizde büyüttüğümüz canlı bombalar patlıyor. Ankara saldırısında güvenlik zaafı var. Bir bakan 102 kişinin ölümünden sonra sırıtamaz. 4 yolsuz bakan vardı, 3 vicdansız daha eklendi onlara. Devlette yatay değil, dikey yapılanma vardır. Sorumluluğu olan bakandan itibaren aşağıya doğru herkes istifa etmelidir. MİT Müsteşarı bir partiden aday oldu. Bir astsubay, savcı, hâkim aday olsa tekrar eski görevine dönemez. Bir partiye mensubiyeti ortaya çıkan kişi tekrar MİT’e döndü. Onun istihbaratına nasıl güveneceğiz?
  </br>
 </p>
 <p>
  <strong>
   DOSTUMUZ KALMADI:
  </strong>
  <br>
   AB’nin deposu olduk. Önce çöplerini, sonra mültecileri gönderdiler. Suriye’den gelenleri üç-beş kuruşa pazarlık ediyorlar. Kırım ve Kıbrıs’ı kaybettik. Komşularımız düşman oldu. Dostumuz kalmadı.
  </br>
 </p>
 <p>
  <strong>
   ÖZGÜRLÜKLERDEN DÖNÜŞ YOK:
  </strong>
  <br>
   ‘Başörtüsü ile ilgili konuşsanız’ diyorlar. Kılık-kıyafet özgürlüğü evrenseldir. İnsan Hakları Evrensel Bildirisi gibi uluslararası özgürlük yasalarına Türkiye imza atmıştır. Anayasa’nın 90. Maddesi var. Bu maddeyle biz bunları kabul etmişiz. Konuşmaya bile gerek yok. Hak ve özgürlüklerden geriye dönüş olamaz.
  </br>
 </p>
 <p>
  <strong>
   HER HANEYE 700 TL:
  </strong>
  <br/>
  Yoksullukla mücadele edeceğiz. Bir haneden bir kişi istihdam edilene kadar o haneye 700 TL yardım vereceğiz. Sosyal yardım kanunu çıkaracağız. Yardım vermeyi standartlara bağlayacağız. Evsize yardım olmalı. Eğitim ve ulaşım yardımları da yapılacak.
 </p>
 <p>
  <strong>
   LİSTELERDE DEĞİŞİKLİK:
  </strong>
  <br/>
  Bazı şehirlerde listelerde özel düzenlemeler yaptık. Mesela Eskişehir’de Gün Sazak’ın yeğeni listeye girdi. Çorum’da yine aynı şekilde liste değişti. Fakat Çorum’da kadın kollarının seçim çalışmasını polis basıyor. Bu engellemeler bizi daha da motive ediyor.
 </p>
 <p>
  <strong>
   BAŞ NEDEN KONUŞULMUYOR?
  </strong>
  <br/>
  Meral Akşener’in aday gösterilmemesi partinin tercihidir. Nimet Baş neden konuşulmuyor? Listeler genel merkezde hazırlanır, genel başkana sunulur. Kadın adaylar fikirleri ile MHP’de yer alır, AKP gibi kadın olsun diye değil.
 </p>
 <p>
  <strong>
   ESKİŞEHİR’DE TEDBİR ALIYORSUN AMA ANKARA’DA ALMIYORSUN:
  </strong>
  <br/>
  Eskişehir’deki şehit cenazesinde Bakan Nabi Avcı protesto edildi. İl ve ilçe ocak başkanımıza dava açtılar. Vali ihbar ediyor, Avcı şikâyetçi oluyor. Protesto da şu: “Meclis’te PKK istemiyoruz!” İkinci şehit cenazesi geldiğinde bu sefer törende AKP’den kimse yoktu. Sokaklarda polis olağanüstü tedbir almıştı. Kimse cenazeye katılamadı. Eskişehir’de bu tedbiri alıyorsun ama Ankara’da almıyorsun!
 </p>
 <p>
  Ruhsar Demirel, son olarak, MHP iktidarı veya iktidar ortaklığında devletin sosyal devlet ve hukuk devleti olacağı sözünü veriyor. “Bildirgeler hükümet protokolü olsun.” diyor. Peki, 1 Kasım’da ne çıkar? Demirel’e göre, tek parti iktidarı çıkmayacak: “Tek bir kişi için seçime gidiliyor. Bir kişi değişirse her şey değişecek.”
 </p>
</div>


Kaynak: [www.aksiyon.com.tr](http://www.aksiyon.com.tr/secim/iside-tasiyici-annelik-yaptilar_552694), [web.archive.org (arşiv bağlantısı)](http://web.archive.org/web/20151027132946/http://www.aksiyon.com.tr/secim/iside-tasiyici-annelik-yaptilar_552694)
