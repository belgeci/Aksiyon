# Erdoğan'ın son kartı erken seçim

*İdris Gürsoy 2015.08.31*

<div class="pNewsDetailMainContent ctx_content" itemprop="articleBody">
 <blockquote>
  <p>
   Anket sonuçları ve şehit cenazelerinden yükselen isyanlar, tek başına iktidar için girilen seçimin aslında bir kumar olduğunu gösteriyor.
  </p>
 </blockquote>
 <p>
  Türkiye, tarihinde ilk kez cumhurbaşkanı kararıyla sandık başına gidiyor. Anayasa’ya göre, tarafsız bir başbakan yönetiminde geçici hükümet yeni Meclis toplanıncaya kadar görev yapıyor. Ancak Anayasa, kanunlar ve teamüller işlemiyor! Hükümeti kurma görevini CHP’ye vermeyen Cumhurbaşkanı Erdoğan, erken seçim hükümetini taraflı bir isme, AKP Genel Başkanı Ahmet Davutoğlu’na kurdurdu. Tuğrul Türkeş hamlesi ile MHP’nin içi sallandı. BBP eski Genel Başkanı Yalçın Topçu Kültür Bakanı yapılarak diğer milliyetçi partiye çengel atıldı.
 </p>
 <p>
  Beştepe, 1 Kasım’daki erken seçimden istediği sonucu alabilmek için yeni yol haritasını belirledi. 2 aylık süre içinde bağımsız ve seçimin güvencesi olması beklenen devlet kurumları, Davutoğlu liderliğindeki ‘geçici hükümetin’ elinde olacak. AKP’ye sadakati ispatlanmış bürokratlar görev yapmaya devam edecek. İçişleri Bakanlığı’na İstanbul’daki ‘yüksek performans’ı ile Emniyet Müdürü Selami Altınok getirildi.  Eski Müsteşar Kenan İpek, bakanlığa devam ederek Adalet’i dağıtacak.
 </p>
 <p>
  Görevi seçimlerin adil bir şekilde yapılması olan Yüksek Seçim Kurulu (YSK) yeni süreçte erken seçim tarihini seçim kararı alınmadan önce açıklayarak kamuoyunu şaşırttı!
 </p>
 <p>
  Bağımsız ve eleştirel medya üzerindeki baskılar artacak. Devletin ajansı (Anadolu Ajansı) ve TRT, taraflı yayınını sürdürecek. Şeffaf sayım yapılamayan yurtdışı oyları kritik sayıda milletvekilinin el değiştirmesini sağlayabilir.
 </p>
 <p>
  Kürtler oy vermeyince çözüm masası devrildi. Doğu ve Güneydoğu Anadolu’ya artan çatışmalar gerekçe gösterilerek sıkıyönetim geri getirildi. Özel güvenlik bölgelerinin sayısı 100’ü aştı. Bu bölgelerde hukuk kuralları işlemiyor ve medya erişimi kısıtlanıyor. Oy sandıklarının bir yerden bir yere taşınarak sayılacağı haberleri de hesaba katılırsa bölgeden gelen sonuçlara büyük gölge düşecek. HDP, barajın altına itilecek. Ama   AKP aynı zamanda HDP ile hükümet ortağı olmanın izahını yapmakta zorlanacak. Eski hukukçu milletvekillerinden, Anayasa Komisyonu Üyesi Atilla Kart, “Türkiye, giderek seçim şartlarının iktidar eli ile yok edildiği bir dönemi yaşıyor.” diyor.
 </p>
 <p>
  Erken seçimin sonucunu etkileyecek en önemli etkenlerden bir diğeri, kamu kaynaklarının seçim harcamalarına aktarılması olacak. AKP bundan önceki dönemlerde tek başına iktidarda kalacağını hesap ederek popülist seçim harcamalarını sınırlıyordu. Geçici hükümet, vergi disiplinine uymayacak. Kamu kaynakları sonuna kadar kullanılacak. Bütün bu kaynak aktarımları ekonomideki büyümeyi olumsuz yönde etkileyecek. Kabine’deki en büyük sürprizlerden biri Hazine’den sorumlu Başbakan Yardımcısı Ali Babacan’ın dışarıda kalması.  Aslında tam tersi bekleniyordu. AKP kendisinden sonraki hükümete ekonomik bir enkaz bırakmış olacak. Ekonomistler seçimin doğrudan ve dolaylı maliyetinin 30-35 milyar liraya çıkabileceğini hesap ediyor.
 </p>
 <p>
  Erdoğan’ın Türk tipi dediği otoriter bir sistem kurma isteği demokrasiyi raydan çıkardı, ekonomik kriz derinleşiyor ve sosyal barış tehdit altında. Sorunları çözebilecek büyük koalisyon fırsatı da kaçtı. Ülkede insan hak ve özgürlüklerinde gerileme söz konusu, basın üzerinde baskılar inanılmaz seviyede, yargı politize olmuş, kamu hizmetlerinde partizanlık hâkim, bağımsız denetim mekanizmaları çalışmıyor.
 </p>
 <p>
  7 Haziran’da 9 puan kaybeden AKP’deki düşüşün en önemli sebeplerinden biri ekonomideki kötü gidişti! Şimdi buna artan terör olayları ve ardı ardına gelen şehit cenazeleri eklendi. Şehit cenazelerinden gelen haykırışlar ve anket sonuçları seçim hesaplarının da ters tepebileceğini gösteriyor. Her ne olursa olsun Erdoğan, son kartını açıyor, ülkenin geleceği üzerine büyük bir kumar oynuyor.
 </p>
</div>


Kaynak: [www.aksiyon.com.tr](http://www.aksiyon.com.tr/siyaset/erdoganin-son-karti-erken-secim_552096), [web.archive.org (arşiv bağlantısı)](http://web.archive.org/web/20151229082551/http://www.aksiyon.com.tr/siyaset/erdoganin-son-karti-erken-secim_552096)
