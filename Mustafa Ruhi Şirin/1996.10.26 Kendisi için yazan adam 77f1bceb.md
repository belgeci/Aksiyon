# Kendisi için yazan adam

*Mustafa Ruhi Şirin 1996.10.26*

<div class="pNewsDetailMainContent ctx_content" itemprop="articleBody">
 Türkiye, yarım yüzyıl boyunca en çok Kemalettin Tuğcu'yu okudu. Birçok 'en çok'un altında imzası var. Çok garip talihi olmuş. Çoğu imzayı kendisi atmamış, onun adına başkaları kareleri doldurmuş. En çok yazan, en çok okunan, en kolay okunan, en çok ağlatan o oldu ülkemizde. Köylere kadar ulaşmayı başardı. Kitabevlerinin vitrinlerini onun kitapları süsledi. Ama o Türkiye'nin en az tanınmış şöhretleri arasında ilk sırada yer alıyor.
 <br/>
 <br/>
 Hiç bir zaman 'ben de varım' dememiş şimdiye kadar. Buna herkes şaşıracak belki ama yazdıkları da umurunda olmamış. 'Kemalettin Tuğcu nasıl bir yazar?' diye sorun. 'Nasıl romanlar yazmış?' Bunu herkes bilir. "Pembe sıtma hapları", "çocukluğumuzu karartan yazar", "kabak çekirdeğini bile doldurmaz hikayelerin yazarı". Bütün bunların da hiç birini ciddiye almadı. Yazdı ve yaşadı. On üç yaşından ölümünden önceki birkaç yıla kadar hep yazdı, yazmaktan hiç uzaklaşmadı.
 <br/>
 <br/>
 Tükenmeyen bir umudun yazarı oldu. Hayatının ve hayallerinin hikayesini yazmayı varoluş gerekçesi saydı. Yüreğini 'cız ettiren bir ses' varsa onu yazmaktan geri durmadı. Koşarcasına yazdıklarını koşarcasına okutmayı da başardı. Hayatın içinde iddiasız, orta insan tiplerine duygu yükledi. Biraz abartılı bir havada, biraz hayallerle kuşatılmış olarak. Kahramanlarını hep başarıya yönlendirdi. Çoğu çocuk kahramanlarından oluşan bir dünya kurdu. Her engeli aşmayı başardı kahramanları. Özürlü de olsalar, kimsesiz de. Kahramanları aile içinde hayatı huzura ayarlamayı öğrendi hep. Bu yüzden okurlarını yalnızca çocuk olarak düşünülmemeli. Her yaştan okura onun kadar kolay ulaşan bir başka yazarımız da olmadı.
 <br/>
 <br/>
 GÖZYAŞLARINI PAYLAŞTIĞIMIZ YAZAR
 <br/>
 <br/>
 Bunu yaparken "gözü yaşlı bir yazar"la yanyana yürüdüğümüzün farkına çok azımız varabildi. O yazarken nerede ağlamışsa biz de kitabın o satırlarında ağladık. Plağa kaydedilen teessür gibi birşeydir bu. Siz ağlıyorsanız, yazar orada ağlamıştır. Acıklı romanlar yazmak bir zaaf mı? Bu soru da Kemalettin Tuğcu ile sınırlı olamaz. Bizde ve dünyada birçok yazar ve kitap sıralamak mümkün. Tuğcu, bizim acıklı yanlarımızı yazmıştır. Biraz abartılı belki, hayalle süslenmiş gerçeklik içinde. Ama bize ait bir gerçeklikten hiç uzaklaşmadan.
 <br/>
 <br/>
 Kimse Kemalettin Tuğcu nasıl bir yazardır? diye sormamış şimdiye kadar. Bunu ilk defa gündeme getiriyor değilim. Hep söyledim: Kemalettin Tuğcu modern dünyanın en yaman yazıcılarından biri. Türkiye'de bilinmiyor. Belki de dünya, birkaç tezin dipnotları dışında adını hiç duymamış. O dipnotlar ise çok önemli: Türkiye'de en çok okunan çocuk yazarının adı hep Kemalettin Tuğcu. Yarım yüzyıl süren bir öncülük, bir ilk. Yine de yazarlığı üzerine ciddiye alınacak çok az şey yazıldığını söyleyebilirim. Bence bu yaman yazıcının söylediği daha önemli: "Benim için" diyor "yazmak yaşamaktan farksızdır. Bir bardak su içer gibi kitaplarımı yazıyorum." Hiç birini basıldıktan sonra okumamış. Bir ırmakta iki kere yıkanılmayacağını söylemekten ayrıca hoşlanıyor. Hayat bir defa yaşanır ve "mazide" kalır. "Ben kendim için yazan bir adamım. İçimdeki çocuğu inzivadan kurtarmak benim en büyük tutkum olmuştur. Tepkisini öğrenmem de kolaydır. Bir iyilik hissederim kitap bitince. Okurun da bu iyiliği hissetmesini isterim." Bir duyarlılığın paylaşılması diyebilirsiniz buna: "Beni okuyanlar hep bir iyilik hissetmişlerdir. Sevilmemin biricik nedeni de bu. Okuyucularımın bana nerede rastlasa gülümseyerek memnunluklarını ifade edişleri de bundan."
 <br/>
 <br/>
 ÇOK KİŞİ  OKUMAYI ONUNLA ÖĞRENDİ
 <br/>
 <br/>
 Okurları arasında birçok yazar olmasına rağmen en çok eleştirenler de onlar olmuş. Çoğunun okur ve belki de yazar olmalarında o ince dokunmuş kurguların da payı olmuştur. Bunu açıklayanların sayısı ise çok azdır.
 <br/>
 <br/>
 Onu tanıdığımda 80'in üzerinde bir hayal ustası idi. Ve içindeki çocukla yaşamayı başaran Kemalettin Tuğcu'nun tam bir portresi ile karşılaşmış ve gülümsemiştik.
 <br/>
 <br/>
 Kemalettin Tuğcu, daha çok çocuk kitapları yüzünden eleştirildi. "Köprü Altı Çocukları", "Sokak Çocukları", "Unutulan Çocuk", "Zavallı Çocuk", "Kimsesiz Çocuklar" gibi küçük romanları bu eleştirilerin kaynağı gösterilebilir. 1950'li yılların ortalarından itibaren yazmaya başladığı çocuk kitapları, aslında Türkiye'nin çocuk fotoğrafına melodram havasının biraz abartılı karışımından ibaretti. Yazdıklarının yalnızca bu nedenle okunduğunu söylemek ise haksızlık olur. Kolay okunabilen metinler, iyi ayarlanmış kurgular, merak, kahramanlarla özdeşleşme Tuğcu'nun yazarlık biçimini belirlemede ipuçları sayılabilir. Sanıyorum bu yönü ile hiç ilgilenilmemiş olması yüzünden zincirleme yanlışlara yol açılmıştır. Yanında ve karşısında olanlar ayırımının nedeni de bu olmuştur.
 <br/>
 <br/>
 ELEŞTİRİLERE BAKMADAN YAZDI
 <br/>
 <br/>
 Tuğcu'nun yazdıkları önemsiz kabul edilir, ideolojik bulunur, ilhamsız olduğu, daha çok kazanmak için ticari kaygılarla yazdığı ileri sürülür. Bir sefalet yazıcısı olarak gösterilir. Edebiyat dışı gösterilir. O ise hiç birini ciddiye almadan hergün yeni icat ettiği kuklaları ile kahramanlarını mutlu etmekten geri kalmaz.
 <br/>
 <br/>
 Ne yazık ki yazdıklarının tam listesi yok. 300'ün üzerinde yayınlanmış 140 civarında yayımlanmamış veya kaybolmuş kitap. Bir rekora koşmak veya ipi göğüslemek için değildi bu serüven. "Marazi bir tutkuya dönüşmüş yazma biçiminin" başlıbaşına hikayesiydi. Selim İleri "Böyle bir yeteneğim olsaydı, hiç durmaz çocuk romanları kaleme alırdım" diye yazmıştı. Bu cümle belki de Tuğcu hakkında şimdiye kadar verilmiş en şık, en insaflı hükümdür.
 <br/>
 <br/>
 Kemalettin Tuğcu, Türkiye'de çocuğu özne durumuna getiren, en yaygın okuru olan bir yazarımız. Pekos Bil, Kinova, Binbir Roman gibi çizgi roman ve çocuk klasiklerine karşı okunmayı başarmış bir öncü. Yazdıklarına herşeyi ile herkesin katılması elbette mümkün değil. Etrafında yapılan tartışmalara da. Galiba hepimiz kendisine az da olsa haksızlık ettik.
 <br/>
 <br/>
 Kendisini çocukların savunacaklarına olan inancı daha da önemli: "Bu kadar çok okunmayı nasıl başarıyorsunuz?" sorusuna verdiği cevap Kemalettin Tuğcu'nun portresini tamamlıyor: "Bunu çocuklara sorun". Siz de kendinize.
 <br/>
</div>


Kaynak: [www.aksiyon.com.tr](http://www.aksiyon.com.tr:80/illustrasyon/karikatur_1897), [web.archive.org (arşiv bağlantısı)](http://web.archive.org/web/20151021230945/http://www.aksiyon.com.tr:80/illustrasyon/karikatur_1897)
