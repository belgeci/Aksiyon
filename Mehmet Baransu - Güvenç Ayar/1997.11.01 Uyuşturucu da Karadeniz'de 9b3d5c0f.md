# Uyuşturucu da Karadeniz'de

*Mehmet Baransu - Güvenç Ayar 1997.11.01*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Herşey "Profesör" ile başladı. Milletin aklına olmadık işler düşürdü.
  </font>
 </div>
 <div id="newsText">
  <font class="detail-text">
   Türkiye'nin siyasi olaylarla çalkalandığı 70'li yıllarda uyuşturucu kaçakçılığı ve imalatı henüz ülke gündemine oturacak kadar gelişmiş değildi. Babalarımız, bahçede yetiştirdiği haşhaşı dövüp, başıdişi ağrıdığında "enfiye" diyerek çekmişlerdi sadece. İmalattan o yıllarda kimse bahsetmiyordu, kimsenin bu işi bildiği de yoktu zaten. Babalarımızın "köşeyi dönme" düşüncesi, tereyağı ve yumurtayı ilçe pazarında daha taze gösterip daha pahalıya satmaktan ileri gidememişti. Ta ki Ankara Yenimahalle'de yapılan bir operasyonda yakalanıp, uyuşturucu kaçakçılığından hapse atılan ve 74 affından yararlanarak çıktıktan sonra Lice'ye giden "Profesör" lakaplı şahıs meydana çıkana kadar.
   <br/>
   <br/>
   Liceliler öğretti
   <br/>
   <br/>
   Lice, o zamanlarda da uyuşturucu işine yabancı değildi gerçi ama bu alâka sadece kaçakçılıkla sınırlı kalıyordu. Diyarbakır ve Lice'nin geleneksel yapısı afyon kaçakçılığına uygun olduğu için Liceliler, 196668 senesine kadar, ektikleri afyonu toplayıp İran'a gönderiyorlardı. Ham haldeki uyuşturucu sınırdan İran'a sokuluyor (imalatı bilinmediği için) ve ucuz fiyata satılıyordu. Afyonun arta kalanını kan yaptığına inandıkları için ilaç olarak kullanıyorlardı Liceliler.
   <br/>
   <br/>
   'Profesör' lakaplı kişi Licelilere 74'te uyuşturucu imalatını öğretiyordu. Sonrasında ise uyuşturucu, imalatının öğrenilmesiyle birlikte Lice'de gelenek haline geliyor ve Lice'nin isminin ülkemizde uyuşturucu ile birlikte anılmasına neden oluyordu. Orada uyuşturucu işine iyice aşina olan bazı aileler iyice palazlanıyor ve bir kısmı İstanbul'a diğer kısmı ise Avrupa'ya giderek orada kendilerine daha büyük pazarlar arıyorlardı. Kalanlar ise geleneği sürdürerek nispeten daha küçük çaplı uyuşturucu organizasyonlarına giriyorlardı.
   <br/>
   <br/>
   Ülkemizde uyuşturucu madde kaçakçılığı organizasyonlarının yapısı ve işleyişi incelendiğinde, kaçakçıların özellikle son 20 yılda önemli bir gelişim katettiği gözlenir. Daha önce küçük gruplar halinde ve bireysel faaliyetlerle Doğu ve Güneydoğu Anadolu bölgelerinde ortaya çıkan ve daha sonra tüm Türkiye'ye yayılan uyuşturucu kaçakçılığı ve imalatı son yıllarda çok değişik bir grafik çiziyor. PKK'nın para temin etmek amacıyla uyuşturucu kaçakçılığına yönelmesi, ülke içindeki ve dışındaki adamları vasıtasıyla uyuşturucu kaçakçılığını yürütmesi, Türkiye'nin narkoharitasında büyük değişiklikler olmasına sebebiyet verdi.
   <br/>
   <br/>
   İran'dan Batı'ya, afyondan morfine
   <br/>
   <br/>
   Uyuşturucu organizasyonları başlangıçta küçük gibi görünse de zamanla uyuşturucunun kendi içinde kapalı bir yapı gösteremeyeceği gerçeği kendisini gösteriyor. Uyuşturucu siyaset ile, terör ile kısaca söylemek gerekirse kendine uygun her türlü yol ile her zaman palazlanmayı başarıyor. Hal böyle olunca Licelilerin de bu gerçeğe uygun bir şekilde davranması kaçınılmaz olmuştu. Önceleri küçük organizasyonlarla yetinen Liceliler deyim yerindeyse "işe uyanmıştı". Gerçi bu uyanışta Avusturya ve Fransa'dan gelen ve Türkiye'ye uyuşturucu imalatı kavramını yerleştiren bir ekibin (Profesör'e de uyuşturucu imalatını bu ekip öğretmişti) de gözardı edilemeyecek bir katkısı vardı. Bu ekip Licelilere,
   <br/>
   <br/>
   afyonu baz morfin haline getirip daha fazla para kazanabileceklerini söylemiş ve Liceliler de Profesör'le 74 affından sonra irtibat kurarak baz morfin yapımını öğrenmiş, Türkiye'ye uyuşturucu imalatı gibi yeni bir iş alanı(!) ve kavram kazandırmışlardı! Fakat bu yenilik de yetmemiş daha fazla para kazanmak uğruna narkotrafikte de "işe uyanılmıştı". Artık uyuşturucu güzergahında İran gözardı edilecek(şimdilik), Batı dikkate alınacaktı.
   <br/>
   <br/>
   Uyuşturucu Doğu bölgelerinde yayılıyor
   <br/>
   <br/>
   Daha sonraki yıllarda Doğu ve Güneydoğu Anadolu bölgelerinde yürütülen PKK ile mücadele sonucu artan siyasi ve iktisadi problemler, bölgenin tarihsel ve jeopolitik yapısının da etkisiyle uyuşturucu kaçakçılığının buralarda yoğunlaşmasının başlıca sebebi oluyordu. Uyuşturucu kaçakçılığında Altın Hilal bölgesinde bulunan ülkelerin, özellikle Afganistan ve Pakistan'dan başlayan kaçakçılık güzergahının, İran, Irak ve Türkiye üzerinden Avrupa'ya seyretmesi, uyuşturucunun bu bölgelerde yoğunlaşmasının diğer bir sebebiydi. Ayrıca Kazakistan, Kırgızistan, Türkmenistan, Özbekistan, Ermenistan ve Tacikistan'da enflasyonun ve buna bağlı olarak işsizliğin artması, etnik çatışmalar ve iç savaş sonunda siyasi iktidarsızlık sorununun başgöstermesi, bu ülkelerde de uyuşturucu üretimine başlanmasına neden oluyordu. Orta Asya'daki bu ülkelerin sınır kontrollerinin zayıflığı ve ülkemizin DoğuGüneydoğu sınırının kaçakçılığa müsait olması ve devam eden terör olayları nedeniyle PKK'nın para desteği sağlamak amacıyla bu güzergahta uyuşturucu işine girmesi buraları potansiyel kaçakçılık bölgeleri haline getiriyordu. Altın Hilal denilen üretim bölgelerinden temin edilen uyuşturucu maddelerinin, tüketim bölgelerine yani Avrupa'ya ulaştırılmasında bu bölgelerimiz aracı görevini üstleniyorlardı.
   <br/>
   <br/>
   Güzergah değişiyor
   <br/>
   <br/>
   Uyuşturucu kaçakçıları, ilk zamanlarda bu bölgelerin siyasi, iktisadi, sosyal ve jeopolitik yapısından kaynaklanan problemlerinden dolayı büyük çapta kaçakçılık faaliyetinde bulunuyorlardı. Uyuşturucu kaçakçılığı ile mücadelenin tam bir profesyonellik gerektirmesi, alınacak ulusal ve uluslararası kararlarla desteklenme zorunluluğu olmasından dolayı Türkiye, kaçakçılığın çıktığı bu ilk dönemlerde büyük sıkıntılarla karşılaşıyordu. Uyuşturucuyu insanlık suçu olarak kabul eden Türkiye, gelişmelerin ileride büyük problemler doğuracağını, ülkeyi özellikle sosyal bakımdan zor duruma sokacağını görerek, 1966 yılında Emniyet Genel Müdürlüğü bünyesinde önce Kaçakçılık Daire Başkanlığı'nı ardından ona bağlı olarak Narkotik Şubeler'i hizmete sokuyordu. Bu aşamadan sonra Avrupa ülkelerinin tümünün yakaladığı uyuşturucunun daha fazlasını yakalayan Narkotik birimlerimizin bu başarısıyla uyuşturucu kaçakçılığı haritalarında büyük değişiklikler meydana geldi. Doğu ve Güneydoğu Anadolu bölgelerinde son zamanlarda PKK'ya karşı verilen mücadele gereğince yapılan baskınlar ve kontrollerle büyük darbe yiyen uyuşturucu kaçakçıları artık yeni yollar deniyorlar.
   <br/>
   <br/>
   Kıyılara ve sınırlara dikkat
   <br/>
   <br/>
   Narkotik Şube Müdürlüğü'nün son günlerde yapmış olduğu operasyonlarda dikkati çeken bir nokta var. O da yakalanan uyuşturucunun bölgesel olarak bir önceki yıllara göre değişiklik arzetmesi. Bundan bir kaç yıl önce, Doğu ve Güneydoğu Anadolu bölgeleriyle, İç Anadolu'nun iç kesimlerindeki şehir merkezlerinde, kırsal kesimlerinde Avrupa'ya götürülmek üzereyken kilolarca uyuşturucu yakalanmıştı. Bu yol uyuşturucu kaçakçılarının Avrupa İranIrak bağlantısını oluşturuyordu. Fakat son aylarda yapılan operasyonlarda yakalanan uyuşturucu maddelerinin hemen hemen hepsi kıyılarda ve sınır illerinde ele geçirildi. Uyuşturucunun kıyılara ve sınırlara kayması 20 yıldır önemli gelişim ve değişim arz eden uyuşturcucu trafiğinin tekrar değişiyor olmasının bir göstergesi miydi?
   <br/>
   <br/>
   Narkotik Şube Müdürü Muzafer Alat, uyuşturucu kaçakçılığının kıyılara ve sınırlara kaydığını, fakat çok değişken bir yapıda olan bu trafiğin tekrar değişebileceği ihtimalini de göze alıp, diğer bölgelerde de uyuşturucu konusuna aynı hassasiyeti gösterdiklerini söylüyor. Uyuşturucu kaçakçılığının son günlerde neden kıyılara ve sınırlara kaydığını ise şu sözlerle açıklıyor: " Doğu ve Güneydoğu Anadolu'da terör dolayısıyla kontroller çok sıkı. İç kesimlerde de kontrollerin sıkı olmasından dolayı uyuşturucu madde sevkiyatında karayolu yerine deniz yolunu, sınır bölgelerinde ise iç kesime fazla girmeden sınıra yakın yerleri tercih ediyorlar."
   <br/>
   <br/>
   Alat, Avrupa ülkelerinin tümünün yakaladığı uyuşturucunun daha fazlasını yakalayan Narkotik Birimleri'nin, kaçakçıların gözünü korkuttuğunu, bundan dolayı da trafiğin değişmiş olabileceğini söylüyor. Bölgedeki Emniyet Müdürlüğü yetkilileri de, trafiğin değişmesinde başarının kaçakçıları korkutmuş olabileceğini belirtiyorlar. Son günlerde Antalya, Mersin, Adana ve Trakya yöresinde çok yüklü miktarlarda uyuşturucu yakalanması da yetkilileri doğruluyor.
   <br/>
   <br/>
   İç kesimlerdeki karayollarında kontrollerin fazla olması, Narkotik Şube elemanlarının başarıları, trafiğin kıyılara kaymasının belli başlı sebepleri. Kaçakçıların kıyılara yönelmelerinin asıl sebebi ise Uluslararası Deniz Ulaşımı'na dair yasal hükümlerde bir çok boşluğun bulunması ve kaçakçılara cazip imkanlar sunması.
   <br/>
   <br/>
   Bir kaç yıl önce Kısmetim 1 operasyonunda, uyuşturucu taşıdığı iddia edilen gemi batırılmış, LuckyS operasyonunda ise gemi batırılmadan yakalanmıştı. Kısmetim 1 operasyonuyla batırılan gemide 3 ton 100 kg. bazmorfin olduğu ve deniz yoluyla tonlarca uyuşturucunun Avrupa'ya sevkedildiği iddia edilmişti.
   <br/>
   <br/>
   1966 yılında Emniyet Genel Müdürlüğü bünyesinde, Kaçakçılık Daire Başkanlığı'nı kuran, daha sonra Narkotik Şubeleri hizmete sokan Atilla Aytek, uyuşturucu kaçakçılığının kıyılara yönelmesinin sebebinin bu yasal boşluklar olduğunu belirtip şunları söylüyor: "Deniz kıyısındaki ülkelerin deniz ulaşımında mil sınırı vardır. Bu sınırın dışına çıkamazlar. Kaçakçılar da anayasal kuralların ve hiç bir devlet kontrolünün olmadığı bu sularda uyuşturucu kaçakçılığı yapıyorlar." Aytek, kaçakçıların karanlıktan faydalanıp akşam saatlerinde gemilere yaklaştırdıkları botlarla uyuşturucuyu kıyılara çıkarttıklarını da belirtiyor: "Kaçakçılar bazen de bildiğimiz lastiklerin içerisine uyuşturucuyu koyup denize atıyorlar. Daha sonra bu lastikler alıcı tarafından sandallarla gidip alınıyor. Zaman zaman kıyılarda yakalanan lastik içerisindeki uyuşturucular işte bunlar."
   <br/>
   <br/>
   Üretim doğudan batıya kaydı
   <br/>
   <br/>
   Türkiye'ye uyuşturucunun bir kısmı İran ve Irak sınırından giriyor; Diyarbakır, Lice, Van, Yüksekova, Hakkari ve yakınlarındaki dağlık bölgelerde birtakım karışımlar sonucu bazmorfin haline getiriliyordu. Bu bölgelerde yapılan kontrollerin çok sık olması, uyuşturucu madde imalinde kullanılan kimyasal maddelerden en önemlisi olan Asetik Anhidrit'in Avrupa ülkelerinden, özellikle Almanya'dan getirilip bu bölgelere naklinde artan mesafe sonucu riskin çok fazla olmasından dolayı uyuşturucu üretimi batıya doğru kaydı. Son zamanlarda özellikle Sapanca, Kocaeli, Bursa, İstanbul, Edirne ve Tekirdağ bölgelerinde uyuşturucu üretimi yapılmaya başlandı. Muzaffer Alat, üretimin ve kaçakçılığın buralarda yoğunlaşmasının sebebinin bölgede bulunan çok sayıdaki çiftlik evi olduğunu söylüyor. "Bu bölgelerde çok sayıda çiftlik evinin bulunması kaçakçıların daha rahat hareket etmelerini sağlıyor. Buraların yerleşim alanları olmaları kontrolleri de güçleştiriyor" diyen Alat, bu evlerin bir kereye mahsus olmak üzere kurulduğunu belirtiyor.
   <br/>
   <br/>
   Asite dikkat
   <br/>
   <br/>
   Uyuşturucu kaçakçıları temin ettikleri eroin maddesini Avrupa'ya sevketmek yerine, bazmorfin elde ederek bunu eroine dönüştürüyorlar. Bazmorfinin eroine göre çok daha ucuza mal edilmesi ve birkaç küçük işlemden sonra eroine çevrilip gram olarak da artmasından dolayı kaçakçılar kurdukları çiftliklerde bu işlemi yapıyorlar. İmalathaneler, çok ilkel yapıda ve her an ortadan kaldırılabilecek şekilde faaliyet gösteriyorlar. Eroinin bazmorfine dönüştürülmesinde ülkemizde üretimi bulunmayan asetik asit anhidrit maddesi ve buna benzer kimyasal maddeler kullanılıyor. Ülke içinde yasadışı dolaşımının güç olmasından dolayı bu maddeler ülkeye, uyuşturucuda olduğu gibi kıyılardan ve sınıra yakın bölgelerden kaçak yollarla sokuluyor. Uyuşturucu kaçakçılığının kıyılara ve sınır bölgelerine kaymasının bir sebebi de, kimyasal maddelerin yasadışı dolaşımının kontrolünün fazla olmasından dolayı kıyılara ve sınır bölgelerine kaymasından dolayı üretimin bu bölgelerde yapılması.
   <br/>
   <br/>
   Atilla Aytek bu kaymanın bir sebebinin de seyir halinde yakalanan asitten yola çıkarak narkotik polislerinin çok rahat eroine ulaşmasını önlemek olduğunu belirtiyor: "Bu olayı önlemek için eroin imalathanelerini asitin giriş noktalarına yakın yere koydular. Gemiler riski az olacak şekilde illegal yollarla asiti kıyılara ve sınıra yakın yerlere getirmeye başladılar." Muzaffer Alat ise "Kimyasal maddelerin bir kısmı günlük hayatta ve küçük sanayi içerisinde yaygın olarak kullanılıyor. Tüketim miktarının da buna bağlı olarak çok büyük rakamlara ulaştığı gözönüne alınırsa bu kimyasal maddelerin üretim ve dolaşım kontrolünün ne denli güç olduğu ortaya çıkar" diyor.
   <br/>
   <br/>
   Alat, kontrolün çok zor şartlar altında olduğunu, buna rağmen Narkotik Birimleri'nin başarılarının Avrupa'yla kıyaslanmayacak kadar büyük olduğunu da sözlerine ekliyor.
   <br/>
   <br/>
   Batılı neden göz yumuyor
   <br/>
   <br/>
   PKK'nın iç ve dış bağlantıları her zaman tartışılageldi. Sözkonusu olan bir terör örgütüyse örgütün mali, siyasi ve ideolojik açıdan uluslararası hatta devletlerarası bağlantılarının akla gelmemesi mümkün değildi. Örgütün ideolojik açıdan amacının ve bağlantısının ne olduğu bugüne kadar çizdiği politikalardan henüz tam anlaşılamamış olmasına rağmen diğer ikisi hakkında bugüne kadar bir çok somut şey yazıldı çizildi. Özellikle siyasi boyutunun uluslararası bağlantıları artık TV'den naklen (Batılı ülkelerde toplanmasına izin verilen sözde Kürt parlamentoları gibi) yayın olarak izleyicilerine ulaştı bile. Avrupa'nın birçok ülkesinde PKK'ya ait derneklerin kurulması ve (Narkotikçiler, Türkiye'deki uyuşturucunun Avrupa'ya aktarılmasında bu derneklerin rolü olduğunu söylüyor) rahatlıkla faaliyette bulunabilmeleri bunu gösteriyor. Almanya ve Hollanda başta olmak üzere bir çok Batılı ülkenin PKK'nın eroin imalatında kullanabilmesi için istediği asit anhidrit maddesini bu örgütten ( Diğer örgütlerden olduğu gibi) esirgememesi ise bu ülkelerin uyuşturucu trafiğinde hiç de figüranlığa soyunmadığını hatta bizzat başrolü oynadıklarını gösteriyor. Son zamanlarda Karadeniz'de gelişmekte olan olaylar dış güçlerin artık bizzat ülke içerisinde etkisini güçlendirmeye başladığının somut göstergesi. Hatta Ağrı Gürbulak sınırından başlayıp Karadeniz'in iç kısımlarını takip ederek Batı'ya ulaşan "TIR Yolu"nun Ankara'ya kadar uzanan büyük bir kısmının dış güçler güdümündeki PKK tarafından tamamen kontrol altına alındığı bölge yetkililerince biliniyor. İşin daha vahim bir boyutu örgütün Ankara'dan Batı'ya doğru bu hattı tamamen ele geçirmeye çalışması. Bu ise bölgenin özellikle etnik yapısı dikkate alınırsa PKK'nın kendi başına başarabileceği bir şey değil. Dolayısıyla dışarıdan destek aldıklarını, bu desteğin de örgüte her türlü yardımı bugüne kadar yapmış olan Batılı ülkelerden geldiğini artık en iyi niyet sahibi insanlar bile kabul ediyor. Ancak burada Batılı ülkelerin karşısına bir engel çıkıyor; aynı yolun Batı'ya uzantısını yani AnkaraBoluDüzce hattını ele geçirdikleri söylenen ve hattın diğer ucundakilerle amansız bir mücadeleye giriştikleri belirtilen ülkücü mafya. İşin bu noktasından sonra çıkar çatışmaları devreye giriyor. Çünkü ülkücü mafya, yolu hiç de PKK'ya kaptırmak istememektedir ve bu amaçla (yapılarından kaynaklanan bir özellikle devlet adına!) örgütten geçişlerde para almak gibi bir amaç gütmekte. Batılı güçler bu çıkar ve güç çatışmasının birtakım sorunlara sebep olmaması gayesiyle Ankara Amasya Bolu hattının kontrolünün PKK'ya geçmesi için desteğini her geçen gün artırmakta. Öyle ki Ordu'daki bir Emniyet yetkilisi, uluslararası güçlerin, PKK'ya, "Bu işi bitirin, ne yardım istiyorsanız yapmaya hazırız" direktifi verdiğini iddia ediyor.
   <br/>
   <br/>
   Karadeniz'de çıkış arayan PKK'nın ilk hedefi Tokat, Giresun, Ordu civarından Karadeniz'in kıyı çizgisine açılmak iken geçtiğimiz günlerde Amasya ilinin Taşova ilçesinde güvenlik güçleriyle çatışmaya girecek kadar batıya açılmış olması bu hedefin belki de ilk işaretlerinden biriydi. Pek yakında Ankara, Amasya, Bolu hattına ait bölgelerde PKK'nın sesi duyulursa şaşırmamak gerekir!
   <br/>
   <br/>
   Yeni bir yol daha: Van, Başkale,
   <br/>
   <br/>
   Yüksekova, İran, Ermenistan hattı
   <br/>
   <br/>
   Türk ordusunun Doğu ve Güneydoğu Anadolu'da PKK terör örgütüne hayat hakkı tanımaması, bölgedeki inisiyatifi ele geçirmesi, buradaki uyuşturucu yapılanmalarının başka yerlerde hayat şansı aramasına yol açtı. Türkiye'nin doğu sınırı bu yerlerden sadece bir tanesi. Daha önce Lice örneğinde anlatıldığı gibi iç kesimlerde oluşan uyuşturucu organizasyonları yukarıdaki baskı sonucunda Van, Başkale, Yüksekova gibi sınıra yakın yerlere taşındı. Muzaffer Alat yaptıkları başarılı operasyonlar neticesinde uyuşturucu imalat ve ticaretinin iç kesimlerden sınıra yakın yerlere kaydığını söylüyor; "Hatta sınıra kaymak zorunda olan bazı ailelerin İran'daki eski akrabalarıyla irtibat kurarak işlerini bu şekilde hallettiklerini biliyoruz. Yaptığımız operasyonlarla onları sınırlarımızda da barındırmamayı hedefliyoruz."
   <br/>
   <br/>
   PKK, hedef saptırmak için Karadeniz'de
   <br/>
   <br/>
   Bölgede bu konu hakkında konuştuğumuz üst düzey bir askeri yetkili sınıra kaymanın ardında çok ilginç olayların olduğunu belirtiyor ve uyuşturucu trafiğinde gittikçe önem kazanan bir güzergahtan, Van, Başkale, İran, Ermenistan ve Rusya yolunun varlığından sözediyor. Askeri yetkiliye göre Yakındoğu'dan gelen uyuşturucu İran Ermenistan sınırındaki TIR Yolu'ndan geçip (bu uyuşturucunun bir kısmı Türkiye'ye gelerek Karadeniz bölgesini boydan boya geçen aynı isimli yolu, Tır Yolu'nu izliyor) Rusya, oradan da Karadeniz Balkanlar Avrupa yolunu izliyor. Hatta askeri yetkiliye göre Karadeniz'de yerleşmeye çalışan PKK'nın varlığı bir nevi taktik. Karadeniz kırsalında PKK'nın fazla bir işi olmadığını ama gündemi bu bölgedeki kırsal kesime yoğunlaştırarak deniz yolunu daha rahat kullandığını ve denizden uyuşturucu geçirdiğini söylüyor.
   <br/>
   <br/>
   Askeri yetkili "Bilindiği gibi yıllardır Altın Hilal bölgesinden gelen uyuşturucu Doğu bölgelerimizden geçmek zorundaydı. İşte tam bu zamanlarda PKK diye bir örgütün eylemleri konuşulmaya başlandı ve bu karışıklıkta büyük miktarda uyuşturucu Türkiye'den Avrupa'ya nakledildi. PKK'nın Karadeniz'de eylem yapmasının sebeplerinden birisi de bu olabilir" diyor. Askeri yetkili ayrıca geçtiğimiz yıl PKK'nın Rusya'da açmış olduğu kampın işlevlerinden birisinin Orta Asya ve İran Ermenistan hattından gelen uyuşturucuyu deniz yoluyla Avrupa'ya sevketmek olduğunu da söylüyor. İsminin açıklanmasını istemeyen Jandarma Narkotik yetkilisi ise Gürbulak'tan başlayıp Ağrı, Erzurum, Erzincan, Tokat, Amasya yolunu takip eden TIR Yolu'nda son günlerde uyuşturucu kaçakçılığının arttığına dair bilgilerin geldiğini ve kaçakçıların BayburtGümüşhane ve OrduGiresun hattını kullandıklarını söylüyor. Jandarma yetkilisi PKK'nın Karadeniz'e açılmasının sebepleri arasında uyuşturucu trafiğini rahat bir şekilde yürütme planının olduğunu da sözlerine ekliyor. Yetkili, PKK başta olmak üzere uyuşturucuyla ilgili tüm organizasyonların bu hatta TIR Yolu'nu tercih etmelerinin sebebini şu şekilde açıklıyor. "Türkiye'nin doğusunda meydana gelen savaşlardan sonra etkinliğini tamamen kaybeden TIR Yolu, son zamanlarda tekrar işlemeye başladı. Yol yoğunluğu arttığından, TIR'ların hepsini aramak mümkün değil. Çünkü bir TIR'ın aranması saatlerce vakit alıyor."
   <br/>
   <br/>
   Raporda her şey vardı
   <br/>
   <br/>
   Uyuşturucunun; imalatçılığı, kaçakçılığı ve siyasi bağlantılarıyla organize bir suç olduğu gerçeği artık tüm dünyaca kabul ediliyor. Dolayısıyla bu suçla mücadelenin günlük ve kısa vadeli tedbirlerle çözümlenmesi mümkün değil. Hatta bir ülkenin bu sorunu kendi başına çözmesi ihtimali bile artık bir hayal olmuş durumda. Ülkelerarası dayanışma bu konuda şart. Son zamanlarda sık sık rastlanan ülkelerarası dayanışmanın son örneklerinden birisi bilindiği üzere 1992 yılında Kısmetim1 operasyonunda gerçekleşmişti. Türkiye ve ABD narkotikleri Akdeniz açıklarında ortak bir operasyonla Kısmetim1'i ablukaya almış, yakalanacağını anlayan kaçakçılar içinde bulundukları gemiyi batırmıştı. Bunun yanısıra her ülkenin uyuşturucu konusunda kendi politikasını belirlemesi de elzem hale gelmiş durumda. Hatta bu konuda Avrupa ülkeleri ve ABD'den sık sık uyarı geldiği de biliniyor. Peki Türkiye hiç uyuşturucu hakkında uzun vadeli ve kapsamlı bir politika uygulamak için bir girişimde bulundu mu? Eğer bulunduysa bu nasıl gerçekleşti? Bu konuda yaptığımız araştırma 1986 yılında böyle bir çalışmanın yapıldığını ortaya çıkardı. Projenin fikir mimarı pek çok konuda olduğu gibi rahmetli Turgut Özal. Projeye en çok emek sarfeden ise yine uyuşturucu ile ilgili bir çok projenin mimarı Atilla Aytek. O zamanlar henüz bu kadar büyük boyutlara ulaşmamış olan uyuşturucu meselesinin, bir dahaki yıllara uzantısını kestirebilen bir kaç kişilik çekirdek kadro, olağanüstü çabalarla ve bürokratik engellerle mücadele sonucu ülkenin konuyla ilgili tüm kesimlerini harekete geçirerek uyuşturucu ile ilgili kapsamlı bir rapora imzalarını attılar. Raporun hazırlanmasında emeği geçenler arasında şu an DTP'de politika yapmakta olan Yıldırım Aktuna da var.
   <br/>
   <br/>
   Türkiye'de uyuşturucu tüketimi ve imalatının ileride büyük problemler doğuracağını gören dönemin Narkotik Şube Müdürü Atilla Aytek roporun gelişim aşamasını şöyle anlatıyor: "Türkiye'de uyuşturucu tüketim ve üretimi artabilir düşüncesiyle bir komisyon kurulması gerekiyordu. Bunun için iç ve dış bağlantıları kurabilen, Birleşmiş Milletler'de bizi savunabilecek Dışişleri Bakanlığı'mız bünyesi altında çalışmalara başladık. Çalışmalarımız sırasında konunun 20 Bakanlık ve bir çok Genel Müdürlüğü kapsadığı ortaya çıktı" diyen Aytek konunun TRT, Diyanet İşleri Başkanlığı ve Genelkurmay Başkanlığı'nı da ilgilendirdiğinin ortaya çıktığını, çalışmaya bu kurumların temsilcilerinin de katıldığını söylüyor. Uyuşturucu gerçeğini adli, eğitim, idari, siyasi kısacası tüm boyutlarıyla irdeleyen rapor, haftada iki kez toplanmak kaydıyla iki yılda tamamlanmış.
   <br/>
   <br/>
   Rapor nerede?
   <br/>
   <br/>
   Yukarıda anlatılanlardan sonra akla hemen şöyle bir soru geliyor: Uyuşturucu konusunda geçmiş yıllarda gerekli hassasiyet gösterildiği halde bugün Türkiye neden uyuşturucu ticaretinin merkezlerinden biri haline geldi? Atilla Aytek bunun nedeninin Türkiye'nin uyuşturucu konusunda politikasının olmamasına bağlıyor. Türkiye'nin politikasının olmamasının göstergesinin de çok iyi bir çalışma sonucu hazırlanan raporun kaybolması olduğunu söylüyor. "Eğer rapor kaybolmayıp uygulansaydı belki de Türkiye bugün yaşadığı olayları yaşamıyor olacaktı. Rapor günün şartlarında bir iki maddesi değiştirilerek uygulanabilecek kadar yetkin bir rapordu." 1986 yılında hazırlanmaya başlanan ve iki yılda tamamlanan raporun, birileri tarafından ortadan kaldırılması akıllara birtakım soruları getiriyor. Bu sorulardan biri, son günlerde Susurluk olayıyla gündem adı düşmeyen bir siyasi partimizin ve bu siyasi parti içerisindeki bazı milletvekillerinin 1991 seçimleri ile iktidara geldikten sonra bir önceki iktidar zamanında hazırlanan raporu ortadan kaldırıp kaldırmadıkları sorusu. Susurluk olayındaki gizli güçlerin bu raporun ortadan kaldırılmasında ne gibi etkilerinin olduğu ise ayrı bir soru. Uluslararası güçlerin etkisi ise tartışılan diğer önemli bir konu.
   <br/>
   <br/>
   Son aylarda yakalanan uyuşturucu ve asetik anhidrit maddesinin ele geçirildiği bölgeler göz önüne alındığında kaçakçılık güzergahının değiştiği, kaçakçılığın kıyılara ve kontrol riski az olan sınırlara kaydığı, bunun arkasında da Batı güdümlü birtakım güçlerin olduğu anlaşılıyor. Kaçakçılığın sınırlara ve kıyılara kayması da siyasi ve sosyal birtakım önlemlerin alınmasını zorunlu kılıyor. Askeri yetkilinin Karadeniz'le ilgili yaptığı açıklamalar ise oldukça ilginç. Uyuşturucu trafiğinin kıyılardan ve sınırdan yeni açılımlar peşinde olması son 20 yıldır sürekli değişen haritanın değişmeyeceği anlamına da gelmiyor tabii.
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-3131-26-uyusturucu-da-karadenizde.html), [web.archive.org (arşiv bağlantısı)](http://web.archive.org/web/20120130052443/http://www.aksiyon.com.tr:80/aksiyon/haber-3131-26-uyusturucu-da-karadenizde.html)
