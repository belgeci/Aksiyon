# Kürtlerin paylaşamadığı hayalet şehir: Şengal

*Haşim Söylemez 2016.01.18*

<div class="pNewsDetailMainContent ctx_content" itemprop="articleBody">
 <p>
  IŞİD saldırısı sonrası boşalan Şengal’de PKK ile Bölgesel Kürt Yönetimi arasında hâkimiyet mücadelesi veriliyor. Kamplarda yaşayan insanlar bir an önce evlerine dönmek istiyor.
 </p>
 <p>
  Şengal tarafına giden ve Musul üzerinden devam eden bütün yollar güvenlik gerekçesiyle kapalı. Bu nedenle yol üç saat kadar uzuyor. Ağustos 2014’te IŞİD saldırıları yüzünden boşalan Şengal’e gitmek için ilk kontrol noktası olan Dicle Nizamiyesi’nde peşmergenin asayiş birimi tarafından sıkı bir kontrolden geçiriliyorsunuz. Araçlar ve kimlikler titizlikle kontrol ediliyor. Eğer gazeteciyseniz adınız yazılıyor ve pasaportunuzun bir kopyası alınıyor. Ardından Şengal’de ne yapacağınız not ediliyor. Oysa bu nizamiyenin Şengal’e uzaklığı kış mevsiminde dört saat. Uzayıp giden Şengal Ovası, Şengal Dağı’na kadar askerî bölge ilan edilmiş. Yol boyunca her yer boş. Köylerde ara sıra insanlar görmek mümkün. Bunlar Ezidiler; sonradan geri dönenler. Rabia’da biraz daha insan görülüyor. Burada yol ikiye ayrılıyor: Şengal ve Musul.
 </p>
 <p>
  <img alt="" src="http://web.archive.org/web/20160305080931im_/http://medya.aksiyon.com.tr//aksiyon/2016/01/19/574545.jpg "/>
 </p>
 <p>
  Musul tarafına giden yolu peşmerge kapatmış. Geçişlere izin verilmiyor. Yol boyunca IŞİD’in varlığından çok, oluşturduğu psikolojik korkuyu görmek mümkün. Nitekim konuştuğumuz insanlar, hiçbiri IŞİD’li görmediği hâlde, anlatırken sanki savaşın içinden çıkmış gibi heyecanlılar. Ardından Sinün kasabası geliyor. Burası insanların olduğu son yerleşim yeri. Sivillerden çok, göreve gidip gelen peşmergelerin yiyecek ve giysi alma yeri gibi. Aynı zamanda görev değişim noktası. Çünkü sadece üç tane dükkân açık ve bunlar sigara, bisküvi türü şeylerle birlikte askerî malzemeler satıyor.
 </p>
 <p>
  Sinün’den sonra artık Şengal’e doğru yol alınıyor. Burada yol kenarında peşmerge tarafından terk edilmiş mevzilere rastlamak mümkün. Şoförüm Botan korkmaya başlıyor. Bu yola çıkacak taksici bulmak zaten çok zor. Sessizlik giderek artıyor. Aç köpekler, çakal ve tilkiler yol boyu bize eşlik ediyor. Bazen de yolda peşmerge ve PKK’nın Şengal Savunma Güçleri’ne (YBŞ) ait mevziler var. Bunlar hâlâ ovanın bazı yerlerinde olduğu düşünülen IŞİD ile mücadele etmek için duruyor. Uzun bir yolculuktan sonra ova bitiyor ve dağ bölgesi başlıyor. Bu artık Şengal’e yaklaştığımızı gösteriyor.
 </p>
 <p>
  Dağlar arasında kalan vadi boyunca uzanan yolda sizi YBŞ’nin kontrol noktasındaki PKK’lılar durduruyor. Bu nokta Şengal’in ve Şengal Dağı’na giden ana yolun girişi. Kersik Kapısı denilen nokta Şengal’in nasıl bir yer olduğuna dair size fikir veriyor. Burada yol kontrolü yapan PKK’lılar nereye gideceğimizi ve kim olduğumuzu soruyor. Bazen Türkçe bazen Kürtçe konuşuyoruz ve Şengal’e gitmek istediğimizi anlatıyoruz. Şengal’in ana kapısını YBŞ kontrol ediyor. Yardımcı olacaklarını söylüyorlar ve çay içmeye davet ediyorlar. Dağın hemen yamacında ‘PKK şehitliği’ ve Öcalan adına yapılan bir bahçe bulunuyor. Kaldıkları kulübeye gidiyoruz. Türkiyeli, İranlı ve Ezidi örgüt mensupları var. Ardından Şengal’e doğru yola çıkıyoruz. Yolda bir peşmerge ve bir YBŞ arama noktası bulunuyor. Bu, yol boyunca devam ediyor. Herkes silahlı ama uyum içinde birbirlerine karışmıyorlar. Yolda yer yer de çadırlar var. Bunlar, PKK’nın açtığı koridorda kurtarılan Ezidilerin yaşadığı çadırlar. Bu kısımda hiç peşmerge karakolu yok. Yüksek tepede iki televizyon ve haberleşme vericilerinin bulunduğu bir yer var. Biri peşmergenin, diğeri de YBŞ’nin elinde. Büyük ve güçlü olanı YBŞ kontrol ediyor. Yoğun sisler içinde kıvrıla kıvrıla Şengal Dağı’ndan aşağı inerek şehre varmaya çalışıyoruz. Yer yer görüş mesafesi iki metreye düşüyor. Kışın hep böyle olurmuş. Yolda bombayla patlatılmış, yakılmış araçların enkazını görüyoruz.
 </p>
 <p>
  Şengal’de de durum aynı. Şehir bir enkaz yığını sanki. Ayakta kalan binalar ise kullanılamayacak durumda. Şengal’de KDP’ye (Kürdistan Demokrat Partisi) bağlı asayiş görevlileri, niçin geldiğimizi ve iznimizin olup olmadığını sorup uyarıda bulunuyor. Asayiş Müdürü Kerim Salih, “Ara sokaklara girmeyin, evlerde hâlâ bomba düzenekleri var. Hepsi kontrol edilip taranmadı. Bir de PKK’lılarla konuşmayın. Şengal uzun süre düzelmez. Ama umutluyuz.” diyor. Şengal’de durumu gözlemlemeye geldiğimizi söyleyip çıkıyoruz.
 </p>
 <p>
  <img alt="" src="http://web.archive.org/web/20160305080931im_/http://medya.aksiyon.com.tr//aksiyon/2016/01/19/574546.jpg "/>
 </p>
 <p>
  Şehir kavramı artık burası için çok uzak. Şengal hayalet gibi. Tek bir sivil dahi yok. Sadece peşmergeler, YBŞ mensupları ve bunların küçük çaplı ihtiyaçlarını karşılamak için bir iki bakkal var. Yer yer askerî araçlar ve iş makineleri görmek mümkün. Bunların kimisi peşmergeye kimisi YBŞ’ye ait. Taşıdıkları bayraklardan bunu anlamak çok kolay. Şengal’in ana caddesindeki direklerde ise sanki hiçbir şey olmamış gibi bir bayrak yarışı var. Kürt bayrağı ile YBŞ bayrakları direklerde boy gösteriyor. Doğrusu bayrak yarışını Şengal’de peşmerge kazanmış gibi. Ancak hükümet binası, belediye ve önemli merkezler YBŞ’nin kontrolünde. Buraları hem mevzi olarak kullanıyorlar hem de barınak olarak…
 </p>
 <p>
  Ezidi şehri Şengal’de hâlen çatışmalar devam ediyor. Şehirde dolaşırken top ve silah sesleri duymak mümkün. Çünkü üç kilometre ötede mevziler var ve IŞİD’e  karşı savaş tam hız devam ediyor. Şehirde yer yer YPG (Suriye Kürtlerinin kurduğu Halk Savunma Komiteleri) militanlarını da görmek mümkün. Çünkü Şengal, Rojava (Suriye’deki Kürt bölgesi) sınırında. Doğrusu şu ki şehirde peşmerge de YBŞ de birbirinden hazzetmiyor. Aralarında üstünlük tartışması var. Kontrol noktalarında ne peşmerge YBŞ’ye ne de YBŞ peşmergeye hesap veriyor. Herkes silahıyla dolaşıyor. YBŞ’den görüştüğümüz Serhat, “Peşmerge Şengal’de YBŞ’nin varlığını kabul etmek zorunda. Şengal’de kimin üstün olduğu ortada. Şengal’i biz kurtardık ve burada kalacağız.” diyor.
 </p>
 <p>
  Harabe Şengal’de peşmerge ve YBŞ arasında devam eden derin sessizlik şimdilik yer kapma savaşı ile devam ediyor. Mevzi kurtaran oraya yerleşiyor. Ezidilerin önemli bir kısmı ise YBŞ taraftarı. Çok azı peşmerge tarafında. İki gün süren Şengal yolculuğumuzun ardından geri dönerken top ve havadan bomba bırakan uçakların sesleri bize eşlik ediyor. Şehirden ayrılırken şoförümüz Botan’ın yorumu ise aslında durumu özetliyor: “Şengal’de savaş daha yeni başlıyor.”
 </p>
 <p>
  <img alt="" src="http://web.archive.org/web/20160305080931im_/http://medya.aksiyon.com.tr//aksiyon/2016/01/19/574547.jpg "/>
 </p>
 <p>
  <img alt="" src="http://web.archive.org/web/20160305080931im_/http://medya.aksiyon.com.tr//aksiyon/2016/01/19/574548.jpg "/>
 </p>
 <p>
  Ağustos 2014’te IŞİD’in Şengal’i (Sincar) alması dünya kamuoyunda büyük yankı uyandırmıştı. Binlerce Ezidi ve Türkmen bu bölgeyi terk etmek zorunda kaldı. Ezidiler öldürüldü, rehin alındı, türlü zulümlere maruz kaldı. Dünya Şengal adını Ezidilerin aç susuz dağlara kaçış fotoğraflarıyla duydu. Şengal âdeta bir trajedinin adı oldu. Ancak bu bölgenin IŞİD’den geri alınması uzun sürmedi. Kürtler, Amerika ve diğer ülkelerin yardımıyla Şengal’i kurtardı. Ancak şehrin geri alınmasının üzerinden uzun süre geçmesine rağmen bölge hâlen ‘askerî alan’ konumunda ve insanlar evlerine dönemiyor. Şengal’in çoğunluğunu oluşturan Ezidiler hâlâ kamplarda yaşıyor. Şehrin yeniden imarı için ise ciddi çalışmalar yok. Fakat dikkat çeken en önemli nokta, şehir ve bölgenin KDP peşmergeleri ve PYD güçleri (PKK) tarafından kontrol ediliyor olması. İki güç de kendisini Şengal’in kurtarıcısı ve sahibi olarak görüyor. Tarafların denge oyunu ve hamleleri ise karşılıklı. Lakin şimdilik sessiz giden sahiplik savaşının cephe savaşına dönmesi an meselesi.
 </p>
 <p>
  KDP’nin Şengal üzerindeki mücadelesi sıradan bir çaba değil. Çünkü orada KYB (Kürdistan Yurtseverler Birliği), Goran ve İslami partiler yok. KDP’nin tek rakibi PKK. Lakin KDP burayı kazanmak için iyi mücadele etmek zorunda. Her şeyden önce PKK yasal bir güç değil. Bu nedenle KDP mücadele tarzını buna göre belirlemeli. Diğer bir etken ise Şengal’i oluşturan Ezidiler fikir ve kültür olarak PKK’ya daha yakın. KDP, Ezidilerin gönlünü almadan Şengal’in sahibi olamaz. PKK’nın hareket ve karar almada KDP’den daha aktif olması da KDP için dezavantaj. Mesela, IŞİD 3 Ağustos 2014’te Şengal’i alınca PKK herkesten önce hazır konuma geçti; Rojava (Suriye) tarafında bir koridor açıldı. Ve binlerce Ezidi kurtarıldı. Bu hamle PKK’yı Ezidiler nezdinde ‘kurtarıcı’ güç hâline getirdi. Özellikle Ezidi gençler PKK’ya sempati duydu. Çok sayıda Ezidi PYD/PKK için savaşçı oldu. Peşmerge olan çok sayıdaki Ezidi ise görevlerini sürdürdü. Ama bu oran oldukça düşük kaldı. Ayrıca, PKK’ya sempati artınca Ezidiler içinde var olan kast sistemi de kısmen çökmüş oldu. PKK’nın IŞİD ile mücadelesi Avrupa’daki Ezidi aydınlarınca da destek buldu.
 </p>
 <p>
  En önemli husus ise 3 Ağustos’tan sonra Rojava ve Güneydoğu’da (Türkiye) Ezidi mülteciler için kurulan kamplar. Bu kamplar, PKK’nın Ezidiler içinde kendini örgütleyip kadro oluşturmasına fırsat oldu. PKK için Şengal’in önemi çok fazla. Her şeyden önce Rojava’nın savunma hattını güçlendiriyor, KDP’yi Rojava’dan uzaklaştırıyor. PKK, Ezidilerin uğradığı zulmü araç olarak kullanıp aynı zamanda dünyadaki imajını da düzeltiyor.
 </p>
 <p>
  Şengal’in PKK için önemi sadece bunlardan ibaret değil. Askerî ve coğrafi yönden de oldukça değerli. Zaten KDP ve PKK’nın kapışması daha çok bu özellik etrafında yoğunlaşıyor. Irak yasalarına göre tartışmalı bölge olan ve referandumla aidiyetini belirleme hakkı olan Şengal’in Rojava’daki kantonlardan sonra değeri kat kat arttı. Şengal Dağı’nın uzunluğu 82, genişliği ise 15 kilometre. Doğusundaki Musul’a 131, batısındaki Haseke’ye (Suriye) 57, Rojava-Musul sınırındaki El Rabia’ya 50 kilometre uzaklıkta. Kürt bölgesinin üçüncü önemli şehri Dohuk’a uzaklığı ise 109 kilometre.
 </p>
 <p>
  PKK eğer Şengal’e sahip olursa Kürdis-tan’ın (Bölgesel Kürt Yönetimi) sınırı ve savunma hattı Dohuk’a kadar geri çekilmiş olacak. Şengal Dağı’nın etrafı ise tamamen ova. Dağı alan ovanın da sahibi olur. Tabii ovadaki bütün yerleşim yerlerinin de... Şengal Dağı aynı zamanda Rojava’daki Rimelan (petrol bölgesi), Kamışlı ve Haseke’nin güvenliğini sağlıyor. Çünkü Şengal Dağı ile Suriye tarafındaki Abdülaziz Dağı bütünleşiyor. Bu dağ ise bir nevi Rojava’nın ve bölgenin güvenliğini sağlıyor. Kısacası PKK veya PYD bu dağı kaybederse Rojava da çembere alınmış oluyor. KDP için ise Şengal Dağı, Behdinan Bölgesi’nin savunma hattını oluşturuyor.
 </p>
 <p>
  <img alt="" src="http://web.archive.org/web/20160305080931im_/http://medya.aksiyon.com.tr//aksiyon/2016/01/19/574549.jpg "/>
 </p>
 <p>
  Türk Silahlı Kuvvetleri’nin 1994-1995’te-ki Çelik Harekâtı’ndan sonra PKK, Gara’ya çekildi. PKK, Behdinan Bölgesi’ndeki Gara’nın önemini anladı. Bu zamana kadar bunu fark edemeyen PKK, alana tam yerleşti. Bu aynı zamanda KDP için büyük darbe oldu. Çünkü o zamana kadar KDP’nin rızası olmadan hiçbir güç o bölgeye yerleşemiyordu. PKK sadece Gara’da kalmakla yetinmedi, başka alanlar bulmaya başladı. Bunlardan biri de şüphesiz Şengal oldu. Şengal her ne kadar o dönemde kâğıt üzerinde Saddam’ın elindeyse de örgüt oraya bir karargâh açmayı başardı. Özellikle köylerde yaşayan koyun tüccarları ile temasa geçip onlar üzerinden mesajlarını Şengal’e gönderiyordu. Her geçen gün Şengal’deki kadrosunu nitelik ve nicelik olarak güçlendirdi. PKK özellikle Ezidi kadrolarını Şengal’de görevlendiriyordu. 2003’te Saddam’ın devrilmesiyle PKK Şengal’de geniş bir alan buldu. Ezidi sorunlarını dile getirmeye başladı. O dönemde Ezidiler Musul’da iki büyük konferans düzenledi. Toplantıda ‘kendi askerî güçlerimizi kuralım, kendi kendimizi yönetelim’ fikri ortaya çıktı. Ezidilerin bu talepleri daha çok PKK üzerinden Amerika’ya iletildi. Avrupa’da PKK’nın örgütlenmeleri tarafından gündeme taşındı. İşte KDP ile PKK arasındaki ‘Şengal kimin?’ kavgası bu dönemlerde ortaya çıktı.
 </p>
 <p>
  PKK daha sonra kendi iç sorunlarından ve ABD’nin terör listesinde olmasından dolayı Şengal’den kısmen çekilmek zorunda kaldı. KDP bu boşluğu iyi değerlendirip yerleşti. Ancak KDP Ezidileri esas almadı. Mesela, yöneticiler Ezidilerden seçilmiyor, daha çok merkezden atanıyordu. Bu nedenle KDP her seçimde ve her geçen gün buradaki ağırlığını kaybetmeye başladı. 3 Ağustos 2014 ise milat oldu. Tabir yerinde ise KDP bu tarihte tam bir kırılma yaşadı. IŞİD şehri ele geçirdi. KDP peşmergeleri şehri savunmamakla suçlandı. Buna rağmen KDP Şengal’den vazgeçmedi. Şimdi iki güç stratejik şehre hâkim olmak istiyor. PYD buranın bir kanton olmasını gündeme taşıdı. KDP ise karşı çıktı. KDP peşmergeleri ile PYD’ye (Suriye Demokratik Birlik Partisi) bağlı YPG-PKK şehrin köşebaşlarını tutmuş durumda.
 </p>
 <p>
  Halk ise hem Suriye hem de Irak tarafındaki kamplarda yaşıyor. Dırabun Kampı’nda görüştüğümüz Ezidiler bir an önce evlerine dönmek istiyor. Ancak şehre gidemediklerini anlatıyorlar. Görüştüğümüz Hemi Feyad, 8 bin kişi ile kışa uygun olmayan çadırlarda kaldıklarını anlatıyor: “Şengal’e gitmek istiyoruz. Ancak girmemize izin vermiyorlar. Şehir hâlâ aynı durumda. Su yok, elektrik yok. Kimse ilgilenmiyor.”
 </p>
 <p>
  Çadırda yaşamanın zor olduğunu anlatan kampın en yaşlısı Nazit Karbo Haheş (95) ise böyle devam ederse bu kampta öleceğini anlatırken son kez evini görmek istediğini dile getiriyor: “Çocuklar hasta oluyor. Biz artık hep hastayız. Şengal kimin? Bilmiyorum ama benim evim orada, dönmek istiyorum.”
 </p>
 <p>
  Ezidiler, yaşadıkları acıları unutmak ve dönmek için Şexan’daki kutsal mekânları Laleş’i ziyaret edip dua ediyor ve sıkıntılarının bir an önce sona ermesini bekliyorlar. Şehirlerinde yeni bir savaş istemiyorlar.
 </p>
 <p>
  <img alt="" src="http://web.archive.org/web/20160305080931im_/http://medya.aksiyon.com.tr//aksiyon/2016/01/19/574550.jpg "/>
 </p>
 <p>
  <strong>
   ACI ÇEKMEYE DEVAM EDİYORUZ
  </strong>
 </p>
 <p>
  Baba Şeyh (Ezidilerin dinî lideri): Biz daha çok siyasetin dışında kalıyoruz. KDP ve PKK ne yapar bilmiyoruz. Ezidiler için, bütün Ortadoğu için dua ediyoruz. Kim Ezidi halkının yanındaysa Ezidiler onlarla hareket eder. Bizim sahibimiz olmadı, sahipsiz kaldık. Şengal’de kadın ve çocuklarımız katledildi. Çok acı çektik. Çekmeye de devam ediyoruz. Bunun bir daha yaşanmasını istemiyoruz. Şengal, bizim şehrimiz, yuvamız. Bir an önce geri dönmek istiyoruz. Ezidilere yönelik bir soykırım yapıldı. İnsanlık bunu unutmasın. Allah bir daha yaşatmasın.”
 </p>
</div>


Kaynak: [www.aksiyon.com.tr](http://www.aksiyon.com.tr:80/ust-manset/kurtlerin-paylasamadigi-hayalet-sehir-sengal_553618), [web.archive.org (arşiv bağlantısı)](http://web.archive.org/web/20160305080931/http://www.aksiyon.com.tr:80/ust-manset/kurtlerin-paylasamadigi-hayalet-sehir-sengal_553618)
