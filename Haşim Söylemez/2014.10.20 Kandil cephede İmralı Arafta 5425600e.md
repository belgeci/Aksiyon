# Kandil cephede İmralı Arafta

*Haşim Söylemez 2014.10.20*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Kandil-İmralı arasındaki çıkmaz giderek derinleşiyor. Kandil eylem çağrısı yaparken Öcalan sükûneti seçiyor. Sokaktaki genç kitle ise devam eden belirsiz pazarlıktan sıkılmış durumda.
  </font>
 </div>
 <div id="newsText">
  <font class="detail-text">
   <p>
    Ankara-Kandil-İmralı üçgenindeki ilişkiler her zamankinden daha karışık bir hâl aldı. Her ne kadar kırılgan bir dönem olsa da çözüm sürecine yüklenen mahiyetin ağırlığı ve sürecin yavaş yürümesi Kandil’i kızdırmış durumda. KCK/PKK çözüm sürecine daha kuşkulu yaklaşıyor. Bu yüzden yapılacak çağrılara kolay cevap vermeyecek görünüyor. Ankara, çözüm sürecini İmralı ile yürütmek niyetinde. Abdullah Öcalan ise bir yandan Türk yetkililerin, diğer yandan da sokaktaki şiddet yanlısı Kürt gençlerin baskısı arasında kaldı.
   </p>
   <p>
    KCK/PKK her zamankinden daha fazla hazırlık yapıyor. Ankara-İmralı arasındaki siyaset Kandil için ikinci planda kalmış gördük. Emarelerini geçen günlerde yaşadık. Öcalan, “15 Ekim’e kadar adım atılmazsa ben karışmam.” diyerek, hükümete süre tanımıştı. Kandil ise daha ekim ayına girmeden ‘serhildan’ (başkaldırı) çağrısı yapmıştı. Arkasından IŞİD’in Kobani kuşatması üzerine Türkiye genelinde 40 kişinin ölümüne sebep olan olaylar zinciri başlatıldı.
   </p>
   <p>
    Suriye tezkeresinin Meclis’ten geçmesinin hemen akabinde KCK Eşbaşkanı Cemil Bayık, “Türkiye çözüm sürecini bitirmiştir.” açıklamasını yapmıştı. Ancak asıl mesaj arkadan geldi: “Silahlı birliklerimizi tekrar Türkiye’ye gönderdik.” Kandil’in cephede kalma ve hazırlık stratejisi bununla kalmadı. Geçen hafta Kandil’den birimlere gönderilen talimatta şehirlerde her an hazır olacak ve 25 bini bulduğu tahmin edilen silahlı milislerinin sayısının iki katına çıkarılması isteniyordu.
   </p>
   <p>
    İddiaya göre MİT heyeti geçen hafta Öcalan ile İmralı’da bir dizi görüşme yaptı. Hükümet, süreci sürdürmek istediğini söyleyip yeni yol haritasının aşamalarını aktardı. Bu haritaya göre PKK önce sınır dışına çekilecek, ardından silah bırakacak. 165 kişiden oluşan yönetici kadro dışındakiler siyaset yapabilecek. HDP Milletvekili Altan Tan bu konuda çok net konuşuyor: “Yeni yol haritasında yeni bir şey yok.”
   </p>
   <p>
    Öcalan’ın talepleri ise daha farklı; PKK geri çekilecekse bunun TBMM’den çıkan resmî bir kararla olmasını istiyor. “Hakikatleri Araştırma Komisyonu kurulacak. Bu komisyonun sürece dâhil edilmesi ile birlikte Öcalan’ın cezaevi şartları kolaylaştırılacak. İstediği kişilerle görüşebilecek.” TCK’nın 221. maddesinin kapsamının genişletilerek ‘yarı genel af’ modeline dönüştürülmesi de Öcalan’ın istekleri arasında. Ama bu işleme ‘af’ yerine başka bir şey denmesi talep ediliyor. Gerçek şu ki Öcalan örgütün lideri ve hükümetle pazarlığın en güçlü kanadı. Oslo’ya göre de resmî ‘müzakereci’. Başka bir gerçek ise yeni kuşak PKK’lıların daha milliyetçi ve eğitimli olmalarına rağmen sertliği savunmaları. Kandil de buna kayıtsız kalmıyor ve arka çıkıyor. Her politik Kürt için Öcalan daima lider olarak kalacak. Kandil ise iradenin yürütücü gücü olduğunu son dönemde iyiden iyiye gösterdi. Bu yüzden, Öcalan Kandil ile aracılar kanalıyla değil, doğrudan görüşmek istiyor. Bu isteğini son toplantılarda iktidar yetkililerine iletti. Zaten bu konu PKK ve hükümet arasındaki Oslo Protokolü’nde de yer alıyordu.
   </p>
   <p>
    Gelinen aşamada Öcalan’ın Kandil ile tekrar nasıl bir bağ kuracağı merak konusu. Ama asıl tehlike sokakta. Ve sorulması gereken soru şu: “Öcalan sokaktaki şiddet yanlısı genç PKK’lıları ikna edebilecek mi?”
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-39766-kandil-cephede-imrali-arafta.html), [web.archive.org (arşiv bağlantısı)](http://web.archive.org/web/20141024165106/http://www.aksiyon.com.tr:80/aksiyon/haber-39766-kandil-cephede-imrali-arafta.html)
