# Fazilet muhalefet istiyor

*Haşim Söylemez 1999.04.24*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   24 Aralık 1995 genel seçimlerinde almış olduğu yüzde 21.4 oy oranı ile Türkiye'nin birinci partisi olan RP'nin kapatılmasından sonra kurulan Fazilet Partisi (FP),
  </font>
 </div>
 <div id="newsText">
  <font class="detail-text">
   18 Nisan 1999 seçimlerinde alacağı oy oranı en çok merak edilen siyasi partiydi. Ancak bir anlamda RP'nin devamı olan FP, Refah Partisi kadar başarılı olamadı. Partinin almış olduğu oy oranında RP'ye oranla yüzde 6 gibi büyük bir düşüş yaşandı ve FP yüzde 15 oy aldı.
   <br/>
   <br/>
   Ancak, Fazilet Partisi 18 Nisan seçimlerinde alınan yenilgiye rağmen mutluluk ve hüznü bir arada yaşıyor; bir yandan birinci parti olamamanın hüznü, diğer yandan sistemle çekişmeye sebep olmayacak bir neticenin alınmasının sevinci. Daha bir ay önce seçimi erteletmek için var güçleriyle çalışan Fazilet'liler, birinci parti olmanın getirdiği kapatılma korkusunun da farkındaydılar. Siyasi yaşamında tam 4 kez kapanan parti olmama isteği iktidar isteğinin önüne geçti ve sonuçta FP kurmaylarının da içten içe istedikleri gerçekleşti, yani birinci olamadılar.
   <br/>
   <br/>
   RP'nin imajı FP'ye yansıdı
   <br/>
   <br/>
   RP'nin kapatılacağının anlaşılması üzerine RP kurmayları bir parti kurma arayışlarına girdiler. Daha resmi olarak RP kapatılmadan milletvekilleri ve kurmaylar FP çatısı altında toplanıp partiyi resmen ilan ettiler. MNP, MSP ve RP'nin lideri olan ve tabanın değişmez isim olarak gördüğü Necmettin Erbakan'nın siyasi yasaklı olarak saf dışı bırakılması üzerine de MSP ve FP'de olduğu gibi partinin başına Erbakan'ın yakın arkadaşlarından "ara dönem" lideri olarak ılımlı tavırlarıyla bilinen Recai Kutan getirildi. Sempatik ama yumuşak yapılı olan Kutan ile birlikte FP ilk büyük sınavını kısa süre sonra 18 Nisan'da verdi.
   <br/>
   <br/>
   28 Şubat sürecinden etkilenen ve kapatılan bir partinin yıpranmış kadrosundan oluşan FP, seçimler öncesinde RP ile karşılaştırıldığında zayıf bir propaganda çalışması sürdürdü. Ev ev dolaşmalar, yüz yüze propagandalar yerini zayıf meydan mitinglerine terk ediyordu. Bunun sonucu olarak da DSP ve MHP'den sonra aldığı oy oranı ile Türkiye'nin üçüncü partisi oldu.
   <br/>
   <br/>
   Seçimlerin üzerinden daha bir hafta geçmeden FP ile ilgili olarak hem teşkilat içinden hem de dışından yorumlar yapılmaya başlandı. Herkes FP'nin oy kaybının sebebini merak edip yorumlar yapmaya başladı. RP'nin özellikle 28 Şubat sürecinden sonraki tutumu, halkın gözünde partinin devletle çatışma halinde olduğu imajını uyandırmıştı. RP'nin imajı FP'ye de doğrudan yansıdı. Çünkü FP ismen değişik bir parti olsa da parti kurmayları ve taban olarak RP'den pek farklı değildi. Bütün bu özelliklerin yanısıra Cumhuriyet Başsavcılığı'nca sürekli takibe alınması ve hatta Yargıtay Başsavcılığı tarafından partinin kapatılmasının gündeme gelmesi de FP'nin oy kaybetmesine sebep oldu. Her ne kadar partinin başında görünen lider Kutan olsa da, FP daima Erbakan'ın kontrolünde gibi durdu. Siyasi yasaklı olan Erbakan'ın müdahalesi de özellikle küskünler hareketinde olduğu gibi komuoyunun tepkisini çekti.
   <br/>
   <br/>
   Gazeteciyazar Ahmet Taşgetiren FP'nin oylarının düşüşünde Erbakan'ın büyük etkisi olduğunu belirtiyor. Taşgetiren FP'nin zaaf içinde seçime girdiğini belirterek: "Parti sürekli Erbakan eğilimli bir yönetim içine girdi. Bu durum kamuoyu nezdinde olumlu bir imaj bırakmadı. Refahyol hükümeti dönemindeki partinin performansı yeterli olmadı. 28 Şubat sürecinde partinin tavrı yeterli bulunmadı. Sanki sebep olmuş gibi algılanmaya başlandı" diyor.
   <br/>
   <br/>
   Gençler Kutan'ı tutmadı
   <br/>
   <br/>
   Yeni kurulmuş bir parti olan FP, seçime tam anlamıyla hazırlanamadı. Belirlediği adaylar konusundaki ihtilaflar ve parti içindeki çatışmalar da ister istemez seçimlere yansıdı. Bu tür sorunlarla uğraşan FP'nin başında bulunan Kutan, seçimde ilk defa oy kullanan yaklaşık 3 buçuk milyon genç seçmenin beklediği lider tipi için de çok yaşlıydı. FP Milletvekili Ali Coşkun parti olarak gençlere ulaşamadıklarını, genel anlamda da seçime iyi hazırlanamadıklarını belirterek "Kutan iyi bir idareci, ancak yaşlı olması gençlerin beklentisi için yeterli olmadı. Bu seçimlerde 4 milyona yakın genç ilk defa oy kullandı. Gençlerin oyları DSP'ye, büyük bir çoğunluğu ise MHP'ye gitti. Terör olayları karşısında MHP'nin gençlik kolları harekete geçti, bu da MHP'yi başarılı kıldı. FP, bu konuda yetersiz kaldı. Ayrıca FP yeni kurulmuş bir partiydi. İlk başkanı Kutan oldu ve parti daha kongre bile yapmadı. Teşkilatlar tam kurulmadı. Bir seçime hazır değildi. Kamuoyu kapatılması korkusuyla tereddütler içine girdi. Ama biz siyasi anlayış bakımından birinci partiyiz. Bu sonuç baskı altındaki başarımızdır" diyor.
   <br/>
   <br/>
   Kapatılma korkusuyla karşı karşıya olan FP'nin kadrosu, fazla bir oy alıp birinci parti olsalar bile iktidar olamayacaklarını belirterek, seçimden aldıkları oy oranından memnun olduklarını dile getiriyorlar. Tekrar bir kapatılma yaşamak istemeyen partililer yerel yönetimlerde iyi örnekler vermeyi hedefliyor. FP'li Ali Coşkun parti olarak kapatılma korkusu karşısında temkinli olduklarını belirterek "Korkmuyorduk ancak sandıktan güçlü çıkmamız halinde ne yapacağımızı bilememe endişesi içine girecektik. 28 Şubat'ı unutmadık. Bunun için temkinliydik. Şu anda sonuç iyi" diyor.
   <br/>
   <br/>
   Partinin kurmaylarından Aydın Menderes ise, FP'nin yerel yönetimlerde çok iyi olduğunu, bunun için genel yönetime bir hazırlık yapması gerektiğini belirterek "Bunun örneklerini yaşadık. Yerel yönetimdeki başarı ortada. Onun için genel yönetimde bu haliyle başarılı olamazdık. Ve aynı süreci tekrar yaşardık. Baskı hâlâ devam ediyor" şeklinde görüşlerini dile getiriyor.
   <br/>
   <br/>
   Muhalefette kalıp güçlenmek
   <br/>
   <br/>
   Seçime temkinli giren FP aşırı bir büyüme göstermediği gibi daha önce aldığı oylarının neredeyse yarısını kaybetti. Partinin son seçimlerde almış olduğu oyların çekirdek oylar olduğu vurgulanıyor. Bilkent Üniversitesi Siyaset Bölümü Başkanı Prof. Dr. Ergun Özbudun ise FP'nin seçimlerde aldığı sonucu şöyle değerlendiriyor; "FP, düşünce ve sistem olarak çekirdek oylarını muhafaza etti. RP ile almış olduğu harici oylar MHP'ye yöneldi. FP birçok soruna rağmen çekirdek oy potansiyelini kaybetmedi".
   <br/>
   <br/>
   Peki yaklaşık 110 milletvekili ile Meclis'te önemli bir yere sahip olacak olan FP kurulacak olan hükümet senaryolarında nerede yer alacak? Bu konuda parti içinde iki görüş var. Bir kısım partili bir koalisyonun içinde yer almayı seslendirirken, bir kısmı da muhalefette kalıp bir dahaki seçime kadar güçlenmekten yana görüş belirtiyor. Ağırlık kazanan görüş ise muhalefette kalmak. FP'li Aydın Menderes muhtemelen DSP, MHP, ANAP koalisyonunun kuralacağını, FP olarak muhalefette kalacaklarını belirterek "FP bu seçimlerden sonra iyi bir ders almıştır. Sebepler mazeret gösterilemez. Yeni siyasetler üretme zamanıdır. Bu da ancak muhalefette kalmakla olur. Partinin genel görüşünün bu yönde olduğunu düşünüyorum" diyor. İstanbul Milletvekili Ali Coşkun ise koalisyon olarak her partiye açık olduklarını, ancak muhalefette kalmanın daha faydalı bir yön olacağını düşündüğünü belirterek "Koalisyon için sağ partiler gerekli. Bunun şu aşamada zor olduğunu görüyorum. Muhalefette kalmak partiyi güçlendirir" şeklinde FP'nin bundan sonra izleyeceği muhtemel politikaların sinyalini veriyor.
   <br/>
   <br/>
   Ancak, FP'nin aldığı bu seçim mağlubiyeti parti içerisinde bir tartışmayı daha ateşlendirecek. Yenilikçi ve ılımlı gençler ile muhafazakâr ve yaşlı kadrolar arasında yeni bir liderlik yarışının yaşanması mümkün. Kutan'ın kendi isteği ile çekilmesi halinde, ılımlı genç kanadın etkili olacağı belirtiliyor.
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=2D414A0FFE1FFEC2A53B6EFF306A8E97?newsId=4984), [web.archive.org (arşiv bağlantısı)](http://web.archive.org/web/20120403182114/http://www.aksiyon.com.tr:80/aksiyon/newsDetail_getNewsById.action;jsessionid=2D414A0FFE1FFEC2A53B6EFF306A8E97?newsId=4984)
