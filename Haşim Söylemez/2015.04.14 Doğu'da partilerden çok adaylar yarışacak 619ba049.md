# Doğu'da partilerden çok adaylar yarışacak

*Haşim Söylemez 2015.04.14*

<div class="pNewsDetailMainContent" itemprop="articleBody">
 <blockquote>
  <p>
   Güneydoğu’daki yarışta AKP şimdiden fire verdi bile. HDP’nin ise tercihleri isabetli gibi. Politik Kürt hareketi, salt etnik siyaset yerine ilk kez iktidarı eleştirerek ve tüm Türkiye’den oy almaya çalışarak seçim propagandası yapacak.
  </p>
 </blockquote>
 <p>
  Halkların Demokratik Partisi (HDP) barajı aşar mı? Bu sorunun cevabı seçim yaklaştıkça daha çok merak edilmeye başladı. Bu partiye oy versin vermesin önemli bir kesim HDP’nin barajı aşması hâlinde Türkiye’de çok şeyin değişeceğine inanıyor. Cumhurbaşkanı Erdoğan’ın yaşamın beşinci elementi olarak gördüğü başkanlık sisteminin kaderi HDP’ye bağlanmış gibi. Parti barajı aşarsa Erdoğan başkan olamayacak! Tersi durumda ise ‘Erdoğan başkan olacak’ korkusu hâkim. Barajın altında kalacak HDP’nin bölgedeki yansımaları da ayrı bir tartışma konusu. Lakin üçüncü bir şıkkı düşünen kesimin endişeleri de önemli. HDP barajı aşıp Meclis’e girdikten sonra Erdoğan’ın tahakkümündeki AKP ile ittifak yaparsa ne olacak? İmkânsız değil. Bir iddiaya göre, İmralı bu duruma soğuk bakmıyor. Bu endişelerle birlikte yıllardır bölgede yarışan iki siyasi oluşumda hem tedirginlik hem de korku var. Kimse Güneydoğu’daki sonuçtan emin değil artık. Çünkü HDP barajı aşarsa AKP bölgede ciddi anlamda kan kaybedecek. Bunun hem çözüm sürecine hem de sosyal alana etkisi elbette olacak.
 </p>
 <p>
  Hem HDP hem AKP bu seçimde yarışacak adayları belirlerken kendileri açısından titiz davranmış gözüküyor. Yani bu seçimde Güneydoğu’da partilerden çok, adaylar yarışacak. AKP listelerindeki sıralarını beğenmeyen Abdurrahman Kurt (Diyarbakır) ve Mehmet Emin Ekmen’in (Batman) adaylıktan çekilmesi kuşkusuz HDP için avantaj. ‘HDP barajı aşacak ve kendilerinin seçilme şansı yok’ istifası olarak yorumlandı.
 </p>
 <p>
  HDP, tabanına yakın kişileri tercih etmişe benziyor. Aynı zamanda hareketin içinden gelen gençlerin önünü açarak yükselen Kürt milliyetçiliğine mesaj gönderiyor. Her kesimden aday profiliyle de dikkat çekiyor. Dindar Kürtlere de göz kırpan HDP, bu anlamda hem AKP’nin hem de Hizbullah’ın partisi Hüda-Par’ın bağımsız adaylarının önünü almak istiyor. Altan Tan’ın son anda listeye alınması bu temel kaygı dolasıyla. AKP ise Tan’a karşılık Haşim Haşimi’yi aday gösterdi. Haşimi’nin seyit ve aynı zamanda Barzani’ye yakın olması dindar Kürtlerin ilgisini çekebilir. Haşimi ve Tan’ın aynı zamanda iki eski arkadaş olmaları da Diyarbakır’daki seçimi farklı bir boyuta taşıyabilir.
 </p>
 <p>
  AKP, Diyarbakır’daki adaylarına güvenirken HDP başka bir hamle daha yaptı. Son bir yılın en çok konuşulan konularından Ezidi dramına karşılık Ezidi kökenli Feleknas Uca’yı listeye aldı. Buna benzer bir hamleyi de Mardin’de görüyoruz. AKP, Mardin’den Orhan Miroğlu’nu aday gösterirken, HDP Mithat Sancar ve Süryani Erol Dora ile bu şehirde de AKP’nin önüne geçmiş görünüyor. Leyla Zana’nın Ağrı adaylığı HDP hanesine artı puan yazılması anlamına geliyor.
 </p>
 <p>
  AKP Yasin Aktay’ı Siirt’ten, Mazhar Bağlı’yı Şanlıurfa’dan aday gösterdi. HDP’nin Siirt kozu, eski Artuklu Üniversitesi Kürdoloji Bölüm Başkanı Prof. Dr. Kadri Yıldırım. HDP’nin Urfa’daki yerel seçimlerde parlayan yıldızı Osman Baydemir. Buna rağmen Şanlıurfa’da Öcalan faktörü devreye girmiş durumda. Öcalan’ın yeğeni Dilek Öcalan da buradan aday.
 </p>
 <p>
  HDP’nin batı illerindeki tercihleri de farklı ve gündem oluşturuyor. HDP, Kürtlerin yoğunlukta yaşadığı Mersin’de AKP’nin kurucularından Dengir Mir Mehmet Fırat’ı aday göstererek psikolojik üstünlüğü ele geçirdi. Her ne kadar Kürt seçmenlerin yaşadığı yerlerde HDP rahat gibi görünse de bazı yerlerde aday üzerinden giderek yüzde 10 barajını aşmayı hedefliyor. Mesela, Gaziantep’ten Celal Doğan aday gösterilerek buradaki Kürt seçmenden çok Doğan’ın karizmasına güvenilmiş. HDP nispeten daha rahat olduğu Şırnak’ta Roboski katliamının mağdurlarını da unutmamış. Bu ailenin önemli fertlerinden Ferhat Encü’yü aday göstererek hükümetin politikalarına ve Roboski olayının hâlâ çözülmemesine bir nevi misilleme yapmış gibi.
 </p>
 <p>
  Van ve Muş’ta ise farklı bir yöntem denemiş HDP. Van’da Eş Başkan Figan Yüksekdağ birinci sıraya konulmuş. Aşiretlerin ön planda olduğu yere Adanalı Yüksekdağ’ın aday gösterilmesi, son yıllarda örgütün Van’daki çalışmalarının bir sonucu. Zira şehirde gidilmedik ev ve ziyaret edilmedik aile kalmadı.
 </p>
 <p>
  HDP’nin bölgede aday tercihi yaparken çekirdek kadrodan gelmiş veya KCK davalarında tutuklanmış kişileri seçmesi de kendi tabanına hitap etmesi açısından önemli. Muş’ta birinci sırada yer verilen genç milletvekili adayı Burcu Çelik Özcan bunlardan biri. PKK’nın önemli isimlerinden ‘Ape Hüseyin’ kod adlı Kadri Çelik’in kızı olan Özcan, teşkilat içinde de sevilen biri.
 </p>
 <p>
  AK Parti ve HDP açısından Bitlis ve Hakkâri’de ise farklı bir durum ortaya çıkmış. Bitlis’ten AKP Edip Safter Gaydalı’yı aday gösterirken HDP ise Mahmut Celadet Gaydalı’yı aday yaptı. Aynı şekilde Hakkâri’de Zeydan ailesi ikiye bölünmüş durumda. HDP Abdullah Zeydan’ı aday gösterirken AKP’nin adayı ise Rüstem Zeydan. Güneydoğu’da AK Parti aday tercihlerinden dolayı kendi tabanında küskünlüklere de yol açmış durumda. Bu durum HDP için bir avantaj. Çünkü bölgede akrabalık ve aşiret bağı bu tür tercihlerde ortaya çıkar ve belirginleşir. Bu da bir anda toplu oyların bir partiden başka bir partiye geçmesine yol açar. Buna karşılık ‘politik Kürt’ geleneğinden gelen partilerde bireysellik daha belirgin olduğundan bu partiler daha çok aşiret ve akrabalık bağları değil, etnik söylem üzerinden siyaset devşiriyor. İl il aday belirlemesini iyi ve stratejik şekilde yapan HDP bunun avantajını bu seçimde net bir şekilde görecek.
 </p>
 <p>
  Bölgede iki rakip parti arasındaki seçim yarışı sadece aday tercihlerinden ibaret değil. Politik Kürt hareketi çizgisinden gelen partilere HDP farklı bir ivme daha kazandırdı. O da artık seçim propagandalarının sadece etnik Kürt siyaseti üzerinden değil, genel meseleler üzerinden de yürütülecek olması. HDP seçim kampanyası boyunca hükümete muhalefet yapacak. Yani siyaseti sadece Kürt alanına sıkıştırmayacak. Bu durum AKP açısından bölgede işlerin zorlaşacağı anlamına geliyor. Mesela yolsuzluk, hukuksuzluk, işsizlik ve geçim sıkıntısı gibi konular seçim meydanlarında HDP’nin propaganda silahları olacak. 17-25 Aralık yolsuzluk soruşturmaları da partinin gündeminden düşmeyecek ve Güneydoğu’da sık sık anlatılacak.
 </p>
 <p>
  Kürt meselesi ise Erdoğan’ın Kobani konusunda söylediği cümlelerle meydana taşınacak. Parti çözüm sürecinde hükümetin oyalama ile vakit geçirdiğinden dem vuracak. Bu hem bölge seçmeni hem de AKP açısından farklı bir durum. Bu zamana kadar sadece etnik söylemi dinlemeye alışık olan seçmen bu sefer diğer temel sorunların gündeme gelmesinden de memnun olacak. Bu da AKP’nin yol yaptık, iş merkezleri kurduk söylemlerini havada bırakacak gibi. Çünkü Selahattin Demirtaş ve ekibi bu durumda hemen Cumhurbaşkanlığı Sarayı’nın (Ak Saray) varlığını gündem getirip işsizlik, yoksulluk ve hukuksuzluktan söz edecek. Şüphesiz bunlarla birlikte bölgedeki seçmen üzerinde Kobani’nin etkisini de görmezden gelmemek lazım. Zira Kobani’deki ‘başarı’ ve uluslararası boyuttaki destek Kürtlerde bir özgüven oluşturmuş durumda. Bu da PKK’nın ve onun siyasi uzantısının başarısı olarak görülüyor.  Ayrıca HDP bu seçimde sandık güvenliğine de önem veriyor. Daha şimdiden sandık başında görev alacak partililer eğitime alınmış durumda. Bölgede ve büyük şehirlerde sandıkları korumak için gönüllülerden ve teşkilattan özel bir ekip görevlendirilecek.
 </p>
</div>


Kaynak: [www.aksiyon.com.tr](http://www.aksiyon.com.tr/dosyalar/doguda-partilerden-cok-adaylar-yarisacak_550547), [web.archive.org (arşiv bağlantısı)](http://web.archive.org/web/20150707111810/http://www.aksiyon.com.tr/dosyalar/doguda-partilerden-cok-adaylar-yarisacak_550547)
