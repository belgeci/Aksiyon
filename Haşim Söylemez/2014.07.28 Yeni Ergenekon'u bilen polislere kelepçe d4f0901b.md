# Yeni Ergenekon'u bilen polislere kelepçe

*Haşim Söylemez 2014.07.28*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Emniyetçilerin gözaltına alınması, bir yandan 17 Aralık yolsuzluk operasyonunu unutturma, diğer yandan da yeni Ergenekon oluşumunu bilen polisleri cezalandırıp itibarsızlaştırma amacı taşıyor. Buradan yola çıkılarak operasyonun kapsamı genişletilmek isteniyor.
  </font>
 </div>
 <div id="newsText">
  <font class="detail-text">
   <p>
    17 Aralık rüşvet ve yolsuzluk operasyonlarından sonra hükümet bir düşman icat etti, paralel bir yapının varlığı ileri sürüldü. İşte tam da bu sırada yolsuzluk soruşturmalarını işlevsiz bırakmak için düğmeye basıldı. 100’ü aşan emniyet müdürü, amir, komiser ve polis memuru gözaltına alındı. Sahur vakti evlerinden alınan polislerin kelepçelenerek emniyete getirilmesi, psikolojik savaşın bir parçası olarak algılandı. Ancak Vatan Emniyet’te yaşananlarla ilgili en çarpıcı iddia, soruşturmayı polis adı altında MİT mensuplarının yönettiği yolunda. Cumhurbaşkanlığı seçimleri öncesi ‘zamanlaması manidar’ operasyonda hedef emniyetçilerin KCK, Balyoz, Ergenekon, Selam Tevhit gibi soruşturma ve davalarda yer almış olması dikkat çekiyor. 3 yıldır İstanbul dışında görev yapan (17 Aralık’tan önce) polislerin bile gözaltına alınması da öyle. Operasyonun görünürdeki sebeplerinden biri de Selam Tevhit Örgütü. Aslında gözlatına alınan polislerin büyük bir kısmı bu örgütün soruşturmasında yer almadığı gibi resmi bir görevleri de olmamış. Emniyetçilere göre operasyonun asıl maksadı, yeniden oluşan Ergenekon yapısını bilen emniyet mensuplarını yıldırmak ve sindirmek. Operasyonla eş zamanlı olarak Selam Tevhit Örgütü ile ilgili takipsizlik kararı verilmesi de bunun göstergesi olarak değerlendiriliyor.
   </p>
   <p>
    Eski Hakkâri Emniyet Müdürü Tufan Ergüder, bunun bir algı operasyonu olduğunu, altında başka sebebin yattığını açıkladı: “Asıl amaç daha önce suikastlarla gündeme gelen İran irtibatlı Selam Tevhid Örgütü soruşturmasını akamete uğratmak. Bana göre arkadaşlara yapılan operasyonun en önemli sebebi, bu örgütü bir an önce temize çıkarma çabasıdır. Devletin derinliklerine giren bir yabancı ülke ajan örgütünden bahsediyoruz. Bu zaten bütün belgelerde var. İran, Türkiye içerisinde, devletin içerisinde, TRT’nin içerisinde... Bu operasyonun yapılmasına müsaade etmediler ki. Etselerdi her şey ortaya çıkacaktı. Şimdi tekrar bu örgüt nerelere kadar sızmış ise tespit edildi. Karartmanın sebebi bu. ‘7 bin kişi dinlendi’ bir maskeleme. Aslolan örgütün Türkiye’nin kılcallarına kadar sızdığı. Mut’alarla yaptıkları tehditlerle çok üst seviyede devlet memurlarını angaje ettiler. 2007-2011 operasyonlarının intikamını almak isteyen, aslında eski ama şimdi iktidara eklenmiş yeni ekip her şeyin hesabını kendilerine göre yapıyor. Kaybedilebilecek bir köşk seçiminden sonra bu hesabın görülemeyeceğini düşünüyorlar.”
   </p>
   <p>
    Aslında Ergüder’in söyledikleri yabana atılacak cinsten değil. Zira yeni Ergenekon’un bu yapı üzerinden hareket ettiği ve devleti ele geçirdiği ileri sürülüyor. Operasyon için bekleme sebebi ise daha önce (4 Mart 2011’de) İstanbul Terörle Mücadele Şubesi’nde ifadesi alınan Kamile Yazıcıoğlu adlı bir kadının ifadesini değiştirmesine dayandırılıyor. Daha önce eşinin İran ajanı olduğunu belirtip planları ve bilgileri savcıya teslim eden Yazıcıoğlu’nun geçtiğimiz ay Bursa’ya giden bir ekip tarafından yeniden ifadesi alındı ve “O ifadeler bana ait değil. Baskı altında ifade verdim.” şeklindeki yeni ifadesi Selam Tevhit dosyasına konuldu. Takipsizlik kararı verilmesinin ana gerekçesini bu yeni ifade oluşturdu. Aynı zamanda emniyet mensuplarına yönelik ‘casusluk’ suçlamasıyla yapılan gözaltı furyası da bununla başladı. Yazıcıoğlu, daha önce kendi isteğiyle savcıya ihbar mektubu yazmış, eşine ait belge ve bilgileri getirip polise teslim etmiş, ifade vermişti. İfadesi aynı zamanda yasal çerçevede görüntülü kayıt altına alınmıştı.
   </p>
   <p>
    Selam Tevhit dosyası, sadece bir örgüt dosyası değil şüphesiz. Aynı zamanda yolsuzluk, kara para ve casusluk dosyasını da içeriyor. Örgütün yolunun aynı zamanda 17 ve 25 Aralık oluşumlarıyla kesiştiği ileri sürülüyor. Yani fezlekelerinin Meclis’e gelmemesi için iktidar tarafından yoğun çaba harcanan 17-25 Aralık’ın, örgütün Türkiye’deki varlığını ve kimliğini net bir şekilde ortaya çıkaracak donelere sahip olduğu, bunun için Selam Tevhit dosyasının kapatılarak yeni Ergenekon’un deşifre edilmesinin önüne geçildiği belirtiliyor. Emniyet mensuplarına yönelik operasyonda da ‘casusluğu bu polisler yapmış’ şeklinde bir algı oluşturup gerçek casusluk faaliyetlerini örtbas etme amacının yattığı ifade ediliyor.
   </p>
   <p>
    <img alt="" height="443" src="http://web.archive.org/web/20141020194859im_/http://medya.aksiyon.com.tr/aksiyon/2014/07/28/yeni-ergenekonn.jpg"/>
   </p>
   <p>
    Gözaltına alınan polislere yönelik suçlamalar; casusluk, yasa dışı dinleme, resmi evrakta sahtecilik ve suç işlemek için örgüt kurmak... Aslında bunlara bakıldığında ortada hiçbir delil yok. Bu nedenle Selam Tevhit dosyasındaki ifade değişikliği somut delil olarak gösteriliyor. Zira iddia edildiği gibi Hakan Fidan veya Başbakan Erdoğan’ı başka bir isimle dinleme ihtimali yok ve somut bir veri de henüz bulunmuş değil. İfade üzerinden giderek ifadede imzası bulunan ve o operasyonu yöneten kişilere yönelik bağlantı oluşturma çabası söz konusu. 39 polis Selam Tevhit davası ile ilişkilendiriliyor ancak gözaltı sayısı 100’ün üzerinde. Operasyonun asıl amacı, yine Selam Tevhit dosyası üzerinden gidip 17 Aralık’tan beri ileri sürülen ‘paralel yapı’ya yönelik somut delil bulma. Başbakan Erdoğan’ın “Bunun devamı gelecek.” demesi ise hukuksuzluğun siyaset boyutuna taşındığının delili. Erdoğan, aynı zamanda hedef gösterip daha da ileri gidilmesini istiyor.
   </p>
   <p>
    ____________________
   </p>
   <p>
    <strong>
     NEYİN OPERASYONU?
    </strong>
   </p>
   <p>
    İstanbul 2. Sulh Ceza Hâkimi Hulusi Pur’un kararı ve İstanbul Cumhuriyet Başsavcılığı’nın talimatıyla başlayan operasyon, emniyetin iki şubesi tarafından yürütülüyor: Terörle Mücadele ve Organize Suçlar…   Operasyonu başlatan Sulh Ceza Mahkemeleri yeni kuruldu. Her türlü tutuklama, arama, el koyma ve tutukluluğa itirazları karara bağlayacak olan bu mahkemelerin hâkimleri ise HSYK tarafından 5 gün önce, 16 Temmuz’da atanmıştı. Çağlayan’daki İstanbul Adliyesi’ne atanan 6 sulh ceza hâkiminden biri olan Hulusi Pur, 17 Aralık yolsuzluk soruşturması kapsamında tutuklanan Halkbank’ın eski genel müdürü Süleyman Aslan’ın tahliyesine karar veren hâkim.  Operasyon; İstanbul, Antalya, Van, Siirt, Ankara, Diyarbakır, Erzurum, Malatya gibi illerin de bulunduğu 23 ili kapsıyor. İstanbul Başsavcılığı’nın verdiği bilgiye göre, İstanbul’da 76 polis hakkında Terörle Mücadele, 39 polis hakkında da Organize Suçlar Şubesi’nin gözaltı ve arama kararı var.  Adalet Bakanı Bekir Bozdağ, operasyonlarla ilgili bir bilgiye sahip olmadığını ve gelişmeleri basından takip ettiğini söyledi. Başbakan Erdoğan ise “Yapılan operasyon başka alanlara sıçrayabilir mi?” diye soran gazetecilere “Tabii tabii” diyerek yanıt verdi. Ve “Devamı gelecek, görün daha neler ortaya çıkacak.” diyerek Bozdağ’ı yalanlamış oldu. Aynı zamanda davanın siyasi olduğunu da ortaya koymuş oldu.  Operasyon yapılacağı bir haftadır konuşulan bir konuydu. Polis ve adliye muhabirleri her an operasyonu bekliyordu. Bunu bilmesine rağmen hiçbir polisin kaçmaması ve evinde beklemesi anlamlıydı. Hatta birçok emniyetçi ailelerini memlekete bırakıp İstanbul’daki evinde operasyonu bekledi.  Operasyonda gözaltına alınan emniyetçilerin 60’ı 17 Aralık’tan sonra soruşturma geçirmiş ve bu soruşturmalardan bir sonuç alınamamıştı. Hatta 15 polis sürgün kararına itiraz etmiş, davayı kazanmalarına rağmen görevlerine iade edilmemişlerdi.  İddiaya göre delil için itiraf mektupları hazırlandı ve bazı polisler itirafçı yapıldı.
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://aksiyon.com.tr:80/aksiyon/haber-39110-yeni-ergenekonu-bilen-polislere-kelepce.html), [web.archive.org (arşiv bağlantısı)](http://web.archive.org/web/20141020194859/http://aksiyon.com.tr:80/aksiyon/haber-39110-yeni-ergenekonu-bilen-polislere-kelepce.html)
