# Ne Çingene, ne Roman\; onlar Abdal

*Haşim Söylemez 1999.09.11*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Türkiye'nin coğrafi yapısı kadar, bu coğrafyanın üzerinde yaşayan insanlar da bir değişkenlik arz ediyor. Ancak bu farklı topluluklar dilleri ve dinlerinden çok kültürleri ve yaşam biçimleriyle ön plana çıkıyorlar.
  </font>
 </div>
 <div id="newsText">
  <font class="detail-text">
   Hatta bazıları belli bir coğrafi bölgede kalarak kendi mevcudiyetlerini teknoloji çağına rağmen devam ettirmeye çalışıyor. Tıpkı Doğu Akdeniz bölgesinde göçebe olarak yaşayan "abdallar" gibi.
   <br/>
   <br/>
   Ağırlıklı olarak Çukurova ve Toros dağları eteğinde yaşayan abdallar, ülkemizde çingene ve roman olarak tabir edilen gruplarla kültür ve yaşam biçimi olarak bir benzerlik arz ediyor. Ancak bazı farkları var. Dini inanış ve soyları bakımından birbirinden uzak olan toplulukların konuşmalarıyla da farklı oldukları ortaya çıkıyor.
   <br/>
   <br/>
   Abdal mı, aptal mı?
   <br/>
   <br/>
   Abdal kelimesi Osmanlı döneminde hak âşığı olan kişilere verilmiş bir isim. Bir derviş tarzı olan abdallar bu dönemde halktan yardım toplar, bunları fakirfukaraya dağıtırlarmış. Ancak zamanla bu işlevlerini ve inanışlarını kaybederek, topladıklarını dağıtmayan, inatçı ve toplumda sevilmeyen bireyler haline gelmişler. İskender Pala, "Şairlerin Dilinden" isimli kitabında abdalların değişimi ile iligili olarak şu satırlara yer veriyor: "15. yüzyıl sonlarından itibaren Bektaşiler tarafından temsil edilmişlerdir. Artık ruyı zeminde özge bir abdalan zümresi nabediddir. Vaktiyle derviş manasına kullanılan abdal sözü de bu asırdan sonra inhirafa uğrayıp Bektaşi felsefesine ittiba ile yaşamışlardır ve abdal abdal bakınır olmuşlardır."
   <br/>
   <br/>
   Günümüzde ise abdal kelimesi Doğu Akdeniz bölgesinde yaşayan, daha çok çingenelere benzeyen bir topluluk için kullanılıyor. Bunlara "abdal" denilmesi eski gezici dervişler gibi kapı kapı dolaşmalarından ve dilenciliğin birinci geçim kaynakları olmasından ileri geliyor. Abdallar köken olarak Mısır'dan geldiklerini söylüyorlar. Ancak inanış bakımından Osmanlı'nın son dönemindeki abdalların sahip olduğu "Alevi" inancına sahipler. Aralarında kısmen ateist ve Sünni olanlar da var. Kendilerini "Alevi" olarak vasıflandıran abdalların gerçekte yerine getirdikleri herhangi bir dini ayin yok. Sadece "Alevi" olduklarını söylüyorlar. Her ildeki abdallar bir abdal dedesinin etrafında toplanıyor ve kimse dedenin sözünden çıkmıyor. Bu tek kişiye bağlılık ve saygı geçmişteki gibi abdal şeyhi ile bir benzerlik kurma isteğinden kaynaklanıyor. Sünni olan abdallar ise, dini kaidelere son derece bağlı olarak yaşıyorlar.
   <br/>
   <br/>
   Abdallar göçebe bir hayat sürüyorlar. Çünkü ruhundaki süreksizlik depreştiğinde abdal sıkılır, kaldığı yerden uzaklaşmak ister. Hiçbir abdal tek başına yaşamaz. Göçebe olarak yaşayan abdallar için çadır vazgeçilmez mekan. Zaten sürekli yer değiştiren bu topluluk için çadırdan başka bir mekanı düşünmek de mümkün değil. Abdal çadırında hayat oldukça neşeli geçiyor. Çadırlarda yapılan eğlenceler günboyunca hatta gece yarılarına kadar sürüyor. Oldukça hareketli olan abdallar aynı çadırın içinde büyük kalabalıklar halinde yaşıyorlar. Küçük bir çadırda bazen 15 kişi birden yaşayabiliyor. Eğer mevsim yaz ise çadırda kalmak pek fazla problem teşkil etmiyor. Abdalların kalabalık çadır yaşamını konu alan "dokuz abdal bir kilime sığar, iki sultan bir iklime sığmaz" sözü kayıtlara da geçmiş.
   <br/>
   <br/>
   Abdallar Hatay, Mersin, Adana ve yöresinde yaşıyorlar. Kadirli yöresinde yaşayan abdalların dedesi Mehmet Hüylü göçebe bir hayatın yaşam tarzları olduğunu belirterek şöyle konuşuyor: "Göçebe yaşamak bizim hayat tarzımız. Biz bir yerde fazla kalamayız. Sıkılırız. Çadırlarımızda nüfusumuz kalabalık olduğu için en az 15 kişi birden yaşıyor. Biz bu hayata alışkınız. Bir abdalın tek başına yaşaması çok zor. Kavgalı da olsa birlikte yaşamak istiyoruz. Çünkü o zaman hayat bizim için bir anlam kazanıyor. Çadırlar sıradan çadırlar değil. Sürekli eğlence oluyor. Davullar zurnalar çalınıp insanlar eğleniyor. Biz atamızdan beri böyle hayata alıştığımız için dört duvar bizi sıkar."
   <br/>
   <br/>
   Davul zurna ve dilencilik
   <br/>
   <br/>
   Hemen hemen hiçbir abdal sabit bir işte çalışmıyor. Bu insanların tek geçim kaynakları dilencilik ve çalgıcılık. Bu yörelerde kapı kapı dolaşıp dilencilik yapan abdallara, halk yardımını esirgemiyor. Zaten esirgeseler de faydası yok, çünkü oldukça inatçı olan abdalların kapısını çaldıkları ev sahibinden birşey almadan uzaklaştıkları pek görülmemiş. İnatçı, tuttuğunu koparan abdallardan kurtulmak için istediği şeyi vermek tek çözüm. Dilendikleri ve inatçı oldukları için pek sevilmiyorlar ama hırsızlık yapmamaları yöre halkı tarafından memnuniyetle karşılanıyor.
   <br/>
   <br/>
   Dilencilikten sonra sahip oldukları ikinci meslek düğünlerde davul zurna çalmaları. Aralarında bazı gözü açıklar ramazanlarda İstanbul'a gelip bir ay boyunca davulculuk da yapıyor. Davul ve zurnayı 7'den 70'e her abdal çalabiliyor. Zaten dünyaya gelen bir abdalın ilk öğrendiği şey bu.
   <br/>
   <br/>
   Sedat Tıptaş davul zurna çalan bir abdal; "Biz atamızdan sadece bunu öğrendik. Zaten yapacak başka da bir işimiz yok. Kalabalık ailelere sahibiz. Dilencilik yapanımız da var, davul zurna çalıp para kazananımız da. Mesela ben 12 nüfusa bakıyorum. Bunun için davul zurna çalıyorum. Bekliyoruz ki bir düğün olsun da çalmaya gidelim. Bir de evlerde kalsaydık ev kirası ile baş edemezdik. Toprağımız yok ki ev yapalım. Birimiz hastalandığında kendi başımızın çaresine bakıyoruz. Doktora gidecek paramaz yok" diyor.
   <br/>
   <br/>
   Farklı yaşam şekilleri ve kültürleriyle ülkemiz mozayiğinin Doğu Akdeniz'deki bir parçası olan abdallar, okuma yazması olmayan cahil insanlardan oluşuyor. Çoğu abdal dedesinin bile gündemden haberi yok. Göçebe hayatı sürdüklerinden hemen hemen hiçbir abdal çocuğu okula gitmiyor. Aralarında okumayazma bilen parmakla gösteriliyor.
   <br/>
   <br/>
   Çağımızın nimetlerinden uzaklar
   <br/>
   <br/>
   Cahil olan abdallar çağımızın nimetlerinden de oldukça uzaklar. Bu sebepten konuşmaları oldukça argolu ve seviyesiz. Giyim zevkleri de bu doğurultuda gelişmiş. Kırmızı ve siyah en sevdikleri renkler. İnciboncuk takmak ise abdalların en belirgin özelliği. Abdallar çocuklarını yazın giydirmez, çıplak olarak gezdirirler. Ayakkabı çocuklar için büyüyünce sahip olunacak bir eşyadır. İçki âlemi ise çadırdaki abdallara göre renkli sayılan sosyal aktivitelerden biri(!). Yemini bol olan abdallar için yalan söylemenin de pek mahzuru yok.
   <br/>
   <br/>
   Doğu Akdeniz'de yaşayan temiz (!) giyimli, günün gelişmelerinden habersiz bu topluluktan çoğumuzun haberi olmasa da onlar bu ülkenin gerçeklerinden biri. Kendilerine sorarsanız gelecekte kabuklarını parçalayıp farklı bireyler haline gelecekler ve bu ülkede söz sahibi olacaklar.. Kimbilir belki de "abdala malum oluyordur"...
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action?newsId=5356), [web.archive.org (arşiv bağlantısı)](http://web.archive.org/web/20140315235208/http://www.aksiyon.com.tr:80/aksiyon/newsDetail_getNewsById.action?newsId=5356)
