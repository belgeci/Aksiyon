# Doping de mafyanın eline düştü

*Haşim Söylemez 1999.04.17*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Galatasaraylı futbolcu Hasan Şaş'ın bilinçsiz bir şekilde "Aferin" hapı kullanması ile spor kamuoyunun gündemine yeniden oturdu "doping" hapları.
  </font>
 </div>
 <div id="newsText">
  <font class="detail-text">
   Gerçi Şaş'ın aldığı hap üşütmeye karşı yutulmuş oldukça masum bir ilaç olsa da, özellikle daha başarılı olmak isteyen genç sporcular çok daha etkili doping ilaçlarına giderek artan bir ilgi gösteriyorlar. Futboldan vücut geliştirmeye, atletizmden yüzmeye, güreşten boksa kadar sporun her dalında doping haplarının kullanıldığı belirtiliyor. İster profesyonel ister amatör olsun birçok sporcu doping ilaçlarını daha iyi bir performans göstermek için kullanıyor.
   <br/>
   <br/>
   Dopinge olan rağbet "bilinçsiz bir şekilde" artınca da, mafya grupları devreye girerek bu sektörü kontrolleri altına almaya başladılar. Bu bol gelirli pasta için mafya her yola başvuruyor. Yurtdışından getirdikleri ilaçları yurtiçinde pazarlayan mafya aynı zamanda da kendi kurdukları imalathanelerde "eroin" üretir gibi sözde doping ilaçları üretiyor. Üretilen sahte doping ilaçları kutu veya şişelere doldurulup, üzerine sahte etiketler yapıştırılarak piyasaya sürülüyor. Ne idiği belirsiz bu ilaçlar piyasadan meraklıları tarafından "aspirin" niyetine alınıp kullanılıyor.
   <br/>
   <br/>
   Fitness antrenörü Erol Durna piyasada çok miktarda sahte vitamin (doping) ilacı olduğunu vurgulayarak "Sahte doping ilaçlarıyla çok karşılaştık. Dışı farklı içi farklı. Biz bu ilaçları bildiğimiz için hangisi sahte hangisi değil anlıyoruz. İnsanların piyasada satılan bu ilaçlardan almamaları gerekiyor" şeklinde konuşuyor. Türkiye Vücut Federasyonu Başkanı Eryetiş Kurtaral ise, Türkiye'de doping mafyasının olduğunu kendilerinin ise bu konuda mücadele içinde olduklarını belirtiyor. Kurtaral, ilaçların yurda sokulması konusunda yeni yasa ve düzenlemelerin de şart olduğunu söylüyor.
   <br/>
   <br/>
   Doping pazarının bugün 700 milyon dolar gibi çok yüksek bir meblağa ulaştığını belirten uzmanlar, mafyanın bu pazarı kaçak ve sahte ilaçlarla büyük oranda elinde tuttuğunu belirtiyorlar. "Doping Mafyası" kendi imalathanelerinde ürettikleri doping ilaçlarının yanısıra, Yunanistan, Hindistan, Güney Kore, Malezya ve Bağımsız Devletler Topluluğu üyesi ülkelerdeki laboratuvarlarda üretilen doping ilaçlarını pazarlıyor. Sporcuların dışında doping ilaçlarıyla ilgilenenlerin büyük kısmı yüksek gelirli ailelerin çocukları. Bu sebeple kimi doping ilaçları fahiş fiyatlardan alıcı buluyor. Mesala, vücutta adeta bir dinamit tesiri yapan, kas hücrelerini patlatarak kısa sürede genişlemesini sağlayan ve piyasada az bulunan 1GF1 isimli ilacın şişesi 6 ila 10 bin mark arasında değişiyor. Revigo, Asuri, Abbot, C400, C1000 ve Genowital çok alıcı bulan ilaçlardan bazıları. Doping ilaçlarının bazıları hap olarak, bazıları da iğne şeklinde piyasaya arz ediliyor.
   <br/>
   <br/>
   Mafyanın el altından piyasaya sürdüğü ilaçlar adeta "eroin" gibi büyük bir gizlilik içinde satılıyor. Etkisi hafif, ucuz ilaçları ise vitamin hapı adı altında açık tezgahlarda bile bulmak mümkün. İlaçların satıldığı yerlerin başında İstanbul'daki Tahtakale pazarı geliyor. Burada bir çok seyyar satıcı masum vitamin haplarının yanında insan sağlığına zararlı olmasına rağmen doping ilaçlarını da satıyor.
   <br/>
   <br/>
   Doping yaşı 13 mü?
   <br/>
   <br/>
   Çok sayıdaki genç yaptığı spor dalında daha başarılı olabilmek için bu ilaçlara başvuruyor. "Doping mafyası" ise büyük küçük demeden herkese ilaçlarını satıyor. Mafyanın sattığı ilaçları kullananların çocuk denecek yaşta olmaları ayrı bir vehamet. 13 yaşında olmasına rağmen mafyanın tuzağına düşen A. Z'nin durumu, bu açıdan tüyler ürpertici. Okuduğu okulun futbol takımına girebilmek için iki yıl boyunca doping ilaçları kullanan ve bugün ağır hastalıklarla uğraşan A. Z. başından geçenleri şöyle anlatıyor: "Biraz koşunca hemen yoruluyordum. Bu sebeple beni okulun futbol takımına almıyorlardı. Sonra bir gün arkadaşım M'nin ağabeyinin arkadaşı bana hızlı koşmak ister misin? diye sordu. Ben de tabii ki koşmak isterim dedim. O zamanın parasıyla 20 milyon lira istedi. Parayı hemen getirdim, kendisine verdim. Ertesi gün bana bir sürü hap, ilaç getirdi. Nereden getirdiğini bilemiyorum. Yanlız bu olayı kimseye söylemememi istedi. Ben de kendisine söz verdim. İlaçları kullanmaya başladım. İlaçlar etkisini gösteriyor ve ben hızlı koşabiliyordum. Bu durum iki sene böyle devam etti. Bu arada okulun en iyi futbolcularından birisi haline geldim. Ancak, aradan zaman geçtikçe bende halsizlik ve sinirlilik başladı. Şu anda da durumumu görüyorsunuz, kan kanseri olabileceğim söyleniyor."
   <br/>
   <br/>
   Arnold Schwarzenegger gibi ünlülere benzemek isteyen M. Kayacı da şimdi ölümle pençeleşiyor. Kayacı'nın tek amacı ünlüler gibi kaslı bir vücuda sahip olmakmış. Kayacı doping kullanmaya nasıl başladığını şöyle anlatıyor: "Önce spor salonlarına gittim. İyi bir vücuda sahip olabilmem için yıllarca çalışmam gerekiyormuş. Sonra kolay ve çabuk vücut geliştiren ilaçların olduğunu öğrendim. İlaçları aldım ve kullanmaya başladım. İlaçları bırakmaya başladığımda ise ayakta duramıyordum. Şimdi ise sürekli ilaç almak zorundayım. Artık doktor kontrolünde hap alıyorum. Keşke hiç başlamasaydım".
   <br/>
   <br/>
   Doping ilaçlarının içeriğine göre insan vücuduna değişik zararlar verdiğini belirten Prof. Dr. Kaya Çilingiroğlu, "Kişinin aldığı doping maddesinin etkisine göre yan etkileri başgösteriyor" diyor. "Anabolizan" ve benzeri doping ilaçlarını alan kişilerde güç eksikliğinin olacağını belirten Çilingiroğlu, bu ilaç kullanıldığı zamanlarda ise, insan vücudunun büyük bir enerjiye sahip olduğunu kaydediyor. Doping ilaçlarının bu etkileri sebebiyle sürekli kullanılma ihtiyacı oluştuğunu belirten Çilingiroğlu, kullanıcıları uyarıyor: "Bazı doping ilaçları ölüme kadar götürebiliyor. Kontrolsüz doping almak hangi şartlarda olursa olsun yanlıştır. İlacın isminden çok içerdiği maddeler çok önemlidir. Çünkü etki ona göre değişkenlik gösterir".
   <br/>
   <br/>
   Bayanlar da kullanıyor
   <br/>
   <br/>
   Ölüm tehlikesine rağmen doping alanlar aslında sadece A.Z. ve M. Kayacı gibi "bilinçsiz" kullanıcılar değil. Türkiye'de amatör sporcuların, gelişmiş vücuda meraklı olanların yanısıra profesyonel sporcular da dopinge hücüm ediyor. Dokuz Eylül Üniversitesi Buca Eğitim Fakültesi'nin 1995 yılında yaptığı araştırmada Türkiye'de her 100 sporcudan 30'nun "Anabolizan" ve "Steraodlar" madde kullanarak doping yaptığı tespit edilmiş. Yine araştırmaya göre erkek sporcuların yüzde 68'i, bayan sporcuların ise yüzde 83'ü kendi istekleriyle doping yapıyor.
   <br/>
   <br/>
   Türkiye'ye yurtdışından resmi kanallar yoluyla getirilen doping ilaçlarının ithali Tarım Bakanlığı'nın 560 sayılı Kararnamesi çerçevesinde "vitamin" adı altında gerçekleşiyor. "Yardımcı gıda ürünleri" ismiyle ülkemize sokulan ilaçlar "kişisel sağlık ürünleri" olarak tanımlanıyor. Bu kararname en çok mafyanın işine yaramış. Bavullar dolusu ağır dozdaki doping ilacını yurtdışından vitamin adıyla getiren mafya bu iş için gayriresmi yolları kullanmaktan da geri kalmıyor.
   <br/>
   <br/>
   Doping ilaçlarından milyonlarca dolarlık gelir elde eden mafya yurtdışından getirdiği ve kendi ürtettiği ilaçları pazarlama konusunda ise hiç sıkıntı çekmiyor. Belirli yerlerdeki alıcıları ilaçlara ulaştıran mafya elemanları da maddi olarak memnun ediliyor. İsmini açıklamak istemeyen bir satıcı ilaçların dağıtımında takip ettikleri yolu şöyle anlatıyor: "İlaçlar önce belirli bir noktadaki kişilerde toplanıyor. Bunlar ana dağıtıcı. Ardından kuryeler aracılığı ile ilaçlar gidecek yerlere gönderiliyor. Bu kuryeler bazen öğrenci bazen de memur olabiliyor. Tezgah üstünde satanlara ise ayrı bir birim bakıyor. Paralar peşin alınıyor. İlaçlar arasında çok tehlikeli olanları var. Bu zamana kadar hiçbir elemanımız ilaç sattığı için tutuklanmadı. Elemanlar çok iyi para alıyor. Basit bir satıcı aylık 250 milyon lira kadar para alıyor. Amacımız para kazanmak olduğundan, için bizim için alıcının yaşı ve cinsiyeti önemli değil. Ben bu işi yapmak istemiyorum ama işsizim. Zaten ayrılamıyorum."
   <br/>
   <br/>
   Dopinge değil, sonuca bak!
   <br/>
   <br/>
   Bilerek ya da bilmeyerek doping ilaçları alanlar sonucuna da katlanmak zorunda. İlaçları alanlar hem maddi hem de manevi olarak bunun faturasını ödemeye razı oluyor. A.Z. gibi amatörlerden başka birçok ünlü isim de doping kullanmanın diyetini ödüyor. İşte birkaç örnek: Hollywood'un aranan yıldızlarından Dünya Vücut Şampiyonu Arnold Schwarzenegger bunlardan birisi. Dünyayı kurtaran "Terminator" şimdi doktor kontrolünde doping almaya mahkum. Doping almaya devam etmemesi halinde ünlü yıldızın ölebileceği belirtiliyor. Geçtiğimiz yıllarda 31 yaşındaki Avusturyalı vücut şampiyonu Andreas Münzer'in aldığı aşırı doping yüzünden ölmesi de dopingin korkunç boyutunu açıkça ortaya koyuyor. Arjantin'in dünyaca ünlü futbolcusu Maradona'nın futbol yaşamını da doping sona erdirdi. Yine Kanadalı dünya şampiyonu atlet Ben Johnson 1988 Seul Olimpiyatları'nda dopingli çıktı ve "dünya rekoru" silindi.
   <br/>
   <br/>
   Dopingin kalp hastalıkları, kan dolaşımı rahatsızlığı, depresyon, aşırı sinirlilik, kemiklerde aşırı büyüme, akciğer kanseri, kalp krizi ve beyin kanamasıyla ölüme kadar uzayan yan etkileri var. Kişi eğer doping kullanacaksa mutlaka doktor kontrolünde ve vücuda ileride zarar vermeyecek şekilde kullanması gerekiyor. Uzmanlar, vücudu geliştirmek ve dinç tutmak için doğal yöntemlere yönelmelerin faydalı olacağını dile getiriyorlar. Vücut geliştirme antrenörü Ahmet Yurtsev doğal yöntemlerin insanı bir ömür boyunca zinde tututuğunu belirterek "Doğal yöntemlerle spor her zaman faydalıdır. İlaç kullanmak mutlaka beraberinde birtakım sağlık problemlerini getiriyor. Halbuki düzenli olarak yapılan spor vücut gelişimine ve sağlığına yardımcı olduğu gibi içki ve alkol bağımlılığını da ortadan kaldırıyor" diyor.
   <br/>
   <br/>
   Türkiye Vücut Geliştirme Federasyonu Başkanı Eryetiş Kurtaral da, dopinge karşı büyük bir mücadele içinde olduklarını dile getirerek "Dopingin en yaygın olabilieceği spor dalı vücut geliştirmedir. Biz Federasyon olarak doping kullanımına karşı çok acımasız davranıyoruz. Kullanan sporcuyu diskalifiye ediyoruz. En iyisi naturel olan spordur" şeklinde konuşuyor.
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-4958-34-doping-de-mafyanin-eline-dustu.html), [web.archive.org (arşiv bağlantısı)](http://web.archive.org/web/20130623074825/http://www.aksiyon.com.tr:80/aksiyon/haber-4958-34-doping-de-mafyanin-eline-dustu.html)
