# Çözüm için önce insan

*Haşim Söylemez 2015.08.18*

<div class="pNewsDetailMainContent" itemprop="articleBody">
 <blockquote>
  <p>
   Bir çözüm süreci daha dondu. Problem aynıydı. Geçmişte denenen yöntem ve samimiyetsizlik de aynı olunca umutlar başka bahara kaldı. Oysa devlet önce ödevini yapmalı, sonra adım atmalı.
  </p>
 </blockquote>
 <p>
  Aslında bugün tartışılan temel konuların geçmişi neredeyse 350 yıl öncesine dayanıyor. Bedirhan Bey’in torunu, Kürt aydınlarından Emir Ali Bedirhan’ın oğlu Celadet Ali Bedirhan’ın siyasi çalışmaları ile iyice belirginleşen Kürt meselesi bir süre sonra çıkarılan yayınlarla sesini dünyaya duyurmaya başlamıştı. Bedirhanların çıkardığı Hawar’da önemli Kürt aydınları yazmaya başladı. Ardından Kürt hareketleri kimlik buldu. Peş peşe başlayan isyanlar sorunu iyice büyüttü.
 </p>
 <p>
  Bedirhan Bey sembol olarak kabul edilirse politik Kürt hareketinin kavgası Türkiye Cumhuriyeti’nin kurulmasıyla daha da alevlendi. Ama en uzun ve en kalıcı iz bırakını şüphesiz PKK oldu. Yıl 2015 ve Türkiye, adına Kürt sorunu dediği konuyu PKK sorununa dönüştürmüş durumda.
 </p>
 <p>
  Zaman zaman yapılan ve adına açılım yahut çözüm süreci denilen hamleler hep boşa çıktı veya akim kaldı. Şimdi ‘Biz nerede hata yaptık?’ sorusuna cevap aranıyor. Bunun temelini iki nokta oluşturuyor; samimiyetsizlik ve çözümlerin insani ilişkiler üzerine kurgulanmaması.
 </p>
 <p>
  İnsani hakların ve evrensel kabul edilen taleplerin pazarlık konusuna dönüştürülmesi başlı başına sorunun temelini oluşturuyor. Örneğin Kürtçe eğitim, temel ve insani bir hak. Aynı şekilde ana dilinde konuşma ve yayın yapma da bu çemberin içinde. KCK/PKK’nın hamleleri, eylemleri ve samimi davranmaması bir yana sorun çözmesi gereken devletin kendi ödevlerini yapmaktan kaçması derin yaralar açmış durumda.
 </p>
 <p>
  2013’te açıktan başlatılan ve artık ‘bitti’ denilen çözüm süreci ardında sanki hiç yaşanmamış bir 2 yıl bıraktı. Çözümü başlatan ile bitirenlerin aynı aktörler olması düşündürücü. Hükümet gelişmeleri okuyamadı ve Ortadoğu’daki dengelerde boğuldu. PKK zamanı iyi değerlendirdi ve geniş bir alana yayıldı. Kobani ise devletin basiretsizliği, PKK’nın ise miladı oldu. Zaten aslında her şey ondan sonra başladı.
 </p>
 <p>
  <strong>
   Peki, Kobani’de yenilen Türkiye ne yapmalıydı veya hâlen neler yapmalı? Bunları birkaç ana başlık altında toplamakta fayda var.
  </strong>
 </p>
 <p>
  <strong>
   Siyasi Pazarlık:
  </strong>
  Her hamle siyasi çıkar amaçlı düşünülmemeli. Siyaset ile sorun bir araya geldiğinde çözümün devamı mümkün değildir. Siyasi fedakârlıkla mesele iyi niyet ölçüsünde tartışılmalı. Genel bir prensip olarak oy ve parti kaygısı olmayan, tek gayesi gelecek nesillere çözüm bırakma niyeti olan bir yaklaşım benimsenmeli.
 </p>
 <p>
  <strong>
   Şeffaflık:
  </strong>
  Çözüm süreci çok şeffaf yürütülmeli, bu konuda herkes farklı açıklamalarda bulunmamalı. Kapalı yapılacaksa da o zaman görüşmeler, pazarlıklar nihayete erdikten sonra açıklanmalı. Ama en makul yol, açık ve tartışılır bir şekilde görüşme ve adımların atılması.
 </p>
 <p>
  <strong>
   Anayasa:
  </strong>
  İnsan haklarını sonuna kadar tanıyan yeni sivil bir anayasa yapılması artık zaruridir. Yeni anayasa olmadan Kürt sorunu çözülemeyeceği gibi, temel hakların verilmesi her zaman siyasi bir pazarlık konusuna dönüştürülür. İlk adım yeni bir anayasanın yapılmasından geçer. Kararname veya geçici kararlarla haklar güvence altına alınamaz.
 </p>
 <p>
  <strong>
   Sivil Toplum:
  </strong>
  Bölgedeki sivil toplum kuruluşları, eğitim teşebbüsleri desteklenmeli, görüş ve önerileri alınmalı. Sivil toplum kuruluşları ile her zaman irtibat hâlinde olunmalı.
 </p>
 <p>
  <strong>
   Faili meçhuller:
  </strong>
  Bölgede eskiden işlenmiş suçlar sonuna kadar aydınlatılmalı. Devlet yöre insanı ile yüzleşmeli, bir nevi maddi ve manevi helallik dilenmeli. Bunlar çözümün bir parçası olarak değil, insan ve bireye sahip çıkan devlet refleksi ile yapılmalı.
 </p>
 <p>
  <strong>
   Korucular:
  </strong>
  Geçici veya daimî köy koruculuk sistemi gözden geçirilmeli, PKK silahlı olduğu sürece onlar da olmalı ancak geçmişte işlenen suçlar mutlaka yargılanıp cezalandırılmalı. Bu zaten telafisi zor kan davalarına dönüşmüş durumda.
 </p>
 <p>
  <strong>
   Öcalan-PKK:
  </strong>
  Açılım sadece Öcalan ve PKK’nın yönlendirmeleriyle yürütülürse sorun oluyor. Burada daha çok devletin adım atması ve hamle üstünlüğünü elinde bulundurması gerekir. Aksi takdirde bugünkü tablo ortaya çıkar ve üstünlük karşı tarafa geçer. Devlet, devlet olmanın gereğini yapmalı, halkının taleplerini ikinci plana atmamalı. İmralı’da gizli kapaklı görüşmelerin yapılması ve yönlendirmelere açık olması sorunu büyütür. Çözüm getirme yerine problemi karmaşık hâle getirir.
 </p>
 <p>
  <strong>
   Diğer Kürtler:
  </strong>
  Kürt diasporası da bu sorunun bir parçası, onların görüş ve düşüncelerine başvurulmalı. Bu da çözüme yerinde bir katkı sağlar zira sorunu dünyaya taşıyanlar bu Kürtlerdir. Aynı zamanda Irak’taki Kürtlerden yardım ve katkı istenmelidir. Suriye’dekilerle Türkiye’deki Kürtleri ayrıştırmak artık sorun olur. Akrabalık ilişkileri sınırları filen ortadan kaldırmış durumda. Tablonun bütününe bakılmalı.
 </p>
 <p>
  <strong>
   Akil İnsanlar:
  </strong>
  Yapıldığı şekliyle sağlıklı değildi. Bu işin içinde olan ve sözü dinlenir kişilerden seçilmesi lazımdı. Akil insanlar yerine Kanat Önderleri ekibi oluşturulmalı. Sadece bölgedeki Sünniler değil, Aleviler de bu ekibe dâhil edilmeli. Kürt sorunu aynı zamanda Alevi sorunlarıyla paralel devam etmekte. Biri eksik kalırsa temel ve kalıcı çözüm getirilemez.
 </p>
 <p>
  <strong>
   Personel:
  </strong>
  Bölgeye gönderilen devlet personeli, taraflı olmayan, insaflı, samimi, hizmet duygulu insanlardan seçilmeli. Giden personel mümkünse Kürtçe bilmeli ve halkla iletişim hâlinde olmalı. Bu daha çok kritik görevlerde bulunacak vali, emniyet mensupları ve askerler için elzem boyutunda.
 </p>
 <p>
  <strong>
   Yatırım:
  </strong>
  Devlet sadece yatırım ile yetinmemeli. Yatırımlarla birlikte yerel halk bu yerlerde istihdam edilmeli ve yönetimlere getirilmeli. Bölge insanına hizmet diye sadece yol, köprü ile gitmek sorunu çözmez. Yıllardır yıpratılan duyguların onarılması lazım. İnsanların köprüden başka talepleri var, onların da karşılanması lazım.
 </p>
 <p>
  <strong>
   Kürtçe:
  </strong>
  Kürtçe eğitim serbest olmalı. Dileyen ana dilini öğrenmeli. Ve devlet bu imkânı sağlamalı. Bunun için devlet Kürtçe eğitmen yetiştirmeli. Politize dilden sakınılmalı. Kürtçe veya temel haklar çözümün bir parçası değil, insani bir hak olarak görülmeli. Bu tür konular asla pazarlık mevzuu olmamalı.
 </p>
 <p>
  <strong>
   Çözüm dili:
  </strong>
  Çatışma yerine her zaman diplomasi dili kullanılmalı. Siyasi dil kullanıldığında çözüm sekteye uğrar. Nitekim siyasi söylemler çözüme en çok zarar veren etken olmuş durumda.
 </p>
 <p>
  <strong>
   Dağdan inişler:
  </strong>
  Genel veya kısmi af gündemde olmalı. Bu çözümün en önemli ayaklarından birini oluşturmalı. Devlet, dağa çıkmış vatandaşını kazanmanın yolunu bulmalı.
 </p>
 <p>
  <strong>
   Medreseler:
  </strong>
  Geçmişten beri bölgenin dinamiğini oluşturan medreselerin hayata geçirilmesi önemli. Medreselerde okuyan öğrencilere üniversitelere girme hakkı verilmeli. Eğitimini tamamlayan bu bireyler topluma hizmet boyutunda çalışmalı. Şartlar ve durumlar ne olursa olsun doğu ile batının entegre hâlinde olması gerekmektedir.
 </p>
 <p>
  <strong>
   Arşiv:
  </strong>
  Devletin birimleri MİT vs. PKK’ya dair arşivlerindeki bütün bilgileri açıklamalı. PKK’nın nasıl kurulduğu veya yapılmış hatalar ortaya dökülmeli. Bunlar olmadan PKK silah bıraksa bile başka bir isimle başka bir şekilde ortaya çıkar.
 </p>
 <p>
  <strong>
   Ortadoğu:
  </strong>
  Ortadoğu yeniden şekilleniyor. Kürtler farklı bir konumda artık. Bunu hesaba katarak yeni stratejiler geliştirilmeli. Hâlâ eski mantıkla devam edilmemeli.
 </p>
 <p>
  <strong>
   Silah:
  </strong>
  Müzakerelerde silah bırakma gerçekçi bir strateji ve vade ile sağlanabilir. Önce toplumsal ve sosyal çözümler geliştirilmeli. Zemin oluşturulduktan sonra toplumsal baskı da arkaya alınarak silah bırakma şart koşulmalı.
 </p>
 <p>
  <strong>
   Kürt Siyaseti:
  </strong>
  Politik Kürt hareketinin doğurduğu siyasi partilere siyaset hakkı tanınmalı ve siyaset yapmalarına geniş zemin hazırlanmalı. Siyaset silaha tercih edilmeli. Meclis her zaman dağdan iyi bir yoldur. Siyasi rekabette bu partiler yaftalanıp Meclis dışına itilmemeli. Geçmişteki hatalardan dersler çıkarılmalı.
 </p>
</div>


Kaynak: [www.aksiyon.com.tr](http://www.aksiyon.com.tr/ust-manset/cozum-icin-once-insan_551994), [web.archive.org (arşiv bağlantısı)](http://web.archive.org/web/20150819111120/http://www.aksiyon.com.tr/ust-manset/cozum-icin-once-insan_551994)
