# Karagöz-Hacivat meğer sanalmış

*Haşim Söylemez Bilinmeyen-tarih*

<div>
 <font>
  <img border="0" height="1" src="/web/20050226214652im_/http://www.aksiyon.com.tr/images/blank.gif"/>
 </font>
 <font class="content">
  <p>
   <img border="0" hspace="5" src="http://web.archive.org/web/20050226214652im_/http://www.aksiyon.com.tr/resim/334/33.jpg" vspace="5"/>
  </p>
 </font>
 <font class="content">
  Karagöz ve Hacivat; bu iki ismi bilmeyen, duymayan yok sanırım. Türk güldürü ve mizahının en eski, en popüler iki karakteri. Karagöz oyununda başrol oyuncuları.
 </font>
 <br/>
 <p>
  <font class="content">
   Yüzlerce yıllık bir geçmişi olan Karagöz oyununun iki başrol oyuncusu günümüzde bile tartışılıyor. Haklarında kitaplar yazılıyor, araştırmalar yapılıyor. Tartışılan konuların başında, gerçekte yaşayıp yaşamadıkları geliyor. Tarihi kayıtlarda Karagöz oyunundan teferruatıyla bahsediliyor ancak Karagöz ve Hacivat’ın kendileri ile ilgili bir bilgi bulunmuyor. Belgelere göre Karagöz ve Hacivat gerçekte yaşayıp ölmüş kişiler değil hayal ürünü birer şahsiyet. Türk mizahının iki kahramanının yaşamış olduklarına sadece Evliya Çelebi’nin tutmuş olduğu kayıtlarda rastlamak mümkün. Bazı Karagözcüler de Çelebi’yi kaynak gösterip Karagöz ve Hacivat’ın yaşamış kişiler olduğunu ileri sürüyorlar. Ancak Evliya Çelebi’nin Karagöz ve Hacivat’tan bahsederken verdiği tarihler ve kişiler anlatılan dönemle çelişiyor. Karagöz üzerine çalışmalar yapan ve 1957 yılında Topkapı Sarayı’ndaki Karagöz resim ve kaynaklarından faydalanarak bir kitap hazırlayan Dürrüşehvar Duyuran, hayal perdesinin kahramanlarının kendilerinin de hayal olduklarını söylüyor. Duyuran’ın 1957 yılında hazırlamış olduğu Karagöz kitabı güncelleştirilmiş haliyle Arkeoloji ve Sanat Yayınları’ndan çıktı. Kitap’ta Karagöz ve Hacivat’ın sanal olduğu, yaşadıklarına dair söylenen tüm rivayetlerin de uydurma olduğu belirtiliyor.
   <br>
    <br>
     Bursa’da yaşamışlar(!)
     <br>
      <br>
       Halk ve Karagözcüler arasında dolaşan rivayetler esas itibariyle çok az farkla birbirine benziyor. Aradaki değişiklikler ağızdan ağıza dolaşırken meydana gelen rivayet farkları. Karagöz oyununun çıkış yeri olarak daima Bursa, perdenin mücidi olarak da Şeyh Küşteri gösteriliyor. Yine halk arasındaki en yaygın söylenti; Karagöz ve Hacivat’ın yaşamış birer şahsiyet oldukları ve haksızlığa uğrayıp idam edildikleri. Rivayete göre; Orhan Gazi döneminde Bursa’da yaptırılmakta olan camide, Hacivat duvarcı ustası veya kalfa, Karagöz ise demirci olarak çalışıyormuş. Fakat bu ikisinin bütün gün nükteli karşılıklı konuşmalarını dinlemek isteyen diğer işçiler işlerini güçlerini bırakarak etraflarında halka olurlarmış; bu yüzden inşaat bir türlü ilerlemezmiş. Bu halin farkına varan Sultan Orhan, mesulleri olan Karagöz ve Hacivat’ı idam ettirmiş. Ancak bir müddet sonra bu şiddetli hareketinden pişman olarak vicdan azabı çekmeye başlayınca, yakınında bulunan Şeyh Küşteri, kendisini teselli maksadıyla saraya bir perde kurdurmuş ve perde arkasından Hacivat ile Karagöz’ün deriden yapılmış tasvirlerini oynatarak onların latifelerini tekrarlamış.
       <br/>
       <br/>
       Anlatılan bu rivayetten hayli farklı olan diğer bir rivayet ise Evliya Çelebi’de karşımıza çıkıyor. Evliya’ya göre; Hacı İvaz (Bursalı Hacı Ayvaz) Selçuklu zamanında Mekke’den Bursa’ya gelip–giderdi. Hacı Ayvaz Mekke’den Bursa’ya gelirken yol üzerinde Efelioğlu adı verilen bir hanedanın mensupları tarafından öldürülerek Bedr–i Huneyn’e gömülür. Çelebi Karagöz ile ilgili ise şunları kayediyor; Karagöz İstanbul Tekfuru Konstantin’in seyisi ve yarı kıpti idi. Adına Sofyozlu Karagöz Bali–Çelebi derlerdi. Konstantin yılda bir kere Hacivat ve Karagöz’ü oynamaları için Selçuklu Hükümdarı Aleaddin Keykubat’a gönderirmiş.
       <br/>
       <br/>
       Hiçbir belge yok
       <br/>
       <br/>
       Karagöz ve Hacivat’ın yaşadığına dair tek kayıtlı belge Evliya Çelebi’nin aktardıkları. Ancak Çelebi’nin anlatmış olduğu olaylar ve şahıslar bahsedilen dönemle çelişiyor. Çelebi ne idam hadisesinden, ne Orhan Gazi’den, ne de Şeyh Küşteri’den bahsediyor. Ayrıca Evliya Çelebi’nin bahsettiği Bizans imparatoru Kostantin ile Alâeddin Keykubat’ın çağdaş olmadıkları gerçeği, bilgilerinin yanlış olduğunu destekliyor. Karagöz üzerine derin araştırmalar yapan ve 1993 yılında hayata veda eden Dürrüşehvar Duyuran, yazdığı Karagöz kitabında, Evliya Çelebi’nin bilgileriyle ilgili olarak şunları söylüyor: “Evliya Çelebi’nin her zaman olduğu gibi burada da hayal ile hakikatı karıştırdığı anlaşılmaktadır. Çelebi, Şeyh Küşteri adını esnaf resm—i geçidinde musikişinaslar arasında zikrediyor.”
       <br/>
       <br/>
       Bursa’da eskiden beri halk arasında söylenen rivayete göre Karagöz’ün kabri Çekirge’ye giden yol üstündeki mezarlıkta bulunuyor. Halkın büyük çoğunluğu ise aslını bilmediği halde ancak duydukları ile Karagöz’ün burada yattığını zannediyor. Yapılan araştırmada buradaki bir mezara daha sonraları Karagöz adına bir taş dikildiği saptanmış. Mustafa Tevfik isimli bir şahıs ve Bahri Baba Dergahı Şeyhi’nin 1892 tarihinde Karagöz adına bir mezara taş diktiklerini Osmanlı dönemine ait resmi katıytlarda da görmek mümkün. Araştırmayı yapan Dürrüşehvar Duyuran taşın üzerine Şair Reşit Ali Efendi’nin Karagöz’ün tasavvufi manasını belirten bir gazelinin yazıldığını ortaya çıkardı. Şimdi kırılmış olan taş Bursa Müzesi’nde bulunuyor.
       <br/>
       <br/>
       Karagöz hayal
       <br/>
       <br/>
       Tarih, Karagöz oyununun iki önemli şahsiyeti olan Hacivat ve Karagöz’ü yaşayıp ölmüş kişiler olarak kabul etmez. Her zaman onları birer hayal ürünü olarak gelecek nesillere aktarmış. İsmail Hakkı Baltacıoğlu, Fikr—i Sanat isimli kitabında Karagöz oyuncularının hayal ürünü olduğunu şu sözleriyle açıklıyor: “Tarih, ‘Karagöz yoktur çünkü varlığını gösteren hiçbir vesika bulamıyorum’ diyor. Şahsı yokluğa rağmen yaşamış gerçek gibi bir hayaldir. Shakespeare, Nasrettin Hoca gibi kişilerin varlıkları ve milleti sürekli tartışılmıştır. Ancak Hacivat ve Karagöz hangi millettindir diye tartışılmıyor. Bence Karagöz’ün varlığı varlığında değil yokluğundadır.”
       <br/>
       <br/>
       Dürrüşehvar Duyuran da Baltacıoğlu’na katılarak şöyle diyor: “Karagöz’ün yaşamış bir kişiden ziyade, kişileştirilmiş bir hayal olduğunu kabul etmek yerinde olur. Eğer o bir hayal olmayıp bir hakikat olsaydı, asırlarca onu kimse tatlı tatlı seyretmezdi.”
       <br/>
       <br/>
       Çin kökenli
       <br/>
       <br/>
       Tarihler şark mistisizminin bir mahsulü olan hayal oyununun kökenini Çin olarak gösteriyor. Camın henüz mevcut olmadığı dönemlerde Çin’de pencerelere kağıt yapıştırmak adeti varmış; bu sayede gündüzleri evlerin içleri çok aydınlık ve ferahmış. Fakat geceleri ışık odaya girince sokaktan odadakilerin gölgelerini görmek mümkün olurmuş. Bundan ilham alan sanatkarlar da hayal oyununu icat etmişler. Profesör Jacob’un bu konuda yaptığı araştırmaya göre sonunda bu hayal oyunu M.Ö 121 tarihinde Vu adındaki Çin İmparatoru zamanında ortaya çıktı. O sırada kaybettiği karısının özlemini çeken imparatora bir oyuncu perde arkasından karısının hayalini göstermiş.
       <br/>
       <br/>
       Hayal oyunu İslam ülkelerinde ilk olarak 12. yüzyıldan itibaren Mısır’da görülüyor. Bağdat’ta ise şüpheli olmakla beraber 9. yüzyılda bilindiği kabul ediliyor. Hayal oyunun Osmanlı’ya hangi yolla geldiği ise bilinmiyor. Ancak hayal oyununu oynatan kişinin Şeyh Küşteri olduğu ve Karagöz olarak isimlendirilen bu oyunun tamamen Türk olduğu kesin bir bilgi olarak karşımıza çıkıyor.
       <br/>
       <br/>
       h.soylemez@aksiyon.com.tr
       <br/>
      </br>
     </br>
    </br>
   </br>
  </font>
 </p>
</div>


Kaynak: [www.aksiyon.com.tr](http://www.aksiyon.com.tr:80/detay.php?id=13105), [web.archive.org (arşiv bağlantısı)](http://web.archive.org/web/20050226214652/http://www.aksiyon.com.tr:80/detay.php?id=13105)
