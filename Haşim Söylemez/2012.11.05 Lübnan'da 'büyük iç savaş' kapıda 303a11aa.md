# Lübnan’da ‘büyük iç savaş’ kapıda

*Haşim Söylemez 2012.11.05*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Ortadoğu’nun etnik açıdan zengin ülkelerinden Lübnan, yıllar önce yaşadığı iç savaşla tekrar karşı karşıya. Fakat bu kez durum daha ciddi. Lübnan haritasının değişeceğine inananlar var...
  </font>
 </div>
 <div id="newsText">
  <font class="detail-text">
   <p>
    İç savaşın yıkımını henüz üzerinden atamayan Lübnan, bugünlerde yeniden aynı acılara yuvarlanma endişesi taşıyor. Lübnanlıları endişelendiren tek şey, Suriye’deki çatışmanın kendi ülkelerine sıçraması değil; oradaki durumun bahane edilip daha önceki savaşlarda yarım kalan hesapların görülmeye çalışılması. Dahası, Lübnan’ın yeni mezhepsel ve siyasal fay hatlarının tekrar ve bir arada yaşama kültürünü yok edecek derecede kırılması. Son gelişmelere bakıldığında bu tabloyu görmek mümkün. Ramazan Bayram’ında Trablusşam’da yaşanan Alevi-Sünni çatışması ve Beyrut’un en güvenli bölgesi Eşrefiye’de Lübnan İç Güvenlik İstihbarat Dairesi’nin Sünni kökenli başkanı Tuğgeneral Wissam El-Hassan’a yönelik bombalı saldırı bunun açık göstergesiydi. Olaylar, Lübnan’ın endişeyle beklediği büyük savaşın işaret fişeği âdeta.
   </p>
   <p>
    <img alt="" height="333" src="http://web.archive.org/web/20121119042740im_/http://medya.aksiyon.com.tr/aksiyon/2012/11/05/hasim-lubnan-3-gun-b.jpg"/>
   </p>
   <p>
    Son dönemde yapılan hazırlıklar, gruplar arası psikolojik gerilim Lübnan’ı kaçınılmaz kaderi ile baş başa bırakacak gibi. Lübnanlı bir siyasetçiye göre, önümüzdeki günlerde suikast saldırıları artacak ve ülke tam bir iç savaşa sürüklenecek.
   </p>
   <p>
    Aslında Lübnanlıların büyük bölümü 1975-1990 yılları arasında devam eden, 150 bin insanın ölümüne, yüz binlercesinin ülkeden göçüne sebep olan iç savaşın anılarını hatırlamak bile istemiyor. Onlara göre ‘güzelim’ ülkelerinin başına gelenler, dış güçlerin çekişmesinin bir sonucuydu; Lübnan vekâleten yürütülen savaşların sahnesi olarak kullanılmıştı ve bedeli halk ödemişti. Üstelik o dönemde birbiriyle çatışan güçlere gözünü kırpmadan katliam emri veren liderlerin büyük kısmı bugün siyasi grupların başında. İç savaşı bitiren Taif Anlaşması’nın sağladığı bir çeşit dokunulmazlığın koruması altındalar. Fakat yine de Suriye’de olan biten her şey, Lübnanlılara hem iç savaşlarını hatırlatıyor hem de yenisinin gelip kapıya dayandığını. Zira, başlangıçta sınıfsal boyutları da olan barış talepli ayaklanmanın giderek silahlı çatışmaya dönüşmesi, mezhepsel boyut kazanması, muhalifler arasında her gün yeniden kurulup bozulan ittifaklar, insanların kendi ülkelerinde göçe zorlanması, çoğu zaman fidye amaçlı adam kaçırmalar, ordunun bölünmesi, bitmek bilmeyen diplomasi trafiği, hatta iç savaş sürerken Arap Birliği’nin Lübnan özel temsilcisi Lakhdar Brahimi’nin şimdi de Suriye için özel temsilci olması başka çıkar yol göstermiyor.
   </p>
   <p>
    <strong>
     Siyam ikizleri gibi!
    </strong>
   </p>
   <p>
    Lübnan ve Suriye’nin benzerlikleri, yakın dönemin çatışmalarındaki ortaklıklardan çok daha ileride. Akdeniz’in bu iki ülkesi politik, ekonomik ve demografik açıdan neredeyse birbirine yapışık siyam ikizi gibi. İlkçağlardan beri birbirini tamamlıyorlar, neredeyse hep aynı dış gücün egemenliği altında yaşadılar, I. Dünya Savaşı öncesinde bağımsızlık isteyen aydınları Cemal Paşa’nın emri üzerine aynı gün (6 Mayıs 1915) asıldı, aynı yıllarda bağımsızlıklarını kazanıncaya kadar Fransa yönetimi altında kaldılar. Ancak birbirlerine olan ihtiyaçları ve zorunlu bağımlılıkları özellikle Lübnan için hep sorun oldu. Lübnan’ın 1940’lardaki ünlü aydınlarından Yusuf Al Sawda’nın dediği gibi; Suriye’den kopuk küçük bir Lübnan ekonomik anlamda ölüm, Suriye’ye eklenmiş bir Lübnan politik anlamda ölüm anlamına geliyordu. Fakat iki ülkenin kaderi bağımsızlıktan sonra biraz ayrılır gibi oldu. Her ikisi de mezhep ve dinsel çeşitlilik açısından benzerlikler gösterse de, Lübnan’da bağımsızlık yıllarında Marunîlerin çoğunluğu teşkil etmesi, kaderlerini bir süreliğine değiştirdi. Suriye, Arap milliyetçiliğinin en önemli merkezlerinden biri olurken, kendilerini Arap olarak tanımlamayı reddeden Marunîlerin fazla olduğu Lübnan, Batı hatta ABD yanlısı politikalar izlemeye başladı, Arap milliyetçiliğine karşı kurulan Bağdat Paktı’na yakın bir duruş sergiledi. Suriye’de, dinsel ve mezhepsel yaklaşımları reddeden bir yönetim kurulurken, Lübnan, tam tersine mezhepsel bir yönetim biçimi üzerine oturdu. Devlet başkanının Marunî, meclis başkanının Şii ve başbakanın Sünni olması 1943 Anayasası ile zorunlu hale getirildi. Diğer birçok devlet görevi de benzer mezhepsel temeller üzerinde paylaşıldı. Lakin 1967 Savaşı’ndan sonra yaşanan Filistinli göçü ülkenin demografik yapısını bozmaya başladı. Bu da Lübnan iç savaşını ateşledi. Çatışmanın ekonomik ve ideolojik temelleri olmakla birlikte genelini Marunîlerin oluşturduğu gruplara karşılık, Dürzî, Sünni ve Filistinlilerin oluşturduğu diğer grup arasında (zaman zaman ittifaklar yön değiştirdi) iç savaş baş gösterdi. Başta bir kısmı sessiz kalan Şiiler, Güney Lübnan’ı üs olarak kullanan Filistinlilere misilleme yapan İsrail’in güneye (Şiilerin ağırlıkta olduğu bölgeler) zarar vermesi yüzünden taraf seçmekte zorlansalar da, İsrail işgallerinden sonra Hizbullah’ı oluşturdu. Lübnan iç savaşı, Şam ve Beyrut’un yeniden kader birliği yapmasına, daha doğrusu Suriye’nin Lübnan üzerinde politik egemenlik kurmasına vesile oldu. Önce Marunîlerin yanında Lübnan’ı işgal eden Suriye, konjonktürel olarak diğer gruplarla da savaştı, onları birbirine karşı kullandı, ekonomik anlamda Lübnan’a yerleşti. İç savaşın ardından da Lübnan’da, eski Başbakan Refik Hariri öldürülünceye kadar (2005) kalmaya devam etti. Bu cinayetten sorumlu tutulan Suriye, ülkeyi terk etmek zorunda kaldı; ama bir süre daha Lübnan’ın bağımsız bir ülke olduğunu kabul etmekte zorlandı.
   </p>
   <p>
    <img alt="" height="334" src="http://web.archive.org/web/20121119042740im_/http://medya.aksiyon.com.tr/aksiyon/2012/11/05/hasim-lubnan-3-gun-d.jpg"/>
   </p>
   <p>
    Her şeyi siyah beyaz gören Lübnanlılar için, Hariri’nin katilleri de çok net; ülkenin çoğunluğunu oluşturan Sünniler için, emri veren Suriye, uygulayan Hizbullah. Fakat Şiiler, cinayetten İsrail’i sorumlu tutuyor. Hariri’nin öldürülmesinden sonra, ülke başka bir fay hattı üzerinde yeniden bölündü; Suriye yanlısı, başını Hizbullah’ın çektiği Şii ağırlıklı 8 Mart grubu ve Hariri’nin Gelecek Partisi liderliğindeki Sünni ağırlıklı, Suriye karşıtı 14 Mart grubu. Ülkenin kilit sayılabilecek mezhepsel grubu Dürzîler, Hariri öldürülmeden önce Hariri’yi desteklerken, öldürülünce  bir süre 14 Mart grubuyla hareket ettikten sonra şimdi 8 Mart grubu içinde. Fakat bu, liderleri Velid Canbolat’ın Suriye karşıtı demeçler vermesine engel değil. Çünkü ülkedeki birçok kişi gibi Canbolat’ın da Suriye ile kan davası var. İç savaşta liderlik yapan babası Kemal Canbolat’ın Suriye tarafından öldürüldüğünü düşündüğünü gizlemiyor. Diğer önemli etnik grup Marunîler 8 Mart grubu içinde. Oysa liderleri Mişel Aun, iç savaş sırasında iflah olmaz bir Suriye düşmanıydı. Fakat bir zamanlar çoğunluk oldukları ülkede şimdi sayılarının çok azaldığını bilen Marunîler, kendilerini korumak ve yapılacak pazarlıklarda daha fazla pay almak için, ülkenin ikinci büyük grubu Şiilerle birlikte hareket etmeyi tercih ediyor.
   </p>
   <p>
    Diğer yandan, asıl güç çatışması Sünnilerle Şiiler arasında yaşanıyor ve Suriye’deki durum Alevi-Sünni çatışmasına dönüştükçe, Lübnan’da iki mezhep arasındaki uçurum derinleşiyor. Suriye rejimi, Lübnan Sünnilerinin muhaliflere silah dâhil her türlü desteği verdiğini öne sürerken, Suriyeli muhalifler, Hizbullah’ın rejim güçlerinin yanında savaştığını iddia ediyor.
   </p>
   <p>
    <img alt="" height="333" src="http://web.archive.org/web/20121119042740im_/http://medya.aksiyon.com.tr/aksiyon/2012/11/05/hasim-lubnan-3-gun-a.jpg"/>
   </p>
   <p>
    <strong>
     Trablusşam sorunu
    </strong>
   </p>
   <p>
    Aslında ülkedeki Sünni-Şii çatışması, Hariri’nin öldürülmesinden sonra kurulan hükümetler zamanında başlamıştı. Lübnan iç savaşını bitiren Taif Anlaşması, bütün gruplara silah bıraktırırken, İsrail işgaline direndiği için ‘Mukaveme’ olarak da bilinen Hizbullah’ın silahlanmasına izin veriyor. Anlaşmada yazmamasına rağmen, yakın tarihe kadar geçerli olan başka bir centilmenlik anlaşması da bozuldu. Hizbullah, silahlarını iç siyasette kullanmayacaktı. 2007’de o zamanki 14 Mart grubunun, hükümetin Hizbullah’tan kurduğu iletişim ağının dağıtılmasını istemesi üzerine, Hizbullah silahlarını iç siyasette kullanmaktan çekinmedi. Batı Beyrut’u ele geçirmek için çatışmalara girdi ve yaklaşık 300 kişi hayatını kaybetti. O zaman Sünnilerin bu olaydan çıkardığı ders; kendi silahlı örgütlerini kurmaları gerektiği oldu. Ve Sünni ordusu bu dönemde ortaya atıldı, tabii Selefi liderler tarafından.
   </p>
   <p>
    Lübnan’daki bölünmelere, Suriye’nin çatışmaları eklenince, Akdeniz’in bu küçük ülkesi bir kez daha hem başkalarının savaşlarına hem de kendi iç çatışmalarına sahne olmaya aday hâle geldi. Ancak şu bir gerçek; Lübnan’da yaşanalar artık Suriye’deki durumla ilgili değil. Yani, Suriye Devlet Başkanı Beşşar Esed gitse de kalsa da Lübnan’ın haritası değişecek gibi. Ülkedeki grupların hazırlıkları bunu gösteriyor. Lübnan ordusu ise gruplar karşısında çoğu zaman pasif duruma düşüyor. Savaş uçağı dahi olmayan ordunun (tam bir ordu sistemi yok) çeşitli mezheplerden oluşması da yekpare bir güç oluşturmayı güçleştiriyor. Silah gücü anlamında ülkede en güçlü grup Hizbullah; fakat son dönemde dış ülkelerden aldıkları yardımlarla Sünniler de ciddi silahlanmaya gitti. Aslında büyük iç savaşın en temel habercisi bu gelişme.
   </p>
   <p>
    Suriye’deki gelişmeler de iç savaşı bekleyen Lübnan’daki hareketliliği hızlandırıyor. Örneğin Lübnan ordusu, Suriye’nin sınır noktalarından fiilî anlamda çekilmiş durumda. Ordu karakolları 15 ila 30 kilometre arasında Lübnan içine doğru alındı. Bu, Lübnan sınır hattının güvenlik açısından değiştiğini gösteriyor. Suriye ise sınırda bulunan yerleşim yerlerindeki insanların Lübnan’a göç etmesini istiyor. Bunun için sürekli top atışlarıyla bölgeyi taciz ediyor. Tacizin en bariz örneği Büyük Nehir hattında yaşanıyor. Burası Lübnan ile Suriye’yi bölen sınır noktalarından biri. Türkmenler, Hıristiyan ve Araplar yaşıyor. Birçok köy boşaltılmış durumda. Aslında Suriye’den gelen ateşler sonucunda insanlar burada ölüyor; ama bu hiçbir zaman basına yansımıyor, dolayısıyla bilinmiyor. Bizim bölgede bulunduğumuz sırada (2 gün) iki kişinin bu şekilde öldürülmesi de basında yer almadı. Bekaa Vadisi’nde ise sorun daha büyük; çünkü Suriye’nin tacizi daha geniş alana yayılıyor.
   </p>
   <p>
    Trablusşam’da (Tripoli) ise âdeta Lübnan üzerinde oynanan oyunun provası yapılıyor. Tabane bölgesinde (Sünniler) ve Cebel Muhsin’de oturan Alevilerle Sünniler arasında çıkan iç savaşta ölü sayısı 30’u, yaralı sayısı 200’ü geçmiş durumda. Alevi tarafındaki kayıplar hakkında ise bir bilgi yok. Ramazan Bayramı’nda başlayan ve aralıklarla devam eden sokak çatışmaları Sünni Tuğgeneral El Hassan’ın Beyrut’ta öldürülmesiyle yeniden alevlendi. Baas yönetimi Suriye’nin Lübnan’a girdiği dönemde Alevilerle iyi kontak kurmuş ve onlara önemli miktarda silah ve para yardımında bulunmuştu. Silah bakımından donanımlı olan Aleviler küçük bir azınlık olmasına rağmen Trablusşam’da etkili. Bu, Suriye ve Hizbullah’ın buraya yardım ettiği iddiasını güçlendiriyor. Trablusşam’da meseleye hem mezhepsel açıdan hem de kan davası açısından yaklaşılıyor. Buna Suriye taraftarlığı ve karşıtlığı da eklenince gerginlik iflah olmaz bir noktaya çıkıyor. Ordu arada kalan en zayıf etken. Sünniler, çatışmalarda ölenlerin fotoğrafını şehrin meydanlarına asarak bir nevi intikam alacaklarını ilan ediyor. Ve herkes dökülen her damla kanın hesabını soracağı konusundaki ahdini seslendiriyor. Trablusşam’da Sünniler, Şiiler ve diğer gruplar ciddi biçimde silah yığınağı yapmış. Kaleşnikoflar, roketatarlar bir yana Doçka ve etkili patlayıcıların temin edildiği belirtiliyor. Her ne kadar halk silahları kendi geliriyle aldığını iddia etse de bu kadar silah ciddi yardımlar olmadan sağlanmaz. Özellikle Selefilerin çatışmalardaki katkısı hayli fazla. Zaten Sünnileri şu anda Selefi lider yönetiyor. Halkın içinden çıkan liderler de var ancak onlar daha çok mahalle çatışmalarında etkili.
   </p>
   <p>
    <strong>
     Sünni ordusu yine gündemde
    </strong>
   </p>
   <p>
    Lübnan’da evde ya da iş yerinde silah bulundurmak gelenek sayılır. Fakat ağır silahların artması ve plastik patlayıcıların bulundurulması artık işin geleneği aştığını gösteriyor. Keskin nişancıların ortalıkta dolaşmaya başlaması da büyük iç savaş hazırlığının bir başka işareti. Çünkü keskin nişancılık iyi eğitim ve profesyonellik isteyen bir konu. Çatışmalarda bulunanların çoğunun keskin nişancı olması ise sahipsiz olmadıklarının emaresi. Bu güçlü silahlara sahip Hizbullah’a rakip güçlü bir Sünni ordusu oluşturulduğu anlamına geliyor. Sünni ordu fikrini ortaya atan Selefi lider Salim El Rıfai bu tezin olumlu sonuçlanacağını düşünüyor ve olayları basit bir sokak kavgası olarak görmediklerini anlatıyor: “Biz Suriye’de Esed’e karşı mücadele eden kahramanların yanındayız. Ama Lübnan’daki sorun artık sıradan bir kavga olmaktan çıkmış durumda. Bu yüzden Sünniler de Hizbullah gibi kendi ordularını kurmak zorunda ve kuracaklar. Çünkü Esed Lübnan’ı hep karıştıracak, Hizbullah hep tehdit olarak kalacak. Şiiler güçlü silahlara sahipken Sünnilerin pasif kalması düşünülemez. Bu durum bütün Lübnan için geçerli. Hazırlıklarımızı geleceğe göre yapıyoruz. Hizbullah’ın silahlı tek güç kalması Lübnan için tehlikelidir. Ama biz şunu çok iyi biliyoruz ki Lübnan kendi iç savaşını yaşayacak ve kaderini belirleyecek.”
   </p>
   <p>
    Aslında Salim’in söylediklerini zaten alt kademe yapıyor. Örneğin silah eğitimi verilen çocuklar çatışmalarda yakın mesafede tutuluyor. “Neden?” sorusunu Ebu Ahmed cevaplıyor: “Biz sünnet olanı yapıyoruz. Bize yeni savaşçılar lazım. Bir sorun varsa kendinizi korumak için çocuklarınızı eğitmek zorundasınız. Biz onları geleceğe hazırlıyoruz. Her çocuk bir savaşçıdır, ancak bunu yaşayarak öğrenir.” Alevilerin temsilcisi Ali İid de gelişmelerden rahatsız; fakat onlara göre Suriye politikası yerinde: “Suriye politikası bizim için çok önemli. Esed orada teröristlerle savaşıyor. Biz de Lübnan olarak Suriye’ye çok şey borçluyuz. Savaş olacaksa sonuna kadar biz de varız. Hizbullah ile ortak hareket ediyoruz.”
   </p>
   <p>
    Lübnanlılar aslında yaklaşan felaketin farkında ama kimse ne yapacağını bilmiyor. Ne siyasetçiler ne halk ne de silahlı güçler kendilerini koruyacak durumda. Aradaki silahlı güçlerin kavgası ve dış ülkelerin karıştırma yöntemleri Lübnan’ın geleceğini belirleyecek. Lübnan Türkiye İlişkileri Geliştirme Derneği Başkanı Walid Sakalaki durumu anlayanlardan biri. Trablusşam’da yaşasa da Beyrut’a da hâkim ve Lübnan’ı çok iyi biliyor. Birçok olayın ve siyasi gelişmenin birinci tanığı. Sakalaki’ye göre Lübnan iç savaşı bu sefer çok farklı olacak: “Trablusşam ve Beyrut’ta çatışmalar bir durup bir başlıyor. Ama bu kalıcı değil. Sanırım bu sefer durum çok farklı. Çünkü herkes ciddi anlamda silahlanıyor ve Lübnan üzerinde hak iddia ediyor. Bir güç savaşı yaşanacak. Arada kalanlar olur. Bu nasıl oluyor bilmiyoruz ve endişeliyiz. Ülke çatışmalardan dolayı ciddi ekonomik kayıplar yaşıyor, yatırımcı gelmiyor ve insanlar ticaret yapmak istemiyor. Bu zaten ülkeyi ayrı bir sıkıntıya sokmuş durumda. Ama biz de geleceğimizi bilmiyoruz. Önce Suriye’deki olayla ilgili sanıyorduk ama anladık ki artık orasını pek ilgilendirmiyor ve sorun daha büyük.”
   </p>
   <p>
    Lübnan’da Şiiler artık yekpare hareket etmiyor. Hizbullah’a karşıt duran Şii liderler de var. Ancak bunların silahı yok, sadece diplomatik olarak hareket ediyorlar. Açıkça Hizbullah lideri Nasrullah’ı eleştirip politikasının yanlış olduğunu dile getiriyorlar. Ama sık sık medyada yer aldığı için Hizbullah, muhalif Şii lider Hani Fahes’e bir şey yapamıyor. Çünkü Fahes’in azımsanmayacak bir kitlesi var. Fahes’e göre Hizbullah Lübnan’ı ciddi bir savaşın içine çekiyor: “Bizler Esed karşıtıyız. Ama Hizbullah asıl ülkesi yerine Esed’i destekleyerek Lübnan’ı bölüyor. Bütün Şiiler adına hareket etmesi doğru değil. İç savaşın sebebi Hizbullah ve onun destekçileridir.”
   </p>
   <p>
    <strong>
     Çatışmacılarla 3 gün 3 gece
    </strong>
   </p>
   <p>
    Çatışmaların en yoğun yaşandığı dönemde Trablusşam’daydık. Alevi bölgesine girişler yasaklandığı için sadece Sünnilerle birlikte hareket etmek zorunda kaldık. Keskin nişancıların devrede olduğu ve bazen roket atışlarının yapıldığı ortamda sadece silah sesleri duyuluyor ve yaralanan/ölen insanlar görülüyor, bir de çatışan taraflardan biri. Çünkü sokak arasında ve binalarda süren çatışmalar şehrin bir kanadını kilitliyor, hayatı felç ediyor. Binalarda ışık yanmıyor. Çünkü ışık keskin nişancı için hedef demek. Duvar diplerinde heyecanlı bir hayat başlıyor bu zamanlarda, açık alanlarda ise koşmak gerekiyor. İşin ilginç yanı; çatışmalar durduğu saatlerde özellikle gündüz vakti gruplar hâlinde normal kıyafetli güneş gözlüklü gençler oturup nargile içiyor. Ama bir silah sesi ile bu sivil gençlerin aniden silahlanmış milislere dönüşmesi sadece 15 dakika sürüyor. Ve karşılıklı çatışmalar duvar diplerinden başlıyor. Aynı durum gece de geçerli. Gruplar içinde çocuklar ve yaşlılar da var. Çatışmaların vazgeçilmezi toplanma noktaları ve daima hazır tutulan nargileler (uyuşturucu yok). Yarım saat süren çatışmadan sonra gruplar aynı noktada toplanıp nargile içmeye devam ediyor. Çatışanlar arasında sürekli telsizle haberleşmeler yapılıyor, gruplar emir komutaya göre hareket ediyor. Diğer bir haberleşme aracı motosikletler. Bunun için genellikle çocuklar ve yaşlılar kullanılıyor. Haberciler, gruplar arası bilgi götürüp getiriyor ya da silah taşıyor. Çünkü telsizlerin dinlenme ihtimali yüksek. Zaten bazen taraflar birbirlerinin frekansına girip karşılıklı küfürler savuruyor.
   </p>
   <p>
    Çatışmalarda iki tür ekip var; birisi yerel halktan oluşan evini dükkânını koruyanlar diğeri ise nereden geldiği belli olmayan gruplar. Onlara yaklaşmak mümkün değil. Çünkü daha profesyoneller ve asla görüntülenmek, konuşmak istemiyorlar. Ancak gecenin ilerleyen saatlerinde konuştuğumuz bir grup sakallı ve özel donanımlı (siyah kıyafetli) ekip önemli ipuçları veriyor. Afganistan, Suriye ve Lübnan’da savaştıklarını anlatıyorlar. Kimisi El Kaide mensubu olan bu şahıslar kendilerini ‘cihat fedaileri’ olarak tanımlıyor. Selefi olduklarını da söyleyen ekip savaşmayı cihat saydıklarını ve bunun için her yere gidebileceklerini vurguluyor. Bu grup Lübnan’daki çatışmalarda başı çekiyor. Onlar yerel grupları dinlemiyor ve kendi yöntemleriyle hareket ediyor. Yerel gruplar sadece onlara yardımcı oluyor. Çatışma alanlarının hedefe açık yerleri (sokak ve cadde) keskin nişancılar tarafından görünmesin diye brandalarla kapatılmış, yer yer kalın duvarlarla örülmüş. Mevziler bu alanlarda yapılıyor. Hatta bazıları evinin giriş kapısını bile değiştirmiş; duvarı delerek yeni bir giriş-çıkış oluşturmuş, hedef olamamak için.
   </p>
   <p>
    <strong>
     Lübnan hedefi belli olmayan bir iç savaşa gidiyor
    </strong>
   </p>
   <p>
    <img alt="" height="200" src="http://web.archive.org/web/20121119042740im_/http://medya.aksiyon.com.tr/aksiyon/2012/11/05/hasim-lubnan-ernest.jpg"/>
    Lübnan’ın önemli gazetecilerinden Ernest Khoury  (As Safir Gazetesi yazarı) yaptığı analizlerle öne çıkıyor. Türkiye’ye yönelik tahlilleri de zaman zaman medyada yer buluyor. Sosyalist bir kimliğe sahip Ernest’e göre Türkiye Suriye krizinden kârlı çıkabilir, eğer akılcı davranırsa. Ama Türkiye’nin işinin çok zor olduğunu da ifade etmekten geri kalmıyor. Ernest ile Lübnan’ın geleceğini konuştuk. Ona göre Lübnan artık geleceği olmayan bir ülke.
   </p>
   <p>
    <strong>
     -Lübnan’daki gelişmeleri Suriye’deki olaylara bağlamak doğru mu?
    </strong>
   </p>
   <p>
    Ben Lübnan’ı Suriye’nin bir kenti olarak görüyorum. Çünkü uzun süreden beri Lübnan üzerinde Suriye etkisi var. Esed’in deprem etkisinin ilk hissedildiği yer Lübnan’dır. Lübnan daha önceki iç savaşta bölünmedi. Ama farklı müdahalelerle farklı bölünmeler yaşandı. Lübnan’da şu anda dinsel, coğrafi ve zihinsel anlamda bir bölünme zaten var. 18 mezhepli bir küçük şehirden söz ediyoruz. Hıristiyanlar Şiilere toprak satmıyor, Sünniler Şii mahallelerine gitmiyor. Arada tampon bölgeler var. Bu kötü bir durum ve daha da kötüleşecek. Çünkü böyle bir ülke olmaz. İte kaka giden bir devletin ömrü olmaz.
   </p>
   <p>
    <strong>
     -Lübnan son tahlilde bir iç savaşa girerse nasıl bir tablo ortaya çıkar?
    </strong>
   </p>
   <p>
    Söylediğim gibi Lübnan zaten bölünmüş durumda. Tek güç Hizbullah var; silahları mevcut. Ama bu güce karşı ciddi bir hazırlık da var. 1975’teki savaş Lübnan kimliği üzerine veriliyordu. ‘Lünanlı mıyız, Arap mıyız?’ şeklindeydi. Ama şimdiki savaş hedefi belli olmayan bir savaş olacak. 18 mezhep de birbiriyle savaşmak istiyor. Hedefsiz bir savaş sadece cinayet işlemek için yapılır. O zaman da fiilen Lübnan diye bir devlet olmayacaktır. Parası olan yurtdışına çıkacak, olmayan da (benim gibiler) bir silah alıp evinde hayatta kalma mücadelesi verecek. Çünkü üçüncü bir yol olmayacak. İnsanlar birileri tarafından durdurulup silahla tehdit ediliyorsa orada zaten devlet yoktur. Lübnan hâlâ bir aşiret devleti refleksi ile hareket ediyor.
   </p>
   <p>
    <strong>
     -Lübnan neden bu kadar önemli?
    </strong>
   </p>
   <p>
    Burası jeopolitik olarak önemli bir noktada. Akdeniz ülkesi olması ve kıtanın öteki tarafına açılması bakımından çok önemli. Aslında Rusya, İran, Amerika’nın bile gözü burada. Batı için söylenecek bir şey yok zaten, tarihte ne yaptıkları belli. Ama şimdi Suriye bahanesi ve ‘coğrafyada yeni bir harita çizebilir miyiz?’ derdi herkesin işine gelir. Burada tek kırmızı çizgi İsrail. Kimse oraya dokunmayacak. Suriye, burayı bir şehri hâline dönüştürmek istiyor. Lübnan halkının ve siyasetinin söylemleri ne yazık ki bunu durdurmaya yetmiyor. Çünkü karşılarında daha güçlü olanlar var.
   </p>
   <p>
    <strong>
     Muhammed Kabara (Sünni Milletvekili): Tek kelimeyle çaresiziz
    </strong>
   </p>
   <p>
    <img alt="" height="256" src="http://web.archive.org/web/20121119042740im_/http://medya.aksiyon.com.tr/aksiyon/2012/11/05/hasim-lubnan-milletvekili-kutudaki.jpg"/>
    Biz hep, birlikte yaşamayı savunduk. Alevi, Sünni, Şii, Hıristiyan ve diğer bütün gruplarla güzel bir Lübnan hayalimiz vardı. Ama artık bunu söyleyemiyorum. İran, Suriye ve Hizbullah birlikte ülkeyi karıştırıyor. Devlet çoğu konuda güçsüz ve yetersiz kalıyor. Şimdi bir vekil olarak ben de geleceğimizin ne olacağını merak ediyorum. Tek kelimeyle çaresiz durumdayız. Lübnan yeni bir iç savaşı kaldıramaz. Çünkü bütün potansiyelini ve dayanma gücünü yitirdi. Bu nedenle dış ülkelerden yardım talep ediyoruz. Bu yardımlar diplomasi ve çözüm ile olsun. Hizbullah’a devlet üzerinden güvence veriliyor. Ama Sünniler zor durumda kalıyor. Bu diğer gruplar için de geçerli. Lübnan’ın bölünme ihtimali de var. Ama biz Batı’nın bizim için ne düşündüğünü bilmiyoruz. Sadece bekliyoruz. Tek dileğimiz fazla insan ölmemesi.
   </p>
   <p>
    <strong>
     18 mezhepli ülke
    </strong>
   </p>
   <p>
    Lübnan’da nüfus sayımı uzun süreden beri yapılmıyor. Ülkenin ne kadar nüfusa sahip olduğu tam olarak bilinmiyor, sadece tahminî rakamlar veriliyor. Buna göre Lübnan nüfusu 4 milyon 224 bin olarak geçiyor.
   </p>
   <p>
    Ancak ülkedeki etkin gruplar daha çok mezhepler üzerinden gidiyor. Lübnan’da tahminlere göre mezheplerin oranı şöyle: Şii (31-39), Sünni (21-26), Dürzi (7), Alevi (1), Maruni (16-25), Grek Ortodoks (5-6), Grek Katolik (3-4), Ermeni Katolik (2-3), Diğer (1).
   </p>
   <p>
    <img alt="" src="http://web.archive.org/web/20121119042740im_/http://medya.aksiyon.com.tr/aksiyon/2012/11/05/lubnan-harita.jpg"/>
   </p>
   <p>
    <p>
    </p>
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=A1FAF9577099A476E320789C33886492?newsId=33997), [web.archive.org (arşiv bağlantısı)](http://web.archive.org/web/20121119042740/http://www.aksiyon.com.tr:80/aksiyon/newsDetail_getNewsById.action;jsessionid=A1FAF9577099A476E320789C33886492?newsId=33997)
