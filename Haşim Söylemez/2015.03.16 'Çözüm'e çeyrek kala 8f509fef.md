# 'Çözüm'e çeyrek kala

*Haşim Söylemez 2015.03.16*

<div class="pNewsDetailMainContent" itemprop="articleBody">
 <p>
  Çözüm süreci 2 yıllık durgunluğun ardından yeni bir dönemeçte. Hükümet kanadının söylemleri bir kenarda dursun, KCK/PKK’nın istekleri oldukça net; özerklik şart, Öcalan özgür kalmalı, silah bırakma yok.
 </p>
 <p>
  Celal Talabani ve Abdullah Öcalan 15 Nisan 1993’te PKK’nın ‘ateşkes’ ilan ettiğini açıklamıştı. Bu aynı zamanda ilk ‘çözüm süreci’ydi. 1992 yılı sonbaharında Türkiye, PKK’ya karşı Irak Kürdistan Demokrat Partisi (KDP) ve Kürdistan Yurtseverler Birliği (KYB) ile ortak mücadele başlattı. Yaklaşık 45 gün süren çatışmaların ardından taraflar ağır kayıplar verdi. Biraz da Cumhurbaşkanı Turgut Özal’ın, ‘Örgüt ateşkes sürecini başlatsın, barış için görüşmeler yapılsın’ tavsiyesiyle ‘ilk’ adım atılmıştı.
 </p>
 <p>
  Ortak açıklamanın dikkat çekici noktası, Özal’ın Öcalan’a gönderdiği kravatın barış ve siyasete dönüşün bir simgesi olarak PKK liderinin boynunda takılı olmasıydı. 1984’ten bu yana ilk defa örgütle siyasi temasa geçiliyordu. Lakin temas birilerinin pek hoşuna gitmemiş olacak ki 24 Mayıs 1993’te Bingöl-Elazığ karayolunda silahsız 33 er şehit edildi. Böylece PKK açısından ‘ilk ateşkes’, Türkiye adına ‘ilk barış görüşmesi’ rafa kalkmış oldu.
 </p>
 <p>
  PKK, 1978’de “Bağımsız Kürdistan” hayaliyle yola çıkmıştı. Gözyaşı ve kan ile yoğrulan bu süreç hep bir şekilde uzadı ve günümüzün sancılı çıbanına dönüştü. Peki, bugün durum ne? 21 Mart 2013’te başlayan ve “Çözüm Süreci” diye isimlendirilen ülke huzurunun ‘olmazsa olmaz’ı barışın hangi noktasındayız? Bir sonuca ulaşacak mı yoksa başka umutlara mı yelken açacağız?
 </p>
 <p>
  Televizyon bültenlerini ya da gazete gündemlerini yakından takip edenler için bugünlerde ‘çözüm süreci’ silah bırakmaya kilitlenmiş görünüyor. Kimse sözünü sakınmıyor. Kafalar hayli karışık. Kandil silah bırakmayı net şekilde reddediyor; “Öcalan gelip kongre yaparsa, olur” açıklamasıyla Kaf Dağı’na Anka Kuşu kondurdu. Hükümet ısrarla istiyor, Abdullah Öcalan sıcak bakıyor. Gelin ilgililerin sözlerine bir kulak verelim:
 </p>
 <p>
  <strong>
   Cumhurbaşkanı Tayyip Erdoğan:
  </strong>
  İrlanda’da silah bırakan IRA silahları toprağa gömdü. Bizdekiler böyle bir adımı atamıyor, o adımı attığında varlık sebepleri ortadan kalkıyor. Terör örgütünün silah bıraktığını açıklaması ülkemizde demokrasinin, hukukun, huzurun, güvenin, istikrarın tesisini sağlayacak önemli bir eşik olacaktır. Bu sadece lafla olmaz.
 </p>
 <p>
  <strong>
   Başbakan Ahmet Davutoğlu:
  </strong>
  Orada, bir ön şart yok. Yani ‘10 madde konuşulacak, sonra silah bırakma görüşülecek’ diye bir husus yok, silah bırakmanın ‘ama’sı olmaz. Aksine, silah bırakma iradesi, çağrısı ve bunun tarihî bir adım olduğu vurgusu var.
 </p>
 <p>
  <strong>
   KCK Eş Başkanı Cemil Bayık:
  </strong>
  Abdullah Öcalan gelip kongreye katılmadan, gerillayla görüşmeden silah bırakma söz konusu olamaz. Biz (Bese Hozat’la) eş başkanız, biz bile yapamayız.
 </p>
 <p>
  <strong>
   HDP Eş Başkanı Selahattin Demirtaş:
  </strong>
  Hükümet mensupları, hâlâ daha temel 10 maddeden söz etmiyor. Hükümet, Öcalan silah bırakma çağrısı yapsın diyor başka da bir şey demiyor. Çözüm sürecinin özü bizim açımızdan köklü bir demokratikleşmedir. Madem barışı istiyorsunuz, haydi o zaman.
 </p>
 <p>
  <strong>
   Başbakan Yardımcısı Bülent Arınç:
  </strong>
  10 maddelik bir açıklama yapıldı. Bu açıklamanın özeti şudur, bahar aylarında PKK kongresini toplayacak ve silahları bırakma çağrısı yapacaktır. Çözüm süreci için gözümüzü olaylardaki şiddete kapatamayız. HDP legal bir partidir ve çözüm sürecinde bizim partnerimizdir. Birilerinin beklediği gibi çözüm süreci çözülme süreci değildir.
 </p>
 <p>
  Seçim arifesine girmiş Türkiye’de mesele daha çok konuşulacağa benziyor. İlk belirti 21 Mart Nevruz’da ortaya çıkacak. Zira Hükümet, Kandil’i ikna ederse Öcalan’ın mesajı Diyarbakır’da okunacak. Hükümet, çözüm sürecini hasar almadan en azından seçime kadar taşımak istiyor. Kandil’in seçim gibi bir stratejisi yok. Sonuç ne olursa olsun konunun netleşmesini istiyor ve 2016’ya farklı bir statüyle girilmesinin hesaplarını yapıyor.
 </p>
 <p>
  Gözler Diyarbakır’daki Nevruz’a çevrilmişken asıl hareketlilik Kandil’de. Buradaki kutlamalarda sürpriz bir açıklama hatta sürpriz bir konuk gelebilir. Örgüt, lider kadronun hazır bulunacağı kutlamalara 2 milyon kişinin katılmasını istiyor. Türkiye, Suriye, İran ve Irak’taki Kürtlere çağrı yapan KCK, bu kitleyi Enze bölgesinde toplayıp siyasi mesaj vermeyi planlıyor. 200 bin kişi bile Kandil’de bir araya gelse bu başlı başına bir mesaj olur.
 </p>
 <p>
  Örgüt, Rojava’da oluşan durum ile PKK’nın Suriye’den sonra artık Türkiye’de de bir meşruiyet kazanması peşinde. Bunun için BM’nin bölgeye müdahil olup tampon bir alan oluşturmasını öngörüyor. Kürt sorunu sadece Türkiye meselesi olmaktan çıkıp uluslararası bir konuma geçti. Sahadaki en belirgin örneği ise Kobani’de ABD ve diğer ülkelerin yaptığı silah yardımı oldu. Kobani, Kürtler için politik bir milat. Siyasetlerini Kobani doktrini üzerine kurgulayacaklar.
 </p>
 <p>
  Hükümetin sorunu bir iç mesele olarak görme lüksü artık kalmadı. Rojava’da kurulacak bir Kürdistan’ın 2017 sonunda bağımsızlık talep edecek olması Türkiye’deki dengeleri etkileyecektir. IŞİD’in bir an önce temizlenmesi için Şii milislerle ortak hareket eden ABD’nin acil hazırlığı da bunun için. İncirlik’in etkisizleştirilip Erbil’de askerî üs kurulmasının altında yatan nedenlerden birinin de ‘Bağımsız Kürdistan’ olduğu ileri sürülüyor. Bu açıdan bakıldığında PKK hazırlığını 2017 yılına göre yapıyor. Bir an önce statüsünü kesinleştirip yoluna devam etme niyetinde. Oslo’da elde ettiği ve uluslararası teminatı olan şeyleri hükümetten talep ediyor. PKK’nın kullandığı dil sürecin daha da uzaması durumunda sertleşebilir.
 </p>
 <p>
  Kürt meselesi 30 yıl önceki ilk ‘çözüm süreci’nde farklı bir noktadaydı. Yıllara göre örgütün hem istekleri hem de kazanımları arttı. Bunu anlamak için ateşkes süreçlerine ve çözüm çabalarına bakmak yeterli. Örgütle diyalog ve ateşkes seansları ardı ardına devam etti. 1993, 1995, 1998, 1999, 2006, 2009, kısmen 2011 ve 21 Mart 2013. PKK ile ardı ardına 7,5 kez ateşkes ilan edildi. Her seferinde talepler kabuk değiştirdi. 1993’te başlayan ve günümüze kadar gelen ateşkesleri analiz etmekte fayda var. Barışın hem anahtarı hem de kördüğümü bu yolda gizli.
 </p>
 <p>
  <strong>
   Önce kilometre taşlarına bir göz atalım, sonra da taleplere:
  </strong>
 </p>
 <p>
  1995’teki ateşkes de tıpkı 1993 yılı gibi oldu.  Eylül 1998’de ilan edilen ateşkes biraz farklıydı. Örgütün muhatabı Necmettin Erbakan hükümetiydi. PKK ve asker karşılıklı olarak güçlerini azaltacaktı. Ömrü uzun sürmedi ve yine çatışmalar başladı. Tarihler 1999 yılını gösterdiğinde farklı bir dönemece girildi. Örgüt lideri Abdullah Öcalan önce Suriye ardından İtalya ve son olarak da Kenya’ya geçmişti. Oradan da teslim alınarak Türkiye’ye getirildi. PKK ister istemez bir ateşkes ilan etmiş, neredeyse tamamen mevzilerine çekilmek zorunda kalmıştı. İmralı’ya konulan Öcalan ile yeni bir dönem başlamış oldu.
 </p>
 <p>
  ‘Demokratik Barış Projesi’ 2000 yılının ana maddesiydi. Geçmişteki talepler biraz daha genişlemişti. Örgüt, barıştan yana ve neredeyse her şartı kabul edecek durumda olduğunu beyan etmeye başladı. PKK’nın 7. Kongresinde Türk yetkilerle görüşülmesi ve ortak bir mutabakatta buluşulması öngörülüyordu. Anadilinde eğitime izin verilmesi, geri dönen militanların tutuklanmaması ve sosyal hayata katılmasına imkân sağlanması PKK’nın önemli istekleriydi.
 </p>
 <p>
  Bir yıl sonra farklı bir dil kullanılmaya başladı. Ateşkes lafı ağza alınmazken 1 Haziran 2001’de ‘aktif savunma’ konumuna geçildiği duyuruldu. “Bana dokunmayana ben dokunmayacağım” mesajıydı bu. Örgüt içi çalkantılar vardı. Talepler bir nevi varlığını koruma düzeyine kadar çekildi. Karmaşa ve çözümsüzlük devam etti.
 </p>
 <p>
  Haziran 2004’te savaş kararı alan PKK, hak ve taleplerini almak için sonuna kadar savaşacağını ilan etti. İlginçtir; PKK 2004’te de bugün Öcalan’ın sunduğu şekliyle 10 madde açıklıyor ve bunların çözüme kavuşmasını talep ediyordu. Bu dönemde henüz Öcalan’ın serbest bırakılmasına dair bir talep yoktu.
 </p>
 <p>
  PKK’nın 2006’da ilan ettiği ateşkes yeni bir sürecin de başlangıcı sayılıyordu. Örgüt ile siyasi iktidar arasında gizli görüşmeler başladı. Üstelik bu sefer sadece temsilciler değil, ‘hakem ülke aracıları’ da aynı masa etrafındaydı. Kamuoyunun daha sonra Oslo görüşmeleri olarak öğreneceği bir dizi görüşmenin adımları bu yıl atıldı. Ama ateşkesin ömrü o kadar sürmedi. Nihayetinde yine yoğun çatışmalar başladı. PKK görüşmeler sürerken 2004’ten beri dizayn ettiği yeni yapısını geliştirdi.
 </p>
 <p>
  Mayıs 2007’de PKK, adını Kürdistan Topluluklar Birliği (KCK) olarak değiştirdiğini ilan etti. Bu sadece basit bir isim değişikliği değildi. Bütün stratejisini de değiştirdi. Yeni oluşum, inşa etmeye çalıştığı özerk yapının sistematik ağını kurmaya başladı.
 </p>
 <p>
  Örgüt, Oslo görüşmelerinin kazanımlarını 2009’da almaya başladı. Bu tarihte ateşkes ilan eden KCK/PKK hükümetle yaptığı görüşmelerde yol aldı ve taleplerini genişletti. Artık Öcalan’ın serbest kalması bile sıradan bir istek olarak dile getiriliyordu. KCK/PKK ile MİT üzerinden yapılan görüşmelerde ortak bir mutabakat metni imzalanmış ve buna yabancı ülkeler de hakemlik etmişti. Nitekim 2009’un Ekim ayında bir grup PKK’lı Habur’dan Türkiye’ye resmî olarak giriş yaptı. Ancak olay örgüt şovuna dönüştürülünce görüşmeler askıya alındı. Çatışmalar tekrar hızlandı. KCK artık sadece kırsaldaki karakollara saldırmıyor, şehirlerin de altını üstüne getiriyordu. Molotofkokteylli saldırılar, araç, okul, dershane yakmalar artmaya başladı. Örgüt isterse şehirlerde bazen hayat günlerce duruyordu. Kendi yargı sistemi, vergi toplama düzenini kurdu. Bunları yaparken bir yandan da Oslo adı verilen görüşmeleri sürdürdü.
 </p>
 <p>
  Nihayetinde 2011’de tekrar yarı bir ateşkes ilanı yaptı. Lakin bu ateşkesten çok talepleri içeriyordu. Eylem ve saldırılar devam ederken örgüt hem dağda hem de şehirlerde güçlenmeye başladı. Nitekim ‘Çözüm Süreci’ de 21 Mart 2013’te Öcalan’ın mesajının Diyarbakır’da okunmasıyla başladı. Türkiye’deki bir grup militan sembolik olarak Kandil’e çekildi. Sonra geri çekilenler yeniden Türkiye’ye döndüğünü duyurdu. Örgüt son iki yılda militan sayısını iki kat artırarak siyasi hamlesini cephede de güçlendirdi.
 </p>
 <p>
  <img alt="" src="http://web.archive.org/web/20150731131227im_/http://medya.aksiyon.com.tr//aksiyon/2015/03/17/566392.jpg "/>
 </p>
 <p>
  <strong>
   Son 30 yılda PKK’nın talepleri şöyle değişime uğradı:
  </strong>
 </p>
 <p>
  <strong>
   1992-1993
  </strong>
  <br>
   Çatışmasızlık döneminin başlatılması.
   <br>
    1 yıl içinde PKK’nın tamamen sınır dışına çekilmesine imkân sağlanması.
    <br>
     Dağdan inmek isteyenlere hukuki yaptırım uygulanmaması, sosyal hayata karışmalarına imkân tanınması.
     <br>
      Öcalan başta olmak üzere lider kadronun Türkiye’de aktif siyasete dâhil olması.
      <br/>
      Kürtçe ile ilgili yasakların kaldırılması.
      <br/>
      Anayasa’nın değiştirilmesi.
      <br/>
      Anadilinde eğitime imkân verilmesi, bunun için devletin şartları kolaylaştırması.
      <br/>
      Devletin faili meçhul olaylara karşı tedbir alması ve önüne geçmesi.
      <br/>
      Bu şartlar sağlandıktan sonra (2 yıl içinde) silahların tamamen bırakılması.
     </br>
    </br>
   </br>
  </br>
 </p>
 <p>
  <strong>
   2004
  </strong>
  <br/>
  Saldırıların durdurulması, askerin gerilla geçişlerine karışmaması.
  <br/>
  Tutukluların serbest bırakılması.
  <br/>
  Polisin tutuklama yapmaması.
  <br/>
  Siyasal alanda demokratik, ideolojik faaliyetlerinin serbest bırakılması.
  <br/>
  Avukatların Öcalan ile rahat görüşmesine imkân tanınması ve Öcalan’ın mesajlarının iletmesine izin verilmesi.
  <br/>
  Öcalan’ın sağlık durumunun bağımsız heyetlerce incelenmesi ve iyi olduğunun her ay raporlaştırılması.
  <br/>
  Anadilinde eğitim hakkının verilmesi.
  <br/>
  Kürtçe dil kurslarına izin verilmesi.
  <br/>
  Yeni anayasa yapılması.
  <br/>
  Siyaset yapan Kürtlere yönelik yasakların kaldırılması.
 </p>
 <p>
  <strong>
   2009-2010
  </strong>
  <br/>
  Öcalan’ın sağlık durumuna dair şüpheleri devletin ortadan kaldırması.
  <br/>
  Öcalan ile heyetlerin görüşmeye başlamasına imkân sağlanması. Bu görüşmeler bir nevi siyasi taban ile Öcalan arasındaki iletişim kaynağı olmalı.
  <br/>
  Öcalan’ın tecritten çıkarılıp yanına yeni mahkûmların gönderilmesi, ardından ev hapsine çıkarılması.
  <br/>
  Devletin bölgede asker ve polis gücünü kademeli olarak azaltması.
  <br/>
  Toplumsal gösteri ve protestolara devlet müdahale etmemeli.
  <br/>
  Tutukluların serbest bırakılması.
  <br/>
  Hakikatleri Araştırma Komisyonlarının kurulması, ayrıca Din Komisyonunun oluşturulması.
  <br/>
  Özerk sisteme geçişte devlet ile KCK’nın ortak paylaşımlara başlaması.
  <br/>
  Eğitim sisteminde oransal paylaşıma geçilmesi (Örneğin güce göre eğitime müdahalelerin yüzdelere bölünmesi, Hakkâri’de eğitimin yüzde 90’ının KCK’ya bırakılması gibi...)
  <br/>
  Anadilinde eğitime olanak sağlanması.
 </p>
 <p>
  <strong>
   VE 2015…
  </strong>
 </p>
 <p>
  <strong>
   Öcalan’ın serbest kalması:
  </strong>
  KCK, Öcalan’ın özgür iradesiyle hareket edemediğini ve çözüme yeterince katkı sunamadığını düşünüyor. Hükümetin, Öcalan’ın ev hapsi ve serbest bırakılması için kesin ve resmî bir tarih vermesini; bu sürenin bir yılı geçmemesini istiyor.
 </p>
 <p>
  <strong>
   Özerklik:
  </strong>
  Kandil’e göre yerel yönetimler yasasının çıkarılmasıyla bu sağlanamaz. 15 kantondan oluşacak özerk yapının devlet tarafından tanınması önemli. KCK’nın atayacağı özerk bölge valisinin aynı zamanda devletin de temsilcisi sayılması talebi var.
 </p>
 <p>
  <strong>
   Sekretarya:
  </strong>
  Öcalan’ın cezaevinde rahat çalışması için 6 kişilik sekretaryanın bir ay içinde oluşturulması ve bu kişiler arasında Kandil temsilcisinin olması. Kandil artık İmralı heyetini de istemiyor.
 </p>
 <p>
  <strong>
   Üçüncü göz:
  </strong>
  Kandil, üçüncü bir gözde (başka bir ülke) ısrarlı. Üçüncü göz, çözüm sürecine dâhil olmalı ve her şey kayıt altına alınmalı.
 </p>
 <p>
  <strong>
   Silahsızlanma:
  </strong>
  Öcalan’ın aksine silahsızlanmanın asla başlamayacağını söylüyor. Silahlı milisler özerk alan içinde görev alacak. Kandil daha çok kişiyi silahaltına almayı ve düzenli orduya geçmeyi planlıyor.
 </p>
 <p>
  <strong>
   Rojava:
  </strong>
  Kandil, Türkiye’nin Rojava’daki yapıyı ve güçleri tanıyıp ona göre hareket etmesini istiyor.
 </p>
 <p>
  <strong>
   Tutuklular:
  </strong>
  Kandil, Öcalan gibi tutukluların bir an önce serbest bırakılmasını istiyor. Avrupa’da bulunan ve Türkiye’de hakkında dava olan kişilerin davalarının düşürülmesi ve örgütün belirleyeceği lider kadrodaki isimlerin tanınması da talepler arasında.
 </p>
 <p>
  <strong>
   50 bin milis:
  </strong>
  Şu anda şehirlerde silahlanmış olan 50 bin milise devletin bölgede müdahale etmemesi.
 </p>
 <p>
  <strong>
   Asayiş:
  </strong>
  KCK-Asayiş Birimlerinin polis ile eşit yetkilere sahip olması ve polisin yaptığı aynı görevleri yapmasına olanak sağlanması
 </p>
 <p>
  <strong>
   Devlet güçleri:
  </strong>
  Polis ve askerin kademeli olarak bölgeden çekilmesi.
 </p>
 <p>
  <strong>
   KCK memurları:
  </strong>
  KCK’nın atadığı kişilere devlet dokunmamalı, onlara baskı yapmamalı. Şu anda belediyelerde devam eden eş başkanlar, resmiyette eşit imza hakkına sahip olmalı.
 </p>
 <p>
  <strong>
   Bayrak-öğretmen:
  </strong>
  KCK’nın bölgedeki bayrak, flama ve posterlerine müdahale edilmemeli. KCK, devlet okullarına öğretmen atayabilmeli ve bunlar devletin memurlarıyla aynı haklara sahip olmalı.
 </p>
</div>


Kaynak: [www.aksiyon.com.tr](http://www.aksiyon.com.tr/dosyalar/cozume-ceyrek-kala_550178), [web.archive.org (arşiv bağlantısı)](http://web.archive.org/web/20150731131227/http://www.aksiyon.com.tr/dosyalar/cozume-ceyrek-kala_550178)
