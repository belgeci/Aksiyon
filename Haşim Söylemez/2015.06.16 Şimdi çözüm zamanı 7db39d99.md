# Şimdi çözüm zamanı

*Haşim Söylemez 2015.06.16*

<div class="pNewsDetailMainContent ctx_content" itemprop="articleBody">
 <blockquote>
  <p>
   HDP’nin barajı aşması, özellikle birinci parti olduğu güneydoğu ve doğu illerinde büyük coşku meydana getirdi. ‘Artık icraat zamanı’ diyen seçmenler, kürt sorununun bir an önce çözüme kavuşturulmasını istiyor.
  </p>
 </blockquote>
 <p>
  Anketlere göre en az yüzde 12 oy bekleyen HDP için sonuçlar pek de sürpriz değil. 4 partili Meclis, Türkiye ve özellikle de Kürt siyasi hareketi açısından yeni bir sürecin başlangıcı. Bundan böyle artık yeni analizler ve yaklaşımlar ortaya konacak. Rahatlıkla söylenebilir ki bu, politik Kürt hareketinin Mehdi Zana’nın Diyarbakır Belediye Başkanlığı’nı kazanmasından sonraki en büyük başarısı. 50 yıllık serüven farklı bir kulvara evrilmenin eşiğinde.
 </p>
 <p>
  Diyarbakır’da bir yandan seçim zaferi kutlamaları devam ederken, bir yandan da insanlar birbirlerine ‘Şimdi ne olacak?’ diye soruyor. Görüştüğümüz partililer, HDP’nin Kürt sorununu çözmesini ve silahlı mücadeleyi bitirmesini umuyor. Yaygın inanış, PKK’ya silah bıraktırılacağı yönünde. Kafaların karışık olduğunu da belirtelim hemen. Silahın bırakılmaması gerektiğini düşünenler de var.
 </p>
 <p>
  Diyarbakır’dan 10 vekil çıkaran HDP çok rahatlamış görünüyor. Konuştuğumuz her Diyarbakırlı benzer ifadeler kullanıyor. İlk defa oy kullanan Hacer Demir, bazı şeylerin değişmesi gerektiğini söyleyenlerden: “Artık huzur ve güven istiyoruz. Ailemde dağda olanlar var. Umudum HDP’nin başarısından sonra silahların susmasıdır.”
 </p>
 <p>
  Kürt gençlerinde milliyetçi duyguların, politikliğin, bilincin ve eğitim düzeyinin arttığı da gözleniyor öte yandan. Eski anlayış ve düşünce tarzının gerilerde kaldığına şahit olunuyor ayrıca. Yaşlılar ise temkinli; gelecek adına kesin kararların verilmesini istiyorlar. Zaman kaybının kötü sonuçlar doğurabileceğine işaret eden Salim Kamberoğlu, Kürt sorununun bir an önce çözülmesini ve silahların susmasını diliyor: “3 yıl boyunca çözüm dediler ancak bir gelişme olmadı. Biz sorunu çözsün diye HDP’yi Meclis’e gönderdik. Siyaset konuşsun, silahlar sussun. Şimdi HDP silah bırakması için PKK’ya çağrı yapmalı.”
 </p>
 <p>
  <strong>
   HDP silah bırakma çağrısı yapmalı
  </strong>
 </p>
 <p>
  Kürt siyesi hareketinin önemli isimlerinden İbrahim Güçlü de aynı görüşte. Ancak Güçlü asıl meselenin bundan sonra başlayacağını dile getiriyor: “HDP bundan sonra ne yapacağını ortaya net bir şekilde koymalı. Silah bırakma çağrısı yapmalı. Parti her ne kadar biz Türkiye partisiyiz dese de oy aldığı asıl kitle Kürtler ve Kürtlerin sorunlarına daha çok eğilmeli. Bunları yapmazsa Kürtlerin ilgisini kaybeder. Vekil profilindeki çeşitlilik önemli ancak partinin asıl tabanı Kürtlerdir ve Kürt meselinde mutabakata varması lazım. Şimdi koalisyon ve HDP’nin ne yapacağı merak ediliyor.”
 </p>
 <p>
  Doğu ve Güneydoğu’da büyük çıkış yapan HDP, batıdan aldığı oylarla da dikkat çekti. Aslında batıdaki oyların ekseriyeti de Kürtlerden geldi. Tahminen toplamda bu partiye oy atanların yüzde 95’i Kürt. İstanbul’dan 11, İzmir’den 2, Ankara, Antalya ve Bursa’dan 1’er vekil çıkaran HDP, bu coğrafyalardaki Kürtlerle de barışmış oldu.
 </p>
 <p>
  HDP, ülkenin tek adam yönetimine gitmesine rıza göstermeyen kitleler tarafından da ciddi manada desteklendi. ‘Erdoğan’ı başkan yaptırmayacağız’ sloganını kampanya boyunca kullanan Selahattin Demirtaş, hak ve adalet söylemiyle seçmenleri etkiledi. İktidardan baskı gören bütün kitlelere seslenen HDP, etnik çerçeveye sıkışan partisini Türkiye’ye açmayı başardı. Emanet oyları kalıcılaştırması Meclis’te sergileyeceği muhalefet çizgisine ve yasama performansına bağlı.
 </p>
 <p>
  HDP, siyasi hareketin sembol isimlerinin soyadlarını Meclis’e taşıyarak tabana da bir mesaj verdi. Farklı kimlik ve inanca sahip birçok isme kapılarını açması da kabul görme katsayısına pozitif tesir etti. Abdulllah Öcalan’ın yeğeni Dilek Öcalan Şanlıurfa’dan, terör örgütü PKK’nın kurucu kadrolarından Kemal Pir’in yeğeni Ziya Pir Diyarbakır’dan, yine PKK’nın önemli isimlerinde Kadri Çelik’in (Ape Hüseyin) hukukçu kızı Burcu Çelik Özkan Muş’tan vekil seçildi. Diyarbakır’dan 4. sıra adayı Feleknas Uca, Meclis’e giren ilk Ezidi. Avrupa Parlamentosu’nda da 10 yıl milletvekilliği yapan Uca, 44 yıl önce Batman’dan Almanya’ya göç eden Ezidi kökenli bir ailenin çocuğu. Türkçe bilmiyor ama Meclis’te yemin edebilecek kadar öğrenmeye çabaladı. Ali Atalan da Batman’dan Meclis’e giren Ezidi kökenli ikinci vekil. Ermeni asıllı Garo Paylan da HDP’den Meclis’te.
 </p>
 <p>
  <strong>
   Fırat ve Doğan faktörü
  </strong>
 </p>
 <p>
  İslami çevrelerin önemli isimleri Hüda Kaya, Altan Tan ve Ayhan Bilgen, Meclis’te yerini aldı. Eski Diyarbakır Müftüsü Nimetullah Erdoğmuş Diyarbakır’dan, Azadi Hareketi’nden Adem Özcaner Van’dan, DDKD Başkanı İmam Taşçıer ise Diyarbakır’dan vekil seçildi. Alevi toplumundan Turgut Öker ve Ali Kenanoğlu, ekoloji hareketinin önemli isimlerinden Beyza Üstün, kadın mücadelesinin önemli aktivistlerinden Filiz Kerestecioğlu, insan hakları aktivisti Seher Akçınar Bayar da HDP listelerinden parlamentoda. CHP’den istifa ederek HDP’ye geçen eski Büyükşehir Belediye Başkanı Celal Doğan, Gaziantep’te partisinin oylarını artırdı. Bu sanayi şehrinden 2 vekil çıkaran HDP, Celal Doğan ile Prof. Dr. Mahmut Toğrul’u Meclis’e gönderdi. AKP’nin kurucularından Dengir Mir Mehmet Fırat da partisinden istifa ederek katıldığı HDP’nin Mersin’de 4. parti olmasında büyük rol oynadı. Oyların yüzde 18’ini alan HDP Mersin’den 2 vekil çıkardı.
 </p>
 <p>
  Diyarbakır’dan vekil seçilen eski müftü Nimetullah Erdoğmuş’a göre barajı yüzde 13’le aşmak tesadüf değil ve halk Erdoğan’ın zulmüne son verdi: “Türkiye halkları bu zulmü bertaraf etti. AK Parti bu tutumunu devam ettirirse bütün Kürt coğrafyasında tabela partisi olmaya mahkûmdur.”
 </p>
 <p>
  Tunceli, Şırnak, Hakkâri, Muş, Ağrı ve Iğdır’da HDP dışında hiçbir parti Meclis’e vekil gönderemedi. AKP bölge genelinde aldığı oyların yüzde 60’ını kaybetti. HDP ise kendi rekorunu kırdı ve oylarını yüzde 80 artırdı. Bugüne kadar Kürtlerden en fazla oyu kendisinin aldığını belirterek “Kürtlerin asıl temsilcisi biziz” diyen AKP, bu kez hüsran yaşadı. Diyarbakır’da AKP oyları yüzde 35’lerden yüzde 13’e düştü. HDP Diyarbakır’da yüzde 80 oy alarak 11 vekilden 10’unu aldı. Tarım Bakanı Mehdi Eker’in köyünden HDP’ye 1500, AKP’ye 205 oy çıktı. Diyarbakır’ın Lice ilçesinde HDP oyların yüzde 98’ini aldı. Batman’da HDP oyların yüzde 72’siyle 3 vekil, AKP yüzde 18’le 1 vekil çıkardı. HDP Van’da yüzde 73 oyla 6 vekil, AKP ise yüzde 21 ile 2 vekil elde etti. HDP Mardin’de yüzde 75, Ağrı’da yüzde 78, Adıyaman’da yüzde 57,  Bitlis’te yüzde 61, Hakkâri’de yüzde 87, Kars’ta yüzde 44, Muş’ta yüzde 73, Siirt’te yüzde 65, Şırnak’ta yüzde 86, Tunceli’de yüzde 61 oy aldı.
 </p>
 <p>
  Yerel seçimde Şanlıurfa Büyükşehir Belediyesi başkan adayı olarak partisinin oylarını iki katına çıkaran Osman Baydemir, bu kez milletvekili adayı olarak Urfalıların karşısına çıktı. Baydemir, partisinin oylarını yüzde 40’a taşıyarak Şanlıurfa’nın AKP’nin kalesi hüviyetini bitirdi. HDP, Şanlıurfa’da 2 olan milletvekili sayısını 5’e çıkarttı. 2011 seçimlerinde 10 milletvekili alan AK Parti ise 7 vekilde kaldı. Diyarbakır yerine Ağrı’dan aday olan Leyla Zana, partisine büyük çıkış yaşattı. Daha önce yüzde 47 oyla 3 vekil çıkaran AKP, bu kez büyük düşüş yaşadı. Oyları yüzde 16’ya düşen Ağrı’dan temsilci çıkaramadı. HDP tamamını aldı.
 </p>
</div>


Kaynak: [www.aksiyon.com.tr](http://www.aksiyon.com.tr/secim/simdi-cozum-zamani_551288), [web.archive.org (arşiv bağlantısı)](http://web.archive.org/web/20151223053253/http://www.aksiyon.com.tr/secim/simdi-cozum-zamani_551288)
