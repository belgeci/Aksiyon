# Öteki Cizre

*Haşim Söylemez 2015.09.15*

<div class="pNewsDetailMainContent ctx_content" itemprop="articleBody">
 <blockquote>
  <p>
   Sokağa çıkma yasağı ilan edilen ve sivillerin öldüğü Cizre’nin bir de öteki yüzü var. Örgüt neredeyse bütün ilçede hâkimiyeti sağlamış durumda. öteki Cizre’nin sokaklarında dolaşıp nabzını tuttuk.
  </p>
 </blockquote>
 <p>
  Son günlerde adını sıkça duyduğumuz Cizre, sokağa çıkma yasağı ve ilan edilen öz yönetimin çoğu mahalleyi denetimine almasıyla da gündemde. Kimilerine göre Cizre’de ciddi bir katliam var. İçişleri Bakanlığı böyle bir durumun söz konusu olmadığını, sadece teröristlere karşı operasyonlar yapıldığını açıkladı. Oysa ölen kadın ve çocuklar var. İlçede günlük yaşam askıdaydı. Bu, konunun görünen ve tartışılan kısmı. Ancak bir de öteki Cizre var. Öz yönetim ilanı ile başlayan ve kazılan hendeklerle devam eden bir abluka kenti sarmış durumda. Burada KCK yapısının YDG-H biriminin oluşturduğu ‘güvenlik alanı’ var. Aksiyon, öteki Cizre’ye girdi ve YDG-H mensuplarıyla görüştü; onlara amaç ve hedeflerini sordu.
 </p>
 <p>
  YDG-H mensuplarına göre Cizre bir Kobani ve bu mücadele sonuna kadar devam edecek. 180 bin nüfuslu ilçede bütün mahalleler örgütün elinde. Sadece şehrin merkezinde ve ana caddelerde polis konuşlanmış durumda. Sur, Cudi, Nur ve Yasef mahalleleri birer kurtarılmış bölge. Zaten ilçenin tamamı da bu ana mahallelerden oluşuyor. Her mahallenin girişinde hendekler ve kayalardan oluşturulan barikatlar bulunuyor. Giriş ve çıkışlar kontrol ediliyor. Bir yabancının girmesi kolay değil. Hendek ve kayalardan sonra köşe başlarına konulan kum torbaları mevzi görevi görüyor. Bu mevziler dışarıdan görülmesin diye her yüz metrede sokak aralarına perde veya branda çekilmiş.
 </p>
 <p>
  Beyrut sokaklarını andıran Cizre’de yaşayanlar, ilçeyi Kobani’ye benzetiyor. Bazı evlerde karartma perdeleri bulunuyor. Mahalleler Demokratik Halk Meclisleri adı verilen bir sistemle yönetiliyor. Bu, bütün muhtarlıkları ve sokakları içinde barındıran bir yapı. Her sokağın bir temsilcisi bulunuyor. Belediye başkanlıkları da buraya bağlı bir birim. YDG-H adı verilen silahlı yapı ise Halk Meclislerinin silahlı gücü konumunda. Demokratik Halk Meclisi Eş Başkanı Asiye Yüksel, “Silahlı gruplar, halkı korumak için devrede olan öz savunma birimleridir ve bunlar bizim çocuklar.” diyor. Mahalledeki sistemler birbirine bağlı şekilde devam ediyor. Taziye evleri ise hem taziye hem de toplanma amaçlı olarak kullanılıyor. Dağda öldürülen Fatma Gasyak isimli militanın taziyesinde toplanan kadın ve erkeklerin Cizre’nin geleceğine dair derin tartışmalara girdiklerine şahit olduk.
 </p>
 <p>
  Doğuda nerede dolaşırsanız dolaşın artık Kobani retoriği ile karşılaşıyorsunuz. Kobani’nin politik Kürtlere sağladığı özgüven YDG-H birimlerini de heyecanlandırmış ve cesaretlendirmiş. YDGK-H (kadın) ve YDG-H olmak üzere ikiye ayrılan gruplar çeşitli timlerden oluşuyor; üyelerin tamamı da o kentin insanları. Cizre’dekilerin hepsi Cizreli. Her tim kendi içinde görev almış ancak genelde bütün timler YDG-H bölge sorumlusuna bağlı. Her bir bireyinin kod adı olduğu gibi her tim de kendine bir kod isim takmış. Kişiler arasında telefon görüşmesi kesinlikle yasak. Görüşmeler telsizlerle sağlanıyor. Gruplar gündüz sivilken gece bir anda kamuflaja bürünüp meydana çıkıyor. Her mahallede nöbetler tutuyorlar. Grupların toplandığı ana merkezler sık sık değiştiriliyor. Bunu tedbir amaçlı yaptıklarını söylüyorlar.
 </p>
 <p>
  Kobani’ye gidip savaşanların sayısı da az değil. Çoğunluğu 15 ile 25 yaş arasında olan YDG-H üyeleri zaman zaman inisiyatif kullanarak hareket ediyor. Bu kişilerin bir akrabası mutlaka dağda ya yaşıyor ya da ölmüş. Ellerinde Biksi, Kalaşnikof, roketatar, el bombası gibi silahlar bulunuyor.  Agit Botan, tim komutanlarından biri. Kobani’ye gitmiş ve burada yaralanmış. Botan, özgür Kürdistan istediklerini anlatıyor: “Bizim için silah bırakma söz konusu olamaz. Demirtaş’ın söylemesi bir şey ifade etmez. Belediye başkanları bile söylese anlamı yok. Ancak Öcalan çıkar, Kandil’e gider ve oradan söylerse biz silah bırakırız. Devlet üstümüze geldikçe biz de karşılık vereceğiz.”
 </p>
 <p>
  Kobani’ye gidip gelen diğer bir isim ise Şiyar. O devletle çatışmak istemediklerini söylüyor: “Gelirlerse karşılık vereceğiz. Burası bir Kobani ve mücadele sürer. Bizim için birinci sıradaki hedef polistir. Daha HPG bize yardıma gelmedi. Zaten açıklama yapıldı, böyle devam ederse onlar da yardıma gelecek.”
 </p>
 <p>
  YDG-H üyeleri daha önce molotof ve taş atan çocuklarken şimdi büyümüşler ve devlet güçlerine roketatarla saldırıyorlar. Arkalarına mahalleliyi de alan bu kişiler artık şehir savaşını da öğrenmiş. YDG-H üyesi herkes önce Kalaşnikof söküp takma eğitiminden, sonra atış taliminden geçiyor. Daha sonra Biksi, reketatar ve el bombası eğitimi alıyor. İddialarına göre bütün bunları mahallede öğreniyorlar. Şehir savaşı konusunda uzmanlaşmış çocuk ve gençler dışında her birey YDG-H’ye bağlı hareket ediyor.
 </p>
 <p>
  YDG-H’nin bölge sorumlusu Cesur Botan, emniyetin ve kaymakamın çaresiz kaldığını anlatıyor. Botan’a göre savaşı Erdoğan başlattı, onlar bitirecek: “Biz artık çözüm gibi saçmalıklara inanmıyoruz. Oyalandık ve artık halkın buna tahammülü yok. Seçim bu şartlarda olmaz. Hiçbir devlet görevlisi bizim olduğumuz yere sandık getiremez. Çünkü bu bir savaş hâli. Bunu biz istemedik.”
 </p>
 <p>
  Cizre’de kurulan sistem devletin mevcut sisteminden daha iyi işliyor. İlçenin bütün nüfus kaydı örgütün elinde bulunuyor. Memurların profili ve özellikleri de... Şimdiden ilçenin ortağı olduklarını ilan etmiş durumdalar. YDG-H’e göre yüzde 94 oy almış Cizre’de halk kendi kendini yönetmeli.
 </p>
 <p>
  Şahin kod adını kullanan bir YDG-H üyesi ise farklı bir iddiada bulunuyor. Ona göre Cizre’de resmî polisler dışında savaşan başka kişiler var: “Bu ölenlerin ailesi yok. Suriye’den getirilmiş IŞİD’liler var. 7 Haziran’dan sonra getirip burada savaştırıyorlar. Bu savaşı derinleştirir.”
 </p>
 <p>
  Cizre KCK Anayasası’nın fiilen uygulandığı ilk pilot uygulama. KCK’yı sivil toplum örgütü ve PKK’nın siyasallaşması olarak görenlerin yanıldığının resmi. PKK sivilleşmedi tersine sivil alanlar da silahlandırıldı, silahın inisiyatifine terk edildi.
 </p>
</div>


Kaynak: [www.aksiyon.com.tr](http://www.aksiyon.com.tr:80/ust-manset/oteki-cizre_552249), [web.archive.org (arşiv bağlantısı)](http://web.archive.org/web/20151029163709/http://www.aksiyon.com.tr:80/ust-manset/oteki-cizre_552249)
