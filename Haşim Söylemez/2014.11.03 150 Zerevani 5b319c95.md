# 150 Zerevani

*Haşim Söylemez 2014.11.03*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   68 yıl önce İran’a geçip hezimet yaşayan peşmerge, özel eğitilmiş 150 silahlı gücüyle ikinci kez sınır ötesinde. Artık daha güçlü ve uluslararası bir hüviyeti var. Peki, Kürtlerin ilk düzenli ordusunun gücü ne kadar?
  </font>
 </div>
 <div id="newsText">
  <font class="detail-text">
   <p>
    Tarih, 22 Ocak 1946… Çarçıra Meydanı’na toplanan binlerce kişiye hitap eden Kadı Muhammed, kalabalığa şu müjdeyi veriyor: “İran-Mahabad Kürt Cumhuriyeti hayırlı olsun.” Lakin bu mutluluk pek uzun sürmeyecektir. Sovyet destekli cumhuriyetin ömrü sadece 5 ay olur. Amerika, İngiltere ve İran’ın baskıları sonuç verir, Sovyetler Birliği desteğini çeker. İran’a karşı savaş ilan edilir ancak netice alınamaz. Kadı Muhammed ve arkadaşları yakalanıp 31 Mart 1947’de Çarçıra Meydanı’nda idam edilir. Emrindeki peşmergelerle yardıma gelen ve cumhuriyetin genelkurmay başkanı olan Mele Mustafa Barzani ise bu başarısız sonuçtan sonra Irak’a geçer. Tarihte peşmergenin ilk sınır ötesi operasyonu olarak değerlendirilebilecek bu olaydan sonra Barzani denetimindeki Kürtler ve peşmergeler ayakta kalmak için mücadele verdi. Baba Barzani’nin bir türlü gerçekleşemeyen hayali oğlu Mesud Barzani’ye nasip oldu. 1990’da Körfez Savaşı ile kimlik bulmaya başlayan peşmerge, 2003’te Amerika’nın Irak’a girmesiyle hüviyet kazandı. Sakıncalı ve gayrinizami olarak görülen peşmerge kısa bir süre sonra Irak Anayasası’na göre resmî bir güç olarak kabul gördü. Öyle ki son yıllarda kendisini geliştiren peşmerge, Kürtlerin düzenli ordusuna dönüşmeye başladı. 29 Ekim’de Habur’dan Türkiye’ye giren peşmerge, bu sefer farklı bir kimlikle tarihe geçmiş oldu. Bütün dünyanın tanıdığı ve IŞİD’e karşı oluşturulan koalisyonun bir parçası olarak Kobani’ye geçmesi, şüphesiz yeni bir tarihin başlangıcı anlamını da taşıyor. Kürtler bir hamle öne geçerken, ilk düzenli ordusu da dünya gündemine oturmuş oldu.
   </p>
   <p>
    Bulunduğumuz coğrafyada değişimler hızlı yaşanıyor. Aslında yeni bir tarih yazılıyor ve dengeler giderek değişiyor. Ortadoğu yeniden şekilleniyor. Hamleyi önce yapan kazanıyor, geç kalan kaybediyor. Şüphesiz şu ana kadarki çatışma ve kargaşa ortamının kazananı Kürtler. 150 kişiden oluşan peşmerge gücünün Türkiye topraklarından geçerek Kobani’ye yardıma gitmesini bu minvalde okumak gerekir. Kısa bir süre öncesine kadar dışlanan Irak Kütlerinin ‘resmî-ulusal-düzenli’ ordusunun Türkiye üzerinden gövde gösterisi yaparak Kobani’ye geçmesi onlar açısından tarihin en heyecanlı anlarından biri. Nihayetinde 150 peşmergeyi Kobani’nin kurtarıcısı olarak görmek mümkün değil. Ancak meselenin siyasi etkisi ve sonraki yansımaları daha anlam kazanacak.
   </p>
   <p>
    150 peşmergenin Türkiye’den geçmesi için yoğun bir diplomasi trafiği yaşandı. Ankara, Erbil, Washington ve PYD arasında tam bir diplomasi savaşı vardı. Türkiye, peşmergelerin hava yoluyla Kobani’ye bırakılmasını isterken; teknik olarak bunun mümkün olmadığını ileri süren Amerika en iyi yolun Türkiye üzerinden olduğunda ısrar etti. Amerika’nın Türkiye’yi sıkıştıran asıl ihtarı ise “Peşmerge, koalisyon gücünün bir parçası. Bu çerçevede sınırları aşabilir.” demesi oldu. Bu, peşmergenin uluslararası boyuttaki tanınırlığının ilk resmî tescili.  PYD ile Erbil hükümeti arasında da sıkıntı yaşandı. PYD ilk etapta peşmergenin asker değil, silah yardımında bulunmasını istemişti. Çünkü YPG içindeki bir grup, Kobani’de kazanılacak muhtemel başarıya peşmergenin ortak olmasını istemiyor. Salih Müslim ve Barzani arasında geçen bir dizi görüşmeden sonra bu sorun aşıldı ve PYD, peşmergelerin Kobani’ye geçmesini Amerika’ya bildirdi.
   </p>
   <p>
    Gelen peşmergelerin en önemli özelliği, sadece KDP’ye (Kürdistan Demokrat Partisi) bağlı olanlardan oluşması. KYB’ye, (Kürdistan Yurtseverler Birliği) başka bir tabirle Celal Talabani’ye bağlı olanlar gruba dâhil edilmedi. Zaten KYB’nin de böyle bir isteği olmadı. Onlar hâlihazırda Kerkük’ün savunması için mevzideler. Gelen 150 peşmergenin iyi eğitilmiş, özel kuvvetler eğitimi alan ‘zerevani’ olmaları da önemli bir ayrıntı. Amerika’nın isteğiyle peşmergelerin Kobani’ye geçmesi, aynı zamanda Mahmur ve Şengal’de IŞİD’e karşı başarısız olan peşmergenin itibarını yeniden kazanması için de bir fırsat olarak değerlendiriliyor. Zira özellikle Mahmur’un bir süreliğine IŞİD’in eline geçmesi, peşmergenin gücünü tartışılır hâle getirmişti. Peki, şu an bütün dikkatleri üzerine çeken peşmergenin gücü ne? Donanım ve eğitimleri nasıl?
   </p>
   <p>
    <strong>
     Peşmerge artık düzenli ordu
    </strong>
   </p>
   <p>
    <img alt="" height="210" src="http://web.archive.org/web/20141113073348im_/http://medya.aksiyon.com.tr/aksiyon/2014/11/03/150-zerevani2.jpg">
     Peşmergelerin oluşturulması Osmanlı dönemine dayanıyor. Daha çok sınır birlikleri şeklinde oluşturulan küçük gruplar zamanla emir-komuta düzenine dönüştürülüyor. Ancak bu paralı bir askerlik sistemi değildi. Yani çiftçi, esnaf aynı zamanda peşmergeydi. Baba Barzani döneminde kısmen meslek haline getirilen peşmergeler Mesud Barzani ile birlikte ordu kimliği kazandı. Yani peşmergelik artık bir meslekti. Şu anda 400 bin peşmerge bulunuyor. Bunun ancak 200 bini sahada görülüyor. Son dönemde sadece erkekler değil, kadınlar da peşmerge olarak Kürt ordusunda görev aldı. Fakat geçmişten gelen alışkanlık son yıllara kadar sürdürüldü. Yani peşmerge olan aynı zamanda sosyal hayatın içinde başka bir meslekle de uğraşabiliyordu. Fakat son olaylardan sonra bu sistem tamamen kaldırıldı. Şimdi artık İngiltere, Fransa, İtalya ve Amerika tarafından eğitilen peşmerge tam bir düzenli ordu. Sadece Kürt şehirlerini değil, aynı zamanda ihtilaflı bölgeler olarak tabir edilen Kerkük, Sincar (Şengal), Mahmur, Zummer, Hanekin ve Medeli gibi yerleri de peşmerge koruyor. Şengal’i IŞİD’e kaptıran peşmerge, aynı zamanda Musul’a da talip. Irak Milli Ordusu’nun yapmadığını yapıp Musul’u da almak istiyor. İyi eğitimden geçirilmiş ve her türlü savaş taktiğini bilen ve ‘zerevani’ denilen özel birliği eski PKK’lı General (Agit) Aziz Veysi komuta ediyor.  Bunların sayısı tam olarak bilinmiyor. Fakat son bir yılda bu birimdekilerin sayısının artırıldığı alınan bilgiler arasında. Her türlü ağır silah eğitimi alan peşmerge aynı zamanda çeşitli savaş şartları konusunda da eğitimli. Son bilgi, Kürt yönetiminin yaşanan hadiselerden sonra savaş uçağı için talepte bulunduğu yönünde. Fransa ve Almanya’dan ilk etapta 10 savaş uçağının kısa bir süre sonra teslim alınacağı söyleniyor. Bunun için peşmerge hava kuvveleri oluşturulmuş durumda ve 150 kişinin pilotluk eğitimi aldığı biliniyor. Zaten savaş ve nakliye helikopterleri var.
    </img>
   </p>
   <p>
    Son yıllarda Kürtler kendilerini sadece askeri alanda değil, istihbarat alanında da geliştirdi. Kürtlerin bilinen istihbarat örgütü Parastin. Mesud Barzani, Parastin’i daha iyi bir konuma getirmek için çaba gösteriyor. Parastin’in elemanları Irak’ın bütün kentlerinde faaliyet yürütüyor. İddiaya göre, Parastin’in elemanları komşu ülkelerde de faaliyet yürütüyor. Bunların içinde Türkiye de mevcut.
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-39873-150-zerevani.html), [web.archive.org (arşiv bağlantısı)](http://web.archive.org/web/20141113073348/http://www.aksiyon.com.tr:80/aksiyon/haber-39873-150-zerevani.html)
