# Yarım kalan hesap için Kerkük'e dönüyorlar

*Haşim Söylemez Bilinmeyen-tarih*

<div>
 <font>
  <img border="0" height="1" src="/web/20030722044457im_/http://www.aksiyon.com.tr/images/blank.gif"/>
 </font>
 <font class="content">
  <p>
   <img border="0" hspace="5" src="http://web.archive.org/web/20030722044457im_/http://www.aksiyon.com.tr/resim/441/32.jpg" vspace="5"/>
  </p>
 </font>
 <font class="content">
  Musul ve Kerkük’te gayrimenkul ve petrol hakkı bulunan Osmanoğulları hukukî işlemlerde bulunmak üzere çalışmalara başladı. Neftçizadeler’den Nermin Neftçi de haklarını arayacaklarını söylüyor. Görünen o ki Irak’ta ciddi anlamda bir hukuk mücadelesi başlayacak.
 </font>
 <p>
  <font class="content">
   Irak’ta şimdilik savaş bitti. 35 yıldır Baas istibdadı altında kalan insanlar bir yandan ‘özgürlük’ şarkıları söylerken, bir yandan da geleceklerini merakla bekliyorlar. Siyasi düşünce ve etnik yapı olarak çeşitlilik gösteren bu coğrafyada, herkesin onaylayacağı bir hükümeti oluşturmak o kadar da kolay değil doğrusu. Şiiler, Barzani ile Talabani gruplarından oluşan Kürtler, Türkmenler ve Araplar yeni iktidarda aktif rol almak istiyorlar. Tank ve topla Irak’a ‘demokrasi’ getiren Amerika’nın kontrolünde kurulacak yeni yönetimi dünya kamuoyu merakla beklerken, bölge halkı da yıllardır kaybettiklerini hukuk yolu ile kazanma gayretine girdi. Dünyanın dört bir tarafına yayılan Iraklılar kendi topraklarına, terk edip kaçtıkları evlerine geri dönüyorlar. Sadece Şiiler ya da Araplar değil, aynı durum Türkmenler için de geçerli. Türkmenler bir yana, Osmanlı’dan kalan miraslarına kavuşmak için yıllardır mücadele veren hanedan mensupları da evrak—ı metrukeleriyle dava açmaya hazırlanıyor. Sadece şahısların değil, devletlerin de bölgede birtakım hakları bulunuyor. Bu durumda, aylardır tartışılan, Türkiye’nin petrol hakkı konusu tekrar gündeme gelebilir. Devletin başında bulunmuş, gizli arşiv kayıtlarını incelemiş olan eski Cumhurbaşkanı Süleyman Demirel belge ve bilgilere dayanarak, “Tarihle fazla oynamamak lâzım” deyip Türkiye’nin petrol hakkı konusunda tartışmaların sürdüğü günlerde “Arabayı değil ama sileceği alabiliriz” benzetmesi yaparak bir şeylerin alınabileceğini ima ediyordu.
   <br/>
   <br/>
   Görünen o ki, Irak’ta ciddi anlamda bir hukuk savaşı başlayacak. Bölgede çeşitli gruplardan oluşan konseyler kuruldu; yağmalardan kurtarılmış devlet arşivleri ve evraklar tek tek kontrolden geçiriliyor. Etnik gruplar kendi içinde bir konsey oluşturup her konuda çalışma yapıyorlar. Musul ve Kerkük’te Türkmenlerin haklarını takip etmek için ‘Türkmen Konseyi’ oluşturuldu. Konseyler, ‘Uluslararası Hukuk Konseyi’ne ellerindeki bilgi ve dokümanlarla başvurabilecek. Şu anda yaklaşık 10 bin Türkmen gayrimenkullerini almak için tapu ve kayıt belgelerini hazırlıyor.
   <br/>
   <br/>
   Süreç nasıl işleyecek?
   <br/>
   <br/>
   Bölgede bulunan Amerikalılar, on gün önce, gayrimenkulleri elinden alınan veya herhangi bir konuda mağdur olmuş kişilerin gerekli delillerle kendilerine başvurabileceklerini duyurdular. Gerekli evrakları tamamlayan her fert veya grup, kurulacak olan hükümetin ilgili mercilerine başvuracak. Talep edilen şey üzerinde pürüz olması halinde konu mahkemeye sevk edilip adli mercilerce çözülmeye bırakılacak. Bu durumda Irak genelinde yaklaşık 2 milyon insanın dava açması bekleniyor. Sadece Musul ve Kerkük’te ilk etapta 10 bin Türkmen mahkemeye sunulmak üzere delil topladı. Peki, eğer sorun bölgedeki mahkemelerce çözülmezse ne olacak? Bu durumda uluslararası kurallar devreye giriyor. Yani kişi isterse uluslararası mahkemelere başvuruda bulunabilecek. Saddam iktidarının yıllarca sürmesinden dolayı, zaman aşımı sözkonusu olmayacak. Doğu Akdeniz Üniversitesi öğretim üyesi Doç. Dr. Ercan Çitlioğlu, belge ve delillerin yeterli olması halinde davaların rahatlıkla kazanılabileceğini söylüyor: “Yeni hükümet bütün delilleri değerlendirip bir çözüm bulacak. Çünkü mağduriyetler hep baskı ve zorlama sonucu oluşmuş. Bu durumun zaman aşımı da sözkonusu değildir.”
   <br/>
   <br/>
   Saddam döneminde bölgesel bazda zoraki uygulamalar bulunuyordu. Ülkeyi terk eden her kim olursa olsun malına ve gayrimenkullerine rejim tarafından el konuluyor ve bunlar uygun kişilere veriliyordu. Türkmenlerin arazi ve ev sahibi olmalarına olanak tanınmıyordu. Türkiye’ye kaçmak zorunda kalan Türkmenlerin evlerine Peşmergeler yerleştiriliyor, araziler de bunların kullanımına sunuluyordu. Karışık gibi görünen durumun çözülmesi aslında o kadar zor değil. Burada da yine hukuk devreye giriyor. Hem uluslararası hukuka, hem de devletler hukukuna göre, ‘Kişi malını satmadan veya kendi rızası olmadan başka birinin o mal üzerinde hak iddia etmesi mümkün değildir.’ Başbakanlık müşavirlerinden Türkmen asıllı Güçlü Demirci, Kerkük ve Musul’u terk edenlerin ev ve arazilerine el konulduğunu belirtiyor. Demirci’ye göre el koymalar hiçbir şekilde hukukî ve insanî değil: “Konu mahkemece kolayca çözülür. Saddam’dan dolayı birşey yapılamıyordu. Artık bu mağduriyet giderilecek.”
   <br/>
   <br/>
   Türkmenler Kerkük’e göç ediyor
   <br/>
   <br/>
   Musul ve Kerkük’te mağdur olmuş Türkmenlerin hukukî işlemlerini takip etmek için kurulan ‘Türkmen Konseyi’ evrak ve kayıtları toplamaya başladı. Bu konsey hem Türkiye’deki hem de bölgedeki Türkmenlerin hakkını arayacak. Konseyde hukukî, siyasi ve idari konularda birer uzman görev yapıyor. Şu anda çalışmalar bütün hızıyla sürerken, konsey ilk etapta 10 bin Türkmen için hukuk mücadelesi başlatacak. Bölgeye gerek Türkiye’de, gerekse başka ülkelerde yaşayan Türkmenler gidip inceleme ve çalışmalar yapıyor. Geçtiğimiz hafta başında uzmanlardan oluşan bir Türkmen heyeti Türkiye’den Kerkük’e gitti. Türkiye’ye dönen heyet, eksiklerin giderilmesi için bölgede bulunanlarla koordinasyon içinde bir çalışma başlattı. Kerkük’e giden heyette bulunan Mimar Sinan Üniversitesi öğretim üyesi Suphi Saatçi, Musul ve Kerkük’te evrak ve tespit çalışmalarının büyük bir hızla sürdürüldüğünü söylüyor. Saatçi oradaki çalışmaları şöyle anlatıyor: “Değişik branşlarda hizmet verecek olan Türkmen Konseyi kuruldu. Bu konsey topladığı belgeleri ve dokümanları Amerika’nın başını çektiği ‘Uluslararası Hukuk Konseyi’ne teslim ediyor. Ciddi anlamda çalışmalar sürüyor, gayrimenkuller bir bir kontrol ediliyor, araziler gözden geçiriliyor.  Türkmenler’e ait birçok gayrimenkul şu anda Peşmergeler’in kullanımında; ancak bu sorun hukukî yoldan çözülecek. Şu anda 10 bine yakın bir başvuru var.”
   <br/>
   <br/>
   Irak Türkmen Cephesi (ITC) Türkiye Temsilcisi Ahmet Muratlı da Saatçi ile hemen hemen aynı şeyleri dile getiriyor. Ancak Muratlı durumun tam olarak netlik kazanması için iki—üç aya ihtiyaç olduğunu söylüyor: “Henüz her şey net değil. Daha bilmediğimiz birçok konu yeni yeni ortaya çıkıyor. İşler yoğun ve uzun sürecek; sonunda çözüm gelecek. Biz haklarımızı hukukî olarak alacağımız için bir problem veya sorun yaşamıyoruz. Delil ve belge toplamayı sürdürüyoruz.” Muratlı, kendilerine bağlı teşkilatın Musul ve Kerkük’te çalışmalarını ‘Uluslararası Konsey’ ile birlikte yürüttüğünü de söylüyor.
   <br/>
   <br/>
   Hukukî mücadele için gerekli çalışmalar bir yana, bir de bölgeye ciddi bir Türkmen göçü başlamış durumda. Türkmen Cephesi’nin verdiği bilgilere göre şu anda dünyanın değişik yerlerinde yaşayan 5 bin Türkmen, Musul ve Kerkük’e giriş yaptı. Ancak bu sayının her geçen gün artacağı belirtiliyor. Bölgeye giden Doç. Dr. Suphi Saatçi, 5 binden fazla Türkmen’in buraya geldiğini söylüyor. Özellikle Kerkük’e göç eden Türkmenler’in neredeyse tamamı uzun yıllardır Türkiye’de yaşayanlardan oluşuyor. Doğup büyüdükleri toprakları gözden geçirip akrabalarıyla buluşan Türkmenler artık, ‘vatan’ dedikleri topraklarda yaşamak istediklerini dile getiriyorlar. Kerkük Vakfı Başkanı İzzettin Kerkük, göçlerin bölgede kalıcı olmak için yapıldığını söylüyor: “Göç edenler oldu ancak bu göçler her geçen gün daha da artacak. Akrabası olanlar oraya yerleştiler. Kendi evini, toprağını tespit edip sonra yerleşecek olanlar da var. Biz de bu konuda ne gerekiyorsa yapacağız. Çoğu Türkmen oraya gidip yerleşmek istediğini söylüyor.” Ancak İzzettin Kerkük’e göre Türkmenler’in bölgede kalıcı olmaları için Türkiye’nin de bölge ile bağlantıya geçmesi gerekiyor. Kerkük’ün anlatmak istediği bağlantının en başında ise eğitim ve haberleşme ağının kurulması geliyor. Kerkük; “Devletin, eğitim için girişimde bulunması gerekir. Üniversitelerarası işbirliği sağlanması lâzım. TRT bölgede bir istasyon açmalı, Türk bankalarının kurulması şart. Biz bunları Türkler’den almak istiyoruz. Devlet yardım ederse geçmişimizdeki gibi köklü bir bağ olur ve bölgede Türkmenler kolayca yaşamlarını sağlarlar” diyor.
   <br/>
   <br/>
   Osmanoğulları davaya hazırlanıyor
   <br/>
   <br/>
   Musul ve Kerkük’teki gayrimenkullerini almak isteyenler sadece şahıslar değil, ünlü aileler de Irak’taki yeni oluşumla birlikte yıllardır ‘üzeri örtülü’ haklarının peşine düştüler. Osmanlı hanedanı soyundan gelen Osmanoğlu ailesi bölgedeki hakları için gerekli bilgi ve kayıtları topluyor. İngiltere’de yaşayan ailenin Musul ve Kerkük’teki petrol ve toprak hakları için avukatlarını bölgeye gönderdiği belirtiliyor. Aile mensupları konu ile ilgili olarak konuşmak istemiyor. Ancak süreci takip eden uzmanlar, ailenin yıllardır çalışma yaptığını ve uygun ortamın oluşmasını beklediğini belirtiyorlar. Prof. Dr. Mim Kemal Öke, Osmanoğulları’nın, dedeleri 2. Abdülhamit’ten kalan miraslarına kavuşabileceklerini söylüyor: “Herkes Abdülhamit’in haklarını devlete verdiğini söylüyor ancak böyle bir şey yok. Böyle bir belgeyi İngiliz MI5’inden Sir Andrew Raine hazırladı. Ben İngiliz kayıtlarında böyle bir belgeye rastlamadım. Dolayısıyla bu hak Abdülhamit’in torunlarına intikal ediyor.”
   <br/>
   <br/>
   Sultan 2. Abdülhamit İngilizlerin bölgedeki petrollere heveslenmesi üzerine Musul ve Kerkük’ün önemli bir kısmını satın alıp kendi mülküne geçirir. Daha sonraki dönemlerde üzerinde değişik senaryolar yazılan konu Lozan’da hanedan mensuplarınca gündeme getirilir. Lozan’da İngilizlerin manipülasyonu ile konunun üzeri kapatılır. Fakat Osmanoğulları pes etmez ve meseleyi daha sonra tekrar gündeme getirip davalar açar; ancak siyasi sebeplerden dolayı bir türlü istediklerine kavuşamazlar. Peki Osmanoğulları’na ait olduğu söylenen yer ne kadarlık bir alanı kapsıyor? Bu konuda da çeşitli görüşler var. Musul ve Kerkük petrol bölgesinin tamamı olduğu söylenirken, Kerkük’ün önemli bir kısmının hanedan soyuna ait olduğunu dile getirenler de var.
   <br/>
   <br/>
   Nermin Neftçi: Hakkımızı arayacağız
   <br/>
   <br/>
   Musul ve Kerkük’te Osmanoğulları’ndan sonra söz sahibi olan bir başka aile de Neftçizadeler. Ailenin çok sayıdaki mensubu halen Kerkük’te yaşıyor. Neftçi ailesinin Kerkük civarındaki Babagürgür’de 400 yıllık petrol arama fermanı bulunuyor. İmtiyaz belgesinde hem 2. Abdülhamit’in hem de Atatürk’ün imzası bulunuyor. Yani Atatürk döneminde de bu hak alenen devam ettiriliyor. Neftçizadeler’in petrol arama imtiyazları son olarak 1927 tarihinde İsmet İnönü’nün başkanlığındaki Bakanlar Kurulu tarafından yenileniyor. Ancak Musul—Kerkük bölgesinin kontrolü önce İngilizlere, sonra Iraklılara geçtiği için bu imtiyaz kullanılamadı. Nizamettin Neftçi buradaki haklarını elde etmek için yıllarca mücadele etti; ancak Baas rejiminden dolayı çabalar sonuç vermedi.
   <br/>
   <br/>
   Sadece petrol arama hakkı değil, ailenin aynı zamanda önemli ölçüde de gayrimenkulü bulunuyor. Aileye ait önemli belgeler Amerika’da yaşayan Salih Neftçi’de bulunuyor. Ancak ailenin şu andaki en önemli ismi, bir dönem  kültür bakanlığı görevini de yapan Nermin Neftçi. Konu ile ilgili olarak ulusal bir basın kuruluşuna ilk kez konuşan Nermin Neftçi, haklarını almak için çalışma yapacaklarını söylüyor. Neftçi, kendi hakları konusunda devletin izleyeceği politikanın da çok önemli olduğunu belirtiyor: “Irak ile Türkiye arasında birtakım anlaşmalar vardı. Şu anda onlar ne olacak, devam ettirilecek mi bilemiyoruz. Yürürlüğe girecekse ona göre hareket ederiz. Haklarımızı almak için gayret edeceğiz. Ne kadar bir gayrimenkulümüz var onu kesin olarak bilemiyorum. Bir çalışmanın yapılması gerekir. Petrol arama imtiyazımız konusunun da tekrar incelenmesi gerekir. O konuda da net bir durum yok.” Suphi Saatçi, Neftçi ailesinin haklarının saklı olduğunu ve gerekli mercilere başvurmaları halinde olumlu bir sonuç alabileceklerini söylüyor.
   <br/>
   <br/>
   Emlak anlaşması geçerli olacak mı?
   <br/>
   <br/>
   Musul ve Kerkük üzerinde tarih boyunca çok oyunlar oynandı, insanların hakları birtakım manipülasyonlarla ellerinden alındı. Bölge asıl acıyı I. Dünya Savaşı’nda hissetmeye başladı. 1919’daki Ahd—i Milli Beyannamesi’nde hâmisi Osmanlı’dan kopmadı ancak 1923’te Lozan’da bölgedeki Türkmenlerin hakları önemli ölçüde ellerinden alındı. 1924’te toplanan Milletler Cemiyeti’nde ise değişik ülkelerde yaşayan bölge halkının imtiyazı önemli ölçüde törpülendi. 1926 Ankara Anlaşması’yla Musul ve Kerkük’ün kaderi belirlendi; artık Anadolu ile coğrafi ve siyasi hiçbir bağı kalmamıştı. Hakları elinden alınan insanlar mağduriyet yaşamaya başladı. Dilekçeleri ve başvuruları mahkemelere sunulmadı. Baas dönemince devam eden bu durum, Saddam döneminde de sürüp gitti. Hak ve hukuk anlamında hiçbir kapı açık kalmadı. 1926’daki Ankara Anlaşması sadece sınırları belirleyen bir anlaşma olduğu için şahsi hakların yitirilmesini getirmiyor. Türkiye, Osmanlı mirasının bulunduğu Mısır, Suriye, Ürdün ve Irak’la bir emlak anlaşması imzaladı. Emlak anlaşması her iki ülkede bulunan kişilerin haklarının korunmasını içeriyordu. 1985 tarihinde imzalanan Irak—Türkiye Emlak Anlaşması hiçbir şekilde yürürlüğe sokulmadı. Kanunen haklar güvence altına alındı ancak işlerin yürütülmesi anlamında bir sonuç vermedi. Şimdi uzmanlar feshedilmiş Irak hükümetinin imzaladığı bu anlaşmanın geçerli olup olmadığını tartışıyor. O dönemde görüşmelere katılan, olayın hukuksal boyutunu araştıran Av. Habip Hürmüzlü, bu anlaşmanın bir yönü ile geçerli olacağını söylüyor. Hürmüzlü’ye göre yeni hükümet bu anlaşmadan faydalanacak. Hürmüzlü gerekçe olarak da şunları söylüyor: “Anlaşma imzalandı ancak işlerin sonuçlanması anlamında bir durum sözkonusu olmadı. Yine de yeni hükümet, bu başvurular için belirlenen kriterler ve gayrimenkullerin varlığı konusundan faydalanabilir. Kaldı ki, anlaşma her iki taraf için de faydalı, bu yüzden kullanılacağını düşünüyorum. Hukuksal anlamda da geçerliliğini koruyor.”
   <br/>
   <br/>
   Bölge ile ilgili olarak izlenecek yol henüz net olmazsa da yapılan girişimler ve çalışmaların önemli sonuç vereceği kesin. Her şeyden önce doğup büyüdükleri topraklarından kaçmak zorunda kalan Türkmenler’in tekrar Musul ve Kerkük’e dönmesi bölgenin niteliği açısından önemli bir gelişme.
  </font>
 </p>
</div>


Kaynak: [www.aksiyon.com.tr](http://www.aksiyon.com.tr:80/detay.php?id=2581&yorum=48), [web.archive.org (arşiv bağlantısı)](http://web.archive.org/web/20030722044457/http://www.aksiyon.com.tr:80/detay.php?id=2581&yorum=48)
