# Genç bilimadamlar GAP'a talip

*Haşim Söylemez 2001.12.08*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Ürettikleri proje ile dünya birincisi olan Özel Fatih Koleji öğrencileri, GAP'ta yok olan bitki ve hayvan türlerinin nasıl kurtarılacağını ortaya koydular. Sadece tespitle yetinmeyen öğrenciler neler yapılması gerektiği konusunda da yetkilileri uyarıyor. Projeye göre, kelaynak kuşlarını bekleyen tehlike Antep fıstığı için de kapıda
  </font>
 </div>
 <div id="newsText">
  <font class="detail-text">
   Yaklaşık iki yıl önce, Zeugma antik kentinin baraj suları altında kalmasıyla birlikte bütün dünyanın gözü bu bölgeye çevrildi. "Zeugma sular altında kalıyor", "Bir tarih mirası yok oluyor" diyerek, yerli ve yabancı birçok sivil toplum kuruluşu ve uzman konuyu sürekli gündemde tuttu. Ancak, Zeugma'nın sadece tarihi dokusunu gündeme getirenler maalesef kaybolan başka değerleri gözden kaçırdı. Yok olma tehlikesiyle karşı karşıya olan sadece tarihi mirasımız değildi, bölgedeki bitki ve hayvan türleri de aynı tehdit altındaydı. İşte bunu fark edip dünya kamuoyunun dikkatini bu yöne çekmek isteyen iki genç bölgedeki doğal yaşamı konu alan bir proje geliştirdi. İstanbul Özel Fatih Koleji öğrencilerinden Nusret Özsu ve Halil İbrahim Büyükbayraktar'ın geliştirdiği projede yok olan bazı bitki ve hayvan türleri, tarım ürenlerinin kalite ve verimi gibi bölgenin geleceği için önemli konular yer alıyor.
   <br/>
   <br/>
   Geleceğin bilimadamları olmaya aday süper çocukların ürettikleri proje ile dünyadaki uzmanların da takdirini kazandılar. Proje, Brezilya'da düzenlenen 16. Mostratec Proje Yarışması'nda 'Botanik' alanında dünya birinciliğini elde etti.
   <br/>
   <br/>
   Her türlü bitki incelendi
   <br/>
   <br/>
   İki yıl boyunca proje üzerinde çalışma yapan öğrenciler, Zeugma ve civarında bulunan bitki örtüsü ve değişen ekolojik denge üzerinde çalışmalar yaparak elde ettikleri sonuçları bir veri bankasında topladılar. Varlığı tespit edilen ve genel olarak bu bölgede yetişen toplam 111 tür bitki üzerinde çalışmalarını yoğunlaştıran öğrenciler, bazı bitki türlerinin giderek yok olduğunu ortaya koydular. Proje sahibi öğrenciler topladıkları veriler ışığında, yıllarca yarı kurak geçen iklim şartlarına alışan bitkilerin, barajlarla birlikte bölgede oluşan nem karşısında zarar gördükleri sonucuna vardılar. Öğrenciler ayrıca, yok olma sınırına gelen iki tür bitkiyi de korumaya aldılar. Dünyada sadece Zeugma bölgesinde bulunan, yöre halkının mide ağrıları ve diyabet hastalığının tedavisinde kullandığı devyaşam ve alcea calvetti adlı bitki türleri öğrenciler tarafından kültür ortamında yetiştirilip daha sonra uygun iklim şartlarındaki alana dikilecekler.
   <br/>
   <br/>
   Zeugma'da yok olan öteki dokuyu dünyanın gündemine taşıyan öğrencilerden Nusret Özsu, başarılarından dolayı mutlu olduklarını söylüyor. Oldukça zor bir çalışma süreci geçirdiklerini dile getiren Özsu, "Tek tek bitkileri inceledik, veriler topladık. Nedensonuç ilişkisi arasında gidip geldik. Mevsimler çok önemliydi, çünkü her bitkiyi her mevsim görmek mümkün olmuyor. Sözkonusu bitkiler giderek yok oluyor. Hiç alışık olmadıkları bir iklimle karşı karşıyalar. Zeugma'nın olduğu bölgede, tarihi kalıntılarla birlikte sular altında kalan bitki türleri de var. Biz bunu dünya kamuoyuna bir yarışma ile duyurduk. Bundan sonrası yetkililere kalıyor" diyor.
   <br/>
   <br/>
   Kelaynak kuşu da nemden dertli
   <br/>
   <br/>
   Türkiye'nin yıllardır bölgeye hayat kaynağı olacağını söylediği GAP'ın hayata vesile olduğu gibi zarar da verebildiği gerçeği de öğrencilerin araştırmasıyla ortaya çıktı. Öğrencilerin hazırladıkları projeye göre, GAP bölgesindeki 24 baraja bağlı olarak artan yağış ve nem oranı bölge için önemli ürünlerden Antep fıstığını da olumsuz olarak etkiliyor. Proje sonucuna göre, barajlara yakın alanlarda fıstık ağaçları kururken, nemli yerlerde fıstık kalitesi düşüyor. Önlem alınmaması halinde Antep için sembol olan fıstık, birkaç yıl içinde ciddi sorunlar yaşayacak.
   <br/>
   <br/>
   Ekolojik dengenin korunmasında önemli rol oynayan bazı yılan ve kaplumbağa türlerinin de giderek yok olduğu tespiti araştırmanın bir başka konusu. Yılanlar ve kaplumbağalar gibi nem ve yağıştan dolayı can çekişen bir başka hayvan da kelaynaklar. Bölgedeki bu kuş türünün yok olması da mikro iklim değişikliklerine bağlanıyor.
   <br/>
   <br/>
   Projeyi hazırlayan öğrencilerden Halil İbrahim Büyükbayraktar bu konuda arkadaşı Nusret Özsu'dan farklı düşünmüyor. Büyükbayraktar'a göre de bölgede iklim değişiklikleri yeni değişimlere yol açıyor. Büyükbayraktar, GAP alanını tamamen inceleyip proje kapsamını genişleteceklerini belirterek, GAP'ta doğal dengenin sağlanmasına talip olduklarını dile getiriyor. Büyükbayraktar, "Yağış ve neme bağlı olarak yok olmak üzere olan hayvan türlerini, Antep fıstığını başka alanlara kaydırmak gerekiyor. Kelaynak kuşları kurak alanlarda koruma altına alınmalı, aynı şekilde Antep fıstığı da baraj alanlarından uzak bölgelerde yetiştirilmeli. Zaten tespitimize göre fazla yağış alan yerlerdeki fıstığın kalitesi düşüyor" diyor.
   <br/>
   <br/>
   Sırada Amerika var
   <br/>
   <br/>
   Brezilya'da dünya birincisi olan öğrenciler, şimdi ellerindeki projelerini daha da geliştirip 1218 Mayıs 2002 tarihinde Amerika'da düzenlenecek 53. IntelISEF (Uluslararası Bilim ve Mühendislik Fuarı) yarışmasına katılacaklar. 50 ülke temsilcisinin katılacağı fuarda Özel Fatih Koleji öğrencileri Brezilya'da birinci oldukları için Güney Amerika kontenjanından yarışmaya katılıyor.
   <br/>
   <br/>
   1200 projenin yer alacağı ve 15 branştan oluşacak yarışmada derece alacaklarına inanan proje sorumlusu Mustafa Petek şunları söylüyor: "Biz elimizdeki projeyi daha da geliştirip yarışmada derece almak istiyoruz. Türkiye'den başka bir grup gideceği için biz Güney Amerika kontejanından yarışmaya katılacağız. Bir yarışmaya katılmış olmaktan ziyade, Zeugma ve GAP'ta yok olan bitki ve hayvan türleri için bir kamuoyu oluşturmak niyetindeyiz. Projemiz, sebepsonuç ilişkisini göstermesi ve yapılması gerekenler hakkında önerilerde bulunması dolayısıyla önemli. Bize yardımcı olan Fatih Üniversitesi'nden Prof. Dr. Münir Öztürk ve okulumuzdan Mustafa Ulaşlı'ya teşekkür ediyoruz. Ortaya koyduğumuz projelerin yetkililer tarafından dikkate alınması da bizi son derece memnun eder."
   <br/>
   <br/>
   Seralara doğal ısıtma
   <br/>
   <br/>
   Özel Fatih Koleji öğrencilerinin hazırladığı projeler sadece Zeugma ile ilgili değil, bir başka öğrenci grubu da 'glober tuzunu kullanarak seralarda enerji tasarrufu sağlamak' projesi ile Brezilya'daki yarışmada jüri özel ödülünü aldı. Mehmet Koçak ve Kemal Keseroğlu isimli öğrenciler tarafından hazırlanan bu proje glober tuzunun dünyada ilk kez seralarda kullanılmasıyla buradaki ısı miktarının dengelenmesi sağlanıyor. Isının dengelenmesinin yanısıra başka bir enerjiye gerek duymadan, tuz ile ısıtma problemi tamamen ortadan kalkıyor. Geçtiğimiz sene Polonya'da düzenlenen Nobel Ödüllü fizik yarışmasında onur ödülü alan bu projenin Türkiye'de kullanılmasıyla birlikte seracıların ekonomik olarak büyük avantaj sağlayacakları belirtiliyor. Güneş enerjisini içinde bırındırıp, havanın durumuna göre bu enerjiyi açığa çıkaran glober tuzunun, havanın en soğuk olduğu zamanlarda bile sera içindeki ısıyı 10 derecenin üstünde tuttuğu da tespit edilen önemli bir ayrıntı.
   <br/>
   <br/>
   Mehmet Koçak ve Kemal Keseroğlu, projeleri Türkiye'de uygulandığı takdirde seracılıkla uğraşanlara büyük yarar sağlanacağını dile getiriyorlar. Proje sahibi öğrenciler: "Biz bu durumu değişik ısı şartlarında tespit ettik. Tuz gündüz eriyerek ısıyı içine alıyor, geceleri ise havanın soğumasına bağlı olarak donarak enerji veriyor. Bu tuz sayesinde, verimli olmadığı için seracılık yapılmayan kurak bölgelerde seracılık yapılabilecek. Türkiye'de seracılıkla uğraşanların bu yönteme bir an önce geçmesi kendileri için maddi açıdan önemli bir kazanç. Bu yöntemi dünyada ilk kez biz uyguladık ve başarılı olduk" diyorlar.
   <br/>
   <br/>
   Uluslararası yarışmalarda aldıkları başarılarla yüzümüzü güldüren Özel Fatih Koleji, her geçen gün başarılarına bir yenisini daha ekliyor. Bu projelerde üretilen bilgiler de en az ülkemizin tanıtılması kadar önemli. Ancak yetkili makamların bu projelere önem verip sahip çıktığını söylemek pek mümkün değil. Bu ilgisizlik yüzünden her zaman kaybeden bilim ve Türkiye oluyor.
   <br/>
   <br/>
   email:hsoylemez@hotmail.com
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-8278-39-genc-bilimadamlar-gapa-talip.html), [web.archive.org (arşiv bağlantısı)](http://web.archive.org/web/20130623230117/http://www.aksiyon.com.tr:80/aksiyon/haber-8278-39-genc-bilimadamlar-gapa-talip.html)
