# Yakın ve açık tehdit terör

*Haşim Söylemez 2015.07.28*

<div class="pNewsDetailMainContent" itemprop="articleBody">
 <p>
  IŞİD, dinî ve felsefi arka planını gözden gizliyor. İç bağlantılarını, örgütlenme ve hedeflerini saklı tutuyor. Sanıldığı gibi sadece eğitimsiz ve çaresiz gençler değil, üniversiteliler de var aralarında.
 </p>
 <p>
  Üniversite bitirdiğini sonradan öğrendiğim 26 yaşlarındaki düzgün giyimli şahısla karşılaştığımda şaşırdım. Zira aracılar bir IŞİD mensubuyla görüştüreceklerini söylemişlerdi.  İlk bakışta hiç de Selefi düşüncesine sahip, hele hele IŞİD’in cihat anlayışını savunan biri izlenimi vermiyordu. On dakika geçince yanıldığımı anladım. Kendisini Halid ismiyle tanıtan ve fazla vakti bulunmadığını belirten genç Suriye ve Irak’a gidip gelmiş; halife kabul ettiği Bağdadi’nin emriyle Türkiye’ye gönderilmiş. Ortaya koyduğu görev tanımları şöyle: “İnsanları bilinçlendirmek ve cihat.”
 </p>
 <p>
  Yıldız Teknik Üniversitesi mezunu Halid’in cihat adresi sanıldığının aksine varoşlar değil; İstanbul Bakırköy’de bir grup arkadaşıyla oturdukları evde emirler beklemektelermiş. Suruç’taki saldırı hakkında bilgisi olmadığını ifade edip şunları anlatıyor: “Cihat farzdır. Halife’nin söyleyecekleri bizim yolumuzu belirler. Yeni traş oldum bu yüzden sakalım yok bu sizi şaşırtmasın. Bizler Türkiye’de Selefi düşüncesine sahip kişileriz. İslam Devleti’nin cihat anlayışı bütün Müslümanların kurtuluşu içindir. Bizimle cihada koşmayan Allah huzurunda hesap vereceklerdir. Türkiye’nin her yerinde varlığımız yakın zamanda görülecektir. Bizimle olmayan Türkler, Kürtler düşmanımızdır. PKK ve yandaşları Müslüman Kürt kardeşlerimizi kandırıyorlar. Onlar dinsiz bizler ise Allah yolundayız. Eskiden Hizbullah’tan olan kardeşlerimizin önemli bir kısmı da bize katıldı. Doğu’yu PKK’nın başına yıkacağız. Allah bizimledir.”
 </p>
 <p>
  Halid’in “Halife’nin fermanını bekliyoruz.” sözü, altı çizilmesi gereken bir konu. Emniyet Genel Müdürlüğü’nün raporuna göre de Bağdadi, militanlarından Türkiye’yi terk etmemelerini istiyor. Jandarma İstihbaratı da İçişleri Bakanlığı’na 3 ay önce gönderdiği “ Türkiye’de IŞİD hücreleri” başlıklı raporda, örgütün Türkiye’de pasiften aktif pozisyona geçtiğini ve 100 intihar eylemcisinin (bombacı-suikastçı) dolaştığını bildirmiş. Hizbullah tabanının IŞİD’e kaydığı ve tehlikenin giderek büyüdüğü vurgulanmış. Batman, Bingöl, Diyarbakır, Adıyaman, Gaziantep ve Şanlıurfa’daki 90’lı yıllarda Hizbullah denetimindeki kimi köyleri artık IŞİD’in kontrolünde tuttuğu belirtilmiş.
 </p>
 <p>
  IŞİD Türkiye’de artık hücre yapısı, fikir akımı ve eylemsel boyutuyla da gündemde. HDP mitinginde ve Suruç’ta insanların hunharca katledildiği patlamaların yanı sıra geçmişte henüz aydınlatılmayan birkaç olayda da izleri olan örgüt etkinliğini artırma çabasında. IŞİD’le mücadelede yeterince istekli olmaması Ankara’yı iyice zorda bırakıyor. Ayrıca Türkiye’ye yönelik tehdidin algılanmasında sorun yaşandı. Musul Konsolosluğumuzun basılması sırasında yaşanan gafletin her şeye rağmen devam ettiğine dair işaretler gözden kaçmıyor.
 </p>
 <p>
  Ali Bayramoğlu, Suruç sonrası bir yazısında Ankara’daki çelişkili bakışı şöyle anlatıyordu: “Bir süre önce üst düzey bir yetkilinin gazetecilere verdiği, benim de katıldığım bir brifingte, IŞİD tehdidi, devlet tarafından daha çok bu örgütün Suriye’nin Kuzey Batısı’yla ... ilişkilendiriliyordu. Bunun yanında ‘üst düzey yetkili’ IŞİD’le mücadele için askere verilen direktifi anlatıyor, DEAŞ karşısındaki güçleri bu çatışma çerçevesinde dost unsur olarak tanımladıklarını söylüyor, Türkiye’nin verdiği desteği kimi örnekleriyle anlatıyordu. Ancak o gün, Ruşen Çakır’ın sorduğu ‘Türkiye IŞİD’in eylem alanına giriyor mu?’ sorusu üst düzey yetkili tarafından yanıtsız bırakılırken, IŞİD’i yapısı ve hedefleri açısından yerli olmayan unsurlarla tanımlanıyor, bir bakıma geçici niteliğinin altı çiziliyor, dahası bu örgütün Türkiye içindeki yapılanmasının anlamlı olmadığını söylüyordu…”
 </p>
 <p>
  <strong>
   ÖRGÜTLER ARASI HESAPLAŞMA
  </strong>
 </p>
 <p>
  Örgüt, kataloglarında gerçekte İstanbul’u kendilerinin fethedeceklerini duyursa da, başlangıç hedefi Batman, Adıyaman ve Urfa’daki yerleşim noktaları. Nizip ve Bismil ilçelerinde bir şehir savaşı planladığı öne sürülüyor. Sünni Kürtler de hedef tahtasında. Bu da PKK ile çatışmak demek. Üçüncü faktör Hizbullah unutulmamalı. KCK/PKK-Hizbullah-IŞİD çatışması fitillenirse asayişi sağlamak zorlaşabilir. KCK-Hizbullah gerginliğine IŞİD de ortak olur.  İştah kabartan gizli servisler horoz dövüşü için ‘şartların olgunlaşmasına’ odun taşıyabilir. HDP mitingi ve Suruç’taki patlamaya bu gözle de bakılabilir.
 </p>
 <p>
  Suruç’taki intihar saldırısında ölen Sosyalist Gençlik Dernekleri Federasyon’u (SGDF) üyesi 32 kişi Kobani’ye oyuncak ve benzeri eşya götürecekti. Bir diğer üzücü olaysa Urfa’nın Ceylanpınar ilçesinde vuku buldu. İki polis memuru kaldıkları lojman dairesinde ense ve kafalarından vurularak katledildi. Olayı KCK/PKK’ya bağlı Halkın Savunma Güçleri (HPG) üstlendi. Şehirde faaliyet yürüten YDG/H birimi yerine HPG’nin infazcı timinin devreye sokulması kafa karıştırıcı. 50 infaz timinin Türkiye’ye gönderildiği; bomba ve intihar eylemlerinde eğitimli oldukları bilgisi var. YDG/H de IŞİD’e mensubiyeti ileri sürülen bir şahsı İstanbul’da infaz ettiğini açıkladı. Örgütler arasındaki karşılıklı intikam ve hesap kesme eylemlerinin devam edeceği anlaşılıyor. En son Adana’da HÜDA-PAR üyesi bir şahıs infaz edildi. Son iki yılda Doğu ve Güneydoğu’da işlenen faili meçhul sayısı 238’i bulurken, 198’i bir yılda oldu.
 </p>
 <p>
  <strong>
   IŞİD’İN İDEOLOJİK ARKA PLANI
  </strong>
 </p>
 <p>
  Türkiye’de herkes IŞİD olgusundan kelime bazında haberdar ama örgütün zihinsel arka planı pek bilinmiyor ve dillendirilmiyor. Yalnızca gelir amacıyla sorunlu kişilerin gidip savaştığı bilgisi doğru değil. Savaşla cihada inanan Selefi akım giderek taban buluyor. Güneydoğu’da eski Hizbullahçı mollalar da Selefiliği benimsiyor. Batıda da yayılıyor. Ana potansiyeli Kürtler. Eskiden El Kaide ve Hizbullah türü örgütlerin bünyesindekiler IŞİD’e yöneliyor. AKP eski vekili Mehmet Galip Ensarioğlu Aksiyon Dergisi’ne (sayı 1073) Selefiliğin Güneydoğu’da büyüyen bir tehlike olduğunu söylemiş, Hizbullah’ın oy kaybını da tabanın Selefiliğe kaymasıyla açıklamıştı. Bu değerlendirmesi henüz akademik boyutta irdelenemese de gelişmeler buna işaret ediyor. Üç parçaya ayrılan Hizbullah’ın Tevhid kanadı Selefiliği yayıyor. Hem Doğu’da hem Batı’da yapılanarak eleman toplayıp altyapı oluşturuyor. Tevhid Grubu lideri Halis Bayancuk’un değişimi durumu ele veriyor. Bayancuk, 17 Temmuz’da İstanbul Ömerli’deki piknik alanında kılınan geniş katılımlı bayram namazı devlete bir mesajdı. Tevhid Dergisi ve Tevhid Gündemi isimli internet sitelerinin yayınları ortada. Bayancuk, “Ebu Hanzala” kod adı ile yazıyor. Tevhid dersleri adlı video görüntüleri paylaşılıyor. 26 Ocak 2014’deki konuşmasında Suriye ve Irak’ta kurulan IŞİD’ı desteklediklerini açıklamıştı.
 </p>
 <p>
  Gaffar Okkan suikastının planlayıcısı olduğu öne sürülen Hacı Bayancuk’un oğlu Halis Bayancuk’un da aralarında bulunduğu 42 kişi, daha sonra tutuklandı. Tevhid Dersleri adı altında İstanbul Bağcılar’da mescit adını verdikleri yerde toplantılar düzenleyen Halis Bayancuk, hiçbir resmi kurumu tanımadıkları gibi şahısların kendi mahkemelerini kurdukları ileri sürülüyor. Sosyal medya ve internet siteleri üzerinden yaptıkları yayınlarla Selefilik akımının propagandası yapılıyor. Bayancuk, cuma günü 16 ilde eş zamanlı yapılan operasyonda tekrar gözaltına alındı. Daha önceki gözaltı ve tutuklamayı ‘paralel’e bağlayan Star Gazetesi’nin bu defa ‘Türkiye’yi tehdit eden o isim gözaltına alındı’ diye internet sitesine manşet yapması dikkat çekti. Paralel senaryolarının boyası iyiden iye dökülmeye başladı.
 </p>
 <p>
  <strong>
   KAOSTAN NE ÇIKAR?
  </strong>
 </p>
 <p>
  -Mevcut şartlar muvacehesinde, Türkiye’yi zor günler bekliyor. İşte muhtemel sonuçlardan bazıları:
 </p>
 <p>
  -Hizbullah-KCK çatışmasında Hizbullah büyük kayıplar verir. Bölgeden silinebilir.
 </p>
 <p>
  -IŞİD çatışmayı Türkiye’ye çekerek Ortadoğu’da üçüncü bir cephe oluşturma niyetinde. Eylemler, saldırılar ve önemli kişileri kaçırma örgütün planları arasında.
 </p>
 <p>
  -IŞİD-PKK çatışması büyük kargaşa doğurur ve PKK’yı haklı konuma getirebilir. Aynı zamanda bölgede karşılıklı büyük saldırılar yaşanır.
 </p>
 <p>
  -IŞİD-PKK çatışması aynı zamanda PKK’nın meşru müdafaa konumuna geçmesine ve uluslararası destek ve meşrutiyet kazanmasına yardım edebilir. Kobani’de YPG’nın aldığı yardım gibi dış dünya silah ve lojistik yardımda bulunur.
 </p>
 <p>
  -Örgütler arasındaki çatışmalar bölgenin kanlı da olsa özerk bir alana dönüşmesi süreci başlatır.
 </p>
 <p>
  -Mevcut iktidar kısa süre için iktidarını uzatacak bir zemin kazansa da uzun vadede ciddi zaaflarla karşılaşır.
 </p>
 <p>
  -MİT, bölgede yabancı istihbarat servisleriyle sahada çatışmak zorunda kalır. Bu da geleceğe taşınacak istihbaratlar arası bir kan davasının fitilini ateşleyebilir.
 </p>
 <p>
  -Ordu bölgeye müdahale edecek. Bu da kaosun daha da büyümesi anlamına gelir ve BM’nin müdahil olmasına yol açabilir. Oslo görüşmelerinde imzalanan metindeki BM’nin müdahale hakkı ilkesi devreye girer.
 </p>
 <p>
  -Kürt sorununun siyasi ayağı, yüzde 13’lük seçim başarısına rağmen devre dışı kalır ve silahlı kanadın ittifakını sağlar.
 </p>
 <p>
  -Yaşanacak her faili meçhul cinayet, örgütlerin çatışmalarını şiddetlendirecektir. Devlet, her zaman birinci sıradaki hedef haline gelecek.
 </p>
 <p>
  -PKK’nın bölgedeki savaşı, Batı’da ilk defa bir Kürt-Türk çatışmasına yol açabilir ve bu geri dönüşü zor yeni bir süreci de beraberinde getirir.
 </p>
 <p>
  -Devletin birimleri arasında ayrılıkların oluşmasına yol açması muhtemel bu süreçler, Türkiye’yi Suriyeleştirebilir.
 </p>
 <p>
  -Faili meçhul olaylar ve cinayetler hiç olmadığı kadar artar.
 </p>
</div>


Kaynak: [www.aksiyon.com.tr](http://www.aksiyon.com.tr/ust-manset/yakin-ve-acik-tehdit-teror_551734), [web.archive.org (arşiv bağlantısı)](http://web.archive.org/web/20150805113603/http://www.aksiyon.com.tr/ust-manset/yakin-ve-acik-tehdit-teror_551734)
