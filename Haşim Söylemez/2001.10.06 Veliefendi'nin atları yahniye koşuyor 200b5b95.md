# Veliefendi’nin atları yahniye koşuyor

*Haşim Söylemez 2001.10.06*

<div>
 <p class="spot">
  Boztay artık yaşlanmıştır, önceki 5 koşuda olduğu gibi son koşusunda da sonuncu gelmiştir. Kesin karar verilir. Sırtından yıllarca tomarla para kazanan sahibi onu satacaktır. Bir zamanlar trilyonlarla ifade edilen bir değere sahip at, eşek fiyatına satılır. Boztay'ın artık bundan sonra yük atı olarak kullanılacağını düşünüyorsanız yanılıyorsunuz. Haa unutmadan, Boztay doğal hayata da bırakılmadı
 </p>
 <p class="metin">
 </p>
 <img border="0" src="/web/20020113044606im_/http://www.aksiyon.com.tr/2001/357/resimler/veli.jpg"/>
 <p class="metin">
  Boztay'ın hikayesi harada başlar. Doğduğunda sahibi onun çok iyi bir koşu atı olduğuna karar verir. Sadece karar vermekle kalmaz. Boztay kısa bir süre sonra koşu idmanlarına başlar. 2 yaşını dolduralı birkaç gün olmuştur. 'Rüzgarla yarışan bir at' olduğunu kendisini satın almaya gelen müşterilere de ispatlar. O sadece doğasındaki özgürlük ve koşma hissiyle hareket etmektedir. Kendisi hakkındaki kararların hiçbirisinin farkında değildir. Zaten umursamamaktadır da, verilen yemler her zamankinden daha kalitelidir, önemli olan da budur. Ardından Boztay, göbekli, hafif bıyıklı, biraz sevecen yeni sahibiyle bir tır arabası içinde yola çıkar. Veliefendi'nin kapısından içeriye girdiğindeyse gördüklerine inanamaz, burada kendisi gibi yüzlerce at vardır.
 </p>
 <p class="metin">
  Günler geçiyor, Boztay kendisine ne yapılacağı konusunda hâlâ emin değil. Her gün ahırdan dışarıya çıkarılıyor koşturuluyor, tımarlanıyor, suyu yemi hatta şekeri veriliyor. Günün birinde Boztay turnikeye girdiğinde olayın farkına varıyor: Bu onun ilk resmi koşusu olacaktır.
 </p>
 <p class="metin">
  Startla birlikte bütün atlar koşmaya başlar. Boztay hep öndedir ve yarışmayı da önde bitirir. Bir anda bütün bahisçilerin ve at sahiplerinin dikkatlerini üzerine çeker. Boztay bu tarihten sonra meşhur ve kolay kolay yarışma kaybetmeyen bir at olacaktır. Haftalar ayları, aylar yılları kovalar ve her atın başına gelen Boztay'ın da başına gelir. Boztay yaşlanmıştır, zaten daha önceki 5 koşuda olduğu gibi yarışta da sonuncu gelir. Sırtından yıllarca tomarla para kazanan sahibi artık Boztay'ı satmak ister ve ilk gelen müşteriye çok ucuza verir. Boztay'ın bundan sonra yük atı olarak kullanılacağını düşünüyorsanız yanılıyorsunuz. Veliefendi Hipodromu'nun efsanevi ismi Boztay; kazanlarda yahni ve kısık ateş üzerinde ızgara olmuştur.
 </p>
 <p class="metin">
  Bu hikaye bir atın başından geçenler ama Veliefendi ve diğer hipodramlarda bulunan bütün atların başından geçen hikaye de hemen hemen aynı. Hayatının belli dönemlerinde trilyonlarla ifade edilen rakamlarla el değiştiren kısraklar bir zaman gelip bir eşek fiyatına satılıyor ve birileri tarafından afiyetle yeniyor. Evet yanlış okumadınız Türkiye'de at eti sadece kurnazlar tarafından sucuk yapılıp bilmeden insanlara yedirilmiyor. At eti yemekten zevk alan önemli bir kitle var. Peki bu atların etini kimler yiyor? Cevabınız parası olmayan insanlar veya bize değişik hayvan etlerini yedirmeyi adet haline getiren bazı lokantacılar ise yanılıyorsunuz. Bu atları, atı seven Orta Asya kültürünü benimseyen insanlar yiyor. Ama sadece bu kültürün içinde olanlar değil, bizden birileri, Türkiye'de yaşayan ve hayatı boyunca sadace koyun ve tavuk eti yiyenler de artık at eti yiyor.
 </p>
 <p class="metin">
  Yarış atı nasıl yahni olur?
 </p>
 <p class="metin">
  Türkiye'de yarış atı olarak yetiştirilip, yaşı ve koşu miadı dolan atlar değişik amaçlarda kullanılmak üzere satılıyor. 100–150 milyon gibi çok düşük fiyata satılan kelepir atlar ya yük hayvanı olarak kullanılıyor ya da bazı kesimler için yemek amacıyla tüketiliyor. Ama satın alınan yarış atlarının büyük çoğunluğu sadece etinden faydalanmak için alınıyor. Bu gerçeği Veliefendi Hipodromu'nda çalışan at bakıcıları ve seyisler de doğruluyor. A. K. isimli bir atsever (daha doğrusu at eti sever) yemek için atları nereden temin ettiğini şöyle açıklıyor: "Ben arkadaşlarımla birlikte at eti almak için kasaba gitmiyorum. Zaten kasapta at eti bulmak imkansız. Bunun için kendi etimizi kendimiz temin ediyoruz. Veliefendi'den alıp kesiyoruz ve kestiğimiz at bize bir ay yetiyor. O bitince tekrar gidip alıyoruz. Arkadaşlarım da aynısını yapıyor. Ben Türküm ve Türkiye'de yaşıyorum. İlk başta çok garip gelmişti ama daha sonra alıştık. Hem lezzetli, hem ucuz."
 </p>
 <p class="metin">
  Seyis M. S. de yaşlanan veya sakatlanıp koşması mümkün olmayan atların satıldığını vurguluyor. M. S. şunları söylüyor: "Bizden alıyorlar ama niçin aldıklarını sormuyoruz, zaten sormamız da gerekmiyor. O, alanların kendi tercihi ama ben alanların yüzde 90'ının etini yemek için aldığını biliyorum. Zaten artık işe yaramayan atları ne yapabiliriz ki? Kendi hallerine bıraksak bir yerde ölüp gidecekler, kokusu ve etrafa verdiği çirkinlik de cabası. Bence insanlar yemek istiyorlarsa yesinler."
 </p>
 <p class="metin">
  Orta Asya geleneği
 </p>
 <p class="metin">
  İslam inancına göre sadece Hanefi mezhebinde mekruh sayılan at eti yeme aslında Orta Asya'dan gelen bir geleneğin parçası olarak karşımıza çıkıyor. Özellikle Şamanizm etiğinde at etinin ayrı bir yeri ve önemi bulunuyor. Türkiye'de ise at etini tercih edenlerin daha çok Tatarlar, Kırgızlar ve Altay kökenli insanlar olduğunu görmek mümkün. Ancak sadece bunlar değil, Türkiye coğrafyasında yaşadıkları halde Orta Asya kültüründen etkilenip at eti yiyen Türkiyeli Türkler de var.
 </p>
 <p class="metin">
  Orta Asya'da normal zamanların dışında özellikle baharın gelişiyle birlikte at kesme geleneği, bu işin en doruk noktasını oluşturuyor. İlkbahar mevsiminde atlar kesilip eğlenceler ve etkinlikler düzenleniyor. Türkiye'de at etini yiyen insanlar arasında da aynen Orta Asya geleneğindeki gibi bahar aylarında at kesimlerinde büyük bir artış yaşanıyor. Baharın gelişine atlar kurban ediliyor. Ama at etini yiyen insanlar için bunu yemek her zaman mümkün oluyor. Alıyorlar, kesiyorlar ve istedikleri gibi bu atları yiyorlar. Bu atlar yarış atları olduğu gibi kendileri için özel olarak yetiştirdikleri atlar da olabiliyor.
 </p>
 <p class="metin">
  Güç ve enerji
 </p>
 <p class="metin">
  At eti deyip de geçmemek lazım. At etinin diğer etlerden daha çok enerji ve kalori sağladığı gerçeği at etini yiyenler tarafından ortaya konuluyor. At eti vücuda enerji yüklediği gibi, bu eti yiyen bünyeyi de narkoz etkilemiyor. Orta Asya'da içilen kımızın insanları şarhoş etmemesi at etinden kaynaklanıyor. Özellikle sert kışlara maruz kalan insanlar için at etinin bünyeyi sıcak tuttuğu belirtiliyor. Diğer etler gibi oldukça hafif olan at etini devamlı yiyen bir insanı narkoz etkilemediği için bu tür insanların hastanelerde zaman zaman problem yaşaması mümkün olabiliyor. Alp Tunç kendisinin sürekli at eti yediğini, bu yüzden ameliyat olamadığını belirtiyor. Tunç, başından geçen olayı şöyle anlatıyor: "Kasığımdan bir et parçası alınması gerekiyordu. Bunun için bayıltılmam şart. Ancak iki iğne yapılmasına rağmen bayılmadım. Devlet hastanelerinde pek fazla ilgilenmediklerinden üçüncü kez narkoz verilmedi. Doktora at eti yediğimi söyledim. Bana şimdi 3 ay et yememe şartı koştular. Hâlâ hastalığımı taşıyorum. Ama et yemeden, hele hele at eti yemeden nasıl yaşarım bilemiyorum. Ailem de aynı şekilde benim gibi sadece at eti yiyor."
 </p>
 <p class="metin">
 </p>
 <p class="arabaslik">
  Böylesi de var
 </p>
 <p class="metin">
  Kendileri temin edip at etini isteyerek ve bilerek yiyenlerin dışında istemediği halde başkaları tarafından yutturularak yedirilenler de olabiliyor. Ve bu işi sağlıksız şartlarda yapıp insanların sağlığıyla oynayanların sayısı her geçen gün artıyor. İşte size geçtiğimiz hafta yaşanan bir örnek. Adana'nın Yüreğir ilçesinde kaçak olarak tüketime sunulmak üzere sağlıksız şartlarda kesilen ve depolanan yaklaşık yarım ton at eti zabıta ekiplerince yakalandı. Bu sadece yakalananlar, ya yakalanmadan insanların sağlığı yok sayılarak piyasaya sürelen at etlerine ne demeli.
 </p>
 <p class="metin">
 </p>
 <p class="arabaslik">
  Ercihan Dilari (Akhal–Teke At Çiftliği Sahibi): At etini yiyenler çok
 </p>
 <p class="metin">
  Ben sadece at sırtında turizm yapıyorum. Atın sırtında tedavi turlarım var. Yerli ve yabancı turistler ilgi duyuyor. Kendi atlarımı kendim yetiştiriyorum. Ürgüp'te benim gibi bu işi yapanlar da var. Ama eğer bir at yaşlanıyor ya da sakatlanıyorsa ben bunları alıp Kayseri'deki dağlara bırakıyorum. Ama herkes benim gibi yapmıyor. Atları yemek için satıyorlar. İnsanlar da gelip bu atları alıyor. At etinden sucuk, pastırma yapıp yiyorlar. Atları alanlar ya kesip insanlara etini satıyor ya da sadece kendisi evinde çocuklarıyla yiyor. Bütün ihtiyar ve sakat atların akıbeti böyle oluyor; eğer doğal hayata bırakılmıyorsa.
 </p>
 <p class="metin">
 </p>
 <p class="arabaslik">
  Levent Kaya: Önce çekindim, sonra sevdim
 </p>
 <p class="metin">
  Ben de bir arkadaş toplantısında at eti ile tanıştım. At kesilmişti, etini haşlayıp kavurmuşlardı. Herkes yemeye başladı. Önce çekindim ama daha sonra tadına baktım ve iki tabak at etini yedim. Normal etten çok farkı yok hatta daha lezzetli. Çok hafif enerji veriyor. Artık bundan sonra çekinmeden yemeye devam edeceğim. Ama Türkiye'de at etini nasıl bulacağım onu düşünüyorum. Her zaman da dostlarımla bir araya gelip at kesip etini yeme fırsatını bulamıyorum. Benim yediğim at arkadaşlarımın kendilerinin yetiştirmiş oldukları attı ve çok lezzetliydi. Zaman zaman kendileri kesip yiyorlar.
 </p>
 <br/>
 <center>
  <a class="anaorta" href="http://web.archive.org/web/20020113044606/mailto:hsoylemez@hotmail.com">
   hsoylemez@hotmail.com
  </a>
 </center>
 <br/>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2001/357/haberler/1.htm), [web.archive.org (arşiv bağlantısı)](http://web.archive.org/web/20020113044606/http://www.aksiyon.com.tr:80/2001/357/haberler/1.htm)
