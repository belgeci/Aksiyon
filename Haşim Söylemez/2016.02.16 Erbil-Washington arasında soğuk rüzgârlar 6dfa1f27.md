# Erbil-Washington arasında soğuk rüzgârlar

*Haşim Söylemez 2016.02.16*

<div class="pNewsDetailMainContent ctx_content" itemprop="articleBody">
 <p>
  Kuzey Irak Kürdistan Bölgesel Yönetimi, ABD’nin ‘daha çok demokrasi’ çağrılarını görmezden geldi. Washington ise Iraklı Kürtlere karşı artık mesafeli duruyor ve YPG’ye yakınlaşıyor.
 </p>
 <p>
  Amerika’nın, IŞİD’e karşı savaşan peşmergenin cesaret ve direnişinden her fırsatta övgüyle bahsettiği sır değil. ABD Başkanı Obama’nın IŞİD’e karşı savaştaki özel temsilcisi Brett McGurk’un, Kuzey Irak’taki başkanlık krizini çözmek için siyasi taraflarla sabahlara kadar görüşmeler yaptığı da biliniyor. Bütün bunların yanında, aynı ABD’nin, Barzani yönetiminin istediği mali ve askerî yardımlar hususunda giderek daha gönülsüz bir tutum benimsediği de bir vakıa. Mesela, Kürdistan Bölgesel Yönetimi’nden Amerika’ya giden son heyet, hayal kırıklığı içinde Erbil’e döndü.
 </p>
 <p>
  IŞİD’in Musul saldırısından sadece 1 ay önce, Mayıs 2014’te Kürdistan Bölge Hükümeti Dış İlişkiler Sorumlusu Felah Mustafa, petrol konusunda Amerika’ya rest çekerek şunları diyordu: “Karar verme yetkisi sadece Kürtlerdedir. Umarız Amerika siyasi çekişmelerin sebeplerini doğru bir şekilde kavrar ve ona göre kendisini bu çekişmelerden uzak tutar. Amerika tarafsız kalır, kendisini uzak tutup sessiz kalmayı seçerse seviniriz. Bizim yaptıklarımız Kürdistan halkının çıkarınadır ve bize neyin doğru, neyin yanlış olduğunu söylemelerini beklemeyiz.”
 </p>
 <p>
  <strong>
   Gece yarısı uyandırıldı
  </strong>
 </p>
 <p>
  Bundan sadece 2 ay sonra IŞİD, Erbil kapılarına dayandı ve Kürt liderler tekrar Amerika’dan yardım istedi. Çünkü Erbil, IŞİD’in eline geçmek üzereydi. Wall Street Journal gazetesinin Amerikalı yetkililerden edindiği bilgilere göre, IŞİD’in Erbil üzerinde oluşturduğu tehlikeyi Joe Biden, gece yarısı kendisini arayan Barzani’nin ses tonundan anlamıştı. Bundan dolayı, zaman kaybetmeden bir şeylerin yapılması kararını vermişti. Biden, tatilini yarıda keserek hemen harekete geçmişti.
 </p>
 <p>
  Amerika’nın Kürtlerin yardımına koşması ilk değildi. 1991 yılında Kürtlerin korunması ve Kürdistan bölgesinin uçuşa yasaklanıp Türkiye’deki İncirlik Üssü’nden korunmasında da Amerika yer almıştı. Yine, 1996 yılında Kürdistan Yurtseverler Birliği (KYB) ile olan çelişkileri yüzünden Kürdistan Demokrat Partisi’nin (KDP) eliyle Irak ordusu Erbil’e sokulunca Amerikan uçakları bombardımanla Irak ordusunun geri çekilmesini sağlamıştı. Amerika ayrıca 1998 yılında her iki siyasi örgüt üzerinde baskı uygulayarak Kürtler arasındaki kardeş kavgasını bitiren Washington Anlaşması’na imza atılmasını sağladı.
 </p>
 <p>
  Irak rejimi yıkılınca Amerika, Bağdat’ta Kürtlere önemli roller biçti. Ayrıca Kürtlerin bölgelerini daha iyi koruyabilmeleri için bir taraftan Bağdat’a baskı uygulayıp Kürtlere ekonomik yardımın kapılarını açıyor, diğer taraftan Kürt güvenlik güçlerine her türlü yardımda bulunuyordu. Amerika bununla da yetinmeyip Irak’ın diğer bölgeleri için yapmadığı şeyleri Kürdistan için yaparak uluslararası sivil toplum kuruluşları ve bağımsız medya aracılığı ile bölgenin kalkınması için önemli katkılarda bulundu.
 </p>
 <p>
  Amerika, Kürtlerin güvenlik, ekonomi, demokrasi ve yönetim gibi konularda tecrübe sahibi olup bütün Irak’a örnek teşkil edecek bir idareyi oluşturmalarını istiyordu. ABD, Kürtlerin bunu yapabileceğine inanıyordu. Çünkü Kürtler mezhep ayırımı yapmadığı gibi, Şiilerle geçmişte birlikte mücadele etmişlerdi. Tabii ki Kürtlerin olmadığı bir Bağdat’ta Şiilerin bütün iktidarı eline geçireceği endişesi de vardı Amerikalılarda.
 </p>
 <p>
  Ne var ki Kürtler, Amerika’nın beklentilerine aykırı bir şekilde Bağdat’tan giderek uzaklaştı. Hatta bazı Kürt örgütleri, taraftarlarına Arap düşmanlığını empoze etti. Bu düşmanlık Şii, Haşdi Şaabi grupları ile Kürt grupların karşı karşıya gelmesiyle tamamen açığa çıktı. Bu kritik süreç hâlâ devam ediyor.
 </p>
 <p>
  Amerika, bölgede demokrasi ve ifade özgürlüğünün gelişmesi için bir taraftan uluslararası kuruluşları, diğer taraftan da ABD Dışişleri Bakanlığı’nı devreye soktu. Sivil toplumun ve özgür medyanın gelişimini teşvik etti. Fakat ne yazık ki, bölge hükümeti ve iktidarı elinde bulunduranlar, tutuklama ve tehdit gibi yöntemlerle demokratik bir toplum inşasını öngören gayretleri boşa çıkardı. Amerika’nın güveni sarsılacaktı.
 </p>
 <p>
  ABD, Wikileaks belgelerinde de görüldüğü üzere, yumuşak diplomasi ile kimseye hissettirmeden Kürt liderler üzerindeki baskıyı artırmaya başladı. Fakat Kürt liderler Amerikalı liderlerin yumuşak üslubunu hâlâ yanlış değerlendiriyor. Bu nedenle birkaç küçük değişiklik dışında sivil toplum ve ifade özgürlüğünde ilerleme katetmiş değil.
 </p>
 <p>
  Amerika’nın başka bir adımı ise ABD Dışişleri Bakanlığı tarafından yayımlanan yıllık raporlarda basın özgürlüğü konusunda, Kürt liderlerinin kulaklarına uyarı mahiyetinde fısıldamasıydı. Fakat Erbil, yayımlanan raporları dikkate alıp reform yapmak bir yana, bölgenin diğer devletleri gibi raporlardaki gerçekleri inkâr edip karşı tavır takındı.
 </p>
 <p>
  Obama, petrol fiyatlarının tavan yaptığı 2012 yılında, petrolün Bağdat aracılığı ile satılması hususunda Bağdat ve Erbil’in anlaşması için özel temsilcisini Barzani’ye gönderdi. Fakat Barzani sadece bir ay Amerika’nın isteğini yerine getirdi. İkinci ay Bağdat aracılığıyla yapılan petrol ihracatını kıstı.
 </p>
 <p>
  <strong>
   IŞİD Erbil’in eşiğinde
  </strong>
 </p>
 <p>
  9 Haziran 2014’te Musul’un IŞİD tarafından ele geçirilmesinin üzerinden 20 gün geçmişti ki, Bağdat’ta da tehlike çanları çalmaya başladı. Amerika, Bağdat’taki büyükelçiliğinde personelin yüzde 75’ini çoktan tahliye etmişti bile. Hatta Erbil’deki diplomatlarını tahliye etmek için de C-5 tipi askerî uçağını hazırda tutuyordu. Bu durum Obama yönetimi üzerinde büyük bir baskı oluşturdu. Çünkü Bağdat’ın düşmesi hâlinde, 2011’deki Amerikan askerlerinin Irak’tan geri çekilmesi kararından dolayı sadece Obama suçlanacaktı.
 </p>
 <p>
  <img alt="" src="http://web.archive.org/web/20160218151416im_/http://medya.aksiyon.com.tr//aksiyon/2016/02/16/575275.jpg "/>
 </p>
 <p>
  Tam o dönemde, son Amerika ziyaretini yapan Kürt heyeti içindeki liderler, Washington’a Irak’ın artık parçalandığını müjdeleyip bir İslam devletinin kurulduğu gerçekliğini kabul etmesi gerektiğini söylüyordu. Hatta Irak’tan ayrılma ya da şartlı olarak Irak’ın birliğini savunma tehditlerini savuruyordu Kürt liderler. Özellikle de 19 Ağustos 2015 tarihinde başkanlık görevi sona eren Mesut Barzani, hiç zaman kaybetmeden Kerkük ve diğer tartışmalı bölgeleri kapsayan anayasanın 140. maddesinin işlevini yitirdiğini açıkladı. Kürdistan’daki diğer taraflar da IŞİD’in gelişini Irak’tan ayrılmak için tarihî bir fırsat olarak değerlendirip referandum yapılması gerektiğini belirtiyorlardı.
 </p>
 <p>
  Fakat IŞİD’in stratejisini çözemeyen bu taraflar bir süre sonra şunu çok iyi anlayacaktı: Irak ordusunun yerini alan yeni güç aslında Irak ordusundan daha tehlikeli ve daha güçlüydü. Musul işgalinin üzerinden daha 2 ay geçmeden, 3 Ağustos 2014 tarihinde IŞİD yönünü Kürtlere çevirdi. Şengal’in düşmesinden sonra IŞİD kısa zamanda Erbil kapılarına kadar dayandı. Peşmerge de Irak ordusu gibi darmadağın olmuştu artık. Kürt yetkililerin dediği gibi, Amerika’nın hava desteği yetişmeseydi Erbil de bir iki gün içinde düşecekti. ABD’nin hava desteği sayesinde IŞİD tehlikesi belli oranda ortadan kalktı. Fakat tehlike azalır azalmaz, Kürt liderler tekrar Amerika’nın Irak’taki planları önünde engel teşkil etmeye, hatta hatta bu planları eleştirmeye başladı. Kürdistan Bölge Güvenlik Şefi Mesrur Barzani, New Yorker dergisine aynen şunları söylüyordu: “Irak parçalandı. Birleşik Irak düşüncesi sadece Beyaz Saray’da oturanların beyninin içinde kalmış bir şey.”
 </p>
 <p>
  Mesut Barzani, 2015’in Mayıs ayında Amerika’ya yaptığı son ziyarette Washington’dan ağır silahlar istiyordu. Fakat Amerika bu isteği geri çevirip ağır silah sözü vermeden konuğunu uğurluyordu bu sefer. Sadece peşmerge için belirlenen askerî yardıma Bağdat tarafından el konulmayacağı sözünü veriyordu. Tabii karşılıksız değil. ABD bu sözün karşılığında, Barzani’den Abadi hükümetini desteklemesini ve Bağdat’la ilişkilerini güçlendirmesini ve diğer taraflarla yaşadığı sorunların çözülmesini istiyordu. Fakat Barzani ülkeye döndüğünde ABD’nin taleplerinin aksine, güvenlik ve petrol meseleleri başta olmak üzere birçok konuda Bağdat’la çatışmalı bir duruma girdi.
 </p>
 <p>
  Bazılarına göre Barzani, Obama ve Biden’in, “Kürtler ne karar verirse versin bizim açımızdan sorun yok.” sözlerini yanlış anlamış. Çünkü her iki lider bu sözü söylerken amaçları aslında Irak’taki gruplar arasındaki ilişkilerin güçlenmesine yönelik, Kürtler ne tür karar verirse versin biz destekliyoruzdur. Amerikalı liderler asla tek taraflı kararları desteklemez. Çünkü bunun var olan sorunları daha da büyüteceğine hatta bir Kürt-Arap savaşına neden olacağına inanıyorlar.
 </p>
 <p>
  <strong>
   Bağımsız petrol satma heyecanı
  </strong>
 </p>
 <p>
  Petrol fiyatları bugünkü düzeye düşmeden önce Kürdistan bölgesindeki liderler, özellikle de Barzani, tekrar bağımsızlıktan bahsetmeye başladı. Fakat sadece birkaç hafta sonra Kürdistan bölgesi tekrar çöküşün eşiğine geldi. Bir taraftan gelirlerdeki ciddi azalma, diğer taraftan da Suudi Arabistan ve Türkiye’den dış borç alınmasına yönelik çabaların sonuç vermemesi, bölgeyi çöküşün eşiğine getirdi. Bu çöküşten kurtulmak için bu sefer Washington’un kapısı çalınmaya başlandı. Kürtler Amerika’dan acil bir şekilde ekonomik ve askerî yardımda bulunmasını isterken ABD, Kürtleri hiç bir söz vermeden geri gönderiyordu. Kuşkusuz Washington bölgeyi yakından takip ediyor ve bölgedeki ekonomik krizden ve peşmergeye acil askerî yardım gerektiğinden haberdar. Ancak ABD Dışişleri Bakanlığı’ndan bir yetkilinin sözleri neden yardımın yapılmadığını gözler önüne seriyor. Yetkili aynen şunları söylüyor: “Washington hem Bağdat’taki hem de Erbil’deki durumdan haberdardır. Fakat bu kötü durumun IŞİD’le savaşı aksatamayacağı görüşünde. Amerika için önemli olan tek şey IŞİD’le savaşın aksamaması. Biz Kürt liderleri Bağdat’la anlaşması için teşvik ediyoruz. Çünkü ancak bu şekilde Irak’a verilen maddi kaynaklardan yararlanabilirler.”
 </p>
 <p>
  Peşmergenin yardım taleplerine karşı Amerika’nın tutumuna biraz daha detaylıca bakmak gerekiyor. Birincisi, Amerika şu ana kadar sadece 3 peşmerge alayı için silah ve cephane gönderdi. Bu 3 alay, peşmerge bakanlığı bünyesinde yeniden düzenlenecek olanlardı. Fakat Amerikan yardımları şu ana kadar bütün peşmerge gücünden sadece 5 bin peşmergeye ulaştı. Geri kalanı, tamamen Zeravani’ye (özel birlikler) aktarıldı. Amerika, doğal olarak, bölge hükümetinin 3 alayı bahane ederek onlardan ve koalisyon devletlerinden daha çok silah yardımı alma hesabı yaptığını anladı. Neticede, 2015 Haziran’ından bu yana Amerika’nın peşmergeye askerî yardımları asgari düzeye düşmüş durumda. Bağdat’taki ABD askerî birliklerinin sözcüsü Steve Warren, peşmerge ve diğer güçlerin ihtiyaç duyduğu silah ve teçhizatın, bölgelerin ihtiyacına ve yaşanan sıcak çatışmalara göre Irak hükümeti tarafından gönderildiğini söylüyordu.
 </p>
 <p>
  İkincisi, Amerika’nın uluslararası kuruluşlar aracılığıyla mültecilere ekonomik yardımı, en çok mültecinin bulunduğu Erbil ve Dohuk kentlerindeki piyasayı küçük oranda canlandırdı. Kürt yetkililer, mülteciler adına Amerika ve Avrupa’dan ekonomik yardım alma yoluna başvurdu. Fakat bu çaba da boşa çıktı.
 </p>
 <p>
  Üçüncü bir yol olarak, Amerika ya da uluslararası bankalardan borç almayı düşündü Erbil yönetimi. Bu çaba, Kürdistan bölge heyetinin son Amerika ziyareti sırasında açığa çıktı. Ancak Amerika bu konuda da Kürt heyetini Erbil’e eli boş gönderdi. Amerikalı yetkililer, Kürdistan bölge heyetine aynen şunları söylüyordu: “Biz Kürdistan bölgesindeki ekonomik krizin farkındayız. Fakat dış borç almak istiyorsanız, Bağdat’la işbirliğine gitmek zorundasınız. Ancak bu şekilde Irak’a verilen dış borçlardan size düşen payı alabilirsiniz. Dış borç alabilmesi için Bağdat’tan istenen reformların aynısı sizden de isteniyor.”
 </p>
 <p>
  Washington’un Kürtlerin isteklerini reddetmesinin en temel sebebi, Kürtleri reformlar ve yolsuzlukla mücadele konularında teşvik etmekti. Her türlü destekten yoksun kalan Kürt liderlere karşı toplumda oluşan tepki de şu an ABD’nin yakın takibinde ve bu yükselen tepki, yönetimi değiştirebilecek düzeyde de olabilir.
 </p>
 <p>
  IŞİD tehlikesinin varlığı ve bölgeye yerleşen milyonlarca mülteci, Amerika ve uluslararası toplum için Kürdistan bölgesini önemli kılıyor. Erbil yönetiminin, krizden çıkış için bir yol olarak düşündüğü Amerika’yla yakınlaşma ise, yönetimi güçlendirme, orduyu yeniden düzenleme ve demokrasiyi ilerletme gibi alanlarda reformlara hız vermekten geçiyor. Aksi hâlde, Erbil yönetiminin bir daha böyle bir fırsat elde etmesi kolay olmayabilir. Ayrıca, ABD’nin Suriye Kürtleri ile flört hâlinde olmasının getirdiği yeni bir durum da söz konusu. Flörte başlaması buraya yönelik yeni büyük bir aşkın doğmasına yol açabilir ve bu aşk, Irak Kürtleri için bambaşka hayal kırıklıklarının sebebi olabilir.
 </p>
</div>


Kaynak: [www.aksiyon.com.tr](http://www.aksiyon.com.tr:80/ortadogu/erbil-washington-arasinda-soguk-ruzgarlar_553878), [web.archive.org (arşiv bağlantısı)](http://web.archive.org/web/20160218151416/http://www.aksiyon.com.tr:80/ortadogu/erbil-washington-arasinda-soguk-ruzgarlar_553878)
