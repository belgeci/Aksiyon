# Ergenekon'da Yeni 'Milat'

*Haşim Söylemez 2015.04.06*

<div class="pNewsDetailMainContent" itemprop="articleBody">
 <blockquote>
  <p>
   Yeni Türkiye kendine kulvar açarken Yeni Ergenekon da mevzi genişletiyor. Eski ittifaklar yeni patronlarıyla bir araya gelip farklı sistem oluşturdu. Hedef ‘vatanseverlik’ adına tek başına hâkimiyet. Kod adı: Milat.
  </p>
 </blockquote>
 <p>
  Devletin karanlık ‘sol eli’ veya devletin kirli ‘sağ eli’. Bu kavramaları duyduğumuzda henüz Ergenekon gibi bir vakanın adını bilmiyorduk. Daha sonra meydana gelen Susurluk kazasıyla birtakım karanlık ilişkilerden haberdar olmaya başladık. Susurluk şüphesiz Türkiye için çok önemliydi. Fakat sadece Abdullah Çatlı ve İbrahim Şahin gibi isimlerle sınırlı bırakılması ve o dönemde neredeyse bütün cinayetlerin Çatlı’ya mal edilmesi konuyu şirazesinden çıkardı. 2007’de başlayan Ergenekon Soruşturması ise Türkiye’yi çok farklı bir tabloyla karşı karşıya bıraktı. Soruşturma derinleştikçe bağlantılar, işlenen cinayetler, kirli ilişkiler ağı ortaya çıkmaya başladı. “Türkiye bağırsaklarını temizliyor” söylemi sıkça dillendirildi ve anlaşıldı ki Susurluk, Ergenekon’un yanında devede kulakmış. Sağdan ve soldan kişilerin operasyonlar kapsamında gözaltına alınması ve tutuklanması, Susurluk’ta ortalığı inletenlerin bir anda seslerinin kesilmesine neden oldu. İsimler herkesi şaşırtırken ‘Bir numara kim?’ polemiği başladı. ‘Bir sağcı ile bir solcu bir arada olur mu?’ sorusu belki de en çok sorulan soruydu. Oysa karanlık ilişkilerin dini, dili, ideolojisi yoktu ve tek bir amaca hizmet ediyordu. Gücünü hâkim kılmak için gerekirse öldürmek mantığı vardı. Nitekim Ergenekon Davası’yla birlikte ortaya saçılan belgelerde bu durum ortaya çıktı. Sonra sanki hiçbir şey olmamış gibi Ergenekon’dan tutuklular serbest kaldı ve bunları içeri atan savcı ve polisler suçlu ilan edilmeye başlandı. Türkiye bir anda farklı bir iklime girdi. Peki, gerçekte her şey bitti mi?
 </p>
 <p>
  Türkiye’de son dönmelerde ilginç olaylar yaşanıyor. AK Parti İktidarı tek olmanın verdiği avantajı hoyratça kullanıyor ve bu da toplumun önemli bir kesiminde tepki topluyor. Ancak iktidar ve cumhurbaşkanına göre her şey yolunda, asayiş berkemal. Hatta Erdoğan’ın makamı gereği ‘tarafsızlık’ ilkesini hiçe sayıp aktif siyasetin içinde olması bile bir kesim tarafından alkışlanıyor. Kanunların dikkate alınmadığı ve hukukun artık işlemez duruma geldiği bu dönemde her geçen gün birileri tuhaf gerekçelerle gözaltına alınıyor veya mahkûm ediliyor. Daha düne kadar darbe planı yapan Balyozculara beraat verilmesi, Ergenekon sanıklarının dışarıda olması sıradan görülüyor!  Cumhuriyet Savcısı Mehmet Selim Kiraz’ın sıkı korunduğu ileri sürülen İstanbul Adalet Sarayı’nda teröristlerce rehin alınıp öldürülmesi bile alarm zillerini çaldırmıyor. Güvenlik zafiyeti giderek artarken, İç Güvenlik Paketi eşliğinde yeni bir seçime girmeye hazırlanan Türkiye artık sisler arasına dalan bir Titanic gibi. Her an her şey olabilir. Yeni Türkiye’de yeni şeylerin olduğu kesin. Kimilerine göre Ergenekon denilen zihniyet bitmedi, sadece şekil değiştirerek devam ediyor. Ve Ergenekon giderek beslenip büyüyor.
 </p>
 <p>
  Peki, Yeni Türkiye’nin Yeni Ergenekon’u ne zaman oluştu? Bunu anlamak için Ergenekon Davası’nda ortaya çıkan belgeler ışığında Ergenekon’un ruhunu analiz etmekte fayda var. Belgelere göre, o yapı ve zihniyet devam ediyor. Ama başka bir renk ve isimle... İddiaya göre Yeni Ergenekon’un adı Milat. 2004’te kurulmaya başladığı ileri sürülen Milat’ın hâkim konuma geldiği belirtiliyor. Birçok kaza ve olayla birlikte savcının öldürülmesi de Milat denilen yapının bir eylemi olarak değerlendiriliyor.
 </p>
 <p>
  Yapının harekete geçtiği tarih Nisan 2004. İddialara göre, daha önce siyasi yapıları yönlendiren örgüt, artık siyasi yapıların bir parçası olmak gerektiğine karar veriyor ve yeni bir vizyon belirleniyor. Yeni Ergenekon’un asıl kimliğini bu tarihten sonra aldığı vurgulanıyor. Dönüşüm-Milat referansı ile yola çıkan yapı önce hedef ve vizyon belirliyor, ardından çeşitli kulvarlarda güçlenmeye başlıyor. Strateji kuruluşları, Ar-Ge adı verilen yapılar, üniversiteler, akademisyenler ve işadamları güçlendiriliyor. Topluma ulaşmayı da ihmal etmeyen yapı, üniversite gençlerine yönelik çalışmalar da yürütüyor.
 </p>
 <p>
  Terör örgütleriyle irtibat hâlinde olan yapı, geliştirdiği ideoloji ışığında yeni düşmanlar belirledi ve giderek güçlendi. Yeni Ergenekon önüne kim çıkarsa, oluşturduğu düzen sayesinde pasifize etmeyi de başarıyor. Bu anlamda 22 Temmuz’da polislere yönelik operasyonun önemli ayaklarından biri de bu yeni yapıyı bilenlerin tutuklanmasıydı. Selam Tevhid operasyonunu yapan polislerin bu davadan dolayı tutuklanması şüphesiz önemliydi. Nitekim daha sonra bu dava dosyasına dair takipsizlik kararı verildi. Selam örgütünün devlet ve istihbarat içindeki yapılanmasına dair ciddi bilgi ve bulgulara ulaşılmıştı. Bu yapının Yeni Ergenekon’un önemli bir parçası olduğu savunuluyor.
 </p>
 <p>
  Terör örgütleriyle dirsek temasında bulunan, “vatanseverlik” adı altında ilginç bağlantıları olan Ergenekon yapılanması, “devletin gerçek sahiplerinin” kendileri olduğunu iddia ediyor. Hâliyle devleti koruma adına yasa dışı işleri meşru görüyor. Kendisine bir düşman belirleyen yapı daha sonra bunun etrafında faaliyetler yürüterek kendine alan bulmaya ve hâkimiyet kurmaya başlıyor. Belirlenen iç düşmanların pasifize edilip yok edilmesi birinci öncelik.
 </p>
 <p>
  Yeni yapı, sivil ve askerî bürokrasi ile politikacılardan, sivil toplum kuruluşlarından, iş dünyasından taraftarlar topladı. Bununla kalmadı, terör örgütlerini de yönetmeye başladı. Ki her örgütle bağlantı kurdu ve her örgütün içine önemli devlet adamlarını bile koymaktan çekinmedi. Bunlardan en önemlisi ve belirgin olanı ise Dev-Sol fraksiyonundan gelen ve bugün DHKP-C olarak eylemler yapan örgüt oldu. Mesela, istihbarat teşkilatı ile bağlantısı olan bu yapının en önemli ismi Hüseyin Fevzi Tekin’in ilişkileri ve hâlen örgütü rahat bir şekilde yönlendiriyor olması anlamlı. Nitekim savcı saldırısının Tekin tarafından organize edildiği belirtiliyor. Geçmişteki Ergenekon da örgütün ölen lideri Dursun Karataş ile ortak çalışıyordu.
 </p>
 <p>
  Ergenekon belgelerinde ortaya başka bir sonuç daha çıkıyor. Her ne kadar Ergenekon yapılanması bir örgüt olsa da bilinen hiçbir terör örgütü ile “yapısal” olarak örtüşmüyor. Daha çok “çatı” örgüt konumunda. Yani, terör örgütlerini kuruyor, onlara yardım ediyor ve onları yönlendiriyor. Bunun adına da “naylon terör örgütleri” deniliyor. Başka bir deyişle örgütleri kullanma ve yönlendirme yöntemini tercih ediyor. Lakin bunların içinde sağ veya sol örgüt ayrımı diye bir yapı yok. Kim işine geliyorsa onu kullanıyor ve çıkarı için sahaya sürüyor. Bazen şahısları da istediği gibi organize edip önemli cinayetler işlettiriyor. Geçmişte Zirve cinayetini veya Danıştay saldırganı Alparslan Aslan örneğini vermek mümkün.
 </p>
 <p>
  Farklı düşünenler ‘düşman’
 </p>
 <p>
  Ergenekon’un psikolojik altyapısı da önemli. Bunu daha iyi anlamak için yine Ergenekon Davası’nda ortaya çıkan belgelere bakmak yeterli. Ki bu Yeni Ergenekon için de geçerli. Her döneme uygun faaliyetler içinde bulunuyor. İktidarın hâline, siyasetin gidişatına, ekonominin genel durumuna ve toplumun hassasiyetlerine göre argümanlar geliştiriyor. Siyasi partiler, ordu ve diğer kolluk kuvvetlerinin durumuna göre strateji belirliyor. Ancak çoğu zaman argümanları ortaya atan da ona karşı toplumsal refleksi harekete geçiren de yine bu örgüt oluyor. Siyasal yapıya ayar verme ihtiyacı hissedildiğinde kanlı eylemler düzenleyebiliyor, suikastlar gerçekleştirebiliyor, toplumsal olaylar tertipleyebiliyor. Sonra da ortaya çıkan toplumsal atmosferi fikirsel olarak etki altına alıyor. Gerektiğinde kendisine zarar verecek bir eylem veya olayı da tertip edip bundan mağduriyet çıkarmayı tercih ediyor. Algı oluşturmada da usta bu yapı. En büyük vatansever onlar. Bazen en milliyetçi veya en hümanist de... Ama her zaman vatan, millet gibi kavramları kullanıp geçmişe (tarihe) atıf yapar ve bunun üzerine bir imge inşa ederler. Dönemine göre toplum değerleri ve inançları da önemlidir. Dindarlık veya geleneklere bağlılık gibi. Hep yeni bir toplum oluşturduklarını iddia ederler ve bunun için yeni bir Türkiye gerektiği tezini savunurlar. Buna dair politikalar da üretirler. Bunların hepsi amaca ulaşmak içindir. Kendilerinden farklı düşünen herkes asli düşmandır. Bugün ak dediklerine yarın kara diyebilecek kadar manevra kabiliyetine sahip olan zihniyet bunu da gerektiğinde lehine çevirmek için büyük çaba harcar. Bu yapı için medyayı kontrol altına alıp yönlendirmek ve dezenformasyon da çok önemlidir.
 </p>
</div>


Kaynak: [www.aksiyon.com.tr](http://www.aksiyon.com.tr/dosyalar/ergenekonda-yeni-milat_550397), [web.archive.org (arşiv bağlantısı)](http://web.archive.org/web/20150731060356/http://www.aksiyon.com.tr/dosyalar/ergenekonda-yeni-milat_550397)
