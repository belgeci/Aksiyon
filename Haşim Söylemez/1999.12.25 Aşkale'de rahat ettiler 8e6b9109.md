# Aşkale'de rahat ettiler

*Haşim Söylemez 1999.12.25*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   "...Erzurum'da kar yağıyor... Sarı gelin oy, sarı gelin..." türküsü ile film son buluyor. Erzurum yöresine ait olan Sarı Gelin türküsü ile "Salkım Hanımın Taneleri" filmi daha da anlam kazanıyor.
  </font>
 </div>
 <div id="newsText">
  <font class="detail-text">
   Çünkü, filme konu olan olayın büyük bir kısmı Erzurum'un Aşkale ilçesinde geçiyor. Gösterime girdiğinde büyük ilgi toplayan ve Altın Portakal Film Festivalinde bir çok dalda ödül alan "Salkım Hanımın Taneleri" ile azınlıklar tekrar gündeme geldi. Bir çok televizyon kanalında tartışıldı. Konu ile ilgili olarak yazılmış olan kitaplar tekrar baskı yapıp yayınevleri tarafından piyasaya sürüldü. Tartışmalarda, kitaplarda ve filmde bir ortak nokta ortaya çıkıyordu; azınlıkların "Varlık Vergisi" adı altında büyük bir zulme maruz kaldıkları.
   <br/>
   <br/>
   Varlık Vergisi", Milli Şef İnönü döneminde, 1943 yılında maddi bakımdan zor durumdaki devlete gelir sağlamak amacıyla tarihte hiç benzeri olmayan bir yöntemle fiiliyata konulmaya çalışıldı. İlk başta her vatandaşa getirilen, geliri kadar vergi verme daha sonra amacının dışına çıktı. Yeni şekliyle azınlıklar olarak tabir edilen Ermeni, Rum ve Yahudilerden mevcudiyetlerinin devamı için gelirlerinin 510 misli kadar vergi vermeleri öngörülüyordu. Azınlıklara uygulanan vergi fazlalığı aslında Saracoğlu hükümetinin millileşme politikasının bir uygulamasıydı. Amaç; savaş dönemlerinde ticaretle uğraşan ve ekonomik olarak güçlenip büyük bir pastaya sahip olan azınlıklardan fazla vergi alınıp onların ekonomi hacimlerini küçültmek, yerli sarmayeyi ve yerli girişimcileri güçlü kılmaktı. Bu doğrultuda "Varlık Vergisi" uygulamaya konuldu. Vergisini veremeyen(!) azınlıklar bunu çalışarak ödeyecekti. Sadece azınlıklar değil, yerli halk da veremediği vergisi kadar çalışma kamplarında çalıştırılacaktı. İlk etapta azınlıklar meselesi halledilecekti. Çalışma kampları belirlendi, vergi ödemeyen azınlıklar toplanıp çalışma kamplarında çalıştırılmak üzere trenlere bindirilip götürüldü. Çalışma yeri olarak bir çok yöre belirlenmişti ancak bunların en önemlisi ve sembol olanı Aşkale idi. Buraya çalıştırılmak üzere bin 400 kişi gönderildi. Mükellefler yol yapımında ve taş ocaklarında çalıştırılacaklardı.
   <br/>
   <br/>
   Konu üzerine kitaplar yazılıp, filmler çevrildi. Üzerine yalanların söylenip spekülasyonların uydurulduğu bir konu oldu "Varlık Vergisi". Hep azınlıkların insanlık dışı bir uygulamaya maruz kaldıkları söylendi. Çalışma kamplarının zor şartlarından bahsedildi. Ve hiç kimse de çıkıp bu kamplarda çalışan Müslüman yerli halkın çilesini söyleyip yazmadı. Tam 56 yıl sonra çalışma kamplarının merkezi olan Aşkale'ye gidip o günü yaşamış canlı tanıklarını tarihle yüzleştirip vakaya ayna tutmaya çalıştık.
   <br/>
   <br/>
   Aşkale yine soğuk
   <br/>
   <br/>
   Erzurum'a varmadan önce Aşkale'ye ulaşıyorsunuz. Küçük, kendi halinde bir ilçe. Eğer mevsim kış ise dondurucu ayaz soğuğu yüzünüze ve ellerinize sirayet etmeye başlıyor. Havanın soğukluğundan şikayet ettiğinizde gün görmüş ihtiyarlar, "Eskiden kar yüksekliği iki metre olurdu, soğuktan insanlar dışarı çıkamazlardı" demeye başlıyorlar. Yaşlıları dinledikçe şimdiki soğuklara şükür diyorsunuz. Son birkaç yıldır Aşkale'ye artık kar yağmıyor, yağsa bile yüksek yerler ancak beyazlanıyor. Biraz daha dolaştıkça soğuk iliklerinize kadar işlemeye başlıyor. Nefes alışverişiniz biraz daha belirginleşiyor, çünkü ağzınızdan çıkan nefesin buhar olup uçtuğunu görüyorsunuz. Akşam karanlık çöktüğünde ise dondurucu soğuk iki katına çıkıyor. Bu saatlerde dışarıda yürümeyi, zorunlu haller dışında gerçekleştirebilene aşk olsun. Açık havada gökyüzü çok parlak, yıldızları tek tek sayabiliyorsunuz Aşkale'de.
   <br/>
   <br/>
   Sabah ezan sesi ile uyandığınızda Aşkale'de hareketlilik de başlıyor. Önce köpekler havlıyor, sonra horoz seslerini kaz bağırtıları takib ediyor. Böyle bir Aşkale sabahında buğulu camdan dışarı bakarken 56 yıl öncesini düşünüyorum. Elimde Rıdvan Akar'ın "Aşkale Yolcuları" isimli kitabı, satırları yutkuna yutkuna okumaya başlıyorum: "Yolcular sabaha karşı saat 6'da Aşkale'de oldu. Her kafadan bir ses çıkıyordu: Yanlış olmasın?, Daha gelmedik. Burası küçük bir köy... Hamal var mı? Eyvah çantamın kayışı koptu. Keşke sıcak bir çay bulabilsek bari... Ortalık zifiri karanlık. Petrol lambası ancak istasyon binasının kapısını aydınlatıyor. Müthiş bir ayaz var. Mükellefler sıraya girdi ve yol fen memuru Suad Sesen, kafileyi İstanbul'dan gelen polislerden teslim aldı. Bir jandarma müfrezesi kontrolündeki mükellefler, ikişer ikişer sıraya girdi. Önce bir kahvehanede mola verildi. Çaylar içildi..."
   <br/>
   <br/>
   Mükellef olarak tabir edilenler, "Varlık Vergisi"ni veremeyen(!) azınlıklardı. Vermedikleri vergileri karşılığında Aşkale ve yakınındaki Çiçek İstasyonunda çalışmaları için sevk edilmişlerdi. Biz de çalışma kamplarını incelemek ve olayın canlı tanıklarını dinlemek için refakatçılarımız Şenol ve Mehmet Ali ile birlikte yola koyuluyoruz. Kısmetimize hava güneşli ve ılık...
   <br/>
   <br/>
   AşkalePırnakkabın hattı
   <br/>
   <br/>
   Önce Aşkale İstasyonuna uğruyoruz. İstasyon şehrin dışında ve hâlâ ilk günkü mevcudiyetini koruyor. Doğu Ekspresi her gün bu istasyondan yolcu alıp bırakıyor. 56 yıl önce de bir soğuk kış sabahında azınlıkları bırakmıştı. İstasyon görevlileri "Salkım Hanımın Taneleri" filminin çekildiği mekanları tek tek gösteriyorlar, sonra şikayetlerini dile getiriyorlar. Film çekimleri sırasında yönetmen istasyonu o günün şartlarına çevirebilmek için birtakım yıkımlar yapmış ancak film bitiminde bunlar tamir edilmemiş. Biz istasyon görevlileri ile konuşmamıza devam ederken Doğu Ekspresi geliyor, bir yolcu biniyor, bir yolcu da iniyor. Daha sonra Pırnakkabın köyüne doğru yola çıkıyoruz. Yarım saat sonra köye varıyoruz. Buraya köy demek için bin şahit lazım. Her taraf harabe, on kadar ev ayakta ve bacaları tütüyor. Soruyoruz soruşturuyoruz, köyün yaşlılarını. Konuyu anlatınca olay belirginleşiyor, görüşeceğimiz isimler söyleniyor...
   <br/>
   <br/>
   Pırnakkabın köyü azınlıklardan aldıkları kira ve sattıkları mallar sayesinde zengin olmuş bir köy. O dönemde köy 200 hane iken 10 kahvehane ve 10 da bakkalı bulunuyormuş. Bunların yanısıra 16 tane de han bulunuyormuş köyde. Şimdi ise bunlardan eser yok.
   <br/>
   <br/>
   1721 rakımlı Pırnakkabın köyünü Kop Dağı çepeçevre sarıyor. Kop Dağı azınlıklar için önemli bir dağ. Azınlıklar, Erzurum'u Tarbzon'a bağlayan transit yolu karlardan temizlemek için burada aylarca çalışmışlar. Her gün karla kapanan yolu açmışlar. Pırnakkabın köyüne yakın mekanda bulunan ve azınlıkların çalışmış olduğu taş ocakları ise artık faaliyette değil.
   <br/>
   <br/>
   "Tavuk eti yerlerdi"
   <br/>
   <br/>
   Çalışma kampları ile ilgili olarak birkaç kaynak bulunuyor. Bunlardan birisi azınlıklarla birlikte Aşkale'ye gitmiş olan Tasviri Efkar Gazetesi'nin yazarı Feridun Kandemir'in anlattıkları. Olayın canlı şahitleri ise bir çok konuda Kandemir'in yazdıklarını yalanlıyor. Kandemir, Pırnakkabın köyündeki çalışma kamplarını şöyle anlatıyor: "Kop Dağı eteğindeki üç odalı harap, ahşap baraka azmanı bina, dar geldiğinden içindekilerin koyun koyuna yatmalarını icap ettiriyor, biricik ve küçük sac soba ise ısınmak bilmiyor, doğru, dürüst yiyecek bulunmuyor. Topu topu bir tanecik hela, 45 kişiye kifayet etmiyor ve üstelik de geceyi orada bu şartlar içinde yarı aç yarı tok tirtir titreyerek uykusuz geçirenler, sabah karanlığı, silahlı muhafızların önüne katılarak karlara bata çıka bir hayli yürütülüp, rastgele bir yerde akşama kadar saatlerce kar küremeye mahkum ediliyorlardı."
   <br/>
   <br/>
   Kamplarda kalan Parseh Gevrekyan ise daha da ileri giderek Aşkale'de mükelleflerin yüzde 1.5'inin hayatını kaybettiğini yazıyor.
   <br/>
   <br/>
   Olayın canlı şahidi olanlar ise çok farklı şeyler söylüyorlar. Azınlıkların hiç eziyet çekmeden sadece kar kürüdüklerini ve istasyonda çalıştıklarını söylüyorlar. Öldükleri konusunda ise, "külliyen yalan" diyorlar. Pırnakkabın köyünde görüştüğümüz, azınlıkların sürülüp çalıştırıldıkları sırada olaylara şahit olmuş 74 yaşındaki Veli Duvarcı o günlerde gördüklerini şöyle anlatıyor: "Geldiklerinde hava çok soğuktu. Kar kalınlığı metrelerce idi. Telefon tellerine basarak karın üzerinde yürürdük. Köye geldiklerinde bize soruyorlardı: Bize ne yapacaklar? Biz de kendilerine şu küçük dağı (Menekşe Dağı)gösterip burayı size deldirecekler derdik. Üzerlerinde kalın paltoları, kalın kalın çizmeleri vardı. Başlarında fötr ve şapkaları vardı. O kıyafetlerle soğuktan etkilenmeleri mümkün değildi. Köylülerden oda kiraladılar, her oda için ayda 10 lira para veriyorlardı. Köylülerden tavuk alıyorlardı. Her akşam sofralarında tavuk eti olurdu. 8 lira para ile o dönemde bir evin tüm masrafı karşılanırdı. 10 lira çok paraydı, paraları zaten çoktu. Vergi olarak vermedikleri paraları burada yediler. Başlarında Hasan Çavuş vardı. Sabah kürekler omuzlarında giderlerdi, öğlen gelip yemek yer, tekrar giderlerdi, akşam karanlık basmadan da geri gelirlerdi. Kar kürerlerdi. Görevleri, ErzurumTrabzon yolunu açmaktı. Kaldıkları mekanları köylülerden satın aldıkları tezek ve odunlarla ısıtırlardı. Ölen falan olmadı, geldikleri gibi 67 ay sonra geri döndüler. Baharın ise boş durdular. Eski köy deresinden topladıkları kurbağa ve yengeçleri pişirip yerlerdi. Onlara çok lezzetli geliyordu. Bizimse midemiz bulanırdı."
   <br/>
   <br/>
   Pırnakkabın köyünden Şahset Yöney azınlıklar geldiği zaman 67 yaşlarındaymış, olayları çok iyi hatırlıyor. Nasıl geldiklerini, nasıl çalıştıklarını ve nasıl geri döndüklerini mekan göstererek anlatıyor. Yöney'in babası da azınlıklar sayesinde oldukça para kazanmış, hem evlerini, hem de atlarını kiralık vermişler. Yöney; "Babam atlarımızı onlara kiraya verirdi. Onlar da atla Aşkale'ye gidip geliyorlardı. Bir ata iki kişi biniyordu. Aşkale'den alacaklarını alır gelirlerdi. Çok paraları vardı. Biz de istediğimiz fiyata atları ve odaları kiralıyorduk. Herhangi bir işkence veya zorlukla karşılaşmadılar. Babamdan dolayı bize gelip giderlerdi" şeklinde konuşuyor.
   <br/>
   <br/>
   Haksızlık diye Varlık Vergisi'ni ödemediler
   <br/>
   <br/>
   Aşkale'de oturan Macit Toplu da olayın en yakın şahitlerinden; Aşkale'de istasyonda çalışan azınlıklarla diyalog içinde olmuş. Toplu, o dönemlerde kendisinin kahvehane işlettiğini ve azınlıkların hep kendi kahvehanesinde oturup çay içtiklerini anlatıyor. Onlar için tek işkencenin kendi evlerinden uzak kalmak olduğunu belirtiyor ve sözlerini şöyle sürdürüyor: "Benim kahvehanem onların buluşma yeri idi. Gelip çay içip sohbet ederlerdi. İstasyonda çalışıyorlardı. Ev kiralamışlardı, oralarda yatıpkalkıyorlardı. Paraları çoktu, her yemeklerinde et yiyorlardı. Sıkıntıları çalışmaya alışkın olmamaları ve evlerinden uzak oluşlarıydı. Bazen kendi aralarında konuşurken paralarının olduğunu ancak vergi haksızlık olduğundan dolayı ödemediklerini söylüyorlardı."
   <br/>
   <br/>
   "Vergiye karşılık biz de çalıştık"
   <br/>
   <br/>
   Varlık Vergisi'nden bahsedilirken sadece azınlıklara uygulanan çalışma kampları gündeme getiriliyor. Oysa o dönemde azınlıklar gibi Müslüman yerli halk da vergisini ödemek için çalışma kamplarında çalışmak zorunda kaldılar. Birçok vergi mağduru olan Müslüman Aşkale ve civarında azınlıklarla birlikte çalıştırıldı.
   <br/>
   <br/>
   84 yaşındaki Aşkaleli Binali Atasoy ödeyemediği vergisi için taş ocaklarında çalışırken serçe parmağını kırmış, şu anda o parmağını kullanamıyor. Atasoy o günleri anlatırken gözleri doluyor. Atasoy rahatsızlığından dolayı o günlerde yaşadığı olayları şöyle anlatıyor: "Herkes azınlıkların çektiği meşakkatlerden bahsediyor. Kimse bizi söylemiyor. Duydum ki bu konuda bir de film çekmişler. Bizi hep unutuyorlar. Biz de onlarla birlikte çalıştık. 12 lira vergimi ödeyemeyince 12 gün Kop Dağı'nda çalıştım. Çalışırken serçe parmağım kırıldı. Şu anda onu kullanamıyorum. Akşam olunca biz çorba içerdik, azınlıklar ise tavuk, et yerlerdi. Çünkü onların paraları vardı, alıyorlardı. Biz de bulduğumuz çorba ile yetiniyorduk. Ben orada hastalandım. Şimdi ise hâlâ o rahatsızlıklarımın sıkıntısını çekiyorum."
   <br/>
   <br/>
   80 yaşındaki İsmail Budak ise Müslümanların çalışma kamplarında çalıştıklarını şöyle anlatıyor: "Aşkale'ye civar illerden; Kars, Ağrı, Erzurum'dan vergisini ödeyemeyenler gelip çalışırlardı. Herkes vergisi kadar çalıştıktan sonra geri dönerdi. Azınlıklar da çalıştı ancak onlar paraları olduğu için çok rahat ettiler. Müslüman vergi mükellefleri ise yarı aç, yarı tok olarak borçlarını ödeyene kadar çalıştılar."
   <br/>
   <br/>
   Şimdi Aşkale'de yaşayan Salih Barın'ın babası da kamplarda azınlıklarla birlikte çalışmış. Barın, babası Bahri Barın çalışma kamplarına gittiğinde çok küçükmüş. Olanları daha sonra babasından öğrenmiş. Salih Barın babasının bir gün omuzunda küreği ile evden çıktığını ve bir ay sonra geri geldiğini söylüyor. Babası, hep zor şartlarda çalıştığını söylermiş. Barın, babam eve geri geldiğinde zayıflamış ve hasta olmuştu. Zaten birkaç yıl sonra da öldü diyor.
   <br/>
   <br/>
   "Varlık Vergisi"nin toplanması tarihte hiç benzeri olmayan bir uygulamaya sahne oldu. Kime olursa olsun, uygulanan yöntemi tasvib etmek mümkün değil. Önemli olan yaşanan hadiseleri çarpıtmadan tüm doğruluğu ve çıplıklığıyla beraber vermek. Yarım asır sonra olayı gündeme getirip, devletin yaptığı hatadan dolayı özür dilemesini beklemek işlenmiş olan birçok suçun da affını gündeme getirir. Olaylara tarih süzgecinden bakıp azınlıkların geçmişteki yaşamlarını da unutmamak gerekir.
   <br/>
   <br/>
   email: hsoylemez@hotmail.com
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=D7F984DEFECDF4D72A7958DF599A3F22?newsId=5659), [web.archive.org (arşiv bağlantısı)](http://web.archive.org/web/20130410021333/http://www.aksiyon.com.tr:80/aksiyon/newsDetail_getNewsById.action;jsessionid=D7F984DEFECDF4D72A7958DF599A3F22?newsId=5659)
