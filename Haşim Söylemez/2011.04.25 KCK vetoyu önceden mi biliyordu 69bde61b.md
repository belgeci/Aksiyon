# KCK, vetoyu önceden mi biliyordu?

*Haşim Söylemez 2011.04.25*

<font class="agenda2NewsSpot">
 YSK’nın veto kararı ile gerilen ortam geri adım atılmasıyla şimdilik durulmuş görünüyor. Ancak vetoyu KCK’nın 15 gün önceden bildiği ve buna göre hazırlık yaptığı ileri sürülüyor. Aynı şekilde, Öcalan da olacaklardan haberdardı.
</font>
<font class="newsDetail">
 <p>
  <p class="MsoNormal">
   Yüksek Seçim Kurulu (YSK) bir karar aldı, bütün ülke karıştı. 72 saat sonra karardan dönülse de geride bıraktığı tahribat akıllarda birçok soru işareti doğurdu. YSK, geri adım atabileceği çok riskli bir kararı neden aldı? Bu gerilim kime yaradı? Daha da önemlisi KCK’nın karara tepkisi ne oldu? Bu konuda öyle bir iddia var ki dudak uçuklatacak cinsten. Bazı önemli kaynaklara göre, yaşananlar baştan sona bir planın parçasıydı. Hedef, ‘uyuşukluk’ gösteren Barış ve Demokrasi Partisi (BDP) tabanının canlandırılmasıydı. Aslında derin devlet destekli benzer olayları fazlasıyla yaşamış ülke için yabana atılır iddia değil…
  </p>
  <p class="MsoNormal">
   İddianın ayrıntılarına geçmeden önce geçen hafta yaşananları özetleyelim. YSK, BDP’nin desteklediği bağımsız milletvekili adaylarının 7’sini çeşitli gerekçelerle veto etti. 18 Nisan’da duyurulan karar, başta Doğu ve Güneydoğu Anadolu ile İstanbul, İzmir, Mersin gibi illerde şiddete dönüşen tepkilere sebep oldu. BDP Eşbaşkanı Selahattin Demirtaş’ın ‘Seçimi boykot ederiz’ tehdidi ise ortamı
   <span>
   </span>
   daha da gerdi. Zaten ‘sivil itaatsizlik’ eylemiyle kaos çıkarmaya hazır olan kitle yeni ‘demokratik haklarını’ şiddette başvurarak istedi. Diyarbakır’daki gösterilerde bir kişi hayatını kaybetti, onlarcası yaralandı. Ölen lise öğrencisinin polis kurşununa hedef olduğu iddiası ateşe dökülen benzin etkisi gösterdi. Bu arada YSK kararına MHP dışındaki tüm partiler, hukukçular ve kamuoyu büyük tepki gösterdi.
   <span>
   </span>
   Ardından YSK geri adım atarak adayların eksik belgeleri getirmeleri hâlinde vetonun kaldırılacağını açıkladı. Nihayetinde, Hatip Dicle, Leyla Zana, Ertuğrul Kürkçü, Gülten Kışanak, Sebahat Tuncel, Harun Özcan ve Mehmet Salih Yıldız’ın milletvekili adaylığı kesinleşti.
  </p>
  <p class="MsoNormal">
   Başta da belirttiğimiz gibi olayın perde arkasından ilginç ‘kokular’ geliyor. İddiaya göre, KCK, YSK’nın alacağı kararı 15 gün önceden biliyordu. Sadece KCK mı? Birçok BDP’linin de bu bilgiden haberdar olduğu ileri sürülüyor. Peki, nereden biliyorlardı? Bile bile lades mi yapılmıştı? Sonunda olduğu gibi eksik belgeleri getirin uyarısı yerine, sokakları ateş topuna çevirecek veto neden tercih edilmişti? Örgüt hazırlıklarını YSK’nın veto kararından günler önce yapmıştı. Çünkü KCK 3 Nisan 2011’de Hakurk Kampı yakınlarında bir toplantı düzenledi. KCK’nın birçok eyalet sorumlusu da toplantıda hazır bulundu. Burada seçim ve seçimde takip edilecek stratejiler konuşulup karara bağlandı. Hangi adayın kaç KCK gençlik grubuyla seçim çalışmalarına katılacağı belirlendi. Örneğin Mersin adayı Ertuğrul Kürkçü için 15 KCK mensubunun bu ilde çalışma yapması, alınan kararlardan biri. Bu kişiler adayın konuşma metinlerine dahi müdahale edebilecek yetkiye sahip.
  </p>
  <p class="MsoNormal">
   Toplantı sonucunu üst düzey yöneticilerine sözlü olarak bildiren KCK Merkez Komitesi’nin aktardığı öyle bilgiler var ki, yaşanan son olayları anlamak için rehber niteliğinde: “YSK bazı adaylarımızı veto edecek. Önderlik (Öcalan kastediliyor) bunu biliyor. Bundan haberi var. Bunun için hazırlık yapılmalı. Mesele ikinci bir karar alınana kadar (YSK kastediliyor) bütün şehirlerde gösteri ve protestolara, saldırılara hazırlıklı olunmalı.” Murat-Bozan kod adını taşıyan bir KCK yetkilisi bu kararı daha sonra şehirlerdeki yandaşlarına bildiriyor. 3 Nisan tarihinden itibaren, molotofkokteyllerinin ve parça tesirli bombaların hazırlanması talimatı veriliyor. Bunun için KCK’nın eğittiği kişilerin gösterileri organize etmesi isteniyor.
  </p>
  <p class="MsoNormal">
   Sonuç olarak YSK’nın kararı ve sonrasında yaşananlar, bölgedeki sıradan Kürtlerin bir kesiminin AK Parti’ye karşı cephe almasına yol açtı. Ayrıca YSK kararının BDP’nin desteklediği bağımsız adayların da işine yaradığı görünüyor. Özellikle bölgede bağımsız adaylara teveccüh artmış durumda. Hatırlanacağı gibi KCK daha önce bölgede anket benzeri bir çalışma yaptırmış ve bağımsızların ancak 15 milletvekili çıkarabileceği sonucuna ulaşmıştı. Bölgeyi iyi tanıyan PKK yansılısı bazı kişiler de bu bilgiyi teyit ediyor. Bu kişilerden aldığımız bilgilere göre, geçen hafta yaşananlar durumu BDP/KCK lehline döndürdü. KCK’lılar artık seçim sonucundan emin olduklarını söylüyor. Söz konusu değişim istihbarat birimlerinin merkezlerine gönderdiği bilgilendirme notlarına şöyle yansıyor: “Örgüt dışında halkta bir seçim heyecanı yoktu. Halk bezmiş durumdaydı. Ama şimdi her şey tersine döndü. Bazı partilerin yerel temsilcileri ile BDP’li yetkililer YSK’nın veto kararına şaşırmadı. Sadece olay çıkarmak için görev üstlendiler. Partiler sanki bu durumu biliyordu. Örgütün önceki kararlarından da bu durumu tespit etmek mümkün. Doğu ve Güneydoğu yeni olaylara gebe. Olayların tekrar yaşanması muhtemel.”
  </p>
  <p class="MsoNormal">
   Aslında KCK’nın istediği tablo şu an itibarıyla oluşmuş durumda. Peki, bundan sonra ne olacak? Seçim süreci boyunca eylemler devam edecek ve ‘sivil itaatsizlik’ bir nevi seçim propagandasına dönüşecek. PKK yanlısı kaynaklar, tabanı sürekli hareketli ve diri tutuyor, aynı zamanda kaos ortamının devamını sağlamaya çalışıyor.
  </p>
  <p class="MsoNormal">
   <span>
   </span>
  </p>
  <p class="MsoNormal">
   Öcalan’a da haber verilmiş!
  </p>
  <p class="MsoNormal">
   Bu durum İmralı Adası’nda tutuklu Abdullah Öcalan’ın açıklamalarına da yansıyor. İddiaya göre, YSK’nın kararını Öcalan da bekliyordu. Peki, Öcalan’a böyle bir sürecin yaşanacağını kim haber vermiş olabilir? Öcalan, öteden beri avukatları aracılığı ile bazı kişilerin kendisiyle görüştüğünü ifade ediyor. Üzerinde durulması gereken konu Öcalan’ın avukat görüşme notlarını bir gün sonra kimin dışarıya sızdırdığı. Çünkü avukatların not tutması ve kayıt alması yasak. En küçük notun savcılık kontrolünden geçmesi gerekiyor. Bu da en az bir aylık incelemeyi gerektiriyor. Dolayısıyla bir ihtimal kalıyor. Öcalan’ın sözlerini her görüşmeden sonra kim veya kimler dağıtıyorsa onlar. Çünkü avukat görüşmelerinde sadece bir ses kayıt cihazı bulunuyor ve sonrasında cezaevi görevlilerine teslim ediliyor. Bazı üst düzey yetkililer de bu ihtimali doğruluyor.
  </p>
  <p class="MsoNormal">
   Açıklamaların sadece başlıkları bile dönen oyunlar hakkında ipuçları vermeye yetiyor. İşte Öcalan’ın son açıklamalarından bazı başlıklar: 15 Haziran’dan sonra erteleme olmayacak (15.04.2011). Şırnak ve Varto’da askerî operasyon (08.04.2011). Bu son şans (08.04.2011)!
   <span>
   </span>
   İtaatsizlik sonuç alınıncaya kadar sürebilir (01.04.2011). Artık bu halkın iradesini hiçbir güç engelleyemez (25.03.2011). Pratik öneriler aşamasına geldik (20.03.2011). Anayasal güvence olmaz ise KCK sistemi devreye girer (13.03.2011). Önümüzdeki günlerde açıklama yapacağım (20.02.2011).
   <span>
   </span>
   AKP’nin amacı Kürtleri tasfiye etmek (21.01.2011). Hizbullahçıların bırakılması tesadüf değildir (09.01.2011).
  </p>
 </p>
</font>

Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=D584DD24042E56BDE37094A16EA6511D?newsId=29234), [web.archive.org (arşiv bağlantısı)](http://web.archive.org/web/20110428203109/http://www.aksiyon.com.tr:80/aksiyon/newsDetail_getNewsById.action;jsessionid=D584DD24042E56BDE37094A16EA6511D?newsId=29234)
