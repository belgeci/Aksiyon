# Alman Türkler bayrak bekliyor

*Haşim Söylemez 2004.07.19*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Kuzey Bavyera'da tek bir Türk'ün dahi yaşamadığı köye "Küçük Türkiye" deniyor. Burada, kilisedeki hilalli sancaktan, Türk bayrağına ve Türkçe konuşan kuşlara kadar birçok obje dikkat çekiyor. "Benim küçük Türkiyem" şarkısı ise köylüler tarafındanmarş gibi okunuyor.
  </font>
 </div>
 <div id="newsText">
  <font class="detail-text">
   Türklerin, İkinci Dünya Savaşı'ndan sonra 'işçi' olarak kafileler halinde Almanya'ya göç etmelerinin üzerinden uzun yıllar geçti. Yarım asırdır gurbette yaşayan Türklerin ayak basmadığı yer yok gibi. Dünyanın her köşesinde esmer tenli, pala bıyıklı Türkleri görmek mümkün. Gidilemeyen yerlere ise etkimiz ulaşmış. Ipthausen köyü bunlardan biri... Her ne kadar hikâyesi farklı olsa da, gözlerden uzak bu yerde Türklere ve Türklüğe dair sayısız unsur var.
   <br/>
   <br/>
   Almanya'nın Bavyera eyaletinin kuzeyinde bulunan Bad Könighofen şehrine bağlı bir köy Ipthausen. Buraya resmi yazışmalar dışında "Küçük Türkiye" deniyor. Halbuki, köyde yaşayanların hiçbiri Türk değil. 250 haneli köyde, kendilerini Alman olarak tanımlayan esmer tenli, kara bıyıklı, sakallı Alman vatandaşları yaşıyor. Köyde yaşayanlar davranış olarak da Anadolu insanına kısmen benziyor. Ziyarete gelen misafirlere ikramda bulunmak, onları kapıya kadar uğurlamak gibi meziyetleriyle Türklerden hiçbir farkları yok. Köyün muhtarı (resmi sorumlusu) ve aynı zamanda Alman silahlı kuvvetlerinin doktoru Jörg Fliegauf, bu özellikleri en belirgin şekilde gösterenlerin başında geliyor. Misafirlerini içecek bir şey ısmarlamadan asla bırakmıyor.
   <br/>
   <br/>
   Ipthausen köyüne neden "Küçük Türkiye" dendiği hakkında somut bir bilgi yok. Ipthausen'lilerin de pek bir şey bilmediği bu konuda tek ipucu, tarihçi Yılmaz Öztuna'nın bir eserinde gizli. "Büyük Türkiye Tarihi" isimli eserinde ünlü tarihçi, 1641 yılında bir Osmanlı Birliği'nin bu bölgeye ulaştığını aktarıyor.
   <br/>
   <br/>
   İşin sırrı kilisede
   <br/>
   <br/>
   Çevreden Ipthausen'e gelmek isteyenlerin "Hadi Türkiye'ye gidelim" ya da "Türklere gidelim" dediği köyün tarihi ile ilgili olarak, bir heyet gönderip Türkiye'deki arşivlerde araştırma yaptırmış köylüler. Ancak, somut bir netice elde edilememiş. Buna rağmen köylüler "Türklük" sevdasından vazgeçmemiş. Muhtara göre, "Türk" isminin nereden geldiğine dair en önemli kanıt, üç asırlık köy kilisesi. Kilisenin tavanındaki tarihi yağlı boya tabloyu gösteren muhtar Fliegauf, "Bana göre her şeyin özeti bu tabloda saklı" diyor.
   <br/>
   <br/>
   Tavandaki yağlı boya resimde, ellerinde hilalli sancaklar bulunan Yeniçeriler gözüküyor. Hilalin hemen üst kısmında ise melek figürleri yer alıyor. Tablonun sağ tarafında da fincanda kahve taşıyan bir kadın resmi var. Tablodaki resimde Türklerin (Yeniçeri) kurtarıcı pozisyonunda olduğu anlaşılıyor. Rokoko ve Barok sanatının hakim olduğu görkemli kilisenin sol duvarına yapışık bir minberin bulunması ise hayli ilginç. Camilerde bulunanlardan hiçbir farkı yok. Muhtar, eskiden papazın bu minbere çıkıp vaaz ettiğini söylüyor.
   <br/>
   Ipthausen'daki Türk motifleri kilise ile sınırlı değil. Köyün ortasındaki kafeste beslenen, papağana benzer kuşlardan bazıları Türkçe "merhaba", "canım" deyip gelen konuklara sürpriz yapıyor. Bu kuşlar, Almanların ünlü Bild gazetesine haber konusu bile olmuş. Muhtar Jörg Fliegauf daha önce "Maşallah" ve "Bismillah" diyen bir kuşlarının daha olduğunu; ancak bunun hastalanıp öldüğünü belirterek, sözü köy için bestelenen "Benim Küçük Türkiyem" şarkısına getiriyor. Şarkıyı yazıp besteleyen ve söyleyen kişi Wolfgang Klein. Türkleri çok sevdiğini belirten Klein, 'Küçük Türkiye'li olmaktan mutlu olduğunu söylüyor. "Bize öyle denmesinden çok memnunuz" diyen Klein, bestelediği şarkıyı Ipthausen'de yaşayan köylülere ve Türkiye'ye armağan ettiğini dile getiriyor. Klein, yıllar önce Türkiye'ye gittiğini, orada çok iyi misafir edildiğini, bir arkadaşıyla saz çalıp şarkı söylediklerini hatırlatarak, "Türkler çok iyi insanlar. Biz birbirimize benziyoruz. Çünkü biz de Türkiyeliyiz" şeklinde konuşuyor.
   <br/>
   <br/>
   Ay yıldızlı bayrak özlemi
   <br/>
   <br/>
   Almanya'daki Türk işçilerle "Küçük Türkiye" köylüleri, 1970'li yıllarda zaman zaman bir araya gelmişler. Kendi aralarında dostluk maçları yapıp, birbirinden ayrı yaşayan iki akraba gibi eğlenmişler. Yıllar önce yapılan festivallerde köylüler, yeniçeri kıyafeti giyip gösteri yapmışlar. Festival kortejinin önünde Türk bayrağını taşımışlar. Bununla kalmamış, 1974 yılında kendi elleriyle hazırladıkları bir Türk bayrağını köyün girişine asmışlar. Yıllarca köyün girişinde dalgalanmış ay yıldızlı bayrak.
   <br/>
   <br/>
   Köylüler şimdi üzgün. Artık, bir Türk bayrağına sahip değiller. İki yıl önce çürüyüp parçalanmış çünkü. Schweinfurt'ta yaşayan Uçar Çetin ismindeki bir Türk yıllar önce köye bayrak ve Atatürk posteri hediye etmiş. Ancak poster de tıpkı bayraklar gibi asılacağı bir yer olmadığı için özenle saklanıyormuş.
   <br/>
   <br/>
   Türk bayrağına ihtiyaç duyduklarını söyleyen muhtar Jörg Fliegaut, Türkleri köylerine beklediklerini şu sözleriyle dile getiriyor: "Eskiden, gelen yabancılara Türk bayrağı hediye ederdik. Ama şimdi böyle bir imkanımız yok. Biz Türkiye ile irtibat halinde olmak istiyoruz. Gelip köyümüzü görsünler. Biz de Türkiye'yi görmek istiyoruz. 'Küçük Türkiye' isminden hiç rahatsız olmadık. Bundan sonra da gurur duyacağız. Soranlara biz Türkiyeliyiz diyoruz. Gelmek isteyen Türkleri her zaman bekliyoruz."
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-15379-34-alman-turkler-bayrak-bekliyor.html), [web.archive.org (arşiv bağlantısı)](http://web.archive.org/web/20131031194449/http://www.aksiyon.com.tr:80/aksiyon/haber-15379-34-alman-turkler-bayrak-bekliyor.html)
