# "Hedef, cihan pehlivanlığı"

*Haşim Söylemez 1997.11.29*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   O, dünyaya Türk'ün sırtının yere gelmeyeceğini isbatlayan son büyük pehlivanlarımızdandı.
  </font>
 </div>
 <div id="newsText">
  <font class="detail-text">
   Avrupa'ya her gidişinde önüne çıkanı devirip tekrar tekrar cihan pehlivanı oluşunu Osmanlı halkı uydular aracılığıyla değil, kulaktan kulağa günler, hatta haftalar sonra öğrenebiliyordu. Onu bizzat göremeyip sesini duyamamak hayal gücünü herekete geçiriyor, halkın zihninde gerçek ile efsane arasında bir yere ulaşıyordu. Fakat gerçekte o, bir efsane olmayı çoktan haketmişti. Çünkü onun adı Kurtdereli Mehmet Pehlivan'dı.
   <br/>
   <br/>
   Sayısız pehlivanla birlikte yıllar da geldi, geçti. Fakat Türk halkının hafızasında halâ müstesna bir güç sembolü olarak yaşamaya devam ediyor Kurtdereli.
   <br/>
   <br/>
   Kurtdereli Mehmet Pehlivan, 1864 yılında Bulgaristan Deliorman'da doğdu. Küçük yaşta ailesi ile birlikte göçmen olarak Anadolu'ya geldi. Balıkesir'in, daha sonra kendisi için unvan olacak olan Kurtdere köyüne yerleştiler. Güreşe bu köyde başladı. Zamanın başpehlivanı Katrancı Halil ile yaptığı güreşlerle tanındı. Ünü Balıkesir, Bursa, Çanakkale, ardından bütün Ege, Marmara ve tüm Türkiye'ye yayıldı. Daha sonra Avrupa'ya gitti. Paris ve Londra'da yaptığı alafranga güreşlerle hem rakiplerinin, hem Avrupalı'nın ve hem de kendi halkının unutamayacakları arasına girdi. "Hint kaplanı" diye anılan Gulma Rüstemi Britanya(İngiltere) adaları başpehlivanı Chalve ile Rus asıllı büyükşampiyon Hackenschmidti de yenerek adını güreş dünyasına duyurdu. Kurtdereli Mehmet Pehlivan "Ben her güreşte arkamda Türk milletinin bulunduğunu ve milletin şerefini düşünüyorum" diyerek çıktığı her güreşi yüzünün akıyla neticelendirdi. Türk bayrağını gönderlere çektirdi.
   <br/>
   <br/>
   Son güreşini 1931 yılında İstanbul'da yaptı. Aynı tarihte pehlivanlık geleneğine göre kıspetini Kâbeye yollayarak er meydanlarından çekildi. 1939 yılında Balıkesir'in Kurtdere köyünde vefat etti. Şu anda mezarının da bulunduğu Kurtdere köyünde her yıl geleneksel olarak ünlü pehlivanın anısına güreş müsabakaları düzenleniyor. 75 yaşında hayata veda eden cihan pehlivanının pehlivanlık ruhu şimdi torunlarında yaşıyor. Kurtdereli'nin torunları dedelerinin yolunda gidiyor. Dedeleri gibi ünlü bir pehlivan olmak istediklerini söylüyorlar.
   <br/>
   <br/>
   "Babam sahipsiz şampiyon"
   <br/>
   <br/>
   Kurtdereli Mehmet Pehlivan güreşlerden sonra Kurtdere'ye döndüğünde inşaatlarda amelelik yapardı. Güreşi bırktaktan sonra ise geri kalan 8 yıl içinde kendisine 20 bin lira maaş bağlanarak tütün işçisi olarak çalıştı. Görevli olarak köy köy dolaştı. Onun ölümü ile almış olduğu 20 bin liralık aylık kesilmiş, çocukları perişan olmuş. Kurtdereli'nin hayattaki tek çocuğu 77 yaşındaki Yusuf Baykurt, Balıkesir'de yaşıyor. Hayatı boyunca doğrudüzgün bir iş sahibi olamamış. Babasına kimsenin sahip çıkmadığını, koca pehlivanın bu durumdan müzdarip olarak hayata veda ettiğini söylüyor. Baykurt, babasının kazandığı madalyaların annesinden zorla alındığını da sitemkâr bir dille vurguluyor: "Babamın bize tek yadigarı kazandıklarıydı. Bize onlar yeterdi. Bir şeref vesikası olarak onları saklamak isterdik" diyor Yusuf Baykurt; "Ama bizim rızamız olmadan annemden madalyaları aldılar. Babam yurtdışında ve yurtiçinde güreşip başarılı olarak döndükten sonra inşaatlarda çalışarak bizim geçimimizi sağlardı. Kimse yardım elini uzatmazdı. Babam sahipsiz şampiyondur. Güvendiğimiz devlet bize mutlaka sahip çıkmalıydı. Biz sonuçta milli bir sporcunun çocuklarıydık, onun mirasıydık. Ama bana bir BağKur maaşı bile verilmedi."
   <br/>
   <br/>
   Torunlar dedelerini yaşatacak
   <br/>
   <br/>
   Yusuf Baykurt, yaşadığı olumsuzlukların, unutuluş acısının üzerine bir sünger çekip, bütün dikkatini, 7 torununa çevirmiş. Babasının cihan pehlivanı ruhunu yaşatmasının başkaca yolunun olmadığını farketmiş. Torunlar da dede Kurtdereli'yi çabuk kavramış görünüyor. Ona layık olmak, onun adını yaşatmak için küçücük yaşlarda kısbet giyip er meydanlarına çıkmışlar. İmkansızlıklara ve tüm zorluklara rağmen dedelerine layık olmak onun kemiklerini sızlatmamak için çaba harcıyorlar. Yusuf Baykurt, torunlarını babası Kurtdereli gibi yetiştireceğine inanıyor: "Bütün imkansızlıklara rağmen, torunlarımı iyi bir güreşçi olarak yetiştireceğim. Dedelerine layık olmalarını sağlayacağım. Bu benim babama karşı vefa borcumdur. Ben maddi imkansızlıklar yüzünden güreşemedim. Ama torunlarım bunu yapacaklar. Şimdi ailemizde 7 minik pehlivan var. Bunlardan birisi mutlaka dedeleri Kurtdereli gibi olacak. Er meydanlarında göğsümüzü kabartacak. O zaman babam da huzur içinde yatacak. Bir pehlivanın nasıl yetişmesi gerekiyorsa çocukları da öyle yetiştiriyoruz. Balıkesir'den birçok pehlivan çıktı ama kimse babam gibi olmadı ve onun yolunda gidemedi. Bu bizim için büyük bir ayıptır. Çünkü güreş diyarında güreşçinin çıkmaması, Kurtdereli'nin memleketinde bunun olmaması çok üzücüdür."
   <br/>
   <br/>
   Torunları da dedelerinin bıraktığı güreş misyonunu yaşatmak için çaba harcıyorlar. Tek gayeleri dedelerinin yolundan giderek onun gibi cihan pehlivanı olmak: '' Ona layık olmak en büyük gayemiz. Onun unvanını artık biz taşımak istiyoruz. Dedemiz öldü ama onun adını biz yaşatacağız. Kendimize güveniyoruz. Okuldan artan zamanlarımızı güreş çalışarak geçiriyoruz. Herkes gibi normal yiyecekleri yemiyoruz. Bir güreşçinin yetişmesinde gereken ne ise onu yiyiyoruz, ona göre yaşıyoruz. Şimdiden hayatımızı bir disiplin içinde yaşıyoruz. Gayemiz en az dedemiz gibi olmak.''
   <br/>
   <br/>
   Kurtdere köyüne müze
   <br/>
   <br/>
   Kurtdere köyünde cihan pehlivanı Kurtdereli Mehmet Pehlivan'ı bir sonraki nesillere aktarmak, hatırasını canlı tutmak maksadıyla bir müze açılması için çalışmalara başlanmış. Kurtdereli'ye ait madalyalar, giysiler, kıspeti, özel eşyaları köyde oluşturulacak bir odada güreşseverlerin ziyaretine açılacak. Müze fikrine Balıkesir Valliği de tam destek vermiş. Balıkesir Valisi Alaattin Yüksel, Kurtdereli'nin eşyalarının toplanması için Balıkesir çapında bir genelge bile yayınlamış. Yüksel bu konuda "Bu milli kahramanı hatıralarda yaşatmak bizim en kudsi görevimizdir. Bunun için Kurtdere köyünde bir an önce bir müzenin oluşturulması çalışmalarına başladık. İnşaallah en kısa zamanda bu müze buruya açılacaktır" diyor.
   <br/>
   <br/>
   Kurtdereli'nin oğlu Yusuf Baykurt da babasının anısını yaşatacak bir müzenin açılmasından son derece memnun kalacağını söyleyerek "Bu iyi düşünülmüş bir şeydir. Bizi çok sevindirecektir. Babama ait tüm eşyaların bir müzede sergilenmesini biz aile olarak çok makbul karşıladık. Katkı olarak ne gerekirse yapacağız. Çünkü bu bizim görevimizdir. Böylece her yıl düzenlenen Kurtdere güreşlerine gelen güreşseverler bu müzeyi gezecekler, babam hakkında bilgiler edinecekler" diyor.
   <br/>
   <br/>
   Ecnebi bizden güreşi alacak
   <br/>
   <br/>
   Devletin yağlı güreşe halk kadar ilgi göstermemesi Kurtdereli'nin oğlunu hem üzüyor, hem korkutuyor. Baykurt, "Yabancılar bu işe eğiliyorlar. Geniş imkanlarıyla yağlı güreş başta Hollanda olmak üzere birçok ülkede yapılmaya başlandı. Birkaç yıl sonra memlektette güreşçi kalmayacak, bu adamlar bu işi yapacaklar" diyor.
   <br/>
   <br/>
   Baykurt güreş diyarı, pehlivan mekanı Balıkesir'de güreşçilere sahip çıkılmadığını söylüyor ve ekliyor; "Bu büyük bir ayıptır. Hiç olmazsa Kurtdereli'nin hatırı için birşeyler yapılırdı. Kendi sahamız yok. İstediğimiz zaman güreş yapımıyoruz. Ben torunlarımı eğitimek için Köy Hizmetleri'nin deposundaki bahçeyi kulanıyorum. Bize hiç olmazsa bir spor tesis yapsınlar."
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-3228-hedef-cihan-pehlivanligi.html), [web.archive.org (arşiv bağlantısı)](http://web.archive.org/web/20120904075210/http://www.aksiyon.com.tr:80/aksiyon/haber-3228-hedef-cihan-pehlivanligi.html)
