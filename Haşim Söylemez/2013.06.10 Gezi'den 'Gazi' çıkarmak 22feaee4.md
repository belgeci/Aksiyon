# Gezi’den ‘Gazi’ çıkarmak

*Haşim Söylemez 2013.06.10*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Taksim Gezi Parkı’nda masum başlayan tepkileri kullanmaya çalışan 7 örgüt bulunuyor. Amaçları, Alevi-Sünni çatışması çıkarmak. Kan dökülmesini sağlamak için Beyaz Kuvvetler’in de değnekçilerini sahaya sürdüğü haberleri geliyor.
  </font>
 </div>
 <div id="newsText">
  <font class="detail-text">
   <p>
    Gezi Parkı’nın çevre düzenlemesi ile başlayan eylemler giderek farklı bir boyuta taşınıyor. Başbakan Recep Tayyip Erdoğan’ın “Tepkilere rağmen Topçu Kışlası’nı yapmakta kararlıyız” minvalindeki tavrını protesto amacıyla başlayan naif gösteriler, unutmaya başladığımız kaotik manzaraları hatırlatan gerginlik tablolarına dönüştü. İzler birbirine karıştı, eylemi fırsat bilenlerin aradığı kıvılcım kısa sürede aleve dönüştü. Mesele giderek ideolojik bir platforma taşındı. Kin ve nefret söylemleri havalarda uçuşurken, ‘ordu göreve’ sloganları bile atıldı.
   </p>
   <p>
    Taksim’de başlayan ‘hükümet istifa’ seslerine, Ümraniye’de sarıklı cüppeli Aczimendilerin ‘Başbakan arkandayız’ pankartları eşlik etti. Işık söndürme eylemleri ve tencere-tava turları gerginliği mahalle aralarına taşıdı. 28 Şubat iddianamesinin mahkemece kabul edildiği günlerde post modern darbe sürecini yeniden hatırladık. Haklı talep ve istekler devam ederken siyasi söylem ve restleşmeler meseleyi iyice alevlendirdi.
   </p>
   <p>
    Gezi Parkı tartışması devam ederken, hareketliliği fırsat bilen bazı örgütler olayda etkin rol almak için meydanlara akın etti. İddialara göre, Türkiye’nin her yerinde devam eden gösterilerin arkasında 7 ayrı örgüt var. Bu örgütlerin demokratik tepkilerini ortaya koymak isteyen halkın arasına girip eylemleri yönlendirdikleri istihbarat birimlerinin raporlarına yansımış durumda. Yeni taktik; normal vatandaş gibi görünüp kalabalığa karışmak, sonra da topluluğu kışkırtmak. Bu örgütlerin başını DHKP/C çekerken; KCK’nın Kemalist kanadı, TİKKO, İşçi Partisi’ne bağlı TGB ve TKPM/L de dikkat çekiyor. Beyaz Kuvvetler’in de bu örgütlerle birlikte hareket ettiği iddialar arasında. Devlet içinde derin bir kanat olan Beyaz Kuvvetler’in uzun süreden beri, toplumsal eylemler için hazırlık yaptığı ileri sürülüyor.
   </p>
   <p>
    Örgütlerin asıl amacı ‘toplumsal çatışmaları mezhep zeminine taşımak’ şeklinde açıklanıyor. Yani geçmişte olduğu gibi Alevi-Sünni çatışmalarını Türkiye’de yaymak. İstihbarat kaynakları, örgütlerin “Gezi’yi Gazi’ye çevirme” konusunda kararlı oldukları görüşünde. Yani Alevi vatandaşlarımızın yoğunlukta yaşadığı ve geçmişte birçok provokasyonla patlatılmaya çalışılan Gazi Mahallesi gibi alanlar oluşturmak birinci hedefleri. Hatay, Adana gibi yerlerde yapılan eylemlerin amacı da büyük şehirlerdeki Alevilerin yoğunlukta yaşadığı mahalle ve bölgeleri bu çatışma ortamına çekmek.
   </p>
   <p>
    Aslında bu plan Ergenekon iddianamelerinde yer alan toplumsal kaos oluşturma planlarıyla örtüşüyor. Planın içinde sadece mezhepler arası çatışma değil, ideolojik çatışmaları sokağa taşıma da var. DHKP/C, TİKKO ve TKPM/L Alevileri yanlarına çekip taban oluşturmak isterken, Beyaz Kuvvetler de Ergenekon operasyonlarından dolayı başarısız olan planı devreye sokmak istiyor. Birçok kurum ve alanda uzantıları olan Beyaz Kuvvetler’in bu sefer sadece ‘değnekçi’ olarak tabir edilen birimleri görevlendirdiği belirtiliyor.
   </p>
   <p>
    Tinercisinden uyuşturucu satan torbacısına, kapkaç çetesine ve hırsızlardan otoparkçısına kadar geniş bir ağı kapsayan ‘değnekçi’ takımının halkın arasına karışıp normal insanlar gibi gösterilerde bulunmak, topluluğu yönlendirmek, emniyet güçlerini tahrik etmek ve gerektiğinde molotofkokteyli atmak ve silah kullanmak gibi birçok görevleri bulunuyor. Beyaz Kuvvetler’le ilgili Aralık 2012 tarihli istihbarat raporunda bu birimin özellikle Alevi vatandaşları fişlediği öne sürülüyordu. Hatay’a özellikle yoğunlaşan Beyaz Kuvvetler’in yaklaşık 15 farklı ilde Alevilerin önde gelen isimlerine dair bilgi ve belgeler topladığı biliniyor. Alevilere yönelecek eylemlerin ülkede kaos oluşturabileceğine dikkat çekiliyor. DHKP/C’ninse bütün kozlarını kullanmak için harekete geçtiği belirtiliyor. Bunun için halk arasında ve sosyal alandaki bütün ekibine talimat verdiği ifade ediliyor.
   </p>
   <p>
    ‘Alevileri kullanacağız’
   </p>
   <p>
    Z.K. isimli bir DHKP/C mensubu, olaylar başlamadan bir hafta önce alınan ifadesinde şöyle diyor: “Genel bir talimat geldi. Gezi Parkı konusunda direnmemiz ve halkı yönlendirmemiz gerektiği yönünde. Bunun için liseli grubumuzu, üniversiteli gruplarımızı harekete geçirdik. Tabanımız olan aileler ve etkin olduğumuz kitlelere bu konuda ciddi bir şekilde eyleme katılmaları talimatı verildi. Bize amacın direnmek değil, istediğimizi almak olduğu söylendi. Alevileri kullanacaklarını açıkça söylediler. Ben de bir Aleviyim ve talimat bu yönde. Gezi Parkı’nda olayları çıkaranlar bizim gruplar. Bazen buna oraya gelen vatandaş da katılıyor. Bize sonuna kadar her yerde direnin denildi. Gerektiğinde çatışın, silah ve bomba eylemlerinde bulunun denildi. Bu bombaların nerede ve nasıl kullanılacağına dair  bir bilgim yok. Ancak Devrimci Karargâh ve Acilciler ile beraber hareket edildiğini biliyorum. Diğer sol gruplarla zaten ortak hareket ediyoruz. Beyaz Kuvvetler hakkında bir bilgim yok. Ama üniversitelerde eylemlerin daha da büyüyeceğini söyleyebilirim.”
   </p>
   <p>
    İçişleri Bakanlığı’nın hazırladığı kriptolu bilgilendirme notunda Gezi Parkı eylemlerinin yayılacağı 30 üniversite bulunuyor. İstanbul ve Ankara’daki belli başlı üniversitelerle birlikte Erzurum, Diyarbakır, İzmir, Çanakkale, Edirne, Samsun, Malatya, Adana, Sivas, Rize, Mersin, Maraş, Giresun, Çorum, Hatay, Osmaniye, Tunceli, Van ve Muğla’daki üniversitelerde dikkatli olunması gerektiği vurgusu yapılıyor.
   </p>
   <p>
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=5CDD4D6543AA49675EF6E541765AA523?newsId=35739), [web.archive.org (arşiv bağlantısı)](http://web.archive.org/web/20130705181552/http://www.aksiyon.com.tr:80/aksiyon/newsDetail_getNewsById.action;jsessionid=5CDD4D6543AA49675EF6E541765AA523?newsId=35739)
