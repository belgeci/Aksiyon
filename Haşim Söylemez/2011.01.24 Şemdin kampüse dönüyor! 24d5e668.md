# Şemdin kampüse dönüyor!

*Haşim Söylemez 2011.01.24*

<font class="agenda2NewsSpot">
 Meclis gündeminde bekleyen öğrenci affı, Şemdin Sakık’a yeniden kampüs kapısını açıyor. Sakık’ın hedefinde doktora yapmak da var. Çeşitli yasa dışı örgütlere mensup 15 bin kişi de üniversiteye dönebilecek.
</font>
<font class="newsDetail">
 <p>
 </p>
 <p class="MsoNormal">
  Parmaksız Zeki’ kod adlı eski PKK’lı Şemdin Sakık, 13 Nisan 1998’de ‘Yarasa Operasyonu’ ile Kuzey Irak’ta yakalanıp Türkiye’ye getirildi. Sakık, geçen 13 yılda, Diyarbakır Cezaevi’nden yaptığı açıklamalar ve yazdığı kitaplarla PKK’ya dair önemli ifşaatlarda bulundu. Cezaevinde sıkıldığını zaman zaman gazetecilere yazdığı mektuplarda ortaya koyan Sakık için ‘güzel günler’ yakın gibi. Daha doğrusu Şemdin Sakık’ı şu sıralar tatlı bir telaş sardı. Çünkü o da çıkacak öğrenci affını heyecanla bekleyen eski öğrencilerden biri. İddiaya göre, Sakık, bunun için belgelerini hazırlamaya başlamış ve bir an önce cezaevinden çıkmak için gün sayıyor. Alınan bilgilere göre, cezaevinde bulunduğu süre zarfında kitaplar okuyan, kendisini geliştiren Sakık, çeviri yapabilecek kadar da İngilizce öğrenmiş. Hatta bazı akademik kitapları İngilizceye çevirmiş. Sakık’ın gideceği okul belli: Van 100. Yıl Üniversitesi. Çünkü Sakık, PKK’ya katılmadan önce 1978’de Muş Lisesi’ni bitirdikten sonra Van Eğitim Enstitüsü FKB (Fizik, Kimya, Biyoloji) Bölümü’nü kazanıyor. Birinci sınıfta okurken bir çatışmada silah kullandığı için aranır duruma düşüyor. 12 Eylül süresince Muş’un güneyinde kalan ormanlık bölgede saklanan Sakık, daha sonra Lübnan’a gidip PKK kamplarında kalıyor…
 </p>
 <p class="MsoNormal">
  Sakık, üniversiteye dönerse, Van Cezaevi’ne gönderilecek. Her gün cezaevinden okula görevliler tarafından götürülüp getirilecek. Bölüm tercihini henüz netleştirmiş değil. Daha önce bir arada bulunan fizik, kimya, biyoloji bölümlerinden birine gidebilecek. Sakık’ın kimya veya biyoloji öğretmenliğine yakın durduğu belirtiliyor. Diğer taraftan fen ve teknoloji öğretmenliğine kayıt yaptırabileceği de konuşuluyor. Sakık’ın planları arasında okulu bitirdikten sonra yüksek lisans ve doktora yapmak da var.
 </p>
 <p class="MsoNormal">
  Peki müebbet hapis cezası olan Şemdin Sakık’ın yeniden üniversiteye dönmesi mümkün mü? Aslında öğrenci affının ilk aşaması tamamlanmış durumda. Hatta hazırlanan af tasarısı Meclis Plan ve Bütçe Komisyonu’ndan geçerek Genel Kurul gündemine alındı. Tasarıda, öğrenci affının zaman ve sınırları belirlenmiş. 7 Haziran 1995’ten başlamak üzere geriye dönük zamanı da kapsıyor (95’ten sonra atılanlar için daha önce af çıkmıştı). 12 Eylül 1980 öncesi ve sonrasında çıkan aflardan yararlanmayanlar da ‘genişletilmiş af’tan faydalanabilecek. Düzenlemenin 2011 seçimlerinden önce yasalaştırılması planlanıyor. Çünkü bütün partiler öğrenci affı konusunda hemfikir. Son 25 yılda 12’ncisi çıkarılan öğrenci affı ile artık üniversitelerden atılma tarihe karışacak. Harcını yatıran her öğrenci istediği sürede diplomasına kavuşabilecek. İşte bu af çeşitli örgüt mensuplarının yeniden üniversite ortamlarına girmesine yol açacak. Asıl tehlike burada başlıyor. Üniversiteye yeni başlayan 18 yaşındaki bir genç ile 60-70 yaşındaki eski ‘kulağı kesik’ öğrenci aynı kampüsün havasını teneffüs edip yan yana oturabilecek. Bu da üniversitelerin yeniden çatışma alanlarına dönüşmesine sebep olabilir.
 </p>
 <p class="MsoNormal">
  İddiaya göre, çeşitli örgütlere mensup olup üniversitelerden atılan ‘öğrenci’lerin sayısı 15 bini buluyor. Milliyetçi gruplarla birlikte, PKK, DHKP-C, TİKKO, MLK-P gibi sol kökenden gelen öğrenciler bunlar. Toplamda geri dönecek öğrenci sayısı hayli fazla, rakamın 300 bini bulacağı tahmin ediliyor. YÖK Başkanı Prof. Dr. Yusuf Ziya Özcan, 800 bin öğrencinin geri döneceği iddiasını abartılı buluyor. Özcan, affın denetimli olacağını, sadece terör mensuplarının düşünülmemesi gerektiğini söylüyor.
 </p>
 <p>
 </p>
</font>

Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=794364446AF5439DB18355716E2C98A0?newsId=28502), [web.archive.org (arşiv bağlantısı)](http://web.archive.org/web/20110130075945/http://www.aksiyon.com.tr:80/aksiyon/newsDetail_getNewsById.action;jsessionid=794364446AF5439DB18355716E2C98A0?newsId=28502)
