# Batan vapurdan sağ kurtulan albay 60 yıl sonra konuştu:

*Haşim Söylemez 2001.03.10*

<div>
 <img border="0" src="/web/20020222190436im_/http://www.aksiyon.com.tr/2001/327/resimler/Refah.jpg"/>
 <p class="baslik">
  Refah’ı Fransızlar batırdı
 </p>
 <p class="baslik">
 </p>
 <p class="spot">
  1941'de Akdeniz'de batan ve 135 kişinin hayatını kaybettiği  Refah Vapuru faciasının tek rütbeli tanığı emekli Kurmay Albay  Haydar Gürsan, 60 yıl aradan sonra  facia ile ilgili tüm gerçekleri   açıkladı. Bugün dahi nasıl battığı tartışılırken, Gürsan, Refah  olayına son noktayı koyuyor: Refah'ı Fransızlar batırdı
 </p>
 <p class="metin">
 </p>
 <p class="metin">
  Yıl 1941... 2. Dünya Savaşı tüm şiddetiyle devam ediyordu. Savaştaki ülkeler birbirlerine karşı üstünlük sağlamak için bütün güçlerini ortaya koyuyorlardı. Avrupalı devletler kendi topraklarının yanısıra işgal ettikleri toprakları da (sömürgeleri) ellerinde tutmak istiyorlardı. Bu yüzden birçok ülke ordusunu değişik bölgelere dağıtmıştı, buralarda da rakipleriyle mücadele veriyorlardı. Bu yüzden Türkiye'nin Akdeniz kıyıları da zaman zaman savaş alanına dönüyordu. Durum böyle olunca Türkiye de ister istemez savaştan zarar görüyordu. Türkiye savaşta olmamasına rağmen hem maddi hem de manevi olarak savaş kayıpları (!) veriyordu. Nitekim en büyük kaybını Refah Vapuru olayında vermişti. Tarihe 'Refah Faciası' olarak geçen olayda resmi rakamlara göre 135 insanımız sebepsiz yere hayatını kaybetmişti. Sivillerin yanısıra bu faciada yine resmi rakamlara göre 16 askeri öğrencimiz şehit olmuştu. 23 Haziran 1941'de meydana gelen facianın sebebi ise kayıtlara meçhul olarak geçmişti. Yani 'Refah Vapuru, battı mı, yoksa batırıldı mı, batırıldıysa kim batırdı?' soruları cevap bulamadan olay, tarihin derinliklerine gömülmüştü. Aksiyon Dergisi olarak üzerinden 60 yıl geçen olayı araştırdık ve facianın sebeplerini ortaya koymaya çalıştık. Faciadan son anda kurtulan ve o günü daha dünmüş gibi hatırlayan emekli Kurmay Albay Haydar Gürsan ile görüştük. Gürsan'ın yıllar sonra anlattıkları facia ile ilgili tüm gerçekleri ortaya koyuyor. İşte basında ilk kez yayımlanacak olan Refah Vapuru olayı.
 </p>
 <p class="metin">
  <img border="0" src="/web/20020222190436im_/http://www.aksiyon.com.tr/2001/327/resimler/Refah-a.jpg"/>
  Fransız gemileri batırdı
 </p>
 <p class="metin">
  Mısır'a gitmek üzere Mersin Limanı'ndan 23 Haziran 1941'de hareket eden Refah Vapuru hareket ettikten yaklaşık 4—5 saat sonra batmıştı. Ancak vapurun nasıl ve ne sebepten battığı hakkında bilgiler bulunmuyor. O günkü gazeteler ise haberleşmelerin günümüzdeki kadar hızlı olmadığından dolayı faciayı olaydan 4 gün sonra okuyucularına duyurabilmişlerdi. Gazetelerin manşetlerinde sadece vapurun battığı ve 135 kişinin öldüğü haberi yer alıyordu. 27 Haziran 1941 tarihli Cumhuriyet Gazetesi'nde yer alan Anadolu Ajansı kaynaklı haberde 50 kişinin kurtulduğu ve vapurun bir torpille mi, yoksa mayına çarparak mı battığı hakkında tahkikatın yapıldığı yazıyordu. Aynı gazetenin 28 Haziran 1941'deki sayısında ise İngiltere Hükümet yetkililerinin vapurun mihver tarafından batırıldığını ifade eden açıklamasına yer verilmişti.
 </p>
 <p class="metin">
  O günkü gazeteler ve resmi kaynaklar olayla ilgili olarak pek fazla bilgi vermezken faciayı yaşamış olan emekli Hava Kurmay Albay Haydar Gürsan 60 yıl sonra suskunluğunu bozarak, olayla ilgili olarak Aksiyon'a konuştu. Gürsan Refah Vapuru'nu Ermeni soykırım yasasını meclisinden geçiren Fransızların batırdığını söylüyor. 60 yıl aradan sonra olayın en önemli görgü tanığı olan Albay Gürsan'ın verdiği bilgiler Refah Vapuru olayını tüm çıplaklığı ile ortaya çıkarıyor. Gürsan Akdeniz'de gezen Fransız gemileri tarafından batırılan Refah Vapuru'nun iki defa torpillendiğini belirtiyor. Gürsan sabah olduğunda ise Fransız uçaklarının havada keşif yaptıklarını, olayı net bir biçimde gördükleri halde Türkiye'ye bildirmediklerini de vurguluyor. Kurmay Albay Gürsan, Beyrut'ta bir Fransız subayının Refah Vapuru'nu batırdıklarını söylediğine ve bu bilgilerin o günkü askeri istihbarat ekiplerince tespit edildiğine de dikkat çekiyor. Gürsan, vapuru Fransızların batırdığının, ismini açıklamak istemediği bir askeri savcı tarafından da teyid edildiğinin altını çiziyor. Gürsan olayın neden gizlendiğini anlayamadığını ve facia ile ilgili tüm detaylı bilgilerin Genelkurmay kayıtlarında olması gerektiğini söylüyor. Gürsan aradan yıllar geçmesine rağmen kaybettiği arkadaşlarını hâlâ unutamadığını ve bu olay ile ilgili tüm gerçekleri açıklamanın vicdani bir borç olduğunu gözleri dolarak dile getiriyor.
 </p>
 <p class="metin">
  Emekli Kurmay Albay Haydar Gürsan, Refah Vapuru'nun kesinlikle Fransızlar tarafından batırılıdığını belirterek şunları söylüyor: "Saldırıdan önce Mersin Limanı'nda 11 Fransız gemisi bulunuyordu. Bunlar çeşitli sömürge yerlerini korumakla görevli idiler. Önce bir kez ateş edildi, büyük bir görültü koptu, ben torpillendiğimizi anladım; sonra ikinci kez ateş edildi, bu da vapuru batırmaya yetti. Ateş ettiklerinde saat gece 11'i gösteriyordu. Zaten ondan sonra zaman kavramını unuttuk. Sabah olduğunda ise Fransız uçakları oldukça yakın mesafeden üstümüzde tur attılar. Biz havacılar bu tür olaylara keşif adını veriyoruz, yani hedefle ilgili durumu rapor etmek için bu uçuş yapılır. Uçakla gerekli keşifi yaptıktan sonra olay yerini terk ettiler. Eğer hemen Türk yetkililere haber verseydiler ölenlerin çoğu kurtulabilirdi."
 </p>
 <p class="metin">
  Vapurun herşeyi gizlenmiş
 </p>
 <p class="metin">
  Refah Vapuru ile ilgili olarak belirtilen bilgilerin çoğunun yanlış olduğu ortaya çıktı. Vapurda 185 yolcu bulunduğu belirtilirken asıl sayının 202 olduğu canlı şahidi tarafından belirtiliyor. Bu faciada kurtulanların sayısı 50 olarak belirlendiğine göre hayatını kaybedenlerin sayısının ise 135 değil 152 olduğu tespit ediliyor. Askeri öğrencilerin yanısıra üst rütbeli subayların da vapurda bulunduğu, hatta vapurda bir de İngiliz subayın olduğu, bu subayın da faciadan sonra hayatını kaybettiği ortaya çıktı. Vapurla ilgili en ilginç bilgi ise vapurun bir yolcu vapuru değil, küçük bir yük gemisi olması.
 </p>
 <p class="metin">
  Kurmay Albay Haydar Gürsan: "Bizden önce kömür taşınmıştı, vapurun her tarafında kömür tozu vardı. Oturmak için yer bile yoktu. Mecburen bindik. Vapurda söylendiği gibi 185 kişi değil, 202 kişiydik. 16 da üst rütbeli subay ve bir İngiliz subay vardı. Bunlar gizli tutulmak istenmiş herhalde. Daha sonra ben İngiliz subayın eşiyle İngiltere'de görüştüm, olayı kendisine aynen anlattım" şeklinde konuşuyor.
 </p>
 <p class="metin">
  Mucize gibi kurtuluş
 </p>
 <p class="metin">
  Refah Vapuru faciasında arkadaşlarını kaybeden emekli Kurmay Albay Haydar Gürsan'ın faciadan kurtulması ise adeta bir mucize gibi. Gürsan vapura binmeden önce Mersin'de yaşlı bir adamdan vapurda üzerinde oturmak için bir katlanabilir sandalye almak istemiş, yaşlı adam önce vermek istememiş ancak asker olduğunu öğrenince üzerinde oturduğu sandalyeyi Gürsan'a satmış ve ardından ellerini açarak dua etmeye başlamış. Gürsan duruma bir anlam veremeden limana doğru yürürken yolda ayağı birşeye takılıp tökezlemiş. Sonra ayağının takıldığı şeyin küçük bir çakı olduğunu görünce alıp cebine koymuş. Vapur hareket ettikten 4—5 saat sonra önce bir sarsıntı geçirmiş, sarsıntının üzerine Gürsan yolda bulup cebine koyduğu çakıyı çıkarıp can simidinin iplerini kesmeye başlamış, ikinci sarsıntıya kadar Gürsan can simidini iplerden kurtarıp ona sarılmış ve kendisini bir anda denizin serin sularından içinde bulmuş. Vapur ise ikiye ayrılarak batmış. Aradan bir gün geçtikten sonra hasarlı olan can simidi parçalanmış. Gürsan yakın arkadaşı İbrahim Saygıner'in şişmiş cesedine tutunmuş ve suyun üzerinde bulduğu bir patlıcanı yiyerek 45 saat boyunca hayat mücadelesi vermiş. Kurtuluşunu Mersinli yaşlı adama, kör çakıya, arkadaşı İbrahim'e ve patlıcana borçlu olduğunu söylüyor. Gürsan facianın hemen ardından vapurdaki iki kayığa binip gidenlerin kurtulduğunu ve sayılarının 50 olduğunu kaldırıldığı Mersin'deki hastanede öğreniyor.
 </p>
 <p class="metin">
  Darbenin Bursa valisi
 </p>
 <p class="metin">
  Şu anda 83 yaşında bulunan ve Ankara'da mütevazı bir şekilde hayatını devam ettiren Emekli Kurmay Albay Haydar Gürsan'ın hayatındaki ilginçlikler serisinde sadece Refah Vapuru faciası yok. Bir de 27 Mayıs darbesi var. Gürsan darbeden bir gün önce komutanı tarafından bir emrivaki ile izne ayrılıyor. İzne ayrılan Gürsan hemen soluğu Bursa'da kayınpederinin evinde alıyor. Darbe haberlerini radyodan duyan kayınbiraderi kendisini telefonla arayarak radyoyu dinlemesini istemiş. Gürsan radyoyu açtığında ise rahmetli Türkeş'in darbe konuşmasına rastlamış. Gürsan, bunun üzerine süresinin dolmasına çok kısa bir süre kalmasına rağmen yanında taşıdığı yarbay üniformasını giyer ve doğruca Bursa'daki askeri birliğe gider. Buradaki rütbeli subaylara kendisinin Ankara'dan geldiğini ve görev almak istediğini söyler. Bunun üzerine Albay Gürsan üzerindeki yarbay üniformasıyla bir anda Bursa Valiliği makamına oturur.
 </p>
 <p class="metin">
 </p>
 <p class="arabaslik">
  Fransa tazminat ödemeli!
 </p>
 <p class="metin">
  Refah Vapuru'nu batırıp(!) hem mal hem de can kaybına sebebiyet veren Fransa'nın Türkiye'ye ve vapurda hayatını kaybeden insanların yakınlarına tazminat ödeme zorunluluğu bulunuyor. 1907'de imzalanan Dördüncü Lahey Sözleşmesi'nde, 1925'teki Cenevre Protokolü ve 1949 tarihli Cenevre Sözleşmesi ve Uluslararası İnsancıl Hukuk İlkeleri'ne göre eğer bir ülkenin kuvvetleri tarafından savaş zamanı olsun olmasın sivil ve silahsız insanları öldürüyorsa bunun bedelini tazminat olarak ödemekle yükümlüdür. Bu anlaşmalardan da anlaşılacağı gibi II. Dünya Savaşı'nın dışında olmasına rağmen vapuru batırılan Türkiye'ye Fransızların tazminat ödemesi gerekiyor. Türkiye'nin uluslararası mercilere başvurarak tazminat alması işten bile değil.
 </p>
 <p class="metin">
 </p>
 <p class="arabaslik">
  Muzaffer Memduh ABİR (Emekli Yüzbaşı):
 </p>
 <p class="metin">
  Refah bir sır olarak kaldı
 </p>
 <p class="metin">
  Refah Vapuru bizim için çok acı oldu. Çünkü biz burada 16 arkadaşımızı şehit verdik. O zamanlar olayın sebebi ile ilgili birşey söylenmedi. Bu konu hâlâ tartışılıyor. Kimisi İtalyanlar, kimisi Fransızlar, kimisi de Almanlar batırdı diyor. Yetkililerden net bir açıklama yoktu. Biz de olayın sebebini araştırdık ama çözemedik, Refah faciası hep bir sır olarak kaldı. Biz o dönem İngiltere'ye gitmek zorundaydık çünkü Türkiye'nin askeri pilota ihtiyacı vardı. Vapur faciasında hayatını kaybedenler İngiltere'ye pilotluk eğitimi almak için yola çıkan bir grup arkadaşımızdı. Facianın sebebi neden gizlendi, niye açıklanmadı hâlâ anlayabilmiş değilim.
 </p>
 <p class="metin">
 </p>
 <p class="metin">
 </p>
 <p class="metin">
 </p>
 <p class="metin">
 </p>
 <br/>
 <center>
  <a class="anaorta" href="http://web.archive.org/web/20020222190436/mailto:hsoylemez@hotmail.com">
   hsoylemez@hotmail.com
  </a>
 </center>
 <br/>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2001/327/haberler/6.htm), [web.archive.org (arşiv bağlantısı)](http://web.archive.org/web/20020222190436/http://www.aksiyon.com.tr:80/2001/327/haberler/6.htm)
