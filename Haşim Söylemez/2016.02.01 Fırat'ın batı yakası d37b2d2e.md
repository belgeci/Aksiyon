# Fırat'ın batı yakası

*Haşim Söylemez 2016.02.01*

<div class="pNewsDetailMainContent ctx_content" itemprop="articleBody">
 <p>
  Türkiye’nin Suriye’de kırmızı çizgi ilan ettiği Fırat’ın batısına geçildi. Fırat üzerindeki Teşrin Barajı’nı ve Teşrin kasabasını Işid’den geri alan YPG, Afrin’e kadar ulaşan bölgeyi tamamen kontrolüne almak için savaşıyor.
 </p>
 <p>
  Bizi Şengal’den alan araç, peşmerge kontrol noktasını geçtikten 20 dakika sonra, YPG’nin karakoluna teslim ediyor. Elindeki pusulayı karakol sorumlusuna veren şoför, durumun acil olduğunu söylüyor. Hemen hazırlanan başka bir araca biniyoruz. Bu aracın sorumlusuna da bir pusula veriliyor. Arabada bizimle birlikte Şevgir de var. Arkada oturan Şevgir, 16 yaşında. İki ay önce YPG’ye katılıp eğitim almış. Cepheye gidecek yeni bir “asker”. Onu da bizim bulunduğumuz araca bindiriyorlar ve Irak-Suriye sınırındaki gayriresmî yolculuğumuz başlıyor.
 </p>
 <p>
  Yarısı toprak, yarısı asfalt olan ve bir buçuk saat süren yola koridor adını vermişler. Yol kimseye ait değil. Bir buçuk saat sonra Rimela’nın kuzeyine düşen Karaçom Karakolu’na teslim ediliyoruz. Burada YPG’liler duruyor ve kontrolü onlar sağlıyor. Petrol kuyularıyla birlikte radyo ve televizyon vericilerinin bulunduğu stratejik bir yer burası. Şevgir burada kalmak zorunda. Çünkü gideceği cepheye buradan gönderilecek. Ama bizim yolumuz daha uzun. Buradaki sorumlu komutan, hem bizim için hem de araç için özel bir not yazıyor. Notu gideceğimiz yerdeki sorumluya vereceğiz. Yolculuk tekrar başlıyor. Rotada Cizire kantonundaki Kamışlo var. Kamışlo, Mardin Nusaybin’in tam karşısına düşüyor. İki buçuk saat sonra Kamışlo’ya ulaşıyoruz. Karnımızı doyurduktan sonra gündüz gözüyle Urfa Suruç ile karşı karşıya olan Kobani’ye gitmek için ısrarcı oluyoruz. Çünkü akşamları yol hâlâ güvenli değil. Hele geceleri daha da kötü bir sonuç ortaya çıkabilirmiş. Nitekim zaman zaman IŞİD militanları yollara mayın döşüyor ya da saldırıyormuş.
 </p>
 <p>
  Burada yazılan en ciddi ve son pusulayla Kobani’ye doğru yola çıkıyoruz. Bize verilen pusula, YPG ana karargâhına yazılmış. Özenle sarılmış pusulayı açmamamız söyleniyor. Kontrol noktasındaki asayiş gece olduğu için artırılmış. Neredeyse her 10 dakikada bir aracımız durduruluyor. Bir süre sonra, tehlikeli bölgelerde bulunduğumuz için, eskort eşliğinde yol almak zorunda kalıyoruz. Zaman zaman harabe şehirlerden geçerken karanlıkta birden ortaya çıkan gruplar tarafından durduruyor ve kısa bir sorgudan geçiriliyoruz. Bunlar da YPG’ye bağlı asayiş ve devriye birlikleri.
 </p>
 <p>
  <iframe frameborder="0" height="323" scrolling="no" src="http://web.archive.org/web/20160215014459if_/https://www.youtube.com/embed/x7FjByJZk00">
  </iframe>
 </p>
 <p>
  <iframe frameborder="0" height="323" scrolling="no" src="http://web.archive.org/web/20160215014459if_/https://www.youtube.com/embed/T1dbgFNfJz0">
  </iframe>
 </p>
 <p>
  <img alt="" src="http://web.archive.org/web/20160215014459im_/http://medya.aksiyon.com.tr//aksiyon/2016/02/02/574923.jpg "/>
 </p>
 <p>
  Bu arada Kobani’ye ulaşana kadar üç dört kere daha araç değiştirmek zorunda kalıyoruz. Normal şartlarda 8 saatte gitmemiz gereken yolu ancak ikinci günün sonunda tamamlıyoruz. Bazı noktalarda yemek ve ihtiyaç molası için duruyoruz. Buralar YPG’nin asker sevkiyat merkezleri. Cephelere gönderilecek askerler sürekli gelip gidiyor. Buralar küçük, sonradan oluşmuş yerler. Her yerde Öcalan posterleri ve savaşta ölenlerin fotoğrafları var. Petrolle yanan sobaların etrafında oturan askerler sürekli televizyon izliyor. Daha çok PKK yanlısı kanallar açık. Türkiye’deki gündemi de yakından takip ediyorlar. Bize durumun nasıl sonuçlanacağını sorarken aynı zamanda Rojava’da elde ettikleri başarıları anlatıp aynısının Türkiye’de de olacağını aktarıyorlar. Kamışlo yakınlarındaki toplama merkezinde konuştuğumuz komutanlardan Bozan şunu söylüyor: “Bize birkaç ay lazım. Sonra Türkiye’de (YDGH’den dönüşen) YPS’nin yardımına yetişeceğiz. Yani baharın gelmesi yeterli. Türkiye’de işimiz zor olacak ama imkânsız değil. Hiçbir şey eskisi gibi olmayacak. Baharda büyük direniş başlayacak.”
 </p>
 <p>
  Uzun ve yorucu bir yolculuktan sonra Kobani’deki YPG ana karargâhına ulaşıyoruz. Kobani şehri hâlâ harabe. Âdeta taş üstünde taş bırakılmamış. Şehrin etrafına bomba yüklü araçların geçişini engellemek için hendekler kazılmış. Portatif köprüler üzerinden şehre giriliyor. Ama buradaki güvenlik had safhada. Bize verilen not Demokratik Suriye Güçleri Sözcüsü Şervan Derweş’e yazılmış. Onun gelip bizi almasını beklerken eski bir kamyonet yanaşıyor ve arabadan komutan Şervan iniyor. Sığışarak bindiğimiz kamyonette kısa bir yolculuk yapıyoruz. Durumlarını anlatırken bizi kısa bir Kobani turuna çıkarıyorlar. Şervan cepheye gideceğini söyleyince söyleşiyi kamyonette yapmaya başlıyoruz. Türkiye’ye çok öfkeli: “Biz Fırat’ın batısına geçtik. İnanmayan gelip görebilir.”
 </p>
 <p>
  Sonra Türkiye’nin Suriye sınırını geçtiğini anlatıyor ve bunun için tepkilerinin net olacağını aktarıyor: “Türkiye, IŞİD’e yardım ediyor. Sınırı geçip Cerablus tarafında IŞİD’e nefes aldırıyor. Terör örgütüne yardım eden kim olursa olsun bizim için teröristtir ve onlarla savaşırız. Biz Fırat’ın batısına gelerek IŞİD’i kıstırmış durumdayız. Buradan devam edeceğiz.” Şervan Derweş ile olan yolculuğumuz sona eriyor. Tekrar karargâha dönüyoruz. Ancak cephe için geç olduğu, gitmenin riskli olacağı bilgisi veriliyor. Gidiş-dönüş için de iki gün gerektiğinden ertesi sabah yola koyulmamız söyleniyor. Karargâhta her an savaşa gidecekmiş gibi hazır duran savaşçılarla kalıyoruz. Baş ucumuzda tüfekler, üzerimizde uzun süredir değiştiremediğimiz kıyafetlerimizle sabahlıyoruz. Sabah yorucu bir yolculuk var.
 </p>
 <p>
  <img alt="" src="http://web.archive.org/web/20160215014459im_/http://medya.aksiyon.com.tr//aksiyon/2016/02/02/574924.jpg "/>
 </p>
 <p>
  Sabah erkenden uyandırılıyoruz. Hazırlanmamız iki dakika sürüyor. Cepheye mühimmat götürecek kamyonete, bize yardımcı olacak Mazlum’la birlikte sıkış tepiş biniyoruz. Çünkü bizden başka içeriye bir koruma, kamyonetin üstüne de diğer bir koruma binmiş durumda. Güneydeki Teşrin’e doğru yola çıkıyoruz. Burası Teşrin Barajı’nın hemen yanında, Fırat Nehri’nin batı tarafında stratejik bir yerleşim yeri. Bir saatlik yolculuktan sonra araba değiştirmek zorunda kalıyoruz. Çünkü mühimmat başka yere gidecek. Neyse ki şansımıza bir kamyonet daha var. Ekmek taşıyan kamyonet bu. Sıkıntısı çekilen en önemli şeylerden biri araç. YPG’nin elinde az araç var. Olanların önemli kısmı ise eski ve hasar görmüş. Bindiğimiz ekmek kamyonetiyle yola devam ediyoruz. Yol boyunca köylü çocuklar ve kadınlar ekmek almak için el uzatıyorlar. Kamyonetin üstündeki asker geçerken insanlara poşete sarılmış Suriye ekmeklerinden atıyor. Eğer ekmek isteyenler çoksa kamyonet duruyor. YPG her gün 30 bin ekmek dağıtıyor. Buralarda yaşayanlar daha çok Araplar. Yer yer de Türkmenler var. Sadece ekmek değil, ilaç da dağıtılıyormuş. Belirli günlerde hastalar alınıp tedavi için YPG’nin açtığı hastanelere götürülüyor, tedavi ettiriliyormuş.
 </p>
 <p>
  Az sonra çatışmaların yoğun olarak yaşandığı Sirin’den geçiyoruz. Burası Kobani ile Teşrin arasında, Fırat’ın doğusunda küçük bir kasaba. Evler bombalanarak yıkılmış, her yer harabe. Yer yer insanlar göze çarpıyor. Bunlar evlerine dönüş yapanlar. Yolculuk boyunca bana rehberlik edecek olan Mazlum, Sirin’de nasıl çatıştıklarını anlatıyor ve yoldaki mayınlı bölgeleri gösteriyor. Her yerde bombalanmış, küle dönmüş araçlar var. Bunlar Rus uçakları tarafından bombalanmış. Uçakların bombalaması için koordinatları YPG veriyor. Bu cephelerde savaşmış olan Mazlum, koordinatın çok önemli olduğunu ve bunun için hassas davrandıklarını anlatıyor.
 </p>
 <p>
  Bir buçuk saatlik yolculuktan sonra Fırat Nehri’nin ve Teşrin Barajı’nın doğu yakasına ulaşıyoruz. Burada da YPG’nin mevzileri var ve olağanüstü hâl burada da mevcut. Burayı Fırat Eyalet Sorumlusu Simko komuta ediyor. Simko, Teşrin Barajı’nın hayati derecede önemli olduğunu, burayı aldıkları için bir adım öne geçtiklerini anlatıyor: “Teşrin Barajı sadece elektrik üreten sıradan bir baraj değil. Aynı zamanda Afrin’e giden kapı demek. Biz burayı alarak Fırat’ın batısına geçtik ve tarihî bir adım atmış olduk.”
 </p>
 <p>
  Simko’nun bize ayarladığı araç ve verdiği pusulayla Fırat Nehri üzerindeki baraj köprüsünü geçmeye çalışıyoruz. Zaten Rojava’da YPG’nin verdiği pusula olmadan hiçbir yere gitmek mümkün değil. Pusula, izin belgesi için kullanılan bir tabir. Tarihin yeni şekillendiği coğrafyada Fırat Nehri’ni geçip Fırat’ın batısına ulaşıyoruz. Şüphesiz Fırat’ın batısı Kürtler açısından çok önemli. Burası onların Hatay tarafındaki Afrin’e giden kapısı konumunda. Aynı zamanda kuzeyde Türkiye sınırına çok yakın olan Cerablus’u almayı da kolaylaştırıyor. Çünkü IŞİD’i bu alanda üç taraftan sıkıştırmış oluyorlar. IŞİD için tek kapı olarak Türkiye sınırı kalıyor.
 </p>
 <p>
  <img alt="" src="http://web.archive.org/web/20160215014459im_/http://medya.aksiyon.com.tr//aksiyon/2016/02/02/574925.jpg "/>
 </p>
 <p>
  Türkiye ise YPG’nin Fırat’ın batısına geçmediğini ileri sürüp burasının “kırmızı çizgi” olduğunu ilan etti. Hem Başbakan Ahmet Davutoğlu hem de Cumhurbaşkanı Recep Tayyip Erdoğan’ın kırmızı çizgi aşılmadı ısrarı sürüyor. Fırat’ın batısı, Kürtleri aynı zamanda denizle buluşturuyor. Kürtler Afrin’e ulaşırsa kısa bir mesafe sonra Akdeniz’deki limana da ulaşmış olacak. Kürtler için Fırat’ın batısı sadece bir cephe değil, aynı zamanda gelecekteki siyasi kariyerleri açısından da önemli bir mevki. Diğer yandan hâlâ IŞİD’in elinde bulunan Rakka’ya operasyon için örgütü batıdan da kıskaca almaya yardım edecek bir konumda.
 </p>
 <p>
  Fırat’ın üzerindeki Teşrin Barajı ise Kürtlerin ışığı demek. Teşrin Barajı, Rojava’nın elektrik ihtiyacının neredeyse tamamını karşılıyor. Ama IŞİD buraya zarar vermiş. Yeniden elektrik üretmesi için hummalı çalışmalar devam ediyor. Köprüyü araçla geçip Fırat’ın batı yakasında iniyoruz. Bundan sonrasında Teşrin kasabası var. Ardından cepheler...
 </p>
 <p>
  Teşrin, şiddetli çatışmaların yaşandığı yerlerden biri hâlâ. Barut ve yanmış insan eti kokusu burnumuza geliyor. Kesif koku mide bulandıracak derecede ağır. Yol kenarında insanlara ait kemik parçalarını köpekler paylaşamıyor. Kasabada ölüm sessizliği hâkim. Harabe hâlindeki kasabada en göze çarpan şey, IŞİD armasının bulunduğu yüksekçe kemer. Arma hâlâ duruyor. Zaten kasabada hiçbir şey ellenmemiş. Mayın olduğu gerekçesiyle ne asker ne de sivil sokuluyor. Biz bu kasabayı burada çatışmış olan Mazlum’la yürüyerek geçiyoruz. Ardından ilk cepheye ulaşıyoruz. Bu cephede YPG’nin çatısı altında birleşen Ceyş-ul Suwar var. Demokratik Suriye Güçleri içinde yer alıyorlar. IŞİD’e karşı savaşan bir grup. Cephe komutanı Ahmed Zekvan burada Kürtler, Araplar ve Türkmenlerle birlikte tek amaç için çatıştıklarını anlatıyor: “Bizim komutamız YPG’nin elinde ama biz insanımızı korumak için buradayız. Fırat’ın batısındayız. Türkiye’nin söylemleri bizi ilgilendirmiyor.”
 </p>
 <p>
  Demokratik Suriye Güçleri bünyesinde Ceyş-ul Suwar, Şems-i Şimal, Burkan-El Fırat, Ahrar-ur Rakka gibi önemli gruplar bulunuyor. YPG bu grupları kontrol ediyor. Lojistik desteğini sağlıyor. İlerledikçe mevzilerin sayısı artıyor. Bunlar biraz kuzeydeki  şehrine yakın yerler. IŞİD’in elindeki Münbiç ile mesafe çok yakın. IŞİD mevzileri ile olan mesafe yer yer 800 metreye kadar düşebiliyor. Bunlardan biri de YPG ve YPJ (YPG’nin kadın örgütlenmesi) savaşçılarının bulunduğu mevzi. Tabii mevzilerin bir kısmı topraktan yapılmış, bir kısmı da ele geçirilmiş köy evlerinden dönüştürülmüş. YPG mevzilerini YPJ’li 23 yaşındaki Rojin Derik komuta ediyor. Bu cephede 16 yaşındaki Nalin de YPJ saflarında savaşa katılmış. Burası IŞİD’e çok yakın olduğu için atılan havan topları etkisini ciddi şekilde gösteriyor. Mevzilerden açılan ateşlerle hedefi vurmak çok kolay. Bölük komutanı Rojin Derik ile Türkiye’nin kırmızı çizgi dediği konuyu konuşuyoruz. Önce gülüyor, sonra cevap veriyor: “Erdoğan hep öyle söylüyor. Daha önce de söylemişti. Şimdi ise Fırat’ın batısına geçemediler diyor. Biz burada can verdik. Bu da bizim buraya geçtiğimizin en büyük ispatı. Cerablus’u kendi toprağı olarak görüyor, öyle hareket ediyor. Ama Cerablus, Rojava’nın bir parçası. Bu topraklar Türkiye’nin kırmızı çizgisi olamaz. Varsa da artık yok. Görüyorsunuz şimdi sizinle Fırat’ın 5 kilometre batısında konuşuyoruz. Karşımızda IŞİD var. Kabul etseler de etmeseler de gerçekler bunlar.”
 </p>
 <p>
  Daha söyleşimiz ve çekimlerimiz bitmeden, havan mermilerinin sayısı artıyor. Ön mevziden silah sesleri yükselmeye başlıyor. Rojin yemeğin hazır olduğunu söylüyor ve bir grubun yemeğe oturmasını istiyor. Yemeğe oturuyoruz. Patlayan havan mermileri sofradaki tabakları sarsıyor. Korkmamamız için bizi uyarıyorlar. 16 yaşındaki Nalin gülümseyerek “Sorun yok.” diyor. Menü zengin sayılır. Kısır, makarna ve salata. Sıra yok, boş olanlar yemeğe ve bulaşığa yardım ediyor. YPG cepheye malzeme gönderiyor. Yemekleri cephede herkes kendisi pişiriyor. Sadece ekmekler günlük olarak dağıtılıyor. Sadece o değil, kıyafet ve ayakkabı da buna dâhil. Önemli marka ayakkabılar da dağıtılıyor, kışlık montlar da... Ancak en çok dağıtılan ayakkabı Mekap. Askerî kıyafetleri YPG özel dağıtıyor. Yemekte bu detayları konuşurken yemeğini bitiren sigarasını yakıyor. Sigaralar aynı, YPG herkese Arden isimli sigarayı dağıtıyor. Neredeyse sigara içmeyen yok. Yemekten sonra yakılan sigaralarla içilen çay eşliğinde yeterli cephanelerinin olup olmadığını soruyoruz. Rojin, IŞİD’den önemli silahlar ele geçirdiklerini anlatıyor: “Bunların içinde ağır silahlar da var. Tanklar, toplar... Ama zaten Amerika ve Rusya’dan hâlen silah alıyoruz. Şu anda sıkıntımız yok.”
 </p>
 <p>
  Rojin, “kadro” kökenli. Yani Kandil. Zaten YPG’nin bütün komuta merkezini ve önemli noktalarını “kadro” yönetiyor. Rojavalılar, yani savaşçılar ise bu kadroyu takip ediyor. Kadro olmazsa YPG’nin bu kadar başarılı olması düşünülemez. Kendileri de bunu kabul ediyor.
 </p>
 <p>
  <img alt="" src="http://web.archive.org/web/20160215014459im_/http://medya.aksiyon.com.tr//aksiyon/2016/02/02/574926.jpg "/>
 </p>
 <p>
  Rojin ve arkadaşlarıyla vedalaşıp Fırat’ın batısından ayrılırken çatışma şiddetleniyor. Bizi alan araç bir noktaya kadar gidebiliyor. Sonra mayın temizlemede kullanılan kepçeye bindiriliyoruz. Karanlıkta mayına basma ihtimaline karşı artık farklı bir yoldan dönmemiz gerekiyormuş. Biz geldiğimiz güzergâhı takip ederek tekrar Irak’a doğru yol alırken, Kuzey Suriye’de -adına ister PKK devleti ister Kürt oluşumu yahut kantonu deyin- artık fiili bir durum var. Her yerdeki Öcalan posterleri ve PKK bayrakları bunun kanıtı.
 </p>
 <p>
  Soğuk havada uykusuz bir haftalık yolculuğumuz sonunda kendimizi yine elimizde pusulamızla Suriye-Irak sınırındaki o gizemli koridorda buluyoruz. Ve bölgenin yeniden şekillendiğine tanıklık ederek Erbil’e dönüyoruz.
 </p>
</div>


Kaynak: [www.aksiyon.com.tr](http://www.aksiyon.com.tr/kapak/firatin-bati-yakasi_553718), [web.archive.org (arşiv bağlantısı)](http://web.archive.org/web/20160215014459/http://www.aksiyon.com.tr/kapak/firatin-bati-yakasi_553718)
