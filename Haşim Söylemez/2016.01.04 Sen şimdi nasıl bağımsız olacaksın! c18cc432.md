# Sen şimdi nasıl bağımsız olacaksın!

*Haşim Söylemez 2016.01.04*

<div class="pNewsDetailMainContent ctx_content" itemprop="articleBody">
 <p>
  Kürt siyasetçi Sıddık Hasan Şükrü, bağımsız Kürdistan ile ilgili "Devlet kurumla olur. Para var ama merkez bankası yok. Hükümetin parası bile kayıt dışı. Eee! Sen şimdi nasıl devlet olacaksın?" diyor.
  <br>
   <br>
    16 yaşından beri Kürt siyasi hareketlerinin içinde yer aldı. Kürdistan Yurtseverler Birliği'nde danışmanlık yaptı. Araştırmalarıyla tanınıyor. Son olarak bir strateji merkezinde özel araştırmalar yapıyor. Zaman zaman katıldığı televizyon programlarında farklı çıkışlarıyla tanınıyor. ‘Bağımsız Kürdistan' konusunu, Avrupa'da da siyasi geçmişi olan Sıddık Hasan Şükrü ile konuştuk.
   </br>
  </br>
 </p>
 <p>
  <strong>
   -Barzani yeniden ‘bağımsız Kürdistan' dedi. Şartlar buna uygun mu?
  </strong>
  <br>
   Bence Bağımsız Kürdistan meselesi, Kürdistan Demokrat Partisi (KDP) dışında dile getirilen bir mesele idi. Farklı örgütlerden, daha çok sosyalist, Marksist gruplardan gelen bir teoriydi. KDP kaç senedir bunu dile getiriyor. Ama bunun nasıl bir bağımsızlık olduğunun tartışılması lazım. Acaba dünyada bağımsız devlet kalmış mı? Bütün devletler, bütün insanlar artık birbirine bağlı. Ama hangi temellerde birbirine bağlı, bunun üzerinde durulması lazım. Demokratik temellerde mi, insan hakları ve özgürlükleri temelinde mi yoksa kölelik ya da farklı temellerde mi? Ben çok önceden de söylemiştim. Bağımsızlık ilan edilmez, yapılır. Devlet ilan edilmez, yapılır. Şu an Kürdistan'da devlet kurumu yok. Var olanlar partizan kurumlardır. Basın, hukuk, ekonomi, yargı, güvenlik, asayiş, askerî kurumlar... Hepsi partiye bağlı, kişiye bağlıdır. Bunu düzeltmeden bağımsızlık ilan edilmesi çok anlamsız kalır. Şu an çok büyük sorunlar var. Siyaset, ekonomi, hukuk, hatta güvenlik sorunları var. KDP bunları örtmeye çalışıyor. Özellikle parlamentonun işlevsiz kılınması, hükümetin yarım bırakılması ve ekonomi sorunlarının örtbas edilmesi... Bütün bunları kapatmak için bir şey yapmaya çalışıyorlar.
  </br>
 </p>
 <p>
  <strong>
   -Parlamento nasıl çalışıyor?
  </strong>
  <br>
   Çalışmıyor. Barzani artık halk tarafından seçilmiş bir başkan değil, süresi doldu. Bir de polisin, güvenlik asayişinin yaptığı darbe var. Burada polis bir örgüte bağlıdır. O zaman buna darbe de diyemeyiz. Bir kargaşa var. Bazı sorunları halletmeden örtbas etmeye çalışıyorlar. Ve bence bunlar başarılı olursa belki emirlik ilan edebilirler. Bunun için de kitleye ihtiyaçları var, diğer örgütlere ihtiyaçları var. Yani bağımsızlıktan daha çok Kürt monarşisi acaba olur mu? Kürt emirliği olur mu? Bence gülünç. Olsa olsa bir ailenin iktidarı olur. Bu da Kürt halkı tarafından kabul edilecek bir durum değildir. Bağımsızlık Kürtlerin hakkıdır, her milletin hakkıdır. Ama Barzani'nin bunu referanduma ulaştırmadan önce bazı şeyleri yapması lazım. Parlamento tekrar aktif olmalı. Anayasa oluşturulmalı. Ekonomi sorunlarının çözülmesi lazım. Türk ordusunun, bunun altını çizerek söylüyorum, bu topraklardan çıkması, geri çekilmesi lazım. Bunun özellikle KDP tarafından zorlanması lazım.
  </br>
 </p>
 <p>
  <strong>
   -Türk ordusunun burada olması bağımsızlığı neden engellesin?
  </strong>
  <br>
   Bağımsız bir devlet ilan ediyorsun ama Türk ordusunu buraya çağırmışsın. Parlamentonun bir kararı var mı? Yok. Kim çağırmış belli değil. Mesut Barzani ben çağırmadım, diyor. Irak Hükümeti'nin zaten tavrı belli. Git, diyor. O zaman nasıl gelmiş buraya? Bunu şöyle de yorumlayabilirim. Kürtler Irak Hükümeti ile iktidar ortağıydı. Cumhurbaşkanı hâlâ Kürt, başbakan yardımcıları Kürt, daha önceden genelkurmay başkanı Kürt'tü. Yani önemli mevkiler Kürtlerin elindeydi. Şimdi bunları bırakıyorlar. Bağımsız devlet… Bence bağımsız değil, Türkiye'ye bağımlı olacaklar. Daha ağır bir şey söylemek istemiyorum ama Türkiye'nin kölesi olacaklar. Ha bu da tartışılabilir, millet tartışabilir. Entelektüeller, akademisyenler tartışabilir, “Türkiye ile beraber ulusal bir federal yapı kuralım”. Yani Güney Kürdistan'dır, Kuzey Kürdistan'dır, Doğu Kürdistan'dır, Rojava'dır. Tartışalım. Bunu düşündüğünü sanmıyorum. Bence IŞİD'in hamlesinden önce bir tez vardı. Kürdistan devleti tezi. Körfez monarşisi tarafından, Türkiye tarafından, hatta İsrail tarafından dile getirilen bir tez. Kürdistan devletini üç ilde kurmak istiyorlardı. Süleymaniye, Erbil, Dohuk... Bu devlet nasıl bir devlet olacaktı, belli değildi. Sivil değil. Ama diğer yerlerde de Kürt var, Kürdistan yok. Kerkük'te Kürt var, Kürdistan değil. Türkiye'de Kürt var, Kürdistan yok. Yani millet olarak var, coğrafi olarak var. Bunu da buradaki yönetimin eliyle yapmaya çalışıyorlardı. Esas IŞİD hamlesinden önce böyle bir tez vardı. Ama IŞİD bütün bu planları altüst etti.
  </br>
 </p>
 <p>
  <strong>
   -Referanduma gidilirse halk ‘evet' demez mi?
  </strong>
  <br>
   Doğru, herkes bağımsızlık ister. Ben geçen sene bir yazı yazdım. Bu yazımı Mesut Barzani'ye hitap ederek yazdım. Bunu resmen dile getirmedim, ‘Referandumu yapın, biz evet deriz' dedim. Ama devleti nasıl kuracaksınız? Sorunları nasıl halledeceksiniz? Uluslararası arenaya nasıl gireceksiniz? Zaten devletsiniz, zaten bağımsızsınız kardeşim. Bağımsız devletlerden neyiniz eksik? Petrolünüzü satıyorsunuz, Bağdat'ı takmıyorsunuz, uluslararası ilişkileriniz var, ordunuz var. Hiçbir şeyiniz eksik değil. Ama devlet olmamışsınız kardeşim. Hâlâ aile idare ediyor. Devlet kurumla olur. Kurum olmadan devlet olmaz. Şimdi bak, önemli bir şey, bunların büyük bir devletin geliri kadar geliri var. Hem iç gelir hem dış gelir. Büyük bir sermayesi var. Aylık geliri-gideri nedir? Hiç kimse bilmiyor. Şu ana kadar Kürdistan'da devletin en önemli şeyi şeffaflıktı. Gelir-giderin şeffaf olması, bir hazinenin olması, merkez bankasının olmasıydı. Her şey var ama merkez bankası yok. Niye? O zaman bütün sermaye kayıt dışı. Kayıt dışı sermaye ne oluyor, yasa dışı sermaye oluyor. Hükümetin parası bile kayıt dışıdır. Eee! Sen şimdi nasıl devlet olacaksın?
  </br>
 </p>
 <p>
  <strong>
   -Referanduma gidilir mi?
  </strong>
  <br/>
  Ben sanmıyorum. Çünkü artık bu ülkeyi kim idare ediyor belli değil. Çok önemli bir yönetim krizi var. IŞİD geldiği zaman önemli bir kriz vardı. Ama en azından güvensizlik yoktu. Şimdi güvensizlik var. Millet kime güvenecek? Parlamento yok. Hükümetin beş bakanını polisle dışarı attılar. Kürdistan Bölgesel Başkanı'nın süresi bitmiş. Bu durumda seçim yapılamaz. Bu durumda parlamento toplanamaz. Parlamento tekrar bir araya gelmeden, bağımsızlık ilan edilemez. Şimdi onlar ne diyorlar? Bütün partiler bir araya gelip karar versinler. Bu olacak iş değil. Parlamento olmadan bu iş olmaz. Bu sorunları örtbas etmek, günü kurtarmaktır. Hâlâ zaman var. Barzani parlamentoyu bir araya getirebilir, mütevazı olabilir, inadından vazgeçebilir, Erdoğan gibi yapmayabilir. Ondan sonra bence bu sorunlar düzelir. Düzelmez sorunlar değil. Ama  bütün partiler halktan onay almadan hiçbir şey olmaz. Kürdistan çok farklı bir coğrafyadır. Kürt halkı çok farklı bir halktır. Ortadoğu’da devleti olmayan tek millettir. Binlerce senedir işgallere karşı savaşmış, direnmiş ve kendi varlığını kurmuş.
 </p>
 <p>
  <strong>
   -Türkiye’ye bağlı bir federasyon geçerli bir tez mi?
  </strong>
  <br/>
  Bence o da bir seçenektir. Daha önce de bir tartışma vardı. Ama Türkiye bir Türk devletidir. Türk devleti buna hazır değil, Türk milliyetçisi buna hazır değil. Ya Kürtler yok olacaklar ya da kendini inkâr edecekler. Ya seveceksin ya itaat edeceksin ya da gideceksin! Böyle bir anlayışla sen federalizme gidemezsin. Demokratik bir Türkiye olsa niye olmasın. Eğer Türkiye demokratikleşirse bence bu olur. Yani Ortadoğu’nun demokratikleşmeye ihtiyacı var. Bence halkta bir sıkıntı çıkmaz. Sıkıntı bence Türkiye’dedir, Türk milliyetçiliğindedir. Türk halkının bunu iyi bilmesi lazım. Sen Cizre’de PKK’lı da olsa öldürürsen, sen Erbil’de bir Kürt’ü kazanamazsın, Kerkük’te bir Kürt’ü kazanamazsın. Sen YPG’ye terörist dersen, PYD’ye terörist dersen olmaz. AKP hükümeti bazı şeyler yapmaya çalışıyor. Kürt sokağını ajite etmeye çalışıyor. Ama kimse motive olmadı buna. Yani bunun karşılığını alamadılar. Mesut Barzani’nin eksik düşündüğünü söyleyebilirim. Eksik düşünüyor. Yani sadece bölgesel düşünüyor. Rojava’yı düşünmüyor, Kuzey Kürdistan’ı düşünmüyor. Barzani’nin seçenekleri arasında Türkiye’ye bağlı bir federasyon olmak da var. Diğer komşu ülkeler de var. Bunlar hesap dışı değil.
 </p>
 <p>
  <strong>
   -Kürdistan’ın bağımsızlığına İran ne der?
  </strong>
  <br/>
  Bence İran karşı çıkmaz. Desteklemese de karşı çıkmaz. 1991’den bu yana Saddam döneminde İran Kürtleri destekledi, ilişkileri vardı. İran Kürdistan bağımsızlığına karşı çıkmaz, onay vermese bile ordusunu seferber etmez.
 </p>
 <p>
  <strong>
   -Kerküksüz bir Kürdistan nasıl olur?
  </strong>
  <br/>
  Kerkük sorunu hâlâ Irak’la ortada kalmış bir sorundur. Anayasaya göre çözülmemiş bir sorun. 2009’a kadar bunun hallolması lazımdı. Hallolmadı. Defacto şekilde Kürdistan’a bağlı kaldı. İdare açısından hâlâ Bağdat’a bağlı ama güvenlik açısından Kürtlerin elinde. Böyle kalacak. Kürtler olmazsa Kerkük’ü kimse savunamaz.
 </p>
 <p>
  <strong>
   -Bağımsız Kürdistan’da Kerkük dışarıda mı kalır?
  </strong>
  <br/>
  Sanmıyorum.
 </p>
 <p>
  <strong>
   -O zaman referandumun olması lazım.
  </strong>
  <br/>
  Evet. Şimdi bunların hepsi birbirini tetikliyor. Ben şunu söylüyorum: Bunlar Bağımsız Kürdistan’ı tartışmaya sokuyorlar. Bu işi bilmiyorlar, profesyonel değil, amatörce yapıyorlar. Ya da iş olsun tartışsınlar. Yani bununla zaman kazanmak istiyorlar. Bu referandumu Kerkük’ün yapması lazım. Kerkük’ün karar vermesi gerek. Ben Kürdistan’a geri dönmek istiyorum. Bu hak var, Irak anayasası da böyle bir hak tanıyor. Yani bir il, üç il bir federe ilan edebilirler ya da bir il referandumla bir federal bölgeye bağlanmayı isteyebilir. Bunu yapmadılar Kürtler. Niye yapmıyorlar? Bence bir mesele var. Bazı örgütler istemiyor. Yani parlamentoda dengeler değişiyor. Kerkük’te çok büyük oy potansiyeli var. Maddi açıdan ve iç politika için. Mesela, eğer Kürdistan’da genel seçim olsa, Kerkük katılsa, parlamentoda dengeler altüst olacak. Bazı partiler bunu yapmak istemiyor. Bazı sorunların böyle kalması lazım. Günü kurtarma politikası bunun için. Kerkük Kürdistan’ı isterse, sadece Kerkük değil, Şengal, hatta Hamri, hatta Halakin, bunların hepsi Kürdistan. Bunun coğrafyasının bilinmesi lazım. 24 senedir bu ülke anayasasızdır. Parlamentonun aldığı kararlarla, bireylerin aldığı kararlarla idare ediliyor. Yani bunun için ben diyorum bunlar ya amatör bu işi bilmeden yapıyor ya da bilinçli yapıyorlar. Yani bazı sorunları örtbas etmeye çalışıyorlar. Akademik açıdan bakarsak bu sorunları halletmeden bağımsızlık ilan etmesi, devlet olması zordur. Kerkük meselesi, Şengal meselesi, Halakin meselesi bütün bunlar çözülmeden, bahsettiğim diğer sorunlar çözülmeden bu işi yapması abestir.
 </p>
 <p>
  <strong>
   -Barzani, ‘Bağımsızlığı ilan edersem bütün bu Kürt bölgesinin lideri olurum’ diye hesap ediyor mu?
  </strong>
  <br/>
  Bunu hesap edebilir. Ama bu mümkün görünmüyor. Niye görünmüyor? Çünkü Mesut Barzani bütün bunları bir çatı altında toplayabilirdi. İmkânı da vardı. 4 sene önce, özellikle Celal Talabani’nin sağlık durumundan sonra. Kürdistan Ulusal Kongresi, eğer onlar yardımcı olsaydı, Kürdistan’da ulusal kongre kurmuş olsaydı bu sorunlar hallolacaktı ve bugün Barzani de buna önderlik yapabilirdi. Bir de Barzani özellikle bir partinin başkanı değil, bir bölgenin başkanı değil, ulusal bir başkan olmalıydı. Bunu yapsaydı, Kürt lideri olacaktı. Çünkü bir boşluk var. Bak Öcalan cezaevinde, Celal Talabani’nin sağlık durumu yerinde değil. Karizma sahibi olan, lider olabilecek tek kişi Mesut Barzani’dir. O da yapmadı. Niye yapmadı? Ben bunu bilmiyorum. Bunun için ben geçen günlerde bir şey söyledim, bir tespitim oldu. Tekrarlıyorum. Kürdistan’ın şimdilik stratejik bir beyni yoktur, Kürtlerin stratejik bir beyni yoktur. Ve bunun kısa bir zamanda olacağını sanmıyorum. Bu bir sorundur. Liderlik sorunudur. Çünkü Kürdistan’da parti çok. Ama bütün bunları bir çatı altında toplayabilecek yönlendirebilecek, perspektif verebilecek, bütün boşlukları doldurabilecek birey yok. Ya bir kurum olması lazım ya da birey olması lazım. Ve bence Barzani Kürtlerin ulusal lideri olma şansını artık kaybetmiştir.
 </p>
</div>


Kaynak: [www.aksiyon.com.tr](http://www.aksiyon.com.tr/kuzey-irak/sen-simdi-nasil-bagimsiz-olacaksin_553461), [web.archive.org (arşiv bağlantısı)](http://web.archive.org/web/20160126045809/http://www.aksiyon.com.tr/kuzey-irak/sen-simdi-nasil-bagimsiz-olacaksin_553461)
