# Terörün 4 Yüzü

*Haşim Söylemez 2015.09.15*

<div class="pNewsDetailMainContent" itemprop="articleBody">
 <blockquote>
  <p>
   “Verin 400’ü, bu iş huzur içinde çözülsün.” sözüyle başlayan süreç, “400 milletvekilini bir parti almış olsaydı, durum bugün çok farklı olurdu.” cümlesiyle devam ediyor. Yaklaşan seçim öncesi zirve yapan terör saldırılarını güvenlik, sosyal hayat, siyaset ve ekonomi açılarından analiz ettik.
  </p>
 </blockquote>
 <p>
  Periyodik aralıklarla hazırladığımız raporlar devletin ilgili bütün mercilerine iletilir. Elde ettiğimiz bütün verileri toplar, sağlıklı bir analiz yapmaya çalışırız. Aynı zamanda içine öngörülerimizi de ilave ederiz. Yarına dair ilave bir rapor daha hazırlarız. Yazdıklarımız dikkate alınır, bize geri dönüşler yapılır. Bazen de sadece arşivlenir. Günlük veya anlık raporlar değil bunlar, 15 günde bir hazırlanan özel raporlar. Bunu cumhurbaşkanı ve başbakan dâhil birçok makam okur. Biz bölgede böyle bir geleceğin bizi beklediğini son bir buçuk yıldır hep yazdık. Ama hiç geri dönüş olmadı. PKK’nın bir iç savaşa hazır hâle geleceğini, önlem alınmazsa kontrolün sağlanamayacağını yazdık. Şimdi yazdıklarımızı bizler yaşıyoruz. Ama bunun yarını da var. Şimdi örgüt gerilla ile asker arasında devam eden çatışmaya sivilleri de dâhil etti. Asıl kaos ve sorun burada.” Bölgede görev yapan bir istihbaratçının sözleri, bu duruma nasıl gelindiğinin özeti. Aynı istihbaratçı, PKK’nın isterse bazı ilçelerde yönetimi tamamen ele geçirebileceğini de söylüyor.
 </p>
 <p>
  80 yaşındaki Yüksekovalı Ahmet Nergiz’in söyledikleri de olayın bir başka yönünü ifade ediyor: “Yıllardır sıkıntılar yaşıyoruz. PKK, devlet, JİTEM... Benim iki çocuğum hâlâ kayıp. Yaşıyorlar mı, öldülerse cesetleri nerede, bilmiyorum. En son 92’de evden askerler tarafından alınmışlardı. PKK ile bir ilgileri yoktu. Ama şimdi bir kızım dağda. Torunlarım şehirde ‘direniyor’. Ben ise ortadayım. Barış dediler. Kızıma kavuşurum, torunlarım huzur içinde olur diye düşündüm. 3 yıl bunu bekledik. Bugün, dünden daha kötü. Benim artık devletten çok partiye ve örgüte güvenim var.”
 </p>
 <p>
  Demokratik Halk Meclisi Eş Başkanı Mehmet Tunç, yarına dair bir siyaset yürütemediklerinden yakınıyor: “HDP barajı aştı ve Meclis’e girdi. Ancak siyaset yapmalarına izin verilmedi. Hemen ‘Kandil ile arana mesafe koy’ denildi. İnsanlara siyaset hakkı tanımazsanız, onlar da kendi kendilerini yönetir ve siyasetin önüne geçer. Bizim için artık yeni bir siyaset yönetimi ve yolu doğmuştur.”
 </p>
 <p>
  İstanbul’da yaşayan Mehmet Dülger ise son olaylardan sonra garip bir ruh hâline girdiğini anlatıyor: “Ben yaklaşık 25 yıldır İstanbul’da yaşıyorum. Malatyalıyım. Politik bir duruşum yok. Hizmet edene oy veririm. Şehitlerden sonra başlayan protestolarda Malatyalı olduğumu bilenler laf atmaya başladı. Tanıdıklar olmasa dükkânım yağmalanacaktı. Bu toplumsal bir kaostur. Benim gibi birçok esnaf arkadaşım var. Ne vatan hainiyiz ne de terörist. Sade vatandaşız.”
 </p>
 <p>
  Türkiye, bu kaos ortamına 7 Haziran seçimlerinden hemen sonra girdi. Aslında öncesinde de işaretleri vardı. Tarafsız olması gerekirken AKP’ye oy toplamak için meydanlara çıkan Cumhurbaşkanı Erdoğan, 7 Mart 2015’te Gaziantep’teki mitingde “400 milletvekilini verin, bu iş huzur içinde çözülsün.” diyor, 15 Mart’ta Balıkesir’de “Ne Kürt sorunu ya!” açıklaması yapıyordu. 22 Mart’ta da Başbakan Yardımcısı Yalçın Akdoğan ile HDP heyetinin Dolmabahçe’deki görüşmesinin doğru olmadığını söylüyordu. HDP lideri Selahattin Demirtaş’ın meydanlardaki “Seni başkan yaptırmayacağız.” sözüyle Erdoğan ve AKP daha da sertleşiyor, HDP’nin yüzde 13 oy alarak barajı aştığı 7 Haziran’dan bir gün sonra Yalçın Akdoğan, “Çözüm sürecinin ancak filmini yaparlar artık.” diyordu.
 </p>
 <p>
  22 Temmuz’da Ceylanpınar’da iki polisin şehit edilmesiyle başlayan PKK terörü giderek şiddetini artırdı, Dağlıca ve Iğdır’da zirveye çıktı. Dağlıca saldırısının olduğu günün akşamında canlı yayına çıkan Erdoğan, Gaziantep mitingindekine benzer bir açıklamada bulundu: “Eğer 400 milletvekilini alacak ve Anayasa’yı değiştirecek bir sayıyı bir parti almış olsaydı, durum bugün çok farklı olurdu.”
 </p>
 <p>
  Oysa asıl HDP barajı geçemezse terörün şiddetlenmesi bekleniyordu. Gerekçe de hazırdı. “Siyaset yolu kapatılıyor, silah tek alternatif olarak dayatılıyor.” denilecekti. Tam tersi oldu ve hemen her gün Türkiye’nin dört bir yanındaki fakir hanelere ateş düştü. Şimdi bu kor ateşin sebeplerini ve sonuçlarını 4 farklı açıdan (güvenlik-istihbarat, sosyal, siyasi, ekonomik) analiz etmeye çalışalım.
 </p>
 <p>
  <strong>
   1- GÜVENLİK VE İSTİHBARAT YÜZÜ
  </strong>
 </p>
 <p>
  KCK’nın (Kürdistan Topluluklar Birliği) 2007’de kurulmasından sonra PKK ismi sadece bu yapıda sosyal alan birimi olarak kaldı. KCK kurduğu sistemi her geçen gün geliştirdi ve bunu ülkenin dört bir yanına yaydı. Hem batıda hem doğuda artık PKK yok, KCK var. Bu aynı zamanda örgütün dönemin şartlarına göre silahlanması ve hazır hâle gelmesi demek. Ancak son üç yılda KCK beklenmedik bir hamle daha yaptı ve çözüm süreci ortamından da faydalanıp şehirlerden mahallelere ve köylere kadar ulaştı, sistemini kurdu. Alan hâkimiyeti bir nevi KCK/PKK’nın eline geçti. Artık devletin yaptığını yapıyor, çoğu zaman bir adım önünde yürüyor.
 </p>
 <p>
  Her şeyden önce Suriye’de Kobani başarısı örgüt için bir milat oldu ve bu ‘direnişi’ her yerde göstereceklerine dair bir özgüven sağladı. Kobani direnişi KCK’yı neredeyse meşru bir zemine taşıdı. PKK birçok ülkenin terör listesinde bulunurken KCK yer almıyor. Ve PKK 2007’den beri onun alt birimi. PYD ve ona bağlı YPG de KCK yapısının birleşeni durumunda. Ama dünya bunu meşru bir yapı olarak görüyor. Zaten örgüt 2007’den beri bütün işlemlerini KCK anteti ve sistemiyle yürütüyor. Türkiye’nin KCK ile yaptığı anlaşmalar, adına Oslo denilen süreç ve en son da çözüm süreci örgütün güçlenmesini sağladı. Örgüt devlet modelini uygulayarak 81 ilin 60’ında tam teşekküllü örgütlendi. Silahlı yapı ile sivil yapıyı birbirinin içine geçirerek farklı bir model oluşturdu. Örgüt kadrosunu yeniledi, eğitimli militanlar topladı ve Ortadoğu’da değişmekte olan dengeyi iyi okuyup hamle yaptı. Suriye’de başarılı oldu, şimdi Türkiye’de aynısını yapmak istiyor. ‘4. Dönem’ olarak belirlediği “Devrimci Halk Savaşı”nı başlatmış durumda. Son üç yıl içinde ise silahlanma anlamında kendini yeniledi ve hem batıyı hem de doğuyu cephaneliğe dönüştürdü. Çözüm Süreci’nin başladığı Aralık 2012’den bu yana Türkiye geneline tonlarca patlayıcı taşıdı ve yerleştirdi. Şehirlere taşıdığı roketatar, doçka ve Biksi türü silahların yanı sıra güdümlü füzeler de elde etti. Dağlıca, Yüksekova, Cudi, Kato gibi yerlere füze rampaları yerleştirildi. Bunlar Suriye’den elde edilen füzeler. Örgüt zaman zaman TSK’ya ait helikopterlere füze kilitliyor. Olay güvenlik birimlerinde şok etkisi yaparken PKK’nın hava savunma sistemi temin ettiği istihbaratı da güçleniyor. Suriye’de iç savaş başlamasıyla birlikte güvenlik birimlerine PKK’nın füze temin ettiğine dair istihbarat geliyordu. Geçen günlerde Genelkurmay’a ait taarruz helikopterlerinin Rus menşeli SA-8 füze ikaz sinyali alması, PKK’nın bu füzeleri Türkiye’ye soktuğu şeklinde yorumlandı. Dağlıca ve Çukurca’da helikopterlerin iniş-kalkışlarının zor oluşu buna bağlanıyor.
 </p>
 <p>
  Ayrıca, doğudaki pek çok eve ağır silahlar dağıtıldı. Hükümete yakın medyaya yansıyan istihbarat raporları 80 bin diye bilgi verse de son iki ayda bu sayının arttığı öne sürülüyor. Bunlar yaşanırken ‘çözüm’ var diye iktidar emriyle eli kolu bağlanan güvenlik birimleri olayı kayıt altına almakla yetindi. Aslında devlet bilerek örgütün silahlanmasını sağladı. Mayıs 2015’te Jandarma İstihbaratı’nın hazırladığı raporda füzelerin Suriye’den Türkiye geçirildiği, Almanya, Amerika ve Fransa’nın PYD’ye gönderdiği silahların bir kısmının da HPG’ye aktarıldığı belirtildi.
 </p>
 <p>
  KCK/PKK son üç yılda hazırlık yaparken önlem alınmadığı gibi istihbarat toplamada da yetki MİT’e bırakıldı. Polis istihbaratı dağıtıldı, Jandarma istihbaratı ise bir nevi MİT’e bağlanmış oldu. Asker ve Jandarma ise araziden çekildi. Yollar boş bırakıldı, örgüt istediği sevkiyatı yaptı. Kara Kuvvetleri istihbaratı kısmen yapıldı; günlük istihbaratlar ise takibi gerektirdiği için valilerin ‘olur’u olmadığından sürdürülemedi. Asıl tartışma Dağlıca’dan sonra GES (Genelkurmay Elektronik Sistemleri) üzerinde yoğunlaştı. AKP hükümeti, çözüm süreci ile birlikte PKK’nın kullandığı telsizlerin dinlenmesini ve sinyallerinin izlenmesini sağlayan sistemleri 2012 başında MİT’e devretmişti. Çözüm süreci döneminde GES’in eksikliği hissedilmedi. Ancak Dağlıca saldırısı, GES’i yeniden gündeme getirdi. Dağlıca’dan önce GES’ten hiçbir uyarı gelmemesi, istihbarat zafiyetiyle ilgili tartışmanın daha da alevlenmesine neden oldu. İddiaya göre, milyonlarca dolarlık sistemlerin yer aldığı GES, 2012 başında MİT’e devredildi. Devir işlemleri ise bir yıl içinde tamamlandı. Bu süreçte, GES’te TSK mensupları görevlendirilmeye devam edildi. Ancak bir süre sonra sisteme, hükümete yakın isimler alınmaya başladı. Bu da sistemlerin bakım onarımından elde edilen bilgilerin analiz edilmesine kadar birçok konuda aksaklığa yol açtı.
 </p>
 <p>
  Devletin güvenliğe boş verip bölgeyi tabir yerindeyse örgüte teslim etmesi, Oslo sözleşmesinin önemli ayağını oluşturuyor. Devlet aslında 2012’den beri hiçbir raporu işleme koymuyor, örgütün tüm faaliyetlerini görmezden geliyordu. İddiaya göre benzeri durumlar Hakkâri, Diyarbakır ve Şırnak’ta da yaşandı. Oslo’ya göre devlet, güvenlik güçlerini azaltarak veya çekerek örgütün alanından çekilecekti. 3 yıl boyunca bu yaşandı. Oslo’da şu maddelerin yer aldığı iddia ediliyor: Öcalan’a ev hapsi, Kürtlere kültürel haklarının verilmesi, özerkliğin ilan edilmesi, Hakikatleri Araştırma Komisyonu’nun kurulması, tutuklu örgüt mensuplarının serbest bırakılması, dağdaki militanların şartsız olarak geri dönmesinin sağlanması, gelenlere kolluk kuvveti olarak özerk bölgede görev verilmesi, özerk bölge valisinin devlet temsilcisi olması, polis ve askerlerin bölgeden çekilmesi, KCK operasyonları yapan bütün kolluk kuvvetlerinin yargılanmaya tabi tutulması, suçlu bulunanların cezalandırılması... Tabii Oslo bunlarla sınırlı değil. 2012’den bugüne kadar yaşananlara dair önemli ipuçları verdiği gibi aynı zamanda şu soruları da sorduruyor:
 </p>
 <p>
  Aralık 2012’den beri (çözüm sürecinin başladığı tarih) kaç şehit verildi? Kaç yaralı var?  Kaç KCK’lı ve YDG-H yöneticisi, yapılan yeni düzenlemelerle serbest kaldı?  Geçmişte bölgede görev yapan polislere dava açmak için kaç KCK’lı itirafçı yapıldı?  Serbest kalan KCK ve YDG-H üyelerinin ne kadarı örgüte geri döndü?  Dağlıca ve Iğdır için istihbarat geldi mi?  Son üç yılda PKK’ya yönelik kaç ihbar geldi? Bu ihbarlar değerlendirildi mi?  Kobani’ye gidecek diye toplanan gıda malzemeleri içine yerleştirilmiş silah ve patlayıcılar sınırdan Kandil’e ulaşırken ilgili makamlara bilgi verildi mi?  Son üç yılda valiliklere hangi kurumlar tarafından istihbarat bilgisi verildi? Valiliklerden bazı bilgilerin gizlendiği doğru mu?  Çözüm süreci boyunca birçok yetkili örgütün mühimmat ve silah depoladığını dile getirdi. Dönemin başbakanı, içişler bakanı bu gelen istihbaratlar için neden bir değerlendirmede bulunmadı? Eğer istihbarat gelmediyse bu kişiler hakkında neden işlem yapılmadı? İstihbarat geldiği hâlde içişleri bakanı neden operasyon talimatı vermedi?  Oslo görüşmelerinde örgüt adına kimler vardı ve alınan kayıtlara neden izin verildi? Devlet neden kayıt almayı düşünmedi?  Güvenlik güçlerine ait adres dâhil  diğer tüm bilgiler örgütün eline nasıl geçti?  Tunceli, Hakkâri, Van, Şırnak Emniyetleri bu zamana kadar kaç planlı operasyon yaptı?  Dağlıca ve Yeşiltaş Taburu’na ulaşan karayolu ne zamandır kapalı?
 </p>
 <p>
  <strong>
   2- SOSYAL YÜZÜ
  </strong>
 </p>
 <p>
  Terör sadece can alıp evlere ateş düşürmüyor, aynı zamanda toplumsal fay hatlarına da tesir ediyor. Öyle ki Türkiye geçen hafta iki gün deyim yerindeyse bir Türk-Kürt savaşının belirtilerini yaşadı. HDP’nin PKK ile arasına mesafe koyması yönündeki haklı talep, özünden sıyrılıp derinden derine yüzyıllardır içi içe yaşayan Türk ve Kürt vatandaşların ayrışmasına malzeme olmaya başladı. Batıda Kürt işçiler dövüldü, doğudan batıya gelen otobüsler yollarda saldırılara uğrayınca seferler iptal edildi. Oysa bu manzara terörün en şiddetli olduğu dönemlerde dahi meydana gelmemişti. Bunun birincil sebebi kuşkusuz siyasilerin, ülkede şimdiye dek görülmemiş boyutta etnik kutuplaşmaya yol açan söylemleriydi. Doğu’da Erdoğan’a olan öfke, ülke nefretine dönüşüyor. Yükselen Kürt milliyetçiliği de bunu tetikliyor. Batıda ise bindirilmiş kıtalar Kürtlere karşı nefreti kışkırtıyor. Şahsi ve günübirlik siyasi hesaplarla sosyal dokunun zayıflatılması ihtimali göz ardı ediliyor. Olay maalesef varoluş veya yok oluş basitliğine evriliyor. Milliyet odaklı partilerin çarpıştığı politik rüzgârların estirilmesi, huzur ortamını dinamitliyor.
 </p>
 <p>
  Sosyal psikolojinin en temel ilkeleri ihlale uğratılıyor öte yandan. İnsanlar sağlıklı düşünme kabiliyetlerini yitiriyorlar fark etmeksizin. Anlık tepkiler ve refleksler belirliyor gidişata bakışlarını. Asıl bölücülük, toplum tam da bu kıvamdayken barış genlerindeki DNA yapılarını tahrip ediyor. Buralardaki bozukluğun tamiri, kuru siyasi dalaşmaların izlerini silmekten çok daha zor. Zaman zaman üniversiteler düzleminde alevlenen milliyetçilik atışmaları esnaflar arasına da sıçrarsa ayrışma yangını kontrolden çıkabilir.
 </p>
 <p>
  Türkiye’deki kaos tehlikesi henüz geçmiş değil. Şehit haberi geldikçe gerilim artacak, bölgedeki bu çatışma sürdükçe de acı haberler gelecek gibi. Bu durum farklı sonuçları da doğuruyor. Doğuda kırsaldan şehre göçler yaşanırken, batıdan da doğuya Kürtlerin göçü başlamış durumda. Son 20 gün içinde doğuda ilan edilen özel güvenlik alanları yüzünden köylerden ve kırsaldan 300 bin kişi şehir merkezlerine taşınmış durumda. Son bir haftadır Kürtlere yönelik saldırılardan dolayı özellikle Aydın, Antalya ve İzmir’den göç eden Kürtlerin sayısının 25 bin olduğu tahmin ediliyor. İstanbul Büyükada’da çalışan 100 kadar Kürt kökenli vatandaş da bir hafta önce memleketine döndü. Bunlardan biri Recep Sarıyıldız. “3 yıldır garsonluk yapıyorum. Son olaylardan sonra insanların tepkisi değişti, bize tuhaf davranmaya başladılar. Bazıları evinize dönün diye tehdit etti. Biz de ortalık yatışana kadar memleketlerimize dönüyoruz.” diyor. Birçok yerde ise Kürt kökenlilerin evleri veya işyerleri ateşe verildi.
 </p>
 <p>
  Doğuda ise farklı bir kavga devam ediyor. Devlet her gün özel güvenlik alanları ilan ediyor. Buna karşılık PKK da öz yönetim adı altında kendi özel güvenlik alanlarını... Devletin hamlesine karşı hamle yapan örgüt şehirleri yaşanmaz hâle getiriyor. Bu restleşme günlük hayatı zorlaştırdığı gibi sivil kayıplara da yol açıyor. Cizre’de yaşananlar gibi. Aslında Türk ve Kürt kardeşliğini en kılcal damarlarına değin gösterme zamanı şimdi. Nifak tohumlarının bertarafı için şart bu.
 </p>
 <p>
  <strong>
   3- SİYASİ YÜZÜ
  </strong>
 </p>
 <p>
  Şüphesiz bu çatışmanın en çok merak edilen ayağını siyaset oluşturuyor. Senelerce “PKK siyasallaşıyor mu?” endişesi dile getirildi. Bu ihtimale hep öcü diye bakıldı. Kurulan partiler terörle ilişkilendirilerek kapatıldı. Amaç şuydu: “PKK zihniyeti kesinlikle Meclis’te kendine yer bulamamalı.” Ancak silahlardan arınmanın en geçerli yolunun demokratik hak arama ve mücadele platformları olduğu unutuldu. Kürt meselesinden söz edilir olunduğunda da ciddi manada muhatap ihtiyacı hissedildi. Siyaset toplumun arzularının iletildiği bir kanaldı. Nitekim son çözüm süreci de siyaset eliyle yürütüldü. Ta ki 7 Haziran seçimlerine kısa bir süre kalana dek. HDP’yle ilk defa bir Kürt partisi, Türkiyelileşme potasına girdi. Fakat hızla ve yeniden politik kulvardan itilmeye çalışılıyor. HDP elbette ki kanlı terör örgütü PKK ile arasına net bir set koymalı ya da kalın çizgiler çekmeli. Bunun gerçekleşip gerçekleşmeyeceğini şans tanınmadan anlamak mümkün değil.
 </p>
 <p>
  Türkiye, 1 Kasım’da tekrar seçime gidiyor. Ancak bölgede yaşanan bu sıkıntılardan dolayı sandıkların konulması zor. Bu durumda HDP’nin ne yapacağı merak ediliyor. Aslında Kandil-İmralı-Ankara arasına sıkışan HDP siyaset yapmak istiyor. Lakin bir ayağı da hâlâ silahlı kanadın sahasında. Çünkü belirlenen kadronun önemli bir kısmı talimatı Kandil’den alıyor. Selahattin Demirtaş gibi bir grup ise siyaset yapmak için direniyor. Halk rüzgârını arkasına alan Demirtaş’ın bu şartlarda başarılı olması zor. Çünkü ne erken davranıyor ne de net konuşabiliyor. Her şeye rağmen Kandil’i aşmak için Demirtaş’ın önünde fırsat var. Daha cesur ve hızlı biçimde bu fırsatı değerlendirebilirse ülkeye, Kürtlere ve kendisine büyük iyilik etmiş olacak. Kandil ise Demirtaş ile Erdoğan’ı dövdü, şimdi tekrar Demirtaş’ı Erdoğan ve AKP söylemlerine yem yapmak istiyor. Demirtaş farklı bir çözüm üretemezse legal siyasetin dışına atılabilir. Son tahlilde öz yönetim ilanlarını aynı zamanda Demirtaş ve partisini etkisizleştirme operasyonu olarak görmek mümkün. Bu arada, 1 Kasım seçim sürecinde tüm partilerin ana gündemi terör, şehitler ve çözüm süreci olacak.
 </p>
 <p>
  Bütün bunların arka planındaki ana hakikatlerden biri de Türkiye’de politik bilincin yerleşememesi. Din, mezhep, milliyet, coğrafya ve kültür farklılıklarının ön planda tutulması. Etik, ahlâk, ehliyet, liyakat, doğruluk ve profesyonellik kavramlarının bir türlü belirleyici unsurlar hâline gelememesi. Böyle giderse bazen Alevi-Sünni, bazen de Türk-Kürt gerilim filmlerini izlemeye devam edeceğiz.
 </p>
</div>


Kaynak: [www.aksiyon.com.tr](http://www.aksiyon.com.tr/ust-manset/terorun-4-yuzu_552247), [web.archive.org (arşiv bağlantısı)](http://web.archive.org/web/20150928125353/http://www.aksiyon.com.tr/ust-manset/terorun-4-yuzu_552247)
