# Suriye’de ‘intifada’ yaşanıyor

*Haşim Söylemez 2013.05.13*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Gazeteci Ayşe Karabat, son kitabında Suriye konusunu masaya yatırıyor. Ona göre, burnumuzun dibindeki Suriye’yi hiç tanımıyoruz. Dış bağlantıların etkisi olsa da aslında Suriye’de içten bir sarsılma (intifada) yaşanıyor.
  </font>
 </div>
 <div id="newsText">
  <font class="detail-text">
   <p>
    Yıllarını Ortadoğu üzerine yoğunlaşarak harcayan bir gazeteci için şu sıralar uyumak çok zor olsa gerek. Zira yaşananlar ve muhtemel sonuçları uykuları kaçıracak cinsten. Ayşe Karabat, geceleri uykusuz geçiren o isimlerden. Bir süre önce görüştüğümüzde Suriye ile ilgili bir kitap yazdığını söylemiş ve günlerce kapılarını dış dünyaya kapatmıştı. Kitap bitti ama onun için mesele kapanmış değil. Suriye’deki olaylar ve insanların geleceği üzerine kafa yormaya devam ediyor. Karabat’ın ikinci kitabı ‘Suriye Savaşları’ işte böyle bir gayretin ürünü. Kendisine kitabı ve Suriye’yi sorduk.
   </p>
   <p>
    <strong>
     <img alt="" height="280" src="http://web.archive.org/web/20130814001300im_/http://medya.aksiyon.com.tr/aksiyon/2013/05/13/hasim-ayse-1.jpg">
      -Neden böyle bir kitap yazdınız?
     </img>
    </strong>
   </p>
   <p>
    Her şeyden önce, Suriye’de olan biteni anlamak istiyordum. Elbette Ortadoğu’yla ilgilenen bir gazeteci olarak Suriye ile de ilgiliydim. Ortadoğu’nun kalbi ve daha çok beynidir Suriye. Suriye’yi anlamadan, Ortadoğu’yu da, bölgeyi de anlayamaz insan. Suriye’de gösteriler  başlayınca şaşırmadım ama kim kimdir, kim kiminle, neden dans ediyor gibi yüzlerce soru belirdi zihnimde. Ben yazarak düşünenlerdenim, kendime notlar çıkarmaya başladım.
   </p>
   <p>
    Fakat bu arada Suriye üzerine yapılan tartışmalar ideolojik bir perspektif kazanmaya başladı. Anlamadan yapılan tartışmalara döndü mesele. Geniş bir kesimin ne olup bittiğini anlamaya ihtiyacı vardı. Arkadaş sohbetlerinde Suriye ile ilgili onlarca soruyla karşılaşıyordum. Ben de notlarımı meraklılarıyla paylaşmaya karar verdim.
   </p>
   <p>
    <strong>
     -Daha çok yaşadıklarınızı ve deneyimlerinizi bir borç olarak aktarıyorsunuz sanki.
    </strong>
   </p>
   <p>
    Değerli dostum, bilgisinin zekâtıyla beni her zaman desteklemiş olan Kerim Balcı’nın, kitabın tanıtım yazısında söylediği bir şey var: “Bu kitap Suriye hakkında yazılmış en güzel kitap değil, ama Suriye’ye en benzeyen kitap bu... Uzun sıra cümleler, devrik cümleler, bilinç akışı gibi birbirini kovalayan düşünceler geçidi. İşte tam da bu: Suriye hakkında değil, Suriye gibi yazılmış bir kitap.”  Umarım, Suriye’yi anlamak isteyenlerin ihtiyacına karınca kararınca bir yanıt verebilir.
   </p>
   <p>
    <strong>
     -Hâlâ devam eden bir süreç hakkında yazmak zor geldi mi?
    </strong>
   </p>
   <p>
    Biraz. O yüzden de öngörüler, tahminler yerine, kim kimdir, kim niçin bunu yapıyor, toplumsal sebepleri nedir bunlar üzerinde durdum. Zaten bunları kavrayınca, geleceğe yönelik eğitimli tahminler yapmak da kolaylaşıyor. Fakat kitap yazmak bence zaten kolektif bir çaba. Kerim Balcı ve yine analizlerine çok güvendiğim Mustafa Alp Dağıstanlı çok yardımcı oldular. Defalarca okudular, konu hakkında derin bilgisi olmayan arkadaşlarım da okudu, önerilerde bulundu. Konuyla ilgili her gün yüzlerce haber çıkıyor, onların gerçekliğinden emin olmak neredeyse imkânsız, çok iyi bir filtrelemeye tabi tutmak gerek. Fakat yine de, bir-iki sene olmuş, o dönemde gözden kaçmış birçok nokta ve gelişme, bugünden bakınca anlam kazanıyor, onu fark ettim. Ayrıca kimsenin değerlerini, inancını, düşünce dünyasını rencide etmemek için yoğun bir çaba harcadığımı eklemem lazım.
   </p>
   <p>
    <strong>
     -‘Suriye intifadası’ diyorsunuz, neden?
    </strong>
   </p>
   <p>
    İntifada bizim için Filistin ile özdeşleşmiş bir terim. Ama her şeyden önce olaylara katılanların bir kısmı ‘intifada’ diyor ülkede olan bitene. Kelime anlamı içten gelen sarsılma. Bu anlam, bence Suriye’de yaşananları en azından başlangıçta yaşananları tam olarak tanımlıyor. Çünkü olan içten bir sarsılma. Suriyeliler birçok sebeple sokaklara döküldü, ülkedeki korku duvarı yıkıldı ve insanlar akın akın sokaklara taştı. Sonra küresel ve bölgesel güçler devreye girmiş olabilir, sokak gösterilerini etkilemeye çalışmış, intifadayı silahlandırmış olabilirler. Ama asıl dinamik, insanların kendisiydi, onların talepleriydi. Henüz devrim demek için de erken, mezhepsel boyutu ağır basan bir iç savaşa dönüşmüş de olabilir; ama bu eksik bir tanımlama çünkü birçok dinamiği var, birçok örtülü ve açık rekabetin yansıması var Suriye intifadasına. Ama başlangıçta, sınıfsal temeli de olan bir hareketti.
   </p>
   <p>
    <strong>
     -Sınıfsal temel meselesini biraz daha açar mısınız?
    </strong>
   </p>
   <p>
    Beşşar Esed’in uygulamaya sokmaya çalıştığı  neo-liberal politikalar insanların önemli bir kısmını fakirleştirdi. Zaten çok zengin bir ülke değil. Ama zenginler ve fakirler arasındaki uçurum iyice açıldı bu politikalar yüzünden. Kuraklık, tarım temelli ekonomiyi de vurdu. Hafız Esed’in geniş halk kesimlerinin rızasını almak için kurduğu, sübvansiyona dayalı ama çok da üretken olmayan sistem çöktü. Eskiden barınma sorunu olmayan Suriye halkının önemli bir kısmı gecekondu mahallerine sıkıştı ama aynı zamanda özellikle Şam’da yeni konutlar yükselmeye başladı. Ülkenin nüfus artışı çok hızlı, bunlara özgürlük talepleri, işsizlik ve yolsuzluk da eklendi. Başlangıçta barışçıl gösterilerde atılan ‘hepimiz biriz’ sloganları giderek mezhepçi bir hâl aldı. Her şey çok hızla yapı değiştirmeye başladı. Başlangıçta da var olan ama azımsanacak boyutlardaki silahlı unsurlar ve daha sonra radikaller ağırlık kazandı ve bugünkü duruma geldik. Ama özellikle başlangıç için, dinamikleri ülke dışında değil, içinde aramak lazım. Fakat o safha çok hızlı geçildi.
   </p>
   <p>
    <strong>
     -Şimdiki durumu nasıl değerlendiriyorsunuz?
    </strong>
   </p>
   <p>
    Canımı acıtan şu: Sanki Suriye’nin etrafında görünmez bir duvar var, altında da kocaman bir ateş, bölgesel ve küresel güçler de kendi çıkarları doğrultusunda, sürekli odun atıyor bu ateşe. Sonra etrafına dizilip seyrediyorlar. Ülkede o kadar can kaybı yaşanması, içerideki ve dışarıdaki çok az unsuru gerçekten ilgilendiriyor. Herkes kendi çıkarının peşine düşmüş durumda.
   </p>
   <p>
    <strong>
     -İsrail’in konumunu nasıl buluyorsunuz?
    </strong>
   </p>
   <p>
    Mevcut durum bence İsrail’in çok işine geliyor. Muhalefet ve rejim birbirini İsrail yandaşı olmakla suçluyor; ama sonuçta her ikisinin ortaya koyduğu durum en çok İsrail’in işine geliyor. İsrail için Beşşar Esed bildiği şeytan ve bildiği şeytanı tercih ediyor. Elbette İsrail, radikal İslami unsurların da olduğu bir Suriye ile komşu olmak istemez. Ama bu durum devam ettiği sürece, Suriye’nin toparlanması epey zaman alacak. Bu da İsrail’in işine geliyor. Ayrıca Suriye yüzünden İran da meşgul; fakat kendi çıkarları aleyhine olabilecek şeyleri de engellemeye çalışıyor. Bu arada Esed’e de varsa eğer, ki olduğunu tahmin ediyorum, kitle imha silahlarının bekçiliği yaptırılıyor. Daha doğrusu, Esed, ‘Ben gidersem bu silahların kimin eline geçeceği belli olmaz’ mesajı veriyor sürekli. Yani aslında Suriye’de ölen insanlarla hiç mi hiç ilgilenmeyen dünyanın önemli bir kısmı, ‘Aman İsrail’e bir şey olmasın’ derdinde; bilinçli ya da bilinçsiz olarak.
   </p>
   <p>
    <strong>
     -Bundan sonra ne olur?
    </strong>
   </p>
   <p>
    Çok umutlu olamıyorum ne yazık ki. Muhalefet parçalı. Tamam, her konuda anlaşmaları elbette gerekmiyor ama asgari müştereklerde bile buluşamıyorlar. İç savaşın mantığı çerçevesinde radikal unsurların ağırlık kazanması da kaçınılmaz. Rejimin kendi kendine gitmeye niyeti yok. Bu da nefreti artırıyor. Hem rejim gitse, azınlıkların geleceğine ilişkin haklı endişeler var. Eğer yakın dönemde çözüm bulunamazsa süreç her geçen gün ağırlaşarak devam eder. Lübnan iç savaşı da 15 yıl sürdü sonuçta. Üstelik Esed’in gitmesi, yalnızca birinci perdenin sonu olabilir.  Çatışma ve istikrarsızlık devam edebilir. BM ve Arap Ligi Özel Temsilcisi Kofi Annan’ın istifasından sonra yazdığı bir yazı var ki, katılıyorum; ‘Uluslararası toplum Suriye halkı için kendi çıkarlarından taviz vermede gerekli cesareti ve liderliği ortaya koyabilirse Suriye felaketten kurtulabilir’ diyor. Ama böyle bir taviz verme cesaretinin işareti bile yok ortada. Yakın ve orta vadede tablo ne kadar karanlık olursa olsun, benim inandığım bir şey var, belki de bu coğrafyanın insanına ve tarihine duyduğum inançtan, belki iyimserliğimden, ben veya torunlarım da görmeyecek bunu muhtemelen. Ben bu coğrafyada bir gün sınırların anlamını yitirmesinin; refahın, üretkenliğin ve demokrasinin yeşermesinin kaçınılmaz olduğunu düşünüyorum. Bunu da insanlar yapacak, karar alıcılar değil, hatta onlara rağmen...
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=F6BF20D341252A6B96B67D037CE9F325?newsId=35529), [web.archive.org (arşiv bağlantısı)](http://web.archive.org/web/20130814001300/http://www.aksiyon.com.tr:80/aksiyon/newsDetail_getNewsById.action;jsessionid=F6BF20D341252A6B96B67D037CE9F325?newsId=35529)
