# “Dünya Harbi’nde pilottum”

*Haşim Söylemez 2000.12.30*

<div>
 <p class="spot">
  2. Dünya Savaşı sırasında pilotluk  eğitimi için İngiltere'ye gönderilen  ancak kendilerini savaşın ortasında bulan Türk subaylarından 15  kişi ölürken, geriye kalanı ise  sürekli ölüm tehlikesi geçirdi.  Bu subaylardan Yüzbaşı Abir 59 yıl sonra yaşadıklarını anlattı.  Abir; "Hayatta kalmamız bir  mücize idi" diyor
 </p>
 <p class="metin">
 </p>
 <img border="0" src="/web/20020329050752im_/http://www.aksiyon.com.tr/2000/317/resimler/Dünya.jpg"/>
 <p class="metin">
  II. Dünya Savaşı henüz başlamıştı ve savaşa giren devletler arasında kıyasıya bir ölüm–kalım mücadelesi devam ediyordu. Askeri teknoloji bakımından güçlü olan ülkeler savaşta her zaman bir adım önde gidiyorlardı. Kuşkusuz bu savaşın harikası olarak tabir edilen teknoloji makinesi ise uçaklardı. Kimin uçağı fazla ise, o savaşta her zaman bir adım öndeydi. Bu yüzden II. Dünya Savaşı'nda özellikle hava mücadelelerinde İngilizler ile Almanlar arasında ciddi bir rekabet yaşanıyordu. Aynı tarihlerde Türkiye ise her an savaşa girme psikolojisini yaşıyor, ona göre tedbirler almaya çalışıyordu. Ama ne yazık ki o dönemlerde ne askeri bir pilotumuz ne de askeri bir uçağımız vardı. Bu büyük eksikliği gidermek isteyen Türkiye dünyadaki amansız savaşa rağmen Batı ülkelerine pilot olarak yetiştirilmek üzere asker göndermek zorunda kalmıştı. Aslında Türkiye savaş hengamesinde askerlerini Batıya göndermede büyük kaygılar yaşıyordu. Nitekim korkulan da olmuştu. Eğitim amaçlı olarak İngiltere'ye gitmek üzere yola çıkan subaylardan 15'i daha Akdeniz'i aşamadan Kıbrıs Adası açıklarından hangi ülkenin güçleri tarafından yapıldığı hâlâ tespit edilmeyen meçhul bir saldırı sonucu ölmüşlerdi. İşte böyle bir ortamda İngiltere'ye ilk giden askeri pilotlardan olan Yüzbaşı Muzaffer Memduh Abir yıllar sonra bu olayı Aksiyon'a anlattı. Yüzbaşı Abir'in ağzından Türkiye'nin ilk askeri pilotlarının ölüm–kalım yolculuğu:
 </p>
 <p class="metin">
  İlk gruptan 5 kişi kurtuldu
 </p>
 <p class="metin">
  II. Dünya Savaşı dışında kalan Türkiye askeri pilot yetiştirmek için İngiltere'yi seçmişti. İngiltere hükümeti ile yapılan anlaşma çerçevesinde Türkiye'den 3 grup, askeri eğitim için İngiltere'ye gidecek, eğitimi tamamladıktan sonra geri dönecekti. O tarihlerde ise İngiltere ile Almanya arasında kıyasıya bir mücadele vardı. Buna rağmen Türkiye İngiltere'ye eğitim için asker göndermekte kararlıydı. Türkiye'de dil eğitimini tamamlayan 60 karacı subay havacı olmak üzere İngiltere'ye gönderilmeye başlandı. 21 Haziran 1941'de Akdeniz'den hareket eden ve 20 subayın da içinde bulunduğu Refah Vapuru Kıbrıs Adası açıklarında batırılır. Yola çıkan 20 subaydan ancak 5'i kurtulur ve bunlar da Türkiye'ye geri dönmek zorunda kalır. Ancak yaşanılan acı olaydan sonra Türkiye kararlılığını bozmamıştır; ikinci 20 kişilik grubu 20 Aralık 1941 tarihinde yola çıkarır. Yüzbaşı Muzaffer Memduh Abir'in de içinde bulunduğu bu grup İngiltere'ye gitmek üzere yola çıkar.
 </p>
 <p class="metin">
  1941 Aralık'ında yola çıkan ikinci ve en önemli grup yolda binbir türlü zorluk ve engelle karşılaşır. İngilizlerin baş düşmanı olan Alman kuvvetlerinin sürekli fiili ve sözlü saldırılarına uğrarlar. Subay Abir, o günlerde yaşadıkları olaylardan nasıl kurtulduklarını hâlâ anlayamadığını söylüyor. İngiltere'ye ulaşmak için 20 Türk subayı önce Halep'e, oradan Kantara'ya, oradan da otobüsle Kahire'ye geçerler. Kahire'de 1 hafta kalan grup uçakla Mozambik'e, oradan da Dorbin Limanı'na ulaşır. Dorbin Limanı'ndan gemiyle Cape Town'a vardıklarında 1 aylık süre çoktan geride kalmıştır. Cape Town'daki dört günlük moladan sonra tekrar gemiyle Güney Afrika'ya gitmek üzere yola çıkarlar. Ancak Abir yolculuğun en tehlikeli bölümünün bundan sonra başladığını söylüyor. Sanki yeniden yaşıyormuş gibi yolculuğun o kısımını şöyle anlatıyor: "Gemiye bindik, nereye gittiğimizi bilmiyoruz. Sürekli rota değişiyor. 2–3 saatte bir gemi başka başka yerlere yöneliyordu. Çünkü Alman denizaltıları sürekli saldırılarda bulunuyorlardı. Gözlerimizin önünde onlarca gemi battı. Bu gemi yolculuğunda kimse kimse ile konuşmuyor, kimse de soru soramıyordu". Türk subayları bu deniz seyahatından sonra Güney Afrika'ya ulaşırlar. Buradan da hava yolu ile İngiltere sınırları içindeki küçük bir kasabaya inerler. Kasabadan tekrar gemi ile Liverpool limanına hareket ederler. Limana geldiklerinde ise ilginç bir manzara ile karşılaşırlar. Subay Abir manzarayı şöyle anlatıyor: "Şehrin üzeri tamamen çelik balonlarla kaplıydı. Sanki yıldızlar yere doğru inmiş gibi. İngilizler Alman uçaklarının yakın dalışını engellemek için şehrin üzerini çelik balonlarla kapatmışlardı. Çarpan uçaklar düşüyordu, bu yüzden havadan dalış yapamıyorlardı".
 </p>
 <p class="metin">
  Abir savaşın içinde
 </p>
 <p class="metin">
  55 gün süren tehlikeli yolculuktan sonra İngiltere'ye ulaşan Türk subayları Till şehrinde eğitimlerine başlarlar. Burada İngilizlerle birlikte eğitim gören Türk subayları aynı zamanda savaşta İngilizlere de yardım ediyorlardı. Subay Abir de yardımcı pilot olarak birkaç kez savaş arenasına çıkmış, İngilizler adına savaşan ilk Türk pilot olmuştu. Abir savaştan korkmadığını söylüyor. Ancak asıl korktuğu pilotluğunun ilk uçuşunda yaşadığı dakikalar olmuş: "Uçağa tek başıma ilk binişimdi. Yani ilk uçuşumdu. Havalandıktan kısa bir süre sonra her tarafı sis kapladı. Önümü göremiyordum. Ormanlık alan olduğu için alçaktan da uçamıyordum. Uçak pistini bir türlü göremiyordum. Rastgele havada uçuyordum, bu arada savaş sürüyordu, sürekli patlama sesleri geliyordu. Havada yaklaşık bir saat kalmıştım, yakıtım bitmek üzereydi. Alman uçakları bana saldırsaydı hiçbirşey yapamayacaktım. Çünkü, benim bindiğim eğitim uçağı idi. Birden bire önümde küçük bir pistin olduğunu gördüm, hemen oraya indim. Tabii oradakiler hemen harekete geçmişlerdi. Beni yabancı zannetmişlerdi. Sonra yanlarına gittim, kendimi tanıttım, durumu anlattım ve kendilerinden yakıt istedim. Bana yakıt takviyesi yaptılar ve şu rotayı takip edip bir saat süre ile uçtuktan sonra inişe geçmemi söylediler. Ben de saat tuttum, bir saat sonra bir de baktım ki eğitim gördüğümüz alana ulaşmışım" şeklinde konuşuyor.
 </p>
 <p class="metin">
  Abir devamla şunları söylüyor: "İngiliz eğitmenler hem savaşıyorlardı, hem de eğitim dersleri veriyorlardı. Birer hafta aralıklarla gelip 3–4 saat ders verip gidiyorlardı. Sadece biz değil İngilizler de pilotaj eğitimi görüyorlardı. O zamanlar her İngiliz genci pilotluk eğitimine katılıyordu, çünkü İngiltere'nin yetişmiş personele ihtiyacı vardı. Zaten birçok pilot savaşta hayatını kaybediyordu. O zamanlar hava gücünde Almanlar her zaman bir adım öndeydiler."
 </p>
 <p class="metin">
  Yüzbaşı Muzaffer Memduh Abir İngilizler adına Almanlara karşı savaşta bulunurken, aynı tarihlerde kayınbiraderi de Almanlar adına İngilizlere karşı harp meydanlarındaydı. Ancak Abir bu rastlantıyı normal karşıladığını söylüyor; "Ben eğitim için İngiltere'deydim. Kayınbiraderim de eğitim amaçlı olarak Almanya'da bulunuyordu. Ancak ikimiz de kendi isteğimizle karşı güçler adına mücadele etmiyorduk. Sadece başımıza gelene katlandık" şeklinde konuşuyor.
 </p>
 <p class="metin">
  Geri dönüş de gidiş kadar tehlikeli
 </p>
 <p class="metin">
  1.5 yıl süren savaşla karışık pilotluk eğitimi sonunda Türk subayları birer pilot olarak geri dönme yolculuğuna başladılar. Yine aynı yolu takib ederek ve benzer tehlikeler yaşayarak Nijerya'ya ulaşan Türk subayları burada mola vermek zorunda kalırlar. Nijerya'da kötü şartlarda kalan subaylardan Yüzbaşı Muzaffer Memduh Abir şiddetli sıtmaya yakalanır. Nijerya'da tedavi olamayan Abir buradan uçakla Mısır'a getirilir. Kahire'de 15 gün süren tedavi sonunuda Türkiye'ye dönmek için yolculuk başlar, ancak bu sefer kafile tek bir uçakla Adana'ya ulaşacaktır. Adana'ya ulaşmak çiçeği burnunda pilotlarımızın sandığı kadar kolay olmaz. Uçak Adana üzerindeyken arızalanır ve acil iniş yapmak zorunda kalır. Bir pamuk tarlasına inen uçakta ölen olmaz ancak Abir'in hayatında dönüm noktası oluşturacak bir olay yaşanır. Uçak pamuk tarlasına acil iniş yapacağı zaman Abir paltosunu gayri ihtiyari bir şekilde alıp ayaklarının üzerine koyar. Kazada parçalanan uçağın pervaneleri ise Abir'in ayaklarına gelip dayanır. Abir; "o paltoyu ayaklarımın üzerine koymasaydım pervane ayağımı kesecekti. "diyor. Subay Abir yaşadığı bu olayı Selanikli olan dedesi Şeyh Halil İbrahim ve hem memur hem de imam olan babası Veysi Abir'in maneviyatına bağlıyor.
 </p>
 <p class="metin">
  Binbir zorluklarla yetişen Türkiye'nin ilk askeri pilotlarından olan emekli subay Muzaffer Memduh Abir, askeriyeden ayrıldıktan sonra uzun bir süre müşavirlik yapar. 58 yıldır eşi Nazan hanım ile birlikte yaşayan Abir şimdi kendi hayatını anlatan, "Mustafi Yüzbaşı Abir" isimli bir kitabı yayınlamak istiyor, ancak herhangi bir yayınevi ile bağlantı kuramamış. Üç çocuk babası olan Memduh Abir her çocuğunu ayrı ayrı seviyor, ancak tiyatro sanatçısı oğlu Erkan Abir'le gurur duyuyor.
 </p>
 <br/>
 <center>
  <a class="anaorta" href="http://web.archive.org/web/20020329050752/mailto:hsoylemez@hotmail.com">
   hsoylemez@hotmail.com
  </a>
 </center>
 <br/>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2000/317/haberler/2.htm), [web.archive.org (arşiv bağlantısı)](http://web.archive.org/web/20020329050752/http://www.aksiyon.com.tr:80/2000/317/haberler/2.htm)
