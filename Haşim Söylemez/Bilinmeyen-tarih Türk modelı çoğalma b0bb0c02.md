# Türk modelı çoğalma

*Haşim Söylemez Bilinmeyen-tarih*

<div>
 <p>
  <font>
   Ülkemizde üçten fazla çocuk yapan aileler nerede ise ‘ayıplı’ muamelesine maruz kalıyor, nüfus çokluğu  AB’ye giremememizde etkili bir gerekçe olarak gösteriliyor. Nüfus artış hızı her geçen yıl azalırken, ihtiyar nüfus da Türkiye’nin başını fena halde ağrıtacak. Uzmanlara göre tek çıkış yolu ‘Türk usulü ’ bir planlamaya gitmek
   <br/>
   <br/>
   Süryani asıllı tarihçi Mihael bir eserinde; “Bu asırda (13. yüzyıl) yeryüzü Türkleri taşımaya yetmiyordu. Orta Asya’dan Anadolu’ya, Balkanlar’dan Kafkasya’ya, ordan da Ortadoğu’ya ve Kırım’a seller gibi akın akın geldiler...” der. Bir zamanlar yeryüzünün en kalabalık topluğu olarak değerlendirilen Türkler 16. yüzyıla gelindiğinde Çinlilerden sonra ikinci sırada (nüfus bakımından) anılmaya başlandı. Günümüzde ise Türkiye hâlâ nüfusu ile dünya devletlerinin dikkatlerini üzerine çekiyor. Ancak nüfusta beklenen tehlike, plansız çoğalma ve bir nüfus politikasının yokluğu kafaları karıştırıyor. Rakamlar ise nüfus konusunda gelecek adına acı, bir o kadar da anlamlı bir gerçeği doğruluyor. Türkiye’de doğumlar azalıyor, genç nüfus sayısında düşüş yaşanıyor. Ve eğer böyle devam ederse, önümüzdeki yıllarda ciddi bir yaşlı nüfus nedeniyle Türkiye’nin başı fena halde ağrıyacak. Oysa ilim adamları nüfusun içinde bulunduğumuz yüzyılda petrol ve su kadar stratejik öneme sahip olduğunu belirtiyorlar.
   <br>
    <br>
     Ülkemizde giderek yaygınlaşan nüfus planlamasıyla birlikte nüfus artış oranlarında büyük bir düşüş yaşanıyor. Son verilere göre Türkiye’de doğum oranının 25 yılda,  yüzde 4.3’ten, 1.7’ye; doğurganlık hızının ise yüzde 4.7’den, 2.6’ya düştüğü ortaya çıktı. Tehlike kapıda olmasına rağmen Türkiye’nin anlamlı bir nüfus politikasının olmaması ise düşündürücü. İnal Batu, Türkiye’nin taklidi terk edip kendine has bir nüfus politikasına gitmesi gerektiğini savunuyor. Yani nüfus planlamasında ‘Türk modeli’ geliştirilmeli. İslam dini ise, gelişigüzel nüfus planlamasını reddederken, kaliteli bir nüfus için planlamanın gerekliliğini kabul ediyor.
     <br>
      <br>
       Almanya ve İtalya farklı
       <br>
        <br>
         AB’ye girememesinde neredeyse en etkili gerekçe olarak gösterilen fazla nüfusunun Türkiye için hiçbir zaman problem olmayacağını söyleyenler de var. Amerikalı fütürist Stan Davis, Türkiye’nin şu anda genç nüfusa sahip olduğunu ve bunun da bir avantaj teşkil ettiğini söyleyenlerden. Davis: “İtalya, İspanya ve Japonya’ya bakın; yaşlı nüfus en büyük problemleri. Oysa siz yaşlı bir Avrupa’ya iş gücü sağlayabilirsiniz”diyor. Türkiye’nin gerçekte bir nüfus planlamasına ihtiyacı var ama uzmanlar bunun dışarıdan getirilen bir modelle değil, Türkiye’nin şartlarına uygun bir sistemle yapılması gerektiğini savunuyor. Bu konuda değişik toplantılarda sunumları bulunan eski Büyükelçi İnal Batu şunları söylüyor: “ Türkiye kendine has bir model uygulamalı. Çinliler gibi. Azalmalıyız diyoruz ama azalırken iş gücümüzü yitirmeyelim, zaten dışarıdan işçi besleyecek imkanımız yok. İtalya ve Almanya’nın durumu çok farklı. Onların yaşlıları var gençleri yok; ama işçi besleyecek güçleri var. Bizim öyle bir lüksümüz yok. Ne nüfusumuz kontrolsüz artsın ne de iş gücümüzü kaybedelim. Bu da sağlam verilerle yapılacak nüfus planlaması ile olur. ”
         <br/>
         <br/>
         Nüfus planlaması yanlış algılanıyor
         <br/>
         <br/>
         Türkiye’de cumhuriyetin kuruluşundan 1960’lara kadar uzanan nüfusun artırılmasına yönelik politikaların engellenmesi ilk defa 1962’de hükümet tarafından gündeme getirildi. 1962’de Birinci Beş Yıllık  Kalkınma Planı’nda nüfus artışının yavaşlatılması politikası benimsendi. Ve nüfus artışını durdurmak için ilk defa 1965’te kabul edilen 557 sayılı Nüfus Planlaması Kanunu yürürlüğe girdi. Nüfus planlaması artık bu tarihten sonra “Aile Planlaması” olarak halka sunulmaya başlandı. Hatta orta dereceli okullarda “Nüfus Planlaması” dersi konulması bile gündeme geldi. Nüfus planlamasını konu eden filmler yapılmaya başlandı. 1989 yılında sırf bu amaç için çevrilmiş olan Türkan Şoray’ın başrol oynadığı “Berdel” filmi Anadolu’nun dört bir yanındaki insanlara izlettirilmeye çalışıldı. “Çok çocuk yapmayı bırakın” söylemlerine, ekonomik ve sosyal sıkıntılar gerekçe gösterildi. Gerçekten de  ekonomik ve sosyal sıkıntılar yaşayan Türk halkı, nüfus planlamasına katkıda bulunmaya, çocuk yapmamaya başladı. Nüfus planlamasının yaygınlaştığını ve nüfusun gelecekte azalma ile karşı karşıya kalacağını sezen merhum Cumhurbaşkanı Turgut Özal, ince bir nükte ile ailelerin çok çocuk yapmasını istediğini dile getirdi: “Çok çocuk yapın ki, nüfusumuz yüz milyon olsun; Yunanistan’ı tükürüğümüzle boğalım.” Özal’ın bu nüktesi önce  nüfus planlamacılarını, ardından da muhaliflerini kızdırdı. Oysa Türkiye Özal’ın sözünde ne kadar haklı olduğunu yavaş yavaş anlıyor.
         <br/>
         <br/>
         Nüfus planlamasının yanlış anlaşıldığını söyleyen Türkiye Aile Sağlığı ve Planlaması Vakfı ( TAP Vakfı) Genel Koordinatörü Yaşar Yaşer; “Nüfus planlaması çocuk yapmamak şeklinde anlaşılıyor. Oysa bu yanlıştır. Çocuk elbette yapılacak; ancak planlı ve sağlıklı bir biçimde yapılması gerekmektedir” diyor. Gazeteci-Yazar Mustafa Necati Özfatura da nüfus planlamasının gerekli olduğunu; ancak nüfusa  ihtiyaç olduğu halde bir planlama yapılmasının da yanlış olacağını söylüyor. Özfatura; “Türkiye nüfusu dünya ülkelerine göre bir azalma içinde. Dünya dengeleri aleyhimize dönmeye başlayabilir. Bütün ülkelerde doğuma teşvik varken, ülkemizde nüfus planlamasının yapılması çok yersizdir. Nüfus artışı durduğu zaman tekrar yükselmeye başlaması için en az bir asrın geçmesi gerekmektedir. Türkiye şayet hâlâ nüfus planla vazgeçmezse Almanya’dan beter olacaktır” diyor.
         <br/>
         <br/>
         İstihdam ve ekonomik etken
         <br/>
         <br/>
         Nüfus planlaması gündeme her gelişinde Türkiye’nin fazla nüfusu kaldıracak bir altyapıya sahip olmadığı öne sürülüyor. İşsizliğin giderek arttığı, eğitim-öğretim kurumlarının ihtiyacı karşılayamadığı belirtiliyor. Bu sebeplerden dolayı ailelerin büyük bir bölümü çocuk istemez hale gelmiş durumda. TAP Vakfı’nın yapmış olduğu bir araştırmaya göre, ailelerin yüzde 76’sının çocuk istemediği ortaya çıktı. Sebep olarak da ekonomik problemler gösterilmiş. Mustafa Necati Özfatura ise ekonomik sıkıntıların asla problem olmayacağını belirterek; “Türkiye 360 milyon insanı besleyecek imkana sahip. Yeter ki bu imkanlar yerli yerinde ve zamanında kullanılsın” diyor.
         <br/>
         <br/>
         8 çocuğa sahip olan ve  nüfus planlaması ile ilgili olarak çok sayıda eser yazan başbakanlık eski müşaviri Cihan Yamakoğlu, nüfus planlamasını devletin yapması gerektiğini, Türkiye’de nüfusun çoğalmasıyla ilgili bir sıkıntının olmayacağını belirterek; “Devlet planlamasını elbette yapacaktır. Ama bu, annenin karnındaki çocuğun nasıl öldürüleceği şeklinde değil, doğan çocuğun 20 yıl sonraki ihtiyaçlarını karşılamayı bugünden tasarlayarak olacak. Genç nüfusun istihdamını yapacak projeler hazırlayacak. Evlenecek olan gençlerin doğacak çocuğunun 20 yıl sonraki ihtiyaçlarını karşılamayı bugünden tasarlayacak. Altyapısını hazırlayacak. Bunlar hazırlandıktan sonra doğum oranının artması bir problem olmayacaktır. Devletin bunları düşünmesi lazım. Ülkemizde fazla çocuk sahibi olanlara ayıplı gibi davranılıyor, bu aileler baskı altına alınıyor” diyor.
         <br/>
         <br/>
         TAP Vakfı’nın yapmış olduğu diğer bir araştırma da ailelerin artık çocuk yapmak istemediklerini gözler önüne seriyor. Araştırmaya göre evli kadınların ve erkeklerin çocuk sahibi olma tercihleri şöyle ortaya çıkıyor: 2 yıl içinde çocuk isteyen kadınların oranı yüzde 10.6, erkeklerin oranı yüzde 10.3. İki yıl sonra çocuk isteyen kadınların oranı yüzde 13.6, erkeklerin oranı yüzde 15.8. Çocuk sahibi olmak isteyip de bunun zamanında kararsız olanların oranı ise kadınlarda 1.7, erkeklerde 1.6 olarak ortaya çıkmış. Kararsızların oranı ise eşit: 2.8. Başka çocuk istemeyenlerin oranı kadınlarda 62.1, erkeklerde 62.3. Tüpleri bağlanmış olanların oranı kadınlarda yüzde 4.3, erkeklerde 4.0. Doğurması imkansız olanların oranı kadınlarda yüzde 4.9, erkeklerde 3.2. Yine araştırmanın devamında ailelerin yüzde 80’inin doğum kontrol yöntemlerini kullandığı ve her geçen yıl bunun arttığı  ortaya çıkıyor.
         <br/>
         <br/>
         100 milyon mu?
         <br/>
         <br/>
         Merhum Cumuhurbaşkanı Turgut Özal’ın dile getirdiği  “100 milyon nüfuslu Türkiye” hayali, verilere göre hiçbir zaman gerçekleşmeyecek. DİE’nin yapmış olduğu araştırmaya göre, Türkiye’de 25 yılda 4.3’ten, 1.7’ye düşen doğum oranının bundan sonraki yıllarda 1.00’e düşeceği tahmin ediliyor. Yüzde 1.00’lik oran ise 2005 yılına tekabül ediyor. Ancak bu düşüş nüfus artış hızı ile eşanlamlı olarak algılanmamalı. Çünkü her nüfusun birikmiş bir ivmesi ve potansiyeli var.  Türkiye’de eğer 2005 yılında yenilenme hızı yüzde 1.00 düzeyine inerse, Türkiye nüfusu ancak 2070 yılına doğru sabitleşebiliyor. DİE verilerine göre 2025 yılında bile Türkiye nüfusu 70-75 milyon arasında olacak. Türkiye nüfusu 2070 yılında ise yaklaşık olarak 95.5 veya 99 milyon olacak.
         <br/>
         <br/>
         99 milyon, Türkiye’nin nüfus bakımından ulaşabileceği maksimum rakam olarak kabul ediliyor. Yani herşeyi ile güçlü olacak Türkiye 21. yüzyılda nüfus bakmından çok az bir gelişme kaydedecek. Nüfus artışının 21. yüzyılın ilk çeyreğinde durgunlaşma eğilimine girmesiyle birlikte Türkiye nüfusunun yapısı da hızla değişecek. Bu yapısal değişimin sonuçları, salt nüfus artışının sabitleşmesinden çok daha önemli. Buna göre, belirli yaşlarda birikme, genç nüfusta da azalma başgösterecek.
         <br/>
         <br/>
         Nüfus tartışmalarının ortasında son nüfus sayımı ile ilgili trajikomik bir gelişme oldu. Biz her ne kadar Türkiye nüfusu 100 milyon olmayacak desek de iki seçim sonrasında sanırız bu rakam gerçekleşecek! Birçok belde ve belediyenin, nüfusunu daha çok göstermek için koyunları bile saydığı günlerce tartışıldı. Ve 75 milyon olarak beklenen son nüfus sayımı sonuçları kesinlikle gerçekleri yansıtmıyor.
         <br/>
         <br/>
         Genç cuhmuriyet ihtiyarlıyor
         <br/>
         <br/>
         78. yıl dönümünde genç cumhuriyet olarak dillendirilen Türkiye Cumhuriyeti, 100. yılını kutladığı zaman ihtiyar bir cumhuriyet olacak. 22 yıl sonra Türkiye nüfusunun büyük bir kısmını orta yaşlılar ve ihtiyarlar oluşturacak. Türk Sanayicileri ve İşadamları Derneği’nin (TÜSİAD) geçtiğimiz yıllarda nüfus planlaması ile ilgili olarak yapmış olduğu tespite göre, 2000 yılı ile 2025 yılı arasında Türkiye toplam nüfusunun yüzde 30 oranında artması bekleniyor. Aynı şekilde bu zaman dilimi içerisinde 65 yaş üzerindeki nüfusun ise yüzde 120 oranında artacağı belirtiliyor. Yüzde 5.5 olan yaşlı nüfus oranının ise 25 yıl sonra yüzde 9.0’a çıkacağı kaydediliyor. Yaşlı nüfus oranı 2025 yılından sonra da giderek artmaya devam edecek.
         <br/>
         <br/>
         Genç yaş olarak kabul edilen 0-20 yaş grubu ise  çok olmasa da yine bir düşüş yaşıyor. Nüfusun yüzde 29.5’ini oluşturan bu yaş grubu 2010’da yüzde 26.0, 2020’de yüzde 23.6 ve 2025’te de 22.7 oranına düşecek. Genç nüfusta her geçen gün bir azalma başgösterirken, yetişkin nüfus ise buna bağlı olarak artacak. 20-65 yaş arası kabul edilen yetişkin nüfus 2025 yılında 35 milyondan 65 milyona ulaşacak. Yetişkin nüfusun artışı doğal bir seyir olarak karşımıza çıkıyor. Çünkü; bu yaş grubuna ait kişilerin büyük bir çoğunluğu doğurganlığın henüz hızlı düşmediği bir dönemde doğmuşlardır. Yetişkin yaşta 2025 yılında sadece ihtiyar nüfusun artmasına bağlı olarak kısmen azalma olacak.
         <br/>
         <br/>
         ÖSS problem olmaktan çıkacak
         <br/>
         <br/>
         Peki bu nüfus oranlarına göre Türkiye’de nasıl bir tablo karşımıza çıkıyor. İstihdamda, ekonomide ve eğitimde değişik yaşlardaki nüfus nerede yer alacak.  0-20 yaş daima bağımlı ( tükeketici) durumda kalacak. Ancak bu oran her geçen gün azalacak. Orta yaşın üzerine binen yükü hafifletecek. Giderek artan faal yaş (20-65) azalan tüketici yaşına, altyapı ve istihdam sağlanması halinde kolayca bakabilecek. Ancak faal yaşı bekleyen diğer bir sorun ise bakmakla yükümlü oldukları yaşlıların oranındaki artış. Buna göre hep genç ve yetişkin nüfusa yönelik politikalar belirleyen Türkiye, ihtiyar yaşa yönelik yeni politikalar da üretmek zorunda. Eski Büyükelçi İnal Batu, ihtiyar yaşın fazla nüfustan çok daha büyük bir tehlike olduğunu vurguluyor. Batu: “İhtiyar, yani iş gücünü yitirmiş bir toplum çok zor durumlara düşer. Bence bu durum nüfus çokluğundan daha kritik. Eğer Türkiye böyle bir sürece girerse şimdikinden daha zor günler geçiririz. Çünkü diğer kollar hep eksik” diyor.
         <br/>
         <br/>
         Faal yaş dairesi içinde bulunan 20-24 yaş üniversite yaşı olarak kabul ediliyor. Bu yaş grubundaki kişiler, günümüzdeki yaşıtlarından daha şanslı olacaklar. Çünkü, bu yaş grubu için 2025 yılında üniversiteye girmek problem olmaktan çıkacak. Günümüzde 1.5 milyon gencin girdiği ÖSS sınavından sonra ancak 400 bini herhangi bir üniversiteye yerleştirilebiliyor. Giderek azalan bu yaş grubu 2025 yılında üniversiteye girmede bir problem yaşamayacak, çünkü sınavlarda yarışacağı rakipleri hemen hemen hiç olmayacak. DİE’ye göre 6.6 milyon olan 20-24 yaş grubu 2002 yılından itibaren düşüşe geçecek. 2025 yılında ise bu yaştakilerin oranı iyice azalacak.
         <br/>
         <br/>
         Yani üniversite yaşındaki gençlerin nüfusu önce durağanlaşacak, sonra da azalmaya başlayacak. Demek ki kısa bir süre sonra yeni üniversiteler açmak için demografik veriler ve üniversite eğitimine duyulan talebin yoğunluğu bir argüman olarak kullanılmayacak. Giderek artan sayıda çocuk ve genci eğitim sürecinden geçirebilmek yerine, çocuk ve gençlere Türkiye’yi gelişmiş ülkeler düzeyine çıkartacak eğitimi sağlamak öncelikli olacak.
         <br/>
         <br/>
         Türkiye nüfusu ile korkutuyor
         <br/>
         <br/>
         Nüfus artışı düşmeye devam etse de, Türkiye, birçok Batılı ülkeyi nüfusu ile korkutuyor. Türkiye’de nüfus artış hızı Batı ülkelerindekinden çok daha fazla. Birçok Batı ülkesi nüfus bakımından neredeyse azınlık durumuna düşecek. Uzmanlara göre 21. yüzyıl ortasında nüfus artışlarının böyle devam etmesi halinde Norveçlilerin, Yunanlıların, Bulgarların, İngilizlerin, İsveçlilerin ve Belçikalıların önce azınlık durumuna düşeceği, asrın sonunda ise tamamen yok olacağı belirtiliyor. 21. asrın sonunda ise, Almanların ve Fransızların azınlık haline düşeceğine; Türkiye’nin ise en çok nüfusa sahip ülke olacağına dikkat çekiliyor.
         <br/>
         <br/>
         Yunanistan’da çıkan “ Ta Nea” gazetesinde yayınlanan bir makalede Türkiye ile ilgili yorumda “2000’li yılların dehşet verici devi Türkiye, o tarihte Yunanistan’ın 10 misli muazzam nüfusu ile, karmaşık problemlerini baskı  ile çözmek isteyecektir” ifadesi yer alıyordu. Fransa’da yayınlanan “Le Figaro” dergisinde, “dünyadaki nüfus” konulu bir haberde de şöyle deniliyor: “Akdeniz’de sahili olan Müslüman ülkelerde nüfus hızla artarken, Hıristiyan ülkelerde nüfus artışı devamlı düşmekte. En etkili ülke ise Türkiye.”
         <br/>
         <br/>
         Şubat 1994’te Kahire’de düzenlenen “Kahire Dünya Nüfusu Konferansı”nda söz alan Cornel Üniversitesi Ekoloji Uzmanı Prof. Dr. David Pimentel, düşüncelerini şöyle dile getirmişti: “Dünya ve gelişmekte olan ülkelerin (İslam dünyasını teşkil eden 55 İslam ülkesi) nüfusu yüzde 80 azaltılarak en fazla 1-2 milyara düşürülmelidir. Bu nedenle başta Türkiye nüfusu olmak üzere bir azaltılmaya gidilmeli.”
         <br/>
         <br/>
         Konunun uzmanı Marmara Üniversitesi İlahiyat Fakültesi öğretim üyesi Prof. Dr. Bekir Karlığa: “Meseleye global olarak bakmak lazım. İslam’da aile çok önemli bir kavramdır. Aile de nüfus ile oluşur. Dünya şu anda yaşlı nüfusun pençesinde; İslam dünyasında ise genç bir nüfus var, bu bir artıdır. Eğer açlık yaşanacak diye nüfus planlamasına gidiliyorsa bunu dinimiz kabul etmez, çünkü herkesin rızkını Allah verir. Ama kaliteli ve iyi birey için yapılmış nüfus planlaması meşru karşılanır. Aslında bu durum  iki ağzı keskin bıçak gibidir. İyi etüd etmek lazım. Dengeli olan nüfus planlamasına evet, dengesiz ve şuursuzca yapılan planlamaya hayır” diyor.
         <br/>
         <br/>
         e-mail:hsoylemez@hotmail.com
         <br/>
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </p>
 <p>
  <font>
   (Bu yazı 10 kez okunmuştur)
  </font>
 </p>
</div>


Kaynak: [www.aksiyon.com.tr](http://www.aksiyon.com.tr:80/yazdir.php?id=12266), [web.archive.org (arşiv bağlantısı)](http://web.archive.org/web/20050302045254/http://www.aksiyon.com.tr:80/yazdir.php?id=12266)
