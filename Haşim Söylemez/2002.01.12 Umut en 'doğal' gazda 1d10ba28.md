# Umut en ‘doğal’ gazda

*Haşim Söylemez 2002.01.12*

<div>
 <p class="spot">
  Kar-kış, ekonomik kriz derken efsane yakacak geri döndü. Sadece köylerde değil,  büyükşehirlerde de insanlar tezek yakarak ısınıyor, çorbalarını tezek ateşinin üzerinde kaynatıyor artık. Dar gelirli insanların imdadına hızır gibi yetişen tezeğin bir de dumanı olmasa
 </p>
 <p class="metin">
 </p>
 <img border="0" src="/web/20020329154013im_/http://www.aksiyon.com.tr/2002/371/resimler/umut.jpg"/>
 <p class="metin">
  Tezek... Bu kelimenin anlamını şehirde büyüyen yeni nesil pek bilmiyor ya da büyüklerinden dinlediği kadarı ile tarif ediyor. Ama kent hayatının dışladığı tezek kültürü son zamanlarda kenar mahalle hayatının bir parçası haline gelmeye başladı. Aslında çok uzak değildi bize ama zamanla unutulmuştu işte. Kurutulmuş hayvan gübresi olan tezek eskiden beri kullanılan bir yakacak. Odun-kömür derken doğalgazın hayatımıza girmesiyle tabir yerindeyse onun pabucu dama atıldı. Sadece köylerde tandır ve sobalarda kullanılır oldu. Ekonomik kriz, odun-kömür fiyatlarının artması, doğalgaza gelen yüzde 115'lik zam ile efsane yakacak tezek köyden kente kadar ulaştı. Soğuk havalarda diğer yakacaklar kadar  önemli hale geldi. Çok uzağa da gitmeye gerek yok, Türkiye'nin en büyük metropolü olan İstanbul'da bile insanlar artık tezek yakıyor. Şehrin varoşlarında yaşayan dar gelirli insanlar soğuk kış günlerinde tezekle yuvalarını ısıtıyor, çorbalarını tezek ateşinin üzerinde pişiriyor.
 </p>
 <p class="metin">
  İstanbul tezek üretme çiftlikleri
 </p>
 <p class="metin">
  Son bir yıldır tezek kıymete binince artık İstanbul'un kenar semtlerinde çiftlik benzeri tezek üretme alanları oluşturuldu. Hayvan besleyenler, ya kendileri tezek yapmak için gübreleri topluyor ya da isteyen insanlara gübreleri veriyorlar. Gübreleri toplayan insanlar ise bir yaz boyunca tezek yapmak için uğraş veriyor. Aslında tezekle uğraşanlar tezeğe pek yabancı değiller; daha önce kendi köylerinde tezek yapımı konusunda iyi bir tecrübeye sahipler. Sadece kendi kışlık yakacağını hazırlayanlar değil tezekle uğraşanlar, bu işin ticaretini yapanlar da var. Yaz boyunca anlaştığı hayvan sahiplerinden cüzi bir miktar para karşılığında gübreleri toplayan tezek tüccarları gübreleri tezeğe dönüştürüp para kazanıyorlar.
 </p>
 <p class="metin">
  İstanbul'da odun-kömür satan Ahmet Uslu aynı zamanda tezek işi ile uğraşıyor. Uslu gübreleri alıp şehrin dışındaki boş alanlarda kurutup tezeğe dönüştürüyor. Uslu yaptığı işi şöyle anlatıyor: "Ben hayvan sahipleri ile anlaşıyorum, onlar da benim için gübreleri topluyorlar. Belirli zamanlarda gidip gübreleri alıyor ve presleyip boş bir alanda kurumaya bırakıyorum. Daha sonra tezekleri kışın insanlara satıyorum. Mesala  hayvanı olan birisine gübre karşılığı bir yıl boyunca 50 milyon lira veriyorsam, ondan elde ettiğim tezekten 200 milyon lira kazanıyorum. Bu da bana yetiyor. İnsanlar alıyor. Sadece kenar semtlerdekiler değil, şehrin daha iyi semtlerinde oturup soba kullanan insanlar da torba ile tezek alıyor. Ama kimse belli etmek istemiyor."
 </p>
 <p class="metin">
  Bu işin ticaretini yapmaktan ziyade  gübre toplayıp kışın sıcak bir yuvada oturmak için gayret eden insanların sayısı da az değil. Bunlardan birisi de Akif Veyisoğlu. Veyisoğlu ekonomik durumu iyi olamadığı için böyle bir yönteme başvurmak zorunda kaldığını belirtiyor. Veyisoğlu da sene boyunca komşusundan gübre alıp tezek yapmak için bütün hünerlerini kullanıyor. Ama Veyisoğlu'nun şikayet ettiği bir konu var; tezekler İstanbul'da çok iyi kalıp tutmuyor. Veyisoğlu: "Ben Karslıyım, bizim orada gübreleri kurutunca kalıp kalıp tezekler ortaya çıkıyordu. Burada yeterince sıcak hava yok, nem fazla. Tezekler parçalanıyor, kalıp kalıp olmuyor. Bu bizim için sıkıntı. Ama olsun, yine de bizi ısıtıyor" diyor.  Bu sene tezek yakmak zorunda olan Altınşehir'de yaşayan Iğdırlı Allahverdi Önoğlu da şunları söylüyor: "Ben bir ton tezeği 30 milyon liraya aldım. Bir tanıdıktan. Ama bugünlerde onun da fiyatı arttı. Ben yıllardır yakmıyordum. Bu sene mecbur kaldık; durumumuz odun-kömür alacak kadar iyi değil. Ne yapalım tezekle ısınıyoruz, yemeğimizi tezek ateşinde pişiriyoruz. Tezek de olmasaydı ne yapardık bilemiyorum?"
 </p>
 <p class="metin">
  İstanbul yetmiyor, Anadolu imdada yetişiyor
 </p>
 <p class="metin">
  İstanbul'da tezek yakanlar, sadece gübreleri kurutup tezek yapanlar değil. Anadolu'nun diğer şehirlerinden de İstanbul'a tezek taşınıyor. İstanbul'daki tezekler yetmeyince Kars'tan, Muş'tan, Erzurum'dan ya da Sivas'tan İstanbul'a kamyonlarla tezek taşınıyor. Köylerden tezek satın alan insanlar kiraladıkları kamyonlarla bir kış boyunca yakacakları tezekleri odun-kömür niyetine taşıyor.  Bu seneki tezek yakacağını Erzurum'dan getiren Mehmet Kağızmanlı, yakacak sorununun olmadığını söylüyor. Tezeği  kendi köyünden bedavaya temin eden ve bir akrabasının kamyonuyla nakliye ücreti ödemeden İstanbul'a getiren Kağızmanlı hiçbir masraf ödemeden yakacağa kavuştuğu için çok mutlu olduğunu söylüyor. Kağızmanlı; "Bu sene gerçekten çok zor durumdaydık. Bunun için memleketten tezek getirdik. Şimdi çok rahat ısınıyoruz. Allah'a şükür bunu bulamayanlar da var. Memleketten tezek getirmeseydik ne yapardık bilemiyorum. Burada tezek yakan insanlar çok. Tezek yapıp satanlar da" diyor.
 </p>
 <p class="metin">
  Tandıra da tezek
 </p>
 <p class="metin">
  Büyükşehirlerin kenar semtlerinde yaşayan insanlar sadece ısınma amaçlı tezek yakmıyor. Kurmuş oldukları tandırlarda ekmek pişirmek için başvurdukları ilk yakacak tezek oluyor. Çünkü hem tezek ateşinde ekmek daha iyi pişiyor, hem de şehirde para verip odun almak dar gelirli insanlar için pek mümkün olmuyor.
 </p>
 <p class="metin">
  Tezek yakarak ekmek pişiren ve ekmeğin en iyi tezek ateşinde pişeceğini söyleyen  Altınşehir'de oturan Gül Yılmaz, "Ben iki günde bir ekmek pişiriyorum. Bu ateşi yakmak için çok odun gerekiyor. Odunu alabilsek zaten gider ekmeği fırından alırız. Bunun için yine tezek kullanıyoruz. Hem ekmek iyi pişiyor hem de fazla bir giderimiz olmuyor. Ama bu sene tezeği bulmakta zorluk çektik; herkes sobada kullanmak için tezek satın almış. İnsanlar odun-kömür alamayınca tezeğe hücum ettiler. Seneye tezeğimizi memleketten getireceğiz. Burda artık bulunmuyor" diyor.
 </p>
 <p class="metin">
  Odun-kömür yakıyor, tezek ısıtıyor
 </p>
 <p class="metin">
  İstanbul'un soğuk hava manzaraları gerçekten çok yüzlü. Eğer Ortaköy'de ya da Etiler'de iseniz, sıcak odanızın penceresinden İstanbul'u seyredip ruhunuzu tarif edilmez haz âlemlerinden hisselendirebilirsiniz. Söğütlüçeşme'nin ötelerinde ya da İkitelli'nin dehlizlerinde yaşıyor ve hele de kronik bütçe sorunu ile cedelleşiyorsanız kış size sadece iliklerinize kadar işleyen soğuğu ile hükmedecektir. Milyarlarca lira verip Uludağ'a gitmeden ucuz yoldan kar topu oynamayı değerlendirme dışı tutuyoruz tabii.
 </p>
 <p class="metin">
  Türkiye'de yaşayan, özellikle İstanbul'da oturanlar son aylarda aşırı derecede yüksek gelen doğalgaz faturalarından yakınıyor. Odun-kömür fiyatları ise havaların soğumasıyla birlikte cep yakıyor. Böyle bir ortamda, bir zamanların vazgeçilmez yakacağı olan tezek  yükselen değer oluyor. Hayvan dışkısı diye alaya alınan tezeğin şimdilerin gözde yakacağı olmasının en önemli sebebi henüz keşfedilmemiş fiyatı. 50 milyona bir kış boyunca yetecek tezeği alabilirsiniz. Ama bir kömürün tonuna 200-250 milyon lira arasında bir ücret vermeniz gerekiyor. Bir ton odun için ise en az 100 milyon lirayı gözden çıkarmanız şart. Tabii aldığınız odun veya kömür ne kadar dayanır onu da siz hesaplayın. Doğalgaz faturalarını ise tartışmaya gerek yok. Doğalgaz yakan bir daireye ayda ortalama 100 milyon lira tutarında fatura geliyor. Ekonomik kriz, işsizlik, dondurucu kış, doğalgaz, odun, kömür, tezek... Varın siz  hesabınızı yapın. Sizce de efsane gerçekten geri dönmekte haklı mı?
 </p>
 <p class="metin">
 </p>
 <p class="arabaslik">
  Külü, dumanı çok ama...
 </p>
 <p class="metin">
  Tezek yapmak sanıldığı kadar kolay değil aslında. Yoğun bir uğraş gerektiriyor. Yıl boyunca biriktirdiğiniz gübreleri iyi presleyip çok iyi bir kurutmadan geçirmeniz lazım. Kurutulan gübreler parçalara ayrıldıktan sonra kurumayan tarafları güneşe çevrilir. Her iki tarafı da iyice kuruduktan sonra gübre tezek olmuş demektir. Tabii tezeğin ıslanmaması, hatta nem ve rutubetten uzak bir mekanda muhafaza edilmesi gerekiyor. Yani yakmak için  biraz zorlanmak gerekiyor. Ama yandıktan sonra ısısına diyecek yok. Külü ve dumanı fazla fakat uzmanlara göre çevre ve insan sağlığı açısından en zararsız yakacak. Tezeğin kendisine göre çeşitleri bulunuyor. En yaygın tezek türü büyükbaş hayanların gübresinden yapılanı.
 </p>
 <p class="metin">
 </p>
 <p class="arabaslik">
  Rutin bir haber; dağ fare doğurdu
 </p>
 <p class="metin">
  Ankara'da yapılan doğalgaz zirvesinde illere göre değişik oranlarda indirim kararı çıktı. İstanbul, Ankara, İzmit, Bursa ve Eskişehir büyükşehir belediye başkanları ile Ankara'da doğalgaz indirimini görüşen Enerji Bakanı Zeki Çakan, fiyatlarda 39 bin lira ile 93 bin lira arasında indirime gidildiğini açıkladı. BOTAŞ, doğalgazdan elde ettiği kârını yüzde 2 oranına çekerken, belediyelerin ve diğer dağıtım kuruluşlarının azami kâr haddi ise yüzde 30'a çekildi. Belediye ve BOTAŞ'ın kârlarından kısılarak yapılan fiyat indirimi yüksek beklentiler içine sokulan vatandaşı tatmin etmedi. İndirim oranları tüketici dernekleri tarafından da 'Dağ fare doğurdu' denilerek eleştirildi. Toplantı sonrasında hazırlanan tebliğe göre Ankara için metreküpte 93 bin 34 lira, İstanbul'da 50 bin 752 lira, İzmit için 58 bin 719 lira, Bursa ve Eskişehir için de 39 bin 6 lira indirim sağlandı. Doğalgazda ATV uygulaması ise 1 Mayıs 2002 tarihine kadar ertelendi. Enerji Bakanı Zeki Çakan, doğalgazdan alınan KDV'de indirime gitmelerinin mümkün olmadığını, ancak indirilmesi konusunda mücadele edeceğini söyledi. Edinilen bilgiye göre hükümet KDV'de 10 puanlık bir indirime giderse 600 trilyon liralık gelirden olacak.
 </p>
 <br/>
 <center>
  <a class="anaorta" href="http://web.archive.org/web/20020329154013/mailto:hsoylemez@hotmail.com  /  Fotoğraf: Turgut Engin">
   hsoylemez@hotmail.com  /  Fotoğraf: Turgut Engin
  </a>
 </center>
 <br/>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2002/371/haberler/2.htm), [web.archive.org (arşiv bağlantısı)](http://web.archive.org/web/20020329154013/http://www.aksiyon.com.tr:80/2002/371/haberler/2.htm)
