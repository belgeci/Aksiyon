# Diyarbakır annelerinin yüreği dağlandı

*Haşim Söylemez 2014.06.02*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   <p dir="LTR">
    Anneler, dağa çıkarılan evlatlarını geri istiyor. Siyasette ise polemikler başladı. Örgüt, bölgede hiç olmadığı kadar rahat hareket ediyor. "Şimdi ne olacak?" diye sorulurken, PKK’nın yumuşak karnı olan ‘kaçırılan çocuklar’ sürecin etkili aktörü konumuna yükseldi.
   </p>
  </font>
 </div>
 <div id="newsText">
  <font class="detail-text">
   <p dir="LTR">
    Ak Parti hükümeti, İmralı’da tutuklu Abdullah Öcalan ile MİT üzerinden yaptığı müzakereler sonucu adına ‘çözüm’ denilen bir süreci başlattı. 21 Mart 2013 Nevruz’unda Öcalan’ın gönderdiği mesajın okunmasıyla yola çıkıldı. İlk etapta silahların susması gündeme geldi. Hükümet ve PKK buna ‘evet’ dedi. PKK, 8 Mayıs 2013’te daha önce duyurduğu geri çekilme sürecinin başladığını ilan etti. Bazı küçük gruplar Irak topraklarına doğru harekete geçti. 3 ay sonra PKK yaptığı açıklamayla güçlerinin önemli bir kısmının çekildiğini duyurdu. Örgüt buna karşılık hükümetin adım atması gerektiğine vurgu yaptı. Aynı günlerde hükümet çekilmenin küçük çaplı olduğunu ve gerçek bir çekilmenin yaşanmadığını açıkladı. KCK/PKK ise 8 Mayıs’ta aldığı çekilme kararını sürecin başlangıcı olarak görüp bir milat olarak niteledi.
   </p>
   <p dir="LTR">
    PKK bir yılın ardından gelişmelerden memnun değil. Örgütün tezine göre devlet bölgede daha çok yapılanıyor ve yeni karakollar inşa ediyor. Hükümet ise duruma sessiz. Sadece kan dökülmediği ve sürecin devam ettiği beyanında bulunuyor. Ama iki taraf arasında yaşanan gelgitten toplum ciddi şekilde etkileniyor. Mesela PKK’nın gündüz vakti şehirlerde kimlik kontrolü yapması, günlerce yol kapatması, adam kaçırması ve şehirlerde mahkemelerini işletmesi önemli bir kesim tarafından ciddi taviz olarak değerlendiriliyor. Bu dönemi, PKK’nın bölgede en rahat ettiği dönem olarak değerlendirmek mümkün. Son günlerde devreye giren ‘çocuklar’ meselesi MİT-Kandil-Ankara-İmralı dörtlüsünün ilişkilerini karmaşıklaştırmış durumda.
   </p>
   <p dir="LTR">
    Daha önceleri sessiz çığlıklar şeklinde yankılanan ve görmezden gelinen annelerin çocuklarını dağdan istemesi, ‘çözüm süreci’ adına bir milat. Annelerin Diyarbakır’da açıktan çocuklarını geri istemesi siyaseti zor durumda bırakırken, PKK’nın hiç duymak istemediği ‘Çocuk militanlar’ meselesini de gündeme getirmiş oldu. Örgüt çocuklarla gündeme gelmemek için hem Türkiye’de hem de Avrupa’da kamuoyu oluşturmaya büyük çaba harcıyor. Örgüt liderlerinden Murat Karayılan, 2012’de ABD’de hazırlanan "PKK’daki çocuk militanlar" konulu insan hakları raporuna karşı yaptığı savunmada şunları söylüyordu: "Doğrudur, bize küçük yaşta katılımlar olmaktadır. Ama 9 yaşındakiler değil, 16-17 yaşlarındaki gençlerdir. Ancak biz bu yaşlardaki gençleri savaşa sokmamaktayız. Bir kere gelmiş oldukları için biz çoğunu geri gönderme imkânını bulamamaktayız. Geri cephelerde onları eğiterek ideolojik, siyasi ve kültürel eğitimlerle geleceğe hazırlamaya çalışmaktayız. Yaş standardı uluslararası standartlara uygundur."
   </p>
   <p dir="LTR">
    Diyarbakır’da 20 Mayıs’ta iki annenin başlattığı ‘evladımı istiyorum’ eylemi her geçen gün büyüyor. Eylem, başlatılan süreci de etkileyecek bir boyuta taşınmış durumda. Dünyanın en hassas olduğu konu çocuklar. PKK, çocukları savaşçı olarak kullanmaktan dolayı dünya kamuoyunda konuşulmaya başlandığı takdirde büyük yara alacak. Onun için örgüt, konuyu "Çocuklar var ancak kendileri geliyor" teziyle örtmeye çalışıyor. PKK’nın yumuşak karnı, çocuklar. Zira örgütün uluslararası mahkemelerde mahkûm edilmesi söz konusu olabilir. PKK bu duruma düşmek istemiyor. Bu durumda iki ihtimal var: PKK ya istenilen çocukları geri gönderecek ya da eski yöntemini sürdürecek.
   </p>
   <p dir="LTR">
    Başbakan’ın çocuklar için BDP’ye çağrıda bulunması da ayrı bir tartışma konusu. Zira çocuklar PKK’nın elinde. Bu nedenle BDP Eşbaşkanı Selahattin Demirtaş’ın Erdoğan’a verdiği cevap bu yönüyle oldukça anlamlı ve aynı zamanda meydan okumayı da içeriyor: "Senin yüreğinde çocuk sevgisi olsaydı, Berkin Elvan’ın anasını meydanlarda yuhalatmazdın. Eğer bu çocukları biz dağdan indireceksek, sen in o koltuktan, biz oturalım."
   </p>
   <p dir="LTR">
    <strong>
     10 bin çocuk öldü
    </strong>
   </p>
   <p dir="LTR">
    Alınan bilgilere göre örgüt, zayıf çocukları geri gönderecek. Ancak ‘çocuğumu istiyorum’ diyen her anneye cevap vermeyecek. Zaten örgütün elindeki çocukların bir kısmı hâlen Suriye’de çatışma alanı içinde. Çocuklar konusunda Kandil, İmralı ve BDP gibi düşünmüyor. Kandil, her çocuğu ‘düşmana karşı açılan bir cephe’ olarak değerlendiriyor.
   </p>
   <p dir="LTR">
    PKK’nın çocuklara olan ilgisi, kurulduğu günden beri devam ediyor. Bu konudaki en kapsamlı çalışma, Aksiyon’da 11 Haziran 2012’de yayımlanan "PKK’nın çocuk militanları" başlıklı haber dosyası oldu. Habere göre, o güne kadar binlerce çocuk PKK saflarında yer almıştı. İlk yıllarda çocuklar milis kadroda yer alırken, daha sonraki dönemlerde sadece dağda savaşçı olarak götürüldü. Son iki yılda ise PKK kaynaklarına göre 1600 çocuk (18 yaş altı) dağa çıktı. Çocukların önemli bir kısmı dağda hayatını kaybediyor. Emniyet kaynaklarına göre 1990’dan beri çocuk yaşta örgüte katılanlardan 10 bini öldü. PKK’nın arşiv kayıtları da bu veriyi doğruluyor.
   </p>
   <p dir="LTR">
    Çocukların dağa çıkarılması konusu, resmî raporlarda da mevcut. Terörle Mücadele Daire Başkanlığı’nın hazırladığı raporda, PKK’nın son 6 ayda 317 çocuğu dağa çıkardığı tespiti yapıldı. PKK gençlik yapılanması olan Devrimci Yurtsever Lise Gençliği’nin Diyarbakır Lice’de 23 Nisan’da düzenlediği ‘Bahar Şenliği’ne katılan 14 öğrencinin dağa kaçırıldığı belirlenmişti. Bu sayı toplamda 331’e yükselmiş oldu. Raporda ayrıca KCK/PKK’nın Diyarbakır, Ağrı, Batman, Bitlis, Van, Şırnak ve Tunceli’nin de aralarında bulunduğu 10 farklı şehirde 48 adet Eğitim Destek Evleri (EDEV) kurduğuna dikkat çekildi. Öğrencilere bu merkezler aracılığıyla ulaşıldığı ve örgütsel eğitim verildiğinin altı çiziliyor. EDEV merkezlerine yaklaşık 8 bin öğrencinin kaydının yapıldığı da aktırılan bilgiler arasında.
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://aksiyon.com.tr:80/aksiyon/newsDetail_getNewsById.action;jsessionid=9503BD38F4281AE304960112B39FB32F?newsId=38701), [web.archive.org (arşiv bağlantısı)](http://web.archive.org/web/20140622002533/http://aksiyon.com.tr:80/aksiyon/newsDetail_getNewsById.action;jsessionid=9503BD38F4281AE304960112B39FB32F?newsId=38701)
