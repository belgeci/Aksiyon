# Kandil üçüncü göz istiyor

*Haşim Söylemez 2014.11.24*

<div class="pNewsDetailMainContent" itemprop="articleBody">
 <p>
  Kandil çözüm için gözlemci heyet yerine yabancı ülkelerin hakemlik yapacağı ‘üçüncü göz’ü istiyor. Kürt gençlerine ‘zorunlu askerlik’ şartı getiren KCK/PKK silah bırakmayacak.
 </p>
 <p>
  Gelgitli, karmaşık ve soyut yürüyen ‘çözüm süreci’ yeni bir evreye girdi. HDP (Halkların Demokratik Partisi) ve hükmet kanadına göre kriz aşıldı, ‘çözüme devam’. Hatta Başbakan Ahmet Davutoğlu “Nehrin yarısı geçildi.” diyerek ne kadar yol aldıklarını bile tanımladı. İmralı’ya giden görüşme heyetine göre ise çözümde ‘bahar’ havası esiyor. Konuşulan konular; Öcalan için sekretarya oluşturulması, cezaevindeki 5 mahkûmun yerine yeni mahkûmların gönderilmesi ve en önemlisi PKK’nın sınır dışına çekilmesi. Buna bağlı çekilme sırasında gözlemci bir heyetin hakemliği. Gözlemci olarak tanımlanan bu heyetin bir kısmı akil adamlardan oluşurken bir kısmını ise HDP belirliyor/belirledi. Buraya kadar her şey normal ve rayında görünüyor. Ancak Kandil, farklı bir tutum ve daha net bir tavır sergiliyor. Ne HDP ne de hükümet gibi düşünüyor. Hatta Kandil’e göre hükümet seçim endeksli bir politika yürütüyor ve çözüm süreci çoktan bitti. KCK Yürütme Konseyi Üyesi Murat Karayılan, Azadiye Welat gazetesine verdiği söyleşide, AKP’nin çözüm sürecini bitirdiğini söyledi: “AKP yaptıklarıyla çözüm sürecini anlamsızlaştırdı ve bitirdi. Süreç kalmamıştır. Sadece savaşsız bir süreç var. Öcalan’la görüşmeleri de kesseler zaten süreç anlamsız olacak.” Karayılan, herkesin çözüm diye konuştuğu bir dönemde örgüte katılımlara da dikkat çekiyor. Karayılan’ın verdiği bilgiye göre sadece ekimde örgütün dağ kadrosuna 1085 kişi katıldı.
  <br/>
  Kandil, birçok konuda İmralı ve hükümet gibi düşünmüyor. Çözüm sürecinin bir oyalama taktiği olduğunu söylüyor. Zaten durmadan verilen talimatlar, yapılan hazırlıklar da bunu gösteriyor. Kandil son günlerde konuşulan başlıklara nasıl bakıyor, bunu irdelemekte fayda var. İşte bazı başlıklar ve Kandil’in bakış açısı:
 </p>
 <p>
  <strong>
   Sekretarya:
  </strong>
  Öcalan’ın beraber çalışmalar yapabileceği ve rahat görüşebileceği bir sekretaryanın oluşturulması fikrini hükümet kabul etmiş durumda. HDP ise isim belirleme konusunda henüz tam net değil. Bu durumda 5 veya 6 kişiden oluşan bir sekretarya grubunun içinde Öcalan’ın isteği doğrultusunda iki ya da bir kadının yer alması şartı var. HDP ve hükümetin anlaştığı bu konuya Kandil bir şartla onay veriyor; heyette Kandil adına bir isim de yer almalı. Yani Kandil ile Öcalan arasında direkt iletişimi sağlayacak bir isim olmalı.
 </p>
 <p>
  <strong>
   Gözlemci heyet:
  </strong>
  HDP ve hükümet anlaşmış durumda. Akil insanlardan bir ekip ve HDP’nin belirleyeceği isimler PKK’nın çekilmesinde gözlemci olarak görev alacak. Fakat Kandil bağlayıcılığı olmayan ve yasal bir zemine oturtulmayan heyetin bir anlam taşımayacağını düşünüyor. Kandil, çekilme olacaksa bunun resmiyete dökülmesini istiyor. Meclis’ten onay talep ediyor. Ancak bu durumda gözlemci heyetin anlamlı olabileceğini onaylıyor. Aksi durumda Kandil’e göre çekilme söz konusu olamaz. Kandil bunu isterken geçen yıl geri çekilme adına somut adım attıklarını ancak hükümetten aynı karşılığı görmediklerini gerekçe gösteriyor.
  <br/>
  <strong>
   Üçüncü göz:
  </strong>
  Kandil aslında gözlemci heyetinden çok üçüncü bir gözün varlığını istiyor. Bunun ise yabancılardan oluşturulmasını talep ediyor. Hatta Murat Karayılan, gözlemci heyet eğer şartlara uygun oluşturulursa, bunun içinde yabancıların yer alması gerektiğini de önemli bir ayrıntı olarak şart koşuyor. Lakin Kandil’in istediği ‘üçüncü göz’ tamamen uluslararası geçerliliği olan bir heyet. Yani ülkeleri temsilen kişilerin yer alacağı bir ekip olursa müzakereler sürdürülür, ona göre kararlar alınır, çekilme veya silah bırakma şartları konuşulmaya başlanır. Özetle Kandil, İmralı-hükümet görüşmelerini artık yeterli bulmuyor.  Kandil’e göre bu Oslo görüşmelerinde alınan bir karar ve uygulanması gereken temel şartlardan biri. Alınan bilgiye göre, ‘üçüncü göz’de yer alacak ülkeler ABD, İngiltere, Norveç, Almanya olurken; İran ve Irak Kürdistan Yönetimi’nden de bir katılımın olması bekleniyor. Bu ülkelerin görevlendireceği kişilerle Türk heyeti ve Kandil-Öcalan-HDP arasında görüşmeler ve anlaşmalar yapılabilecek. KCK Yürütme Kurulu Eş Başkanı Cemil Bayık, üçüncü göze ciddi anlamda ihtiyaç olduğunu söylerken buna başkanlık edecek ülkenin ise Amerika olacağını söylüyor. Hükümet bu şartı kabul etmiyor. Kandil ise temel meseleler için (silah bırakma, anlaşmaya varma gibi) bunun şart olduğunu savunuyor.
 </p>
 <p>
  <strong>
   Silah bırakma:
  </strong>
  Son günlerde ‘PKK silahlarını bırakıp sınır dışına çekilecek’ şeklinde haberler medyada sıkça yer alıyor. Fakat bu konuda KCK/PKK’nın tavrı oldukça net. Kandil hiçbir şekilde silah bırakmanın gündemlerinde olmayacağını açıklıyor. Bu konuda en sert açıklama KCK Yürütme Konseyi Üyesi Mustafa Karasu’dan geldi. Karasu’ya göre ne baharda ne de başka zaman silah bırakmak gibi bir gündemleri yok. ‘PKK silahlarını bırakıp çekilecek’ şeklindeki haberler ise Kandil tarafından yalanlanıyor. Kandil’e göre çekilmenin şartları oluşturulmamışken silah bırakılmasının konuşulması manasız.
 </p>
 <p>
  <strong>
   Çekilme:
  </strong>
  Heyetlerin oluşturulması, bununla birlikte PKK’nın Kandil’e çekilmesi konuşulurken örgüt yeniden Türkiye içinde yapılanıyor. Yeni kamp alanları açan PKK, kalıcı olmak için hazırlık yapıyor. Kandil’in gündeminde çekilme yok. Ancak KCK yönetimi, bazı şartlarda anlaşma sağlanırsa, iyi niyet göstergesi olarak bazı güçlerini Kandil’e çekebileceklerini açıklıyor. Örgütün Dersim sahası veya Lice kırsalı gibi temel noktaları bırakmayacağı bir gerçek.
 </p>
 <p>
  <strong>
   Yeni dönem:
  </strong>
  Çözüm süreci kapsamında KCK/PKK’nın silah bırakması konuşulurken örgüt hiç bu tartışmalara girmeden kendi gündemine göre hareket ediyor. PKK artık yeni bir dönemi başlatmış durumda. Örgüt klasik gerilla sistemini mümkün olduğunca terk edip şehir gerillacılığına ve milis güçlere ağırlık verecek. Ancak dağ kadrosu her zaman muhafaza edilecek. KCK şehirlerde oluşturduğu eğitimli milis güçlerinin sayısını 20 binden 40 bine çıkarmak için çalışmalara başladı. Kobani olaylarından sonra bu rakamın her geçen gün artırıldığı bilgisi var. Ayrıca KCK/PKK bazı silahlı militanlarına maaş vermeye başladı. Maaş uygulaması örgüt açısından ‘devrim’ olarak nitelendiriliyor. İlk etapta uzun süredir dağ kadrosunda bulunan ve ailesinin ekonomik durumu kötü olan gerillaların maaşları aylık olarak ailelerine veriliyor. Bunun için yerel yönetimlerden ve vergi adı altında işadamlarından alınan paralardan ödenek temin edildiği ileri sürülüyor. PYD’nin Suriye’de başlattığı ‘zorunlu askerlik’ (YPG’ye katılma) sistemini KCK da Türkiye’de uygulayacak. Bazı yerlerde sistem yavaş yavaş uygulanmaya başlamış durumda. Her katılan kişi dağa gitmek zorunda değil, şehir kadrolarında görev alabiliyor. Her aileden bir kişi ya örgüte katılıp görev alacak ya da örgüte belirlenen miktarda para ödeyecek.
 </p>
 <p>
  <strong>
   Legal olma çabası:
  </strong>
  Herkes çözüm sürecine odaklanırken KCK/PKK farklı çalışmalar yürütmeye devam ediyor. Örgüt, PKK’yı terör listesinden çıkarmak için çaba gösteriyor. Örgütün tezine göre artık PKK yok, KCK var ve KCK hiçbir ülkenin terör listesinde değil. 2007’den beri KCK adı altında yazışmalar yapan PKK, farklı bir profilde yol aldığını anlatmaya çalışıyor. İddiaya göre Kandil, bu konu için başta Amerika olmak üzere Avrupa ülkeleriyle irtibata geçip kendilerinin de PYD gibi meşru bir zeminde değerlendirilmelerini talep etti. Ülkelerin meseleye sıcak baktıkları ve konuyu kısa bir zaman diliminde gündemlerine alacaklarını iddia ediyor örgüt. ‘KCK ile PYD arasında bir ilişki var, PKK ise KCK yapısı içinde küçük bir birim’ tezi şimdilik işe yaramışa benziyor. Fakat en çarpıcı nokta ise Kobani konusunda PYD güçleriyle yabancı ülkelerin yaptığı görüşme masasında KCK yöneticilerinin de yer almış olması.
  <br/>
 </p>
</div>


Kaynak: [www.aksiyon.com.tr](http://www.aksiyon.com.tr:80/dosyalar/kandil-ucuncu-goz-istiyor_540040), [web.archive.org (arşiv bağlantısı)](http://web.archive.org/web/20141221205804/http://www.aksiyon.com.tr:80/dosyalar/kandil-ucuncu-goz-istiyor_540040)
