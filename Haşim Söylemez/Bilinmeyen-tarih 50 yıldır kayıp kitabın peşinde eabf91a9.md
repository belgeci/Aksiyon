# 50 yıldır kayıp kitabın peşinde

*Haşim Söylemez Bilinmeyen-tarih*

<div>
 <p>
  <font>
   Bir kitap yazdı, hayatı değişti. Sürgün edildi, kıdem derecesi düşürüldü, olmadı Türk Silahlı Kuvvetleri’nden istifa etti. Yüzbaşı Memduh Abir 50 yıldır kayıp olan kitabının izini sürüyor.
   <br/>
   <br/>
   Yüzbaşı Muzaffer Memduh Abir... Türkiye’nin ilk 20 askeri pilotundan biri. II. Dünya Savaşı sürerken İngiltere’ye pilotluk eğitimi için gitti. Bir anda kendisini savaşın ortasında buldu. Garip bir şekilde II. Dünya Savaşı’na katılan Türk subayı unvanını aldı. Uçak kazasından son anda kurtuldu. Nijerya’da ölümcül sıtmaya yakalandı, tam öldü denilirken bir anda hayata döndü. Pilotluk eğitimi almasına rağmen umulmadık bir kararla karacı oldu. Abir’in hayatındaki ilkler, ilginçlikler bunlarla sınırlı kalmadı. Ama hayatını, yazdığı kitap kadar hiçbir olay etkilemedi. Kitabı yazdıktan sonra, görevinden alındı, sürgün edildi, kıdem derecesi düşürüldü; yetmedi, yaşadıkları karşısında çok sevdiği Türk Silahlı Kuvvetleri’ndeki görevinden istifa etmek zorunda kaldı. Yüzbaşı Muzaffer Memduh Abir’in hayatını bu şekilde alt—üst eden kitabın başına gelenler ise yüzbaşının başına gelenlerden pek farklı değil. Aradan yarım asır geçmesine rağmen kitabın akıbeti hâlâ bilinmiyor.
   <br>
    <br>
     ‘Bölük İşlemi’ tamam
     <br>
      <br>
       II. Dünya Savaşı sırasında İngiltere’ye gidip Kraliyet Hava Kuvvetleri’nde pilotaj eğitimi alan Abir, Türkiye’ye döndüğünde iyi bir pilot olarak yetişmişti. Ancak Abir’e karacı olarak vazife verildi. Piyade Atış Okulu’nda eğitim alan Abir, Bodrum’da 70. Tümen 6’ncı Dağ Alayı 5’inci Bölük Komutan Vekili olarak göreve başladı. Kısa bir sürede başarılı işlere imza atan Abir, Türk ordusu için eksik olan bölüklerin işleyişi ile ilgili çalışmalar yaptı. Genelkurmay Başkanlığı’nın isteği üzerine yapılan çalışmalar ‘Bölük İşlemi’ adlı bir kitapta toplandı. Sıradan bir kitaptan ziyade Türk ordusunun bölüklerdeki sistemini ve işlem yöntemlerini içeriyordu. Yani kitap askerler için bir rehber niteliğindeydi. Genelkurmay’ın talimatı ile bu kitap çoğaltılıp tüm askeri birliklere gönderildi.
       <br>
        <br>
         Emekli Yüzbaşı Muzaffer Memduh Abir, kitabın şimdiki Türk ordusunun temelini oluşturduğunu belirtiyor. Abir: “Ben bu kitabı hazırlarken bütün ince ayrıntısına kadar tetkik ettim. Nasıl olmalı, işleyiş nasıl yapılmalı? Askerin yatmasından kalkmasına, künyesine kadar her türlü bilgi ve konu bulunuyor. Zaten artık işlemler bu kitaba göre yapıldı. Genelkurmay kitabımdan 400 tane aldı. Böyle bir eseri ortaya koyduğum için çok mutluyum” diyor.
         <br/>
         <br/>
         Kitap bakanlıkta
         <br/>
         <br/>
         ‘Bölük İşlemi’ kitabı ile Genelkurmay’dan tam not alan Abir, hazırlamakta olduğu başka bir kitabı da Genelkurmay Başkanlığı’na teklif etti. Teklif edilen kitabın hazırlanmasının zor olacağı uyarısından sonra, birkaç yıl içinde hazırlaması için Abir’e emir verilir. Bu sırada Ankara Malzeme Park Komutanlığı’nda görevli bulunan Abir ‘İngilizce—Türkçe Ordu Donatım Teknik Terimler Klavuzu’ isimli kitabın hazırlıklarına başlar. Abir başına geleceklerden habersiz zor olan bu kitabı Genelkurmay Başkanı’nı dahi şaşırtacak iki yıl gibi kısa bir sürede hazırlar. Hazırlanan kitap Ordu Donatım Daire Başkanlığı’na sunulur, beğenilen çalışma Genelkurmay Başkanlığı’na teslim edilir. Genelkurmay Başkanlığı kitabın çok iyi olduğunu ancak basacak durumda olmadıklarını belirtip Milli Savunma Bakanlığı’na gönderir. Genelkurmay ile Milli Savunma Bakanlığı arasında kitap üzerinde yazışmalar başlar. Uzun süren yazışmalar sonunda bakanlık kitapta bazı hataların olduğunu ve bu konu üzerinde çalışma yaptıklarını belirtir.
         <br/>
         <br/>
         Ne kitap ama...
         <br/>
         <br/>
         Kitabın hikayesi bundan sonra başlıyor, yazarının hayatı ise bundan sonra alt—üst oluyor. Milli Savunma Bakanlığı’nın kitapta hataların olduğunu ve bunu düzeltmek için uğraştıklarını söylemesinden sonra kitaptan bir daha haber alınamaz. Bu cevap üzerine Yüzbaşı Memduh Abir devreye girer. Yine üstlerinin aracılığı ve Genelkurmay Başkanlığı’nın imzası ile kitaptaki hataları öğrenip düzeltmek için eseri geri ister. Ancak cevap çok ilginçtir; ‘Böyle bir kitap yok’. Hiçbir delili olmayan Abir bu cevap karşısında şaşkına döner. Bunun üzerine Abir elindeki dokümanları 1952’de Amerikan Yardım Kuruluşu’na götürüp kitabı basmalarını ister. Kuruluş Milli Savunma Bakanlığı’ndan kitabı isteyince bakanlık bu kitabı biz basacağız cevabını verir. Abir, hem var hem yok olan kitabın varlığını ispatlamak için çalışmalarını artırır. Elindeki, tabir yerindeyse karalamalar kitabın ispatı için yeterli değildir. Abir son çare olarak yazışmaları toplamaya başlar. Ancak sadece Ordu Donatım Daire Başkanlığı ve Genelkurmay Başkanlığı’nın Milli Savunma Bakanlığı’na gönderdiği resmi iki yazıyı elde eder. Yazılarda kitabın ordu için çok önemli olduğu ve çalışmanın son derece başarılı olduğu vurgusu Abir’deki araştırma iştahını kabartır. Kitabını geri isteyen Abir’in çalışmaları Milli Savunma Bakanlığı’nı harekete geçirir. Ve Abir beklenmedik bir şekilde görevinden alınır, ardından Elazığ’a sürülür. İstanbul’a tayinini isteyen Abir bir anda kendisini Elazığ 10. Tümen 3. Kademe İkmal Subaylığı’nda bulunca iyice ümitsizliğe kapılır. Kitabının geri verilmesi için dava açan Abir, Elazığ’da bulunduğu ve parası olmadığı için davaya katılamaz. Duruşmaya katılmadığı için dava kendiliğinden düşer. Durum karşısında oldukça rahatsız olan Abir dayanamayıp istifasını ister. Türk Silahlı Kuvvetleri’nden ayrılan Abir o dönemde subaylara verilen başka bir kamu kuruluşunda görev yapma hakkını kullanır ve İstanbul Karayolları I. Bölge Müdürlüğü Malzeme İkmal Müdür Yardımcılığına atanır. Ancak Abir’in mutluluğu kısa sürer, çıkan bir kanunla ordudan ayrılan subayların kamu kuruluşunda görev yapma hakları ellerinden alınır. Artık açıkta kalmıştır. Ancak bu karar tekrar düzeltilir ve Abir 17 yıl boyunca Karabük Demir Çelik Fabrikası’nda çalışır. 1971’de burdan emekli olan Abir bir süre müşavir olarak çalışır.
         <br/>
         <br/>
         Memduh Abir, yazılmasının üzerinden 50 yıl geçmiş olan kitabın siyasi bir komploya kurban gittiğinin altını çiziyor. Abir kitabı bir meçhule sürekleyen kişinin Adnan Menderes’in yardımcılarından olan ve ismini ısrarla vermek istemediği Mühendis Albay K. A. olduğunu söylüyor. Abir kendisi de rahmetli olan K.A.nın rahmetli Menderes’i bu yanlış oyuna alet ettiğini vurguluyor. Abir “Bu bana oynanmış bir komplodur. Kitabım birden yok oldu. K.A., “O bu kitabı hazırlayamaz, biz varken ona düşmez” yorumunu yapmış. Bir kitap yüzünden hayatım alt—üst oldu. Sürüldüm, görevimden ayrılmak zorunda kaldım, kıdem derecem düştü. Bunlar zoruma gitmiyor, 2 yıl boyunca herşeyimi ortaya koyup hazırladığım emeğime saygısızlık yapılması beni yaraladı. Rica ederim kitabımı geri verin artık” diyor.
         <br/>
         <br/>
         Kitap çok önemli
         <br/>
         <br/>
         ‘İngilizce—Türkçe Ordu Donatım Teknik Terimler Klavuzu’ sıradan bir klavuzdan çok teknik anlamda ordunun tüm silahlarının kullanım şekli ve yöntemlerini içeriyor. Yani bir silahtaki bütün özellikler Türkçe ve İngilizce olarak veriliyor. Yabancı olan terim ve kelimelerin Türkçe karşılığı verilerek yabancı dil bilmeyen askerlerin de rahatça o makineyi kullanmalarını sağlıyor. Teknik olarak silahların yapımı, bakımı ve tamiri yine bu klavuzun içindeki önemli ayrıntıyı oluşturuyor. Bir ordu için gerekli olan silah kadar önemli bu klavuz Türk ordusu için ilk olması bakımından önem arz ediyordu. Genelkurmay Başkanlığı kitabın önemli olduğunu, ısrarla basılması gerektiğini vurgulamıştı. Kitabı hazırlayan Abir şunları söylüyor: “Bu son derece önemliydi. Yeni bir silah geliyor, nasıl kullanılacağı bilinmiyor. Ben bunu yerli yabancı tüm kaynakları tarayarak hazırladım. Daha sonra parça parça bu konu üzerine kitaplar çıktı, yabancılardan çeviri yaptılar. Zaten benim çalışmam çok kıymetli olduğu için Amerikalılar bile basmak istedi. Çok detaylı bilgiler içeriyordu. Orduda kullanılan tüm araç gereçlerin, silahların kullanımı ve teknik terimlerin manaları vardı.”
         <br/>
         <br/>
         Hâlâ istiyorum
         <br/>
         <br/>
         Abir hazırlamış olduğu kitabı aradan yıllar geçmesine rağmen hâlâ istiyor. Abir 1960 yılında bir dilekçe ile kitabı için kuralların işletilmesini ister. Başvurusunda Milli Savunma Bakanlığı Ordu Donatım Dairesi’nin D—1 askeri eşya talimatının uygulanması gerektiğini belirtir. D—1’e göre bir eserde hata bile olsa düzeltilir, düzeltilene ücreti verildikten sonra geri kalanı yazara verilmesi gerekir. Yani kitabımı alamıyorum bari ücret verin diye telepte bulunur. Bu konuda hiçbir şekilde cevap alamayan Abir son olarak 6 ay önce Milli Savunma Bakanlığı’nın tüzüğünün 202. maddesi gereği ‘eser yazanlara ödül verilmesi’ ilkesinin kendisi için de işletilmesini ister. Kitap yazdığına dair elindeki o döneme ait resmi yazışmaları delil olarak gösteren Abir bakalım daha ne kadar bekleyecek...
         <br/>
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </p>
 <p>
  <font>
   (Bu yazı 11 kez okunmuştur)
  </font>
 </p>
</div>


Kaynak: [www.aksiyon.com.tr](http://www.aksiyon.com.tr:80/yazdir.php?id=12010), [web.archive.org (arşiv bağlantısı)](http://web.archive.org/web/20050228022452/http://www.aksiyon.com.tr:80/yazdir.php?id=12010)
