# Hammurabi Kanunları bile daha sert

*Haşim Söylemez 1999.08.28*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Marmara Bölgesi ve İstanbul yüz yıllık aralıklarla yaşadığı depremlerden birini daha bir gece vakti büyük bir şok ile yaşadı. Sarsıntının ardından can ve mal olarak bedelini de ağır bir şekilde ödedi.
  </font>
 </div>
 <div id="newsText">
  <font class="detail-text">
   Bu acı gerçek, geçmişte yaşanan depremlerden dersler almadığımızı ortaya koymuş oldu.
   <br/>
   <br/>
   Üzerinde yaşadığımız coğrafya depreme alışkın. Hemen hemen her yüzyılda büyük bir deprem yaşanıyor. Osmanlı döneminden günümüze kadar yaşanan depremler, kaybedilen canlar, tahrip olan yapılar tarihi bir gerçek olarak karşımıza çıkıyor. Osmanlı depreme karşı büyük mücadeleler vermiş, ancak pek başarılı olduğu görülmemiş. Günümüzde de aynı zorluğu ve çaresizliği hemen hemen yaşıyoruz. Sultanlar konu ile ilgili olarak iradeler yayınlamışlar, yaptıkları binaların yıkılması sonucu ölüme sebebiyet veren ustalara büyük cezalar getirmişler. Günümüzde ise müteahhitlerin cezalandırılmasına yönelik caydırıcı, ağır cezalar getiren herhangi bir kanun maddesi yok. Oysa ilk yazılı kanunlar olan ve milattan önceki tarihlerde kaleme alınan Hammurabi Kanunları'nda bile yapıları inşa eden ustaların, eğer hatası varsa büyük cezalara çarptırıldığı karşımıza çıkıyor.
   <br/>
   <br/>
   Büyük afetler ile mücadele etmek elbette çok zor, ancak zararı aza indirgemek için öncesinden alınan tedbirler de var. Bu tedbirlerin başında yapıların sağlamlığı geliyor. Yapıların sağlam yapılması için çıkarılan kanunlar ve getirilen cezalar 21. yüzyıla girmeye hazırlanan ülkemizde uygulanmıyor. Hal böyle olunca meydana gelen depremlerde binlerle ifade edilebilecek sayılarda insanımız hayatını kaybediyor.
   <br/>
   <br/>
   Osmanlı'yı da deprem sarstı
   <br/>
   <br/>
   Dünyanın en büyük ve uzun fay hatlarından birine sahip olan Anadolu sebebiyle Osmanlı Devleti'nin başı daima depremlerle ağrımış. Depremler ile birlikte başşehir İstanbul ikiüç kez yeniden yapılanmak zorunda kalmış. 1509 tarihinde yaşanan ve Kıyameti Sugra (Küçük Kıyamet) olarak tabir edilen depremde Edirne'den Çorum'a kadar olan hat etkilenmiş. Depremde 5 bin insan hayatını kaybetmiş, tüm yapılar hasar görmüş, bütün camilerin minareleri yıkılmış. Sultan 2. Bayezid tahtını Edirne'ye taşımış. Tam Edirne'ye vardığında tekrar deprem olmuş ve Sultan için ahşaptan bir yer yapılmış. Bu büyük deprem tam 45 gün boyunca aralıklarla sürmüş. Ağustos ayında meydana gelen depremin ilk haftasında kılınacak cuma namazında tekrar bir sarsıntı olmuş ve o hafta İstanbul'da cuma namazı kılınmamış.
   <br/>
   <br/>
   1509 tarihinden sonra İstanbul'da ikinci büyük deprem 1556'da yaşandı. Bu depremde de evler, surlar, camiler büyük zarar gördü. Ölü sayısı hakkında kayıtlara geçen herhangi bir bilgi yok. 1556 yılında üçüncü kez, 30 Nisan 1557'de ise dördüncü kez büyük bir deprem geçirdi İstanbul. Dört büyük depremden sonra 5. büyük deprem ise 6 Şubat 1559 yılında gerçekleşti. Bu depremde de İstanbul'daki evlerin tamamı, surların ise büyük bir bölümü yıkıldı.
   <br/>
   <br/>
   1690, 1712, 1719, 1752 ve 1754 yıllarında Osmanlı'nın payitahtı sürekli sallanmaya devam etti. 1790, 1802, 1837, 1841 ve 1855'te meydana gelen depremlerle birlikte can ve mal kayıpları oldu. Ancak 1894 yılında meydana gelen ve 7 şiddetinde olduğu tahmin edilen son büyük İstanbul depreminde, 138 kişi hayatını kaybetmişti. Cumhuriyet döneminde ise 1923 yılında iki kez ve 1952, 1957, 1963 yıllarında depremler meydana geldi. 1988 yılında 5 şiddetinde sallandı bu büyük kent. Bu depremler sadece İstanbul'u değil, Marmara Bölgesi'ni de etkiledi.
   <br/>
   <br/>
   Deprem kanunları
   <br/>
   <br/>
   Osmanlı döneminde yaşanan depremlerle birlikte yapıların sağlam yapılması ve ustalık şartlarının belirtildiği çok sayıda kanun ve nizamname yayınlandı. 1509 depreminden sonra Osmanlı'da taş yapılar yasaklanıp ahşap yapıların yapılmasına karar verildi. Ahşap yapılar yangınlara sebep olduğu için bu yapıların yapılmasından da sonra vazgeçildi. Ancak yapılacak olan yapıların dayanıklılığı ve sağlamlığı konusunda ciddi kararlar yürürlüğe konulmaya başlandı.
   <br/>
   <br/>
   Yavuz Sultan Selim döneminde çıkarılan İktisad (Belediye) Kanunları'nda yapıların sağlam yapılması için şu maddelere yer veriliyor:
   <br/>
   <br/>
   1 Marangozlar gözlenmeli, takip edilmeli. Bir günlük çalışma ücreti 10 akçe olacak. Güneşin doğuşu ile birlikte iş başı yapıp, güneşin batışı ile paydos etmeli, fazladan para istememeli. Usta ve marangoz yapıyı ihmalde bulunursa cezalandırılmalı.
   <br/>
   <br/>
   2 Kiremitler çiğ pişirilmeyecek.
   <br/>
   <br/>
   3 Kerpiçler sık ve kalın işlenecek.
   <br/>
   <br/>
   4 Çömlekçiler ve çanakçılar dahi takib edilecek.
   <br/>
   <br/>
   Yavuz Sultan Selim'in kanunundan sonra 1826 yılında yayınlanan bir Nizamname'de ise Darüssaadet'te inşa edilecek olan binaların deprem ve yangına karşı dayanıklı olması ve ahşap binaların azaltılması için tedbirlere yer veriliyor. Bu kanunname ile birlikte İstanbul'da taştan fakat sağlam ve en fazla iki katlı olan yapıların yapılmasına başlanmış.
   <br/>
   <br/>
   1882 tarihli Ebniye Kanunu'nda ise deprem ve yangına karşı dayanıklı olmayan binaların yıkılmasına karar verilmiş ve yapılan incelemelerde dayanıklı, sağlam olmayan binalar için sahiplerine gönderilen ihtarnamelerin ardından yıkımlarına başlanmış.
   <br/>
   <br/>
   Eskiler kadar hassas değiliz
   <br/>
   <br/>
   Binlerce yıl önce Hammurabi Kanunları'nda bile yapılar ve ustalar ile ilgili maddeler bulunurken, günümüzde Türk Ceza Kanunu'ndaki maddelerin inşaatı hatalı yapan usta ve müteahhitler için caydırıcılık içermediği görülüyor. Türk Ceza Kanunu'nun 455. maddesine göre, tedbirsizlik ve dikkatsizlik yüzünden yıkılan bina içinde 1 kişi ölürse müteahhit 2 yıl, 1'den fazla kişi ölürse 5 yıl hapis cezasına çarptırılıyor. Tabii eğer suç oranı az ise bu cezalar değişiyor. 8'de 2 oranında suçlu görülen müteahhit 3 ay ile 6 ay arasında cezaya çarptırılıyor. Üstelik bu ceza paraya da çevrilebiliyor. Müteahhite yönelik açılan tazminat davalarında ise, eğer müteahhitin üzerine kayıtlı malı varsa tazminat da alınabiliyor. Mal yoksa tazminat da yok.
   <br/>
   <br/>
   Oysa, Hammurabi Kanunları'nda bile eğer bir usta bir yapıyı hatalı yapar ve o yapı ustanın hatası yüzünden yıkılırsa, usta yapıyı bedelsiz yapmak zorunda. Eğer yapıda yaşayan aile reisi ölürse usta da öldürülüyor. Yıkılan hanede yaşayan bir çocuk ölürse ustanın çocuğu da öldürülüyor, yaralanma olaylarında da aynı kıstaslar uygulanıyor.
   <br/>
   <br/>
   Bu sert müeyyideler Hammurabi Kanunları ile sınırlı değil, Osmanlı'da da aynı hassasiyet dile getirilmiş. Osmanlı Devleti'nin temel hukuk sistemi olan İslam Hukuku'nda şöyle deniliyor; "Hiçkimse mülkünde tasarruftan engellenemez, ancak başkasına zararı olduğunda o zararın giderilmesi gerekmektedir."
   <br/>
   <br/>
   İslam Hukuku'nda geçen bu kaidenin dışında yayınlanan nizamname ve kanunlarda binayı yapan ustanın cezalandırılması da öngörülüyor. Binayı sağlam yapmayan ve ustanın hatası yüzünden zarar gören binadan dolayı ustanın önce maaş cezasına, ardından diğer cezalara çarptırılması öngörülüyor.
   <br/>
   <br/>
   İşte binlerce veya yüzlerce yıl önce bir yapının ustanın hatası yüzünden yıkılmasının cezası ve günümüzdeki başıboşluk. Müteahhitlerin demirden ve çimentodan çalarak imar ettikleri ve yıkılıp binlerce insanın ölümü ile sonuçlanan deprem hadisesinden sonra, yeni kanunların çıkması ve Hammurabi Kanunları kadar sert olmasa da ağır cezaların getirilmesi şart. Yoksa ufak bir sallantıda masum insanlar bunun faturasını hayatı ile ödemeye devam edecek.
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-5328-hammurabi-kanunlari-bile-daha-sert.html), [web.archive.org (arşiv bağlantısı)](http://web.archive.org/web/20140123165117/http://www.aksiyon.com.tr:80/aksiyon/haber-5328-hammurabi-kanunlari-bile-daha-sert.html)
