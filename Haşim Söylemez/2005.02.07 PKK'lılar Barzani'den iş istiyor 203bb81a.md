# PKK’lılar Barzani’den iş istiyor

*Haşim Söylemez 2005.02.07*

<div>
 <p>
  <font>
   PKK militanları, Kerkük’te Peşmergeler lehine oy kullandıklarını itiraf etti. Teröristler seçim öncesinde kendilerine verilen iş, ev, tarla ve maaş vaatlerinin bir an önce yerine getirilmesini istiyor. Barzani ve Talabani’yi sözlerinde durmamakla suçlayan örgüt, gerekirse seçim hilesini bütün dünya kamuoyuna duyuracakları tehdidinde bulunuyor.
   <br/>
   <br/>
   Irak’ta yapılan genel seçim sırasında, Kerkük’ün yerel meclis üyelerini belirlemek için de oy kullanıldı. Kürtler, tarihi şehirde oyların yüzde 68’ni aldıklarını ilân etti. Şimdi, tarih boyunca Türkmen şehri olarak bilinen Kerkük’te “Kürtler bu kadar oyu nasıl aldı?” sorusu soruluyor. Buna verilen cevaplar arasında öne çıkanı, kentin nüfus yapısıyla oynandığı ve dışarıdan Kürtlerin getirildiği şeklinde.
   <br>
    <br>
     Şehre dışarıdan gelenler arasında PKK sempatizanları olduğu biliniyor. Nitekim, geçtiğimiz hafta PKK’lılarla Kürt Peşmergeler arasında “oy hesaplarından” kaynaklanan ciddi bir tartışma yaşandı. Silahlı çatışmaya dönüşen kavgada 2 PKK militanı öldürüldü. Gizli tutulmaya çalışılan bu olay yıllardır bölgede süren PKK-Peşmerge işbirliğini sekteye uğratacak nitelikte.
     <br>
      <br>
       Adi bir tartışma gibi görünen bu olaydan sonra bin kadar militan Kandil Dağı’ndaki karargâhlarına döndü. PKK’lılar, Irak Kürdistan Yurtsever Birliği (IKYB) lideri Celal Talabani ve Kürdistan Demokrat Partisi (KDP) lideri Mesut Barzani tarafından “Kerkük’e transfer” edilmeleri karşılığında kendilerine verilen vaatlerin yerine getirilmediğini ileri sürüyor. Militanlar, “Seçimdeki katkımız yok sayılamaz.” diyerek verilen sözlerin yerine getirilmesini istiyor. Peşmergeler ise “Şimdilik bekleyin.” uyarısı yapıyor. Ancak, iş çoktan “bekleyin” modundan çıkmış durumda. Muhtemel Türk-Amerikan operasyonundan korkan teröristler, bir an önce Kerkük’te belli statüye kavuşmak istiyor.
       <br>
        <br>
         Barzani ve Talabani, Kerkük’teki nüfus dengesini lehlerine çevirmek için geçtiğimiz senenin başından beri değişik bölgelerdeki Kürtleri Kerkük’e taşımışlardı. Bu taşıma sürecine Kandil Dağı’ndaki PKK’lılar ile Türkiye’deki yandaşları da destek vermiş ve 3 bin kadar militan Kerkük’e yerleşmişti. Seçimde, Kerkük’teki Kürt partiler için oy kullandıklarını itiraf eden militanlar, itibaren kendilerine tarla, ev, iş verilmesini ve aldıkları maaşın artırılmasını istiyor. Derme çatma evlerde kaldıklarını belirten militanlar, halen 200 dolar aylık aldıklarını oysa bu miktarın 400 dolar olması gerektiğini belirtiyor. Üst düzey teröristlerin aldığı 2 bin dolarlık aylığın ise 3 bin dolara çıkarılması gerektiği, başka bir Peşmerge vaadi olarak ortaya çıkıyor.
         <br/>
         <br/>
         En ilginç seçim vaadi ise Kerkük’teki belediye, valilik, hastane ve diğer kamu kuruluşlarında PKK’lılara iş verilecek olması. Kandil Dağı’ndaki PKK-Kongra-Gel’in etkili ismi Cemil Bayık, iş vaadinin Peşmergeler tarafından yerine getirilemeyeceğinden duyduğu huzursuzluğu geçtiğimiz hafta Avrupa’daki yandaşlarına gönderdiği mektupta şöyle özetliyor: “Oyuna geliyoruz. Büyüklerimiz (Barzani ve Talabani’yi kastediyor) bize iş ve emlak veremeyecek. Şimdi hep sonra diye erteliyor. O zaman reylerimiz boşuna gitti. Aylardır Kerkük’teki barakalarda yaşayan askerlerim perişan oldu. Biraz daha bekleyeceğiz. Sonrasını düşünürüz.”
         <br/>
         <br/>
         Bayık militanları için yayımladığı bildiride ise mektubundan farklı olarak Barzani ve Talabani’yi açıktan tehdit ediyor. Terörist Bayık, sözler yerine getirilmezse başta Medya TV olmak üzere basın aracılığıyla hileli oy kullandıklarını dünya kamuoyuna duyuracakları tehdidinde bulunuyor: “3 bin arkadaşımız orada zor şartlarda yaşıyor. Peşmergeler bize iyi davranmıyor. Seçim öncesindeki ev ve tarla vaatleri yerine getirilmedi. Paralar verilmedi. Devlet dairesinde en az bin arkadaşa iş vereceklerini söylemişlerdi. Şimdi ilgilenmiyorlar. Ama herkes çok iyi bilsin, hesap soracağız. Kimse merak etmesin.”
         <br/>
         <br/>
         Silahlı mücadele fikrini savunan PKK-Devrimci Çizgi Grubu’nun desteklediği internet sitelerinde ise Cemil Bayık’ın tongaya düştüğü belirtiliyor. Grup, Kuzey Irak’ta vaatlerle arkadaşlarının kandırıldığını, zaten militanların Kerkük’e yerleşip çalışmalarının doğru olmayacağını belirtiyor. Aynı sitelerde, “oyla zafer olmaz” sloganı kullanılıyor.
         <br/>
         <br/>
         PKK-Kongra-Gel’le Peşmergeler arasındaki soğukluk Barzani’nin son açıklamalarında da ortaya çıkıyor. Çeşitli basın organlarına demeç veren Barzani, Kuzey Irak’taki PKK’nın durumuyla ilgili sorulara, “Başından beri desteklemiyoruz.” diye cevap vererek aralarındaki soğukluğu adeta tescilliyor.
         <br/>
         <br/>
         Aldatıldıklarını belirten PKK’lılarla Kürt Peşmergeler arasındaki ilişkinin bundan sonra nasıl seyredeceği merak konusu.
         <br/>
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </p>
 <p>
  <font>
   (Bu yazı 2376 kez okunmuştur)
  </font>
 </p>
</div>


Kaynak: [www.aksiyon.com.tr](http://aksiyon.com.tr:80/yazdir.php?id=19500), [web.archive.org (arşiv bağlantısı)](http://web.archive.org/web/20051220171756/http://aksiyon.com.tr:80/yazdir.php?id=19500)
