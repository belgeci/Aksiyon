# Tramvay tarihi sarsıyor

*Haşim Söylemez Bilinmeyen-tarih*

<div>
 <font>
  <img border="0" height="1" src="/web/20041106214635im_/http://aksiyon.com.tr/images/blank.gif"/>
 </font>
 <font class="content">
  <p>
   <img border="0" hspace="5" src="http://web.archive.org/web/20041106214635im_/http://www.aksiyon.com.tr/resim/444/26.jpg" vspace="5"/>
  </p>
 </font>
 <font class="content">
  İstanbul ile tramvay ilişkisi yüz yıl öncesine dayanıyor. Atlı tramvay elektrikli canavara dönüşünce etrafındaki tarihi eserlere zarar vermeye başladı. Bugün Eminönü’ne uzanan hat boyundaki tarihi eserler, oluşan titreşimden zarar görüyor. Firuzağa Camii büyük hasar gördü, Osmanlı Arşivi binaları her gün tehlike atlatıyor.
 </font>
 <p>
  <font class="content">
   İstanbul’un coğrafyası ile bütünleşmiş tarihine bakarak ‘Dünyaya son defa bakmak gerekse, ona İstanbul’dan bakarım’ diyen Fransız şair Lamartine’nin bu sözlerinin üzerinden henüz bir asır bile geçmedi. Ama ne var ki, güzel şehrin dününü bugününe bağlayan değerleri giderek azalıyor. İstanbul’un taşı toprağı altın olmasa da her tarafının tarihi mekanlarla dolu olduğu kesin. Hele hele suriçinde her adım başı tarihe tanıklık etmiş bir esere rastlamak mümkün. Ancak gün geçtikçe çeşitli sebepler bu kentin geçmişine ait hatıraları yavaş yavaş yok ediyor. Çağın insana araçları vasıtasıyla sunduğu kolaylıklar bazen de önemli şeylerin düşmanı haline dönüşüyor. Tıpkı, Zeytinburnu’ndan Eminönü’ne insanları taşıyan tramvay gibi. Öyle ki, raylar üzerinde fısıltı ve patırtı çıkartarak büyük bir gürültü ile ordan oraya hareket eden bu demir yığını, tarihi eserler için görünmez bir canavara dönüşüyor. Uzmanlar önlem alınmaması halinde yaşlı yapıların büyük zarar göreceğine dikkat çekiyor. Tramvaydan sorumlu İstanbul Ulaşım şirketi yetkilileri ise ancak bundan sonraki projelerde tarihi eserlere yönelik önlemlerin alınacağını söylüyorlar. Tramvaydan dolayı tarihi Firuzağa Camii büyük hasar gördü, Osmanlı Arşivi binaları her gün büyük tehlike atlatıyor, aynı şekilde II. Abdülhamit Türbesi de demir yığınının hışmından nasibini alıyor.
   <br/>
   <br/>
   İstanbul ile tramvayın ilişkisi yaklaşık yüz yıl öncesine dayanıyor. Atlı tramvaylar yerini elektrikli tramvaya, onlar da yine elektrikle çalışan ancak daha gelişmiş tramvaylara bıraktı. Geçmişte bu araçlar hem hız, hem tarihi eserlere olan mesafesi bakımından tehlikeli olarak görülmüyordu. Kaldı ki, bugün ona yakın vagonla seferler yapan tramvaylar eskiden en fazla iki vagonla yolcu taşıyordu. İstanbul’da çok vagonlu gelişmiş tramvay yaklaşık 9 yıldır sefer yapıyor.
   <br/>
   <br/>
   Yavaş yavaş zarar veriyor
   <br/>
   <br/>
   Zeytinburnu’ndan veya Cevizlibağ’dan Eminönü’ne ulaşan tramvay hattı boyunca çok sayıda tarihi eser bulunuyor. Eserlerin hattın çok yakınında olması ise tehlikenin oluşmasını sağlıyor. Hat boyunca tarihin önemli dönemlerine damgasını vurmuş kişilere ait türbeler, medreseler, kütüphaneler, camiler bulunuyor. Bir çırpıda saymak gerekirse yaklaşık 20 tarihi mekan tramvayın zarar verdiği kırmızı çizginin içinde yer alıyor. Sesten kaynaklanan gürültü, aracın vermiş olduğu sarsıntı, ortaya büyük bir titreşim çıkarıyor. Günde onlarca defa ve sık aralıklarla tekrarlanan tramvay seferleri tarihi eserleri etkiliyor. Mimar Jülide Berk, tramvayın görünüşte tarihi eserlere bir zararı varmış gibi gözükmediğini ancak çok sinsi bir tahribata yol açtığını söylüyor. Berk’e göre gün geçtikçe de bu tahribatın kapsayacağı alan artıyor. Gürültü ve titreşimin beraber olmasının eserlere yönelik baskıyı artırdığını söyleyen Berk; “Titreşim değerleri yapılan ölçümlerde normalin altında çıkabilir. Ancak bu durum yanıltıcıdır. Çünkü burada bir süreklilik var. Neredeyse her 5 dakikada bir tramvay bir eserin yanından geçiyor, bu da bu yapıların sürekli bir titreşime maruz kalmalarına yol açıyor. Seferlere yönelik yapılacak ölçümlerin tehlikeli olmaması bir şeyi değiştirmiyor. Periyodik aralıklarla bir tazyik ve taciz sözkonusu” şeklinde konuşuyor.
   <br/>
   <br/>
   Çevre Bakanlığı Gürültü Kontrol Yönetmeliği’ne göre normal olarak kabul edilen titreşim değeri 9 mm/saniye. Ancak burada dikkat edilmesi gereken önemli nokta yapının yaşı ve konuşlanmış olduğu zeminin durumu. Çok yaşlı bir yapının 9’dan daha az bir değerden de etkilenmesi mümkün. Hatta bazen titreşim değerinin 3 ya da 4 olması bile zarar vermek için yeterli olabiliyor.
   <br/>
   <br/>
   Konunun bir de arkeolojik yönü var. Buradaki eserler arkeolojik sıfatı içerisinde de ele alınıyor. Arkeolog Engiç Güç, hat boyunca mevcut tarihi yapıların arkeolojik kalıntı özelliği taşıdığını dolayısıyla bir takım verilere bırakılmayacak kadar önemli olduğunu söylüyor. Güç; “Bunlar 500—600 yaşında hatta daha yaşlı eserler. Zaten iklimlerden, doğal birtakım etkenlerden dolayı durmadan tahrip oluyorlar. Eserleri ayakta tutan dengeler yaşlı olduğu için daha fazla dış etkene dayanamaz. Ne kadar az rahatsız olurlarsa o kadar uzun yaşarlar. Bir seviyeden sonra onarımlar yapmak, o kadar önemli olmayabilir. Çünkü, dış sarsıntı durmadan devam ediyor” diyor.
   <br/>
   <br/>
   Tramvay raylarının hemen yakınında hat boyunca çok önemli eserler bulunuyor. Murat Paşa Camii, Valide Camii, Laleli Camii, Ragıp Paşa Kütüphanesi, İl Halk Kütüphanesi, Merzifonlu Kara Mustafa Paşa Medresesi ve Sebili (Kubbealtı), Çorlulu Ali Paşa Medresesi, Sinan Paşa Sebili, Atik Ali Paşa Camii, Köprülü Camii ve Kütüphanesi, Sultan II. Mahmut Türbesi ve haziresi, II. Abdülhamit Türbesi, Cevri Kalfa Mektebi (Divan Edebiyatı binası), Firuzağa Camii, Yerebatan Sarnıcı, I. Abdülhamit Sebili, Zeynep Sultan Camii, Cafer Ağa Medresesi, Alay Köşkü, Bab—ı Ali, Askeri Rüştiye Mektebi (Fikri ve Sınai Hakları ile Çocuk Mahkemesi) ilk anda sayabildiklerimiz.
   <br/>
   <br/>
   Sistem çok pahalı
   <br/>
   <br/>
   İstanbul Ulaşım Sanayii ve Ticaret A.Ş 1998 yılından beri tramvay kaynaklı titreşimlerle ilgileniyor. Bu konuda İstanbul Teknik Üniversitesi Makine Fakültesi ve Gazi Üniversitesi Makine Fakültesi ile ortak bir çalışma yürütüyor. Ancak İstanbul Ulaşım bu zamana kadar sadece üç yere izolasyon sistemi döşedi. Yerebatan Sarnıcı’na döşeme yapan şirket Firuzağa Camii’nin tramvayın titreşiminden etkilenmesinden dolayı kendilerine gelen şikayet üzerine geçtiğimiz sene o bölgenin de izolasyonunu gerçekleştirdi. Aksaray yeraltı çarşısı üzerine sönümlendirme amaçlı uygulamalar yapan şirket Osmanlı Arşivi binalarının bulunduğu bölgede de ölçümler yaptı. Ancak İstanbul Ulaşım tarihi eserleri korumak için önümüzdeki dönemlerde yıllardır ihmal etitikleri izolasyon sistemini bütün hat boyuna yayacak. Şirket yeni yapılan Vezneciler—Edirnekapı tramvay hatının tamamını titreşim izolasyonlu olacak şekilde ayarlamış durumda.
   <br/>
   <br/>
   Araç ve tramvayın geçiş yaptığı kesişme noktalarına da kauçuk döşeyen şirket yetkilileri izolasyonun çok pahalı olduğundan dolayı bu zamana kadar geniş bir alana yayamadıklarını belirtiyorlar. Ancak yetkililer hazırlanan hatların yenilenmesi projesinde izolasyon konusunun mutlaka yer aldığını belirtiyorlar. Proje ise önümüzdeki kısa dönemde ihaleye çıkarılacak. İzolasyon sisteminin yapılması oldukça masraflı. Sadece izolasyon malzemesi olarak kullanılan yalıtım bandının metrekaresi 250 dolara yurtdışından getirtiliyor. Diğer malzemeler ve ölçümler de işin içine girince masraf doğal olarak artıyor.
   <br/>
   <br/>
   Tarihi eserler kültürel miras açısından çok önemli. Ulaşım da medeniyetin simgesi olarak en az tarih kadar önemli. Ancak biri oluşturulurken diğerinin yok sayılması ilkellik olur. Hem tramvay hem tarihin bir arada olması birkaç önlemle sağlanabilir. İstanbul’un her tarafını demir ağlarla örmeyi düşünen İstanbul Büyükşehir Belediyesi bakalım insanlara hizmet sunarken onların geçmişine ait dokulara dikkat edecek mi?
   <br/>
  </font>
 </p>
</div>


## Yorumlar

### AliMelih Atafırat, 11-Haziran-2003
> Tramvay: 
> Eski eserlerin tramvaydan zarar görmesi tabii ki mümkün. Ama onun yerine aynı yerden geçen otomobil, kamyon, otobüs gibi taşıtların sarsıntısı acaba daha mı az? Bir tramvay katarının taşıdığı yolcuyu en az 3 otobüsün taşıyacağını hesaplarsak, geçen taşıt miktarıda o kadar çoğalacaktır. Örneğin Avusturyanın başkenti Viyana metrosunun yanında en az yüz senedir çalışan Avrupanın en geniş tramvay şebekesine sahiptir ve şehir tarihi eserlerle doludur. Bu şekilde düşünürsek, Viyanadaki bu binaların hepsinin şimdi yerle bir olmuş olması gerekirdi.   Saygılarımla

Kaynak: [www.aksiyon.com.tr](http://aksiyon.com.tr:80/detay.php?id=2666&yorum_id=1), [web.archive.org (arşiv bağlantısı)](http://web.archive.org/web/20041106214635/http://aksiyon.com.tr:80/detay.php?id=2666&yorum_id=1)
