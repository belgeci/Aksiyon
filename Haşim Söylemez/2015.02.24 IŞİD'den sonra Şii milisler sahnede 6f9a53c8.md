# IŞİD'den sonra Şii milisler sahnede

*Haşim Söylemez 2015.02.24*

<div class="pNewsDetailMainContent" itemprop="articleBody">
 <p>
  Irak’ta IŞİD terörü devam ederken şimdi de devletten güç alan Şii milis güçler Sünnileri öldürmeye başladı.
 </p>
 <p>
  Irak her geçen gün daha da karışıyor. IŞİD ve diğer silahlı gruplar arasında ciddi çatışma ve infazlar yaşanıyor. Pek gündeme gelmese de Irak ordusuna arkasını dayamış Şii milis gruplar tam bir Sünni avı başlatmış durumda. Ardı ardına infaz haberleri geliyor.  Hükümeti ise çaresiz kalmış durumda. Şii milisler, İran Devrim Muhafızları Generali Kasım Süleymani’nin Irak’ın çeşitli bölgelerinde boy göstermesiyle dikkatleri çekmeye başladı. Sokakta hâkimiyet gücü oldukça yüksek olan milislerin ucu meclise, hatta bakanlar kuruluna kadar uzanıyor. IŞİD ile çatışmaların yaşandığı bölgelerdeki evlerini terk eden binlerce insan, şimdilerde milis güçler yüzünden evlerine dönemiyor. Şii milis tehdidi giderek büyüyor.
 </p>
 <p>
  Son olarak, Irak’ın Diyala vilayetindeki Mukdadiyye ilçesinin Sünni köylerine Irak askerleri eşliğinde baskın yapan Şii milislerin 72 kişiyi infaz ettiği iddia edildi. Görgü tanıklarının, kendilerini “savaşan gönüllüler” olarak tanıttıklarını aktardığı milislerin El-Haşdu’ş-Şabi (Halk Topluluğu) olduğu ileri sürüldü. Anlatılanlara göre, Sünni evlerine baskın yapan milisler evin erkek üyelerini ellerinden bağlayıp cep telefonlarını ve kimlik kartlarını aldı. Yaşları 13 ile 70 arasında değişen 70’in üzerinde Sünni erkek darp edilerek götürüldü. Evlerinden birkaç metre öteye götürülen kişilere diz çöktürüldü ve ardından silah sesleri duyuldu. Silahlı kişilerin bölgeyi terk etmesinin ardından sokaklarda onlarca erkek cesedi bulduklarını anlatan köy sakinleri, Şii milislerin infazları sırasında Irak ordusu askerlerinin olayları izlemekle yetindiğini aktarıyor. Konu hakkında açıklama yapan Irak Başbakan Sözcüsü Rafid Cuburi, Başbakan Haydar Abadi’nin olayın incelenmesi için soruşturma başlatılması talimatı verdiğini duyurdu. Yerel yetkililer olaylarda 72 kişinin öldüğünü, 35 kişinin ise kayıp olduğunu açıkladı. BM Irak Özel Temsilcisi Nickolay Mladenov’un “katliamın soruşturulması” talebinde bulunmasının ardından konuyla ilgili konuşan Abadi, insanların hukuku kendi ellerinde görüp istediklerini yapmalarına izin verilmeyeceğini belirterek “IŞİD’den temizlenen bölgelerde insanların evini ateşe verip infazlar gerçekleştirenler, en az terörizm kadar tehlikelidir.” dedi. IŞİD ile mücadelede Irak askerlerinin yetersiz kalması gerekçesiyle Şii milislere silah ve askerî yardım konusunda bu noktaya kadar kesintisiz destek veren Irak hükümeti, bu olayın ardından geri adım atmaya başladı. Irak’taki Şiiler tarafından dinî merci olarak kabul edilen ve haziranda IŞİD’e karşı “Eli silah tutan herkes terörizme karşı kutsal savaşta yer alsın. Iraklı siyasiler, silahlı kuvvetlere destek versin ve güçlerini birleştirsinler.” fetvası veren Ayetullah Ali Sistani’den konuya dair herhangi bir tepki gelmezken, yardımcısı Ahmed el-Safi de Diyala’daki infazlar hakkında “Hükümet saldırıları soruşturmalı.” açıklamasıyla yetindi. Parlamento sözcüsü Salih Cuburi başta olmak üzere birçok Sünni milletvekili, Diyala’daki infazların soruşturulması talebinde bulundukları için ölüm tehditleri aldıklarını açıkladı.
 </p>
 <p>
  Ancak Diyala’daki infazların soruşturulması, Şii milislerin sivillere yönelik saldırılarında herhangi bir caydırıcı etki göstermedi. Bağdat’ın bazı semtlerinden de Sünnilere yönelik benzer saldırılara dair haberler gelmeye başladı. Başbakan Abadi, Bağdat’ın Karrada bölgesinin silahsızlandırılması talimatı verdi.  Kerkük’ün güneyindeki Sünni Türkmen nüfuslu Yenice ilçesi, ağustos ayında IŞİD’den temizlenmesinden sonra büyük oranda Saraya el-Horasan örgütünün hâkimiyetine geçmiş durumda. IŞİD nedeniyle ilçeyi terk eden sivillerin evlerine geri dönmelerine izin verilmiyor. Geri dönmeye çalışanlara da IŞİD üyesi ya da sempatizanı oldukları iddiasıyla işkence yapılıyor. İlçedeki boş evler ise milisler tarafından yakılıyor. Irak ordusuna bağlı Saraya el-Horasan örgütü, Şii askerlerce IŞİD’le mücadele kapsamında kurulmuştu. Örgütün, İran Devrim Muhafızları tarafından eğitildiği biliniyor. Yerel halk, IŞİD’den kurtulduklarına en başta çok sevindiklerini ancak Şii milislerin uyguladığı şiddet nedeniyle bu sevincin uzun sürmediğini belirtiyor. IŞİD ise hâkimiyeti altındaki bölgelerde sivilleri Irak ordusuna çalıştıkları suçlamasıyla infaz etmeye devam ediyor.
 </p>
</div>


Kaynak: [www.aksiyon.com.tr](http://www.aksiyon.com.tr/dosyalar/isidden-sonra-sii-milisler-sahnede_549112), [web.archive.org (arşiv bağlantısı)](http://web.archive.org/web/20150705201601/http://www.aksiyon.com.tr/dosyalar/isidden-sonra-sii-milisler-sahnede_549112)
