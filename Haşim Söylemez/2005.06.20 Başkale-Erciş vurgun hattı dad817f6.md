# Başkale-Erciş vurgun hattı

*Haşim Söylemez 2005.06.20*

<div>
 <p>
  <font>
   Mazot kaçakçılığı sürekli gündemde. Özellikle Doğu ve Güneydoğu Anadolu bölgesinde yakıt kaçakçılığı tabir yerindeyse almış başını gidiyor. Başkale-Erciş hattında “doldur boşalt” yöntemiyle ayda 15 trilyonluk vurgun yapılıyor. Bu gelir, ağalar ve PKK arasında paylaştırılıyor.
   <br/>
   <br/>
   Türkiye’de mazot kaçakçılığı yapıldığı öteden beri biliniyor. Güvenlik güçlerinin düzenlediği kaçakçılık operasyonlarının içinde “mazot” maddesi en önemli ayağı oluşturuyor. Kaçakçılık Daire Başkanlığı’na göre Doğu ve Güneydoğu Anadolu bölgesinde kaçak yoldan satılan mazot, resmi yoldan satılanın neredeyse yarısından fazlasını oluşturuyor. Doğuda mazot kaçakçılığı artık alışılagelmiş bir vaka gibi. Ama işini bilen kaçakçılar yine de tedbiri elden bırakmıyor ve akla hayala gelmedik yöntemleri devreye sokuyor. Kaçak mazot kamyonların özenle hazırlanmış zulalarında taşındığı gibi gece yarısı bidonlara doldurulup bir at arabasının içinde ya da bir minibüs bagajında da  nakledilebiliyor. En ilginç yöntem ise Van’ın iki ilçesi Başkale-Erciş hattında yaşanıyor.
   <br>
    <br>
     İran sınırındaki Başkale’den depolarını ucuz ve kaçak mazotla dolduran yük kamyonları, deponun hemen yanındaki bölmelere yerleştirilmiş bidonları da dolduruyor. Ebadına göre yaklaşık 2,5 milyar ila 4 milyar lira arasında doldurulan depolarla birlikte bidonlara da 40 litre kadar yakıt aktarılıyor. Başkale’den hareket eden kamyon yaklaşık 4 saatlik yol boyunca 40 litre mazotu tüketiyor. Böylece dolu depodaki mazot azalmış oluyor. İşte kurnazlık kokan işlem burada devreye sokuluyor. Erciş’in girişinde bulunan ve şehir merkezine 15 kilometre uzaklıktaki Jandarma noktasından geçmek isteyen kamyoncuların zuladaki mazot dolu bidonları boşaltmaları gerekiyor. Bunun için Jandarma kontrol merkezine 5 kilometre kala yol kenarına park eden kamyoncular, bidonlardaki mazotu azalan depoya boşlatıyor, açıkta hiç mazot kalmıyor ve arama noktasından “temiz” izni alıp yollarına devam ediyorlar. Bir litre mazotla dahi yakalanmanın bedeli oldukça ağır, para cezasının yanı sıra yük kamyonuna aylarca güvenlik birimlerince el konuluyor.
     <br>
      <br>
       40 litrelik mazotu jandarma noktasından “doldur boşalt” yöntemiyle geçiren kamyoncular, bu mazotu tekrar bidonlara doldurup Erciş, Muradiye, Doğubeyazıt gibi yerlerde satıyor. Böylece her kamyoncu bir turdan bu yöntem sayesinde yaklaşık 40 milyon lira avantadan para kazanmış oluyor. Bazen bir kamyonun günde iki sefer yaptığı düşünülürse bu rakamın iki katı gibi bir para ortaya çıkıyor. Bu da zaten işini yapan kamyoncu için ekstradan iyi bir ek gelir demek. Üstelik kayıt dışı olduğu için hesabı da sorulmuyor. Kamyoncu litresini 500 bin liradan aldığı mazotu Erciş veya civarındaki yerleşim yerlerinde iki katına yani 1 milyon liraya satıyor. İstasyonlarda litresi 1 milyon 600 bin liraya satıldığı düşünülürse kaçak yoldan gelen mazotun ne kadar ilgi göreceği ortaya çıkıyor.
       <br>
        <br>
         Ağalar ve PKK rant sağlıyor
         <br/>
         <br/>
         Başkale-Erciş hattında günde 4 bin kamyon gidip geliyor. Her ne kadar bu kamyonların asıl amacı yük taşımak olsa da daha çok mazot için tur atıyorlar. Kamyon şoförlerinin yüzde 90’ı sadece 500 YTL aylık ücret alanlardan oluşuyor. Yani asıl tehlike ve riske giren sahipleri değil çalışanlar oluyor. Rantı ise çok sayıda kamyonu olan zenginler sağlıyor. Bölgede söz sahibi olan bu kişiler sadece kaçak mazottan ayda 15 trilyon liradan fazla gelir elde ediyor. Kamyonlarda taşınan uyuşturucu da buna dahil edilirse vurgunun rakamsal boyutu daha da artıyor. Ama bazı ağalar kazandıkları bu gayri resmi paradan yasadışı terör örgütü PKK’ya da pay vermek zorunda.
         <br/>
         <br/>
         Başkale Erciş arasında kamyonların yol boyunca sorunsuz gelmesinin karşılığını terör örgütü fazlasıyla alıyor. Bölgede görev yapan istihbarat yetkilisinin verdiği bilgilere göre, kamyoncuların hemen hepsi PKK’ya maddi anlamda yardımda bulunuyor. Kaçak mazottan elde edilen gelirlerin yüzde 5’lik kısmının PKK’nın payı diye ayrıldığı aktarılan bilgiler arasında. Mazotun patronluğunu terör örgütünün dağdaki ikinci elemanı sayılan Cemil Bayık yapıyor. Son aylarda mazottan gelen para miktarının azalması üzerine Bayık’ın, şehir grubundaki iki militanını konuyu araştırması için görevlendirdiği; araştırma sonucunda ağaların, “Artık eskisi gibi mazot kaçıramıyoruz. Bu yüzden gelir de az oluyor.” şeklinde cevap verdiği belirtiliyor. Bu durumu bölgede görev yapan Jandarma yetkilileri doğruluyor. Mazot kaçakçılığını son bir yılda yarıya indirdiklerini belirten Jandarma yetkilileri, aldıkları tedbirler sayesinde her geçen gün daha iyi sonuca ulaşacaklarını belirtiyor.
         <br/>
         <br/>
         Kamyoncular kaçakçılık yaptıkları için kesinlikle görüntülenmek ve konuşmak istemiyorlar. Ancak hepsi ağızbirliği etmişçesine aynı şeyi söylüyor: “Ekmek parası.” Adının açıklanmasını istemeyen A.K isimli kamyon şoförü, neden bu işe razı olduklarını şöyle anlatıyor: “Başka yapacak işimiz yok. Bütün tehlikeyi ve başımıza gelecekleri biliyoruz, ama ev geçindiriyoruz ve bunu mecburen yapıyoruz. Aldığımız aylıkla çoluk çocuğumuza ekmek götürüyoruz. Başkale’den aldığımız yakıtı sorunsuz bir şekilde Erciş’e getirmek bizim görevimiz. Gerisine karışmıyoruz. Onu patronumuz satıyor. Bazen günde iki sefer yaptığımız oluyor. Özellikle gece yarısı ve sabaha karşı daha rahat oluyor. Yollarda arama olmuyor, kontrol bölgeleri bazen boş oluyor. Bu  da bizim işimize yarıyor.”
         <br/>
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </p>
 <p>
  <font>
   (Bu yazı 2691 kez okunmuştur)
  </font>
 </p>
</div>


Kaynak: [www.aksiyon.com.tr](http://www.aksiyon.com.tr:80/yazdir.php?id=22000), [web.archive.org (arşiv bağlantısı)](http://web.archive.org/web/20060104142922/http://www.aksiyon.com.tr:80/yazdir.php?id=22000)
