# Irak'ta IŞİD eliyle demografik operasyon

*Haşim Söylemez 2014.08.18*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   IŞİD, Irak’ta sadece kaos ve korku girdapları oluşturmuyor. Herşey bir plan çerçevesinde oluyor gibi. Göçler önceden tasarlanan demografik projeye göre gerçekleşiyor. 10 milyon vatandaş ülke içinde göç hâlinde. Tehdit büyüyor; etnik ve mezhepsel bölünme giderek keskinleşiyor.
  </font>
 </div>
 <div id="newsText">
  <font class="detail-text">
   <p>
    Irak-Şam İslam Devleti(IŞİD) adıyla terör estiren örgüt, koskoca bir ülkenin neredeyse her yanında kaos meydana getirmiş durumda. IŞİD tehdidiyle her geçen gün daha da sarsılıyor Irak. Dengeler bozulurken korkular artıyor ve görülmemiş bir iç göç yaşanıyor. Milyonlarca insan evini terk etti. Merkezî hükümetin yani Bağdat’ın verileriyle 10 milyonu aşkın kişi iç dolaşım hâlinde. Türkiye, İran, Suriye veya başka ülkelere gidenler sayıya dâhil değil.
   </p>
   <p>
    IŞİD’in Irak’a başka büyük zararları da dokunuyor. Mezhep yapısı, dinî ve etnik yapı da değişiyor. Farklı alanlarda bloklaşmalar gözleniyor. Şiiler, Sünniler, Kürtler, Araplar ve Ezidiler bir araya toplanarak homojen bölgeler oluşturuluyor. Göç sürecinden Hıristiyanlar da nasibini alıyor. Sanki bunlar hayatta kalma mücadelesinin doğal sonucu gibi düşünülebilir. Fakat hakikat bambaşka: IŞİD belirli adreslere bu bilinçle saldırıyor. İnsanları planlanan yerlere göçe zorluyor.
   </p>
   <p>
    Dünya şu anda sadece Ezidilerin trajedisini konuşuyor. Oysa Araplar, Türkmenler, Hıristiyanlar, Şebekler, Kakailer gibi gruplar da benzer problemlerle karşı karşıya. Her yapı can havliyle bir yerden bir yere geçiyor. Geçişler kolay olmuyor; yollarda ölümler, hastalıklar ve tabii ki IŞİD’in mermilerine hedef olma ihtimali söz konusu. Irak’ın en istikrarlı kentlerinden Erbil ve Süleymaniye de bu göç dalgalarının girdabında. Erbil’deki sokaklarda, inşaatlarda ve parklarda en az şehrin nüfusu kadar göçmen dolaşmakta. Süleymaniye’deki manzara da böyle.
   </p>
   <p>
    <img alt="" height="221" src="http://web.archive.org/web/20141027234104im_/http://medya.aksiyon.com.tr/aksiyon/2014/08/18/Irakta-ISID2.jpg"/>
   </p>
   <p>
    Halid Salim, Sünni bir Arap. O da Musul yakınlarındaki bir köyden göçmüş. Ailesiyle birlikte Bağdat tarafında bir Sünni köyüne varabilmek niyetinde. Bin kişiyle birlikteler. Çok zorluk çektiklerini anlatıyor: “Burada şu anda IŞİD’e Araplar yardım ediyor diye bir söylenti var. Evet, bazıları yardım ediyor ama çoğu Arap yardım etmiyor. Bu yüzden bizi pek sevmiyorlar şu anda. Hiç bu kadar kötü olmamıştı. Yolda saldırmak isteyenler bile var. Bizim akrabalarımız da örgüt tarafından öldürüldü. Kızlarımız kaçırıldı. Aynı mağduriyeti yaşıyoruz ama kimse inanmıyor.”
   </p>
   <p>
    İnsanlar Araplara çok öfkeli. IŞİD’e yardım ediyorlar söylentisi hâkim. Zaman zaman Araplara yönelik linç girişimleri gerçekleşiyor. Sünni Araplar Kerkük veya Bağdat’a yöneliyor. IŞİD’in direkt hedefe koyduğu Şiiler kaçış içinde. Şii iseler Türkmen-Arap fark etmiyor; adresleri ise net: Kerbela, Necef ve Bağdat. Şiilik burada etnik kimliğin önünde. Şii Türkmenlerin yüzde 50’ye yakını Şii bölgelerine intikal etti. Şii Araplar da yurtlarından ayrıldı.
   </p>
   <p>
    <img alt="" height="549" src="http://web.archive.org/web/20141027234104im_/http://medya.aksiyon.com.tr/aksiyon/2014/08/18/Irakta-ISID3.jpg"/>
   </p>
   <p>
    Son günlerde Irak’ta en büyük sorunu Kürtler yaşıyor. IŞİD, Ezidilerin yoğunlaştığı Şengal’e saldırdı. Dram büyük. Ezidi toprakları hareketli. Öyle ki çok önem verdikleri Laleş bile sıkıntılı. Şengal’den kaçan Ezidiler, Türkiye veya başka ülkelere geçiyor. Suriye ve Irak topraklarında dar alanlarda toplanıyorlar. Bazı Sünni Arap aşiretleri Şengal’de kaldı. Ezidilerin bulunduğu Şehan’da ise evler terk edilmiş hâlde. Şehan’ın yüzde 60’ı Ezidi. Erbil ve Süleymaniye’ye gidenler olduğu gibi, Laleş’e sığınanlar da var. Ama Şengalli Ezidilerin büyük çoğunluğu, PYD’nin kontrolündeki Suriye topraklarına geçti. 400 bin Ezidi bölgesinden terk. Laleş’te görevli Lokman Süleyman Mahmud artık Ezidileri bir arada tutmanın zor olduğunu söylüyor. IŞİD’in bilinçli hareket ettiğinin altını çiziyor: “İnsanlarımız her tarafa kaçıyor. Sığınacak bir yer arıyorlar. Bizler yıllarca ezildik, onun verdiği psikoloji bile korkularımızın artmasına yeter. Laleş’e gelen 4 bin aile, IŞİD gelecek korkusuyla burayı terk etti. Şimdi 3 bin kişi bizim kutsal mekânımızda kalıyor. Bu nereye kadar devam edecek bilmiyoruz. IŞİD’in hedefinde Laleş var.”
   </p>
   <p>
    Laleş, Ezidilerin kutsal mekânı. Normal şartlarda bu merkezde görevli bir aile oturuyor. Şimdilerde binlerce insanı ağırlıyor. Göçmenler hayata tutunma azminde. IŞİD Laleş’e 25 kilometre uzaklıkta. Oraya da ulaşmaları an meselesi. Nitekim IŞİD’in planları arasında ‘Ezidileri yok edip kutsal mekânlarını ortadan kaldırma’ da var. Burası güvensiz bir yer. Sadece 5-6 Ezidi kökenli peşmerge mabedi koruyor. Son olaylardan sonra civarda eli silah tutan her erkek Ezidi, gönüllü olarak silahlandı.
   </p>
   <p>
    PKK da buraya gönderdiği 100 kadar militanıyla muhafaza çemberi oluşturdu. Ezidiler peşmergeden ziyade PKK’dan medet umuyor. Kaç Ezidi’nin öldüğü belirsiz. Yüzlerce ifadesi kullanılabilir pekâlâ. Irak’ta Ezidilerin ciddi bir kimlikleri veya bilinirlikleri yok. Krizle dünyaca tanınıyorlar.
   </p>
   <p>
    Ezidilerin dramı çok daha derin ve farklı. IŞİD terör örgütü militanlarının tecavüzüne uğrayan kadınlar Laleş’teki kutsal mekânda adları ve sanları bilinmeyecek şekilde saklanıyor. Psikolojik ve dinî rehabilitasyona tabi tutuluyorlar. Görevlinin anlattığına göre birkaç kişi intihar etmek istemiş ama son anda önlenmiş. Çocuklarını kaybeden anneler veya artık akrabalarının nerede olduğunu bilmeyen insanlar… Yollarda veya kamplarda görüştüğümüz Ezidiler gözyaşlarını tutamıyor. Emmi Halis bunlardan biri. 35 yaşındaki bu kadın ailesini kaybetmiş, hayattakilerin yerini bilmiyor. Kız kardeşinin 2 yaşındaki oğlu Fırat ise 5 gün sonra kendisine bilenler tarafından getirilmiş; “Artık kimsemiz yok. Çok yalnızız ve acımız büyük. Hayatta olmak istemiyoruz ama çocuklarımız için yaşamak zorundayız. Bu acı bir ömür unutulmaz. Kız kardeşimin oğlunu bana 5 gün sonra getirdiler. Kardeşimden haber alamıyorum. Yaşayıp yaşamadığını bile bilmiyorum. Yarın bizim için farklı bir gün olmayacak.”
   </p>
   <p>
    Aleviler, Şebekler (Şabaklar), Kakailer de farklı dinlere mensup. Bu gruplar da IŞİD’in tehdidinde. Kakailer, Kerkük civarındaki köylerini terk edip Halepçe’ye akrabalarının yanına geçerken, Aleviler de Halapçe’de. Şebekler Erbil’de karar kılıyor. Çoğunlukla Musul civarındaki köylerde idiler. Sayıları 1 milyonu bulan ve çoğunluğu Musul’da olan Keldani Hıristiyanlar ise göçten nasibini alanların başında geliyor. IŞİD bunları da göçe zorlanmış ve mallarına el koymuş. Şimdi binlerce Keldani, Erbil ve Süleymaniye’deki kiliselerde veya inşaatlarda.
   </p>
   <p>
    <img alt="" height="305" src="http://web.archive.org/web/20141027234104im_/http://medya.aksiyon.com.tr/aksiyon/2014/08/18/Irakta-ISID4.jpg"/>
   </p>
   <p>
    Erbil’de Hıristiyanların yoğunlukta yaşadığı Ankawa bölgesine gelen Keldaniler ve diğer Hıristiyanlar buradaki kiliselerin bahçelerinde veya içinde yaşarken hâlâ başka yerlere göç etmeyi düşünüyorlar. Gidebilenlerin bir kısmı yurtdışına göç etmiş. Yoksul olanlar hayatta kalmaya çalışıyor. Kadın, erkek, yaşlı, çocuk, genç tüm Hıristiyanlar mağdur. Anni Salih yaşadıklarını şöyle ifade ediyor: “Musul’da canımızı zor kurtardık. Mallarımıza el koydular. Bazılarımızı öldürdüler, bazılarımıza Müslüman olun diye baskı yaptılar. Genç kızlarımızı aldılar. İnancımıza ait mekânları yok etmeye çalışıyorlar. Perişan hâldeyiz. Kürt hükümeti veya Irak hükümeti bize yaşayacak yeni bir alan versin, yoksa buralarda yok olup gideceğiz. Kimse yaşadıklarımızı bilmiyor ya da duymak istemiyor.”
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://aksiyon.com.tr:80/aksiyon/newsDetail_getNewsById.action;jsessionid=73DF2E0C7456DDA4A4471149C469D3BD?newsId=39253), [web.archive.org (arşiv bağlantısı)](http://web.archive.org/web/20141027234104/http://aksiyon.com.tr:80/aksiyon/newsDetail_getNewsById.action;jsessionid=73DF2E0C7456DDA4A4471149C469D3BD?newsId=39253)
