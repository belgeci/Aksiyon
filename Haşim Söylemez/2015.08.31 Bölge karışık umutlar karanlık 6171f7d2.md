# Bölge karışık umutlar karanlık

*Haşim Söylemez 2015.08.31*

<div class="pNewsDetailMainContent ctx_content" itemprop="articleBody">
 <blockquote>
  <p>
   Ülkenin doğusundan her gün farklı bir kara haber gelirken; halk yarınlara dair umutsuz, seçimin yapılacağından endişeli. Böyle devam ederse sandıkların konulamayacağı görüşü ağırlık kazanıyor.
  </p>
 </blockquote>
 <p>
  Güneydoğu’da herkes şunu soruyor: “Yarın ne olacak?” Net bir cevabı olan yok. Kafalar karışık, insanlar huzursuz, umutlar tükenmiş, sosyal hayat bitme noktasına gelmiş, seyahat güvenliği neredeyse ortadan kalkmış. Bunlarla birlikte ‘duracak’ derken her gün farklı bir yerden kara haber geliyor. Çatışma ortamında göçler başlamış durumda. Kırsaldakiler şehre göçüyor, şehirdekiler batıya kaçıyor. Son bir ayda devlet kaynaklarına göre 100 bin, yerel kaynaklara göre ise 250 bin kişi göç etti. Çok sayıda kişinin batıya göç ettiği Diyarbakır’ın işlek cadde ve sokakları havanın kararmasıyla tenhalaşıyor ve bazı yerler sokağa çıkma yasağı varmış gibi boşalıyor.
 </p>
 <p>
  İstanbul-Diyarbakır uçağında karşılaştığımız Derik (Mardin) Belediyesi Eş Başkan Yardımcısı Sebahat Çetinkaya, kendileri için “7 Haziran’dan sonra” diye bir tarih başladığını ve yarına dair bir öngörülerinin olmadığını anlatıyor: “Gözaltılar ve çatışmalar bölgeyi daha da karanlığa sürüklüyor. Böyle devam ederse öz yönetim ilanları artar, halk daha da direnir. Seçimin bölgede sağlıklı yapılıp yapılamayacağına dair ciddi endişelerimiz var.”
 </p>
 <p>
  Bu aslında farklı görüşte olan Kürt siyasetçilerin de korkusu. Mesela İbrahim Güçlü, geleceğe dair ciddi endişeleri var ve yarın için net bir şey kestiremediklerinin altını çiziyor: “İki taraf da kaos istiyor. Sorunun çözümü için bir çaba ve iyi niyet yok. Ama gün geçtikçe kaos derinleşiyor. ‘Türkiye Suriye olur mu?’ sorusu daha da sorulur oldu. Böyle devam ederse sağlıklı bir seçim olmaz, belki sandık bile konulamaz.”
 </p>
 <p>
  Silvan, Cizre, Silopi, Yüksekova, Varto, Lice gibi 35’ten fazla yerleşim yerinde güvenlik yok, hayat acil ihtiyaçlar dışında durmuş vaziyette. Lice ve Silvan’daki köylerin birçoğu geçici olarak boşaltıldı. Oluşturulan özel güvenlik alanlarında devlet resmen OHAL uyguluyor. KCK-PKK ise kontrolü ele geçirdiği yerleşim yerlerinde etkinliğini artırıyor. Bölgede artık can güvenliği yok. İki taraf arasında sıkışmış insanlar ne yapacaklarını bilemiyor. Ama en önemli gelişme Diyarbakır’da yaşandı. Silvan ve Lice’de yaşananları protesto etmek için Demokratik Bölgeler Partisi’nin (DBP) çağrısı üzerine esnaf kepenk kapattı. Polise göre esnafın yüzde 80’i, DBP’ye göre ise yüzde 99’u tepkisini ortaya koydu. Şu bir gerçek ki daha önceki kepenk kapatma eylemleri, geçen haftaki gibi yoğun katılımla gerçekleşmedi. Tabir yerindeyse PKK bir günlük de olsa Diyarbakır merkezinde OHAL uyguladı. Bu tablo şunu gösteriyor: Öz yönetim ilanları bütün bölgede rahatlıkla hayata geçirilebilir. Bölgenin kalbi olan Diyarbakır’da nabzı yokladığınızda belirsizliğin ve böyle devam etmesi hâlinde kaosun daha da büyüyeceğini hissetmek mümkün.
 </p>
 <p>
  1 Kasım’daki seçimden kimse çözüm beklemiyor. Bu umutsuzluk sonuçlara dair değil. Bölge halkına göre HDP’nin oyları daha da artacak. Umutsuzluk, Cumhurbaşkanı Erdoğan’ın tepkisinin ne olacağına dair. Recep Demir, böyle düşünenlerden biri. Diyarbakır’da esnaf olan Demir, daha önceki seçimlerde AKP’ye oy vermiş, son seçimde HDP’yi tercih etmiş: “AKP yine kaybedecek. Bir daha seçim olmayacağına göre o zaman bizi nasıl bir son bekliyor bilmiyoruz. Şimdi bölge ciddi bir şekilde isyana zorlanıyor. Ben politik değilim ama böyle devam ederse ailedeki gençleri tutamayız. HDP barajı aştı, siyaset yapamıyor. Hükümet kurulmadı, hemen seçim denildi. Bölgede devam eden çatışmalar var. Artık sokağa çıkamaz durumdayız. Tek bir şahıs bu ülkenin geleceğiyle oynuyor. Çözüm sürecinden umutlanmıştık, meğer her şey yalanmış. Bu biz Kürtlerde bir kırgınlık oluşturdu. Politik olmayanlar bile politikleşti. Bence bölge insanı artık hem psikolojik hem de gönülden Türkiye’den ayrılmış durumda. Çok kırgınlıklar var. Yaşanan yeni çatışmalar bunu daha da derinleştiriyor.”
 </p>
 <p>
  Bölgede kaos ve umutsuzluk kadar konuşulan konulardan biri de Yarbay Mehmet Alkan. Politik olsun olmasın herkes Alkan’ın şehit düşen kardeşinin cenazesinde söylediği “Şu güne kadar çözüm diyenler neden şimdi sonuna kadar savaş diyor?” tepkisini konuşuyor. İnsanlar bir askerin üniformasıyla yaptığı bu haykırışın çok anlamlı olduğunu düşünüyor. Taksicisinden esnafına herkes genel durumu anlattıktan sonra sözü yarbaya getiriyor. 55 yaşındaki Hasan Çivril, bölge insanının duygularını şöyle dile getiriyor: “Bir asker şehit düşünce yüreğimiz yanıyor. Bir gerilla cenazesi gelince yasa boğuluyoruz. Aynı mahallenin bahçesinde oynayıp hayal kuran bizim çocuklarımız bunlar. Ama siyaset ne yazık ki farklı düşünüyor ve var olan kardeşliği böyle bitiriyor. Bir gerilla annesi haykırıyor, bir yarbay isyan ediyor. Acının yürek yakma biçimi aynıdır. Artık bunun durması lazım. Ama yarınımız çok karanlık.”
 </p>
 <p>
  Nereden bakılırsa bakılsın siyaset bölgeyi esir almış durumda. Siyasi hamleler Türkiye’nin doğusunu kaosa götürüyor. Barış için yarın bile geçken yarınlara dair hesaplar yapanlar başkalarının yarınını yok ediyor. Diyarbakır’da yaşayan Hasan Kendir’in (70) de dediği gibi: “Benim hayatım gitti, torunlarımınki de gitmek üzere. Yarın beni bile kimse durduramaz. Artık çözüm istiyoruz.”
 </p>
 <p>
  <strong>
   TEK BİR ADAMIN SAVAŞI ASLINDA BU*
  </strong>
 </p>
 <p>
  13 yıldır AKP hükümeti iktidarda. Erdoğan, Kürt sorunu benim sorunum, demişti. Bu bir umut doğurdu, toplumda bir beklenti oluştu. Hep ‘bu seçimlerden sonra’ denildi ama son seçimde devlete ve hükümete olan umut kırıldı. Artık bölge insanı diyor ki “Sen benim haklarımı vermeyeceksin, irademi tanımıyorsun, asimilasyona devam ediyorsun. Bu şartlarda kendi kendimi yöneteceğim.” Sıkıntı bu noktada çıkıyor. Cumhurbaşkanı “Ben başkanlık sistemi istiyorum.” diyor. Hatta “Sistem değişmiştir!” diyor ama anayasada bunlar yok. Erdoğan bunu böyle söyleyince başkalarına da demokratik özerklik isteme hakkı doğuyor. Bölgede artık Ankara’dan yönetilemez bir durum var. Talepler şiddetle bastırılıyor. Silopi’de başladı, sonra başka yerlere sıçradı. Birçok yerde öz yönetim ilanları ortaya çıktı. Ama böyle bir talep var ve devam edecektir. Umutlar tüketildi. Erdoğan yönetilebilir bir çatışma ortamı oluşturup Kürt tarafını silahlı bir zemine çekme gayretinde. Yönetilebilir bir çatışma ortamı ile HDP’yi militarize etmek istiyor. Tek bir adamın savaşı aslında bu. Bölgedeki çatışma ortamı artık kontörlünden çıktı, hesaplar daha da karıştı. Köy yakmalar başladı. Sicili bozuk eski güvenlikçiler tekrar bölgeye gönderildi. Orantısız baskılamalar var. Bunu birçok yerde görüyoruz. Seçimler için ciddi kaygılarımız var. Sonuç bizim için daha iyi olacaktır ama sandıkların nasıl konulacağı merak ediliyor. Yönetilebilir savaş bölgeyi kaosa sürüklemiş durumda. Bunun durması lazım.
  <strong>
   (*) Hasan Eroğlu (DBP D.Bakır Eş Başkan Yrd.)
  </strong>
 </p>
</div>


Kaynak: [www.aksiyon.com.tr](http://www.aksiyon.com.tr/guneydogu/bolge-karisik-umutlar-karanlik_552097), [web.archive.org (arşiv bağlantısı)](http://web.archive.org/web/20151229055743/http://www.aksiyon.com.tr/guneydogu/bolge-karisik-umutlar-karanlik_552097)
