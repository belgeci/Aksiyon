# Barzani ne verdi, ne istedi?

*Haşim Söylemez 2015.12.14*

<div class="pNewsDetailMainContent ctx_content" itemprop="articleBody">
 <p>
  800’ün üzerindeki Türk Askerinin varlığının konuşulduğu pazarlıklarda Herire’deki askerler de gündeme geldi. Barzani, ‘ajan’ ışid’çiler dosyasını masaya koydu. Türkiye, şartları kabul etmek için zaman istedi.
 </p>
 <p>
  Merkezî Irak Hükümeti ile Türkiye arasında Musul’da asker bulundurma konusunda başlayan gerginlik sürerken Irak Bölgesel Kürt Yönetimi Başkanı Mesud Barzani’nin Ankara ziyareti hem kafaları karıştırdı hem de ‘manidar’ bulundu. Her ne kadar önceden planlanmış olsa da Barzani’nin ziyareti önemli mesajlar içeriyordu. Heyet Türkiye’de Cumhurbaşkanı Recep Tayyip Erdoğan, Başbakan Ahmet Davutoğlu, Dışişleri Bakanı ve MİT Müsteşarı ile görüşmeler yaptı.
 </p>
 <p>
  Buluşma, Türkiye’nin bütün komşularıyla arasının bozuk olduğu bir dönemde gerçekleşmesi açısından önemli. Kürdistan’da sıkıntılar yaşayan ve geleceğini tayin etme konusunda kafası karışık olan Barzani açısından da tabii… Görüşmelerden iki taraf da memnun ayrıldı. Ama kozlar Barzani’nin elinde görünüyor. Çünkü Kuzey Irak’ta bulunan ve sayıları 800’ü aşan Türk askerinin varlığı konusunda henüz ikna edilmiş değil. İşte görüşmelerdeki başlıklar ve detaylar:
 </p>
 <p>
  Irak’taki Türk askeri konusu: Türkiye, her ne kadar Musul yakınlarındaki Başika bölgesine asker gönderdiğini ve daha önce burada bulunan askerlerin görev değişimi olduğunu söylese de Irak hükümeti buna itiraz etti. Daha önce burada 80 asker eğitim amaçlı bulunuyordu. Yerlerine 150 asker gönderildi ve peşmergeleri eğitmek amaçlı olduğu belirtildi. Bağdat hükümeti bu konudaki itirazını hâlâ sürdürüyor. Ama asıl tepki Başika bölgesindeki Türk askerlerine değil. Şaklava yakınlarındaki Herire’de bulunan eski askerî havaalanındaki sayıları 650’yi bulan ve zırhlı araçlarla desteklenen Türk askerî varlığı sorun yapılıyor. Kandil yolu üzerinde bulunan bölge stratejik açıdan önemli ve Musul ile bir ilgisi yok. Barzani buradaki Türk askeri varlığını henüz hazmetmiş değil. Pazarlıklar sürüyor. Bağdat ise bu konudaki ısrarını sürdürüyor. Barzani, burada Türk askerlerinin konuşlanmasına şimdilik izin verdiklerini, ancak kalıcı olmaları için kesin karar vermediklerini söyledi.
 </p>
 <p>
  Musul operasyonu: Barzani, IŞİD’e karşı yapılacak Musul operasyonunda peşmergenin de yer almasını istiyor. Sünni ordu içinde yer alacak olan peşmergelerin daha donanımlı olması için Türk askerinin verdiği eğitimde sona gelindiği belirtiliyor. Barzani, Musul’un kurtarılmasından sonra, Türk askerinin peşmergeyi eğitmesi konusunda konuşmaları gerektiğini söyledi. Türkiye bunu kabul etti. Barzani, şu anda Musul’da bulunan eğitmen Türk askerlerinin, kendilerinin misafiri olduğunu ve bu konuda Bağdat’tan farklı düşündüklerini söyledi.
 </p>
 <p>
  IŞİD ve PKK konusu: Türkiye, Barzani’den bazı PKK liderlerinin teslim edilmesi veya yakalanması konusunda yardım istedi. Barzani ise kesin bir cevap vermedi ancak bunu yaparlarsa ciddi taleplerinin olabileceğini mizahi bir dille anlattı. Davutoğlu bu konuda her şeye hazır olduklarını iletti. Görüşmede, sayıları 150’yi bulan Türk vatandaşı IŞİD’linin peşmergenin elinde bulunması da gündeme geldi. Barzani, bazı IŞİD’lilerin kendilerini görevli olarak tanıttıklarını belirtip, bunların açıklığa kavuşturulmasını istedi. Konu Hakan Fidan’a havale edildi. Ayrıca, IŞİD içindeki 500 Türk vatandaşının Musul’dan çekilmesi için Türkiye’den yardım istendi. Çünkü bu kişilerin Musul’da IŞİD’i yönlendirdikleri bilgisi mevcut.
 </p>
 <p>
  Kerkük ve sıcak para: Barzani, Kerkük’te referandum olması hâlinde Türkmenlerin haklarının korunacağını, Türkiye’nin konuya müdahil olmaması gerektiğini bildirdi. Sorunun bir iç mesele olduğu belirtilip referandumdan çıkacak sonuca Türkiye’nin destek vermesi talep edildi. Mesud Barzani ayrıca yukarıdaki bazı şartlarda anlaşma yapılabilmesi için sıcak paraya ihtiyaçları olduğunu iletti. Türkiye de Barzani’ye para konusunda yardım edeceği sözünü verdi. Ancak paranın nereden ve nasıl sağlanacağına dair bilgi verilmedi.
 </p>
</div>


Kaynak: [www.aksiyon.com.tr](http://www.aksiyon.com.tr:80/diplomasi/barzani-ne-verdi-ne-istedi_553264), [web.archive.org (arşiv bağlantısı)](http://web.archive.org/web/20151217021213/http://www.aksiyon.com.tr:80/diplomasi/barzani-ne-verdi-ne-istedi_553264)
