# Güneydoğu'da ateşten yaz

*Haşim Söylemez 2015.07.20*

<div class="pNewsDetailMainContent" itemprop="articleBody">
 <p>
  KCK ateşkesin bittiğini duyurdu, hükümet bölgeyi teyakkuza geçirdi. Halk savaşı kapıda! Çare siyasette. Demirtaş etkisiz. Kaos bezirgânları iş başında. Güneydoğu’da sıcak yaz.
 </p>
 <p>
  7Haziran seçimleri öncesi Cumhurbaşkanı Erdoğan’ın “Kürt sorunu yoktur” söylemi son günlerde farklı bir konuma evriliyor. Doğrusu ortada artık iyimser bir tablo yok. Bölge yeni çatışmalara gebe! Hem Kandil hem de hükümetin açıklamaları ve fiilî durum bunu net bir şeklide ortaya koyuyor. Son bir hafta içinde bölgeye yığınak yapılması, Şırnak’a tarihî bir askerî sevkiyatın gerçekleşmesi ‘çözümün’ rafa kaldırıldığını gösteriyor.
 </p>
 <p>
  Alınan bilgilere göre 10 bin ilave asker sınır hattına gönderildi. Aynı şekilde Kandil’den gelen ‘ateşkes bitmiştir’ açıklaması da çözüm adına kurulan masanın maalesef devrildiğinin resmi. O tarafta da ciddi hazırlıklar var. Kamplardaki militan sayısı artırıldı, cephanelerin miktarı yüksek düzeye çıkartıldı. Şehirlere 50 civarında intihar veya bomba eylemi gerçekleştirecek kişi gönderildi. Ok yaydan çıkmışa benziyor ancak bu okun nereye isabet edeceği önemli. Tabii bütün bunlar konuşulurken üçüncü bir faktörün de bölgede artık ciddi bir tehdit olmaya başladığını söylemekte yarar var. IŞİD’in bölgede cirit atan militanlarının nerede, ne zaman, ne yapacakları meçhul. AKP, bölgeye hem asker hem de polis anlamında 90’ları aratmayacak derecede sevkiyat yaptırıyor. Takviye gönderilen polislerin sayısı 10 bin. Şehirlerde olayları bastırmak için plastik mermilerin gönderilmesi ve TOMA sayısının artırılması da bir hazırlığın habercisi. Beklenen bir kaos için fırsat kollayan birilerinin ekmeğine yağ sürülüyor.
 </p>
 <p>
  Zaten son dönemdeki açıklamalar da bunu gösteriyor. Kandil’den gelen açıklama, ateşkesin bitirildiğine dairdi. Böylece 1993’ten bu yana örgütün almış olduğu 8 ateşkes kararı bir kez daha bozulmuş oldu. Ve 2013 Nevruz’unda ilan edilen süreç askıya alındı. KCK eş başkanlığı, yaptığı açıklamada, Doğu ve Güneydoğu’da yapılmakta olan barajları gerekçe gösterdi, bunların engellenmesi için gerillanın görev aldığını duyurdu: “2012 yılı sonunda başlatılan fiilî ateşkes sona ermiştir. Gerilla barajlara yönelik eylemlerde bulunacak ve araçlar yakılacak.”
 </p>
 <p>
  Bu açıklamadan sonra KCK Yürütme Kurulu Üyesi Murat Karayılan, ateşkes bozmanın kısmi olduğunu söyledi. Kandil ateşkesi bozduğunu ilan ederken HDP Eş Başkanı Selahattin Demirtaş ise bir televizyon programında PKK’ya silah bırakma çağrısı yaptı: “PKK kesinlikle Türkiye’ye karşı silah bırakmalıdır. Ama benim çağrım çözüm değil ki…” Başbakan Yardımcısı Bülent Arınç ise Trabzon’da katıldığı bir programda “Silah bırakmadan çözüm olmayacak. Terör örgütünü artık zor günler bekliyor.” dedi.
 </p>
 <p>
  Aslında öteden beri bölgede ciddi sıkıntılar var. Hâlâ aydınlatılamayan Hizbullah ve PKK arasındaki cinayetler ve bölgede devam eden faili meçhuller halkı tedirgin ediyor. Son iki yılda bölgede işlenen 203 cinayetin faili bilinmiyor. Bunların neredeyse tamamı siyasi sebeplerle işlenmiş. Halkın devletle olan duygusal bağı kopmuş iyice zayıfladı. Kaos planı işliyor. HDP mitinginde bomba patlatılmasının amacı da aslında halkı sokağa dökmekti. Ancak HDP yönetiminin sağduyulu hareket etmesiyle büyük bir felaketin yaşanması önlendi. Emniyet güçlerinin takip ve olayları önlemede zayıf kalması, kaos isteyenlerin işini kolaylaştırıyor. Eski JİTEM mensuplarının bölgede yeniden görev alması da bu handikabı iki katına çıkarıyor.
 </p>
 <p>
  Bölgede bu gelişmeler yaşanırken PKK ve üst yapılanması KCK, Ortadoğu’daki gelişmelere bağlı hareket ediyor. Gelişmeleri yakından takip eden örgüt, Suriye’de elde ettiği avantajı başka yerlerde de sağlamak istiyor. Amerika’dan destek alan PYD/PKK, bu fırsatı iyi değerlendirme niyetinde. Aslına bakılırsa gelişmeleri de iyi okuyor. IŞİD Irak’ta giderek mevzi kaybediyor, PKK buradaki bazı alanlara yerleşme niyetinde.
 </p>
 <p>
  P5+1 ile İran’ın nükleer anlaşması da PKK’nın işine geliyor. Örgütün, hem İran hem de Amerika’nın desteğini alıp Türkiye’de Suriye benzeri bir çatışma başlatma planı var. İddiaya göre KCK yönetimi bunu istiyor. Cemil Bayık’ın bunun için AKP yönetiminin yanlış politikalarını da değerlendirip bölgede barajlar üzerinden başlayacak bir halk ayaklanması düşündüğü, bölgede tamamen hâkimiyet kurmak istediği belirtiliyor.
 </p>
 <p>
  Aslında bu uzak bir ihtimal değil. Son seçimlerde yaşananlar ve AKP’nin çözüm sürecindeki çelişkileri halkın tepkisine neden oldu. Herkes ‘artık ne olacaksa olsun’ durumuna gelmiş. Bunun için KCK, barajları, başka sosyal olayları ve askerî sevkiyatları gerekçe yayıp hem şehirde hem de kırsalda bir ayaklanma (örgütün ötenden beri planladığı ‘Devrimci Halk Savaşı’) tertipledi.
 </p>
 <p>
  Bütün bu gelişmelerle birlikte, farklı bir söylemle iyi bir seçim sonucu alan HDP’nin ne yapacağı merak ediliyor. Özellikle Selahattin Demirtaş’ın olumlu, birleştirici söylemleri yerinde. Ancak KCK için bunlar çok önemli değil. Demirtaş ve parti her zaman ikinci planda. Partinin tek başına bağımsız hareket etmesi de mümkün görünmüyor. Zira KCK’nın toplumun her kesimine uzanan sosyal tabanı partinin asıl nüvesini oluşturuyor. Bu nedenle partinin pek sözü dinlenmeyecektir. İddiaya göre, Kandil ve İmralı, giderek yegâne bir lidere dönüşen Demirtaş’ı uyarmaya başlamış. Zaten Selahattin Demirtaş’ın aksi söylemleri de bunu gösteriyor. Mesela Demirtaş, asla koalisyona girmeyeceklerini; KCK Yürütme Konseyi Üyesi Mustafa Karasu ise, AKP-CHP ve HDP koalisyonunun iyi bir birliktelik olacağını söylüyor.
 </p>
 <p>
  <strong>
   KANDİL’DE ŞEHİR SAVAŞI EĞİTİMİ
  </strong>
 </p>
 <p>
  Amerika havadan, IŞİD ile çatışan PYD’nin silahlı kolu YPG’ye silah yardımında bulunmaya devam ediyor. Ancak bunlar sadece Suriye ile sınırlı değil. ABD Irak’taki IŞİD’e yönelik muhtemel operasyonlarda bir ortak olarak görüyor. Şengal ve Musul operasyonlarına PKK da bir güç olarak katılacak. Amerika son bir yıldır Dohuk ve Erbil’de peşmergeleri eğitimden geçiriyor. Bunlara daha çok ‘özel kuvvetler’ eğitimi veriliyor. Alınan bilgilere göre, Amerikan ordusuna bağlı 100 (rehber, sağlık görevlisi, danışman dâhil) subay, peşmergeye eğitim vermeye devam ediyor. Aynı şekilde yine 200’den fazla (eski adı Blackwater olan) ‘savaşçı tim’in de Kürdistan’da olduğu belirtiliyor. Ancak bu ekibin önemli bir kısmı PKK militanlarını eğitiyor ve onlara komuta ediyor. Bu kişilerin özelliği şehir savaşlarını en ince ayrıntısına kadar öğrenmeleri ve her türlü silahı kullanacak düzeyde eğitilmiş olmaları. Eğitimlerin bir süre daha süreceği belirtiliyor.
 </p>
</div>


Kaynak: [www.aksiyon.com.tr](http://www.aksiyon.com.tr/ust-manset/guneydoguda-atesten-yaz_551648), [web.archive.org (arşiv bağlantısı)](http://web.archive.org/web/20150803060730/http://www.aksiyon.com.tr/ust-manset/guneydoguda-atesten-yaz_551648)
