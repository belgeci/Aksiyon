# Soy Sopa Kavuşmuyor

*Haşim Söylemez 2002.08.05*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Cumhuriyet ile başlayan kayıtları Osmanlı arşivleriyle birleştirip sonuca ulaşmak çok zor. Eğer resmi vazifeli bir dedeniz yoksa soyunuzu tespit etmeniz imkansız gibi. Hayal meyal hatırlıyorum, çocukken bana sorarlardı; 'Say bakalım dedelerinin adını'. Ödevine iyi çalışmış bir öğrenci edasıyla hemen başlardım; babam Abdülbari'nin oğlu, o Hasan'ın, Hasan da Hüseyin'in Hüseyin de Nasrettin'in oğlu der ve takılırdım. Sonra Nasrettin de benim oğlum deyip işin içinden çıkardım.
  </font>
 </div>
 <div id="newsText">
  <font class="detail-text">
   Çünkü gerisi gelmiyordu, kimse bilmediği için bana da öğretilmemişti. Benim çocuğum bana göre birazcık daha şanslı olacak; çünkü o bir dede daha fazla sayabilecek. Ancak soyun kesin olarak nereye dayandığını benimle birlikte onlar da bilmeyecek. İsimlerini sayabildiğimiz dedelerimizle ilgili bilgiler de kayıtlara değil şifahen bize ulaşan bilgilere dayanıyor. Yani filmin cumhuriyet dönemi ile Osmanlı'ya geçişini sağlayan köprü kısmı kopuk. Bu durum sadece benim için değil, paşa torunu olmayanlar ya da resmi bir kurumda vazife almamış tüm dedelerin torunları için geçerli.
   <br/>
   <br/>
   Normal şartlarda soy araştırmak zor değil. Ancak bunun için şartların müsaade etmesi gerekiyor. Taşrada nüfus kayıtları sadece cumhuriyet dönemini içeriyor. Çoğu yerde gerisi için kayıtlar ne yazık ki yok. İhmalkârlık, vurdumduymazlık yüzünden belgeler tahrif edilip, yok edilmiş durumda. Aslında bir ipucunun bulunması halinde gerisini getirmek kayığa binip nehri geçmek kadar kolay. Çünkü Osmanlı'da ister çiftçi, esnaf, isterse memur, paşa olsun herkesle ilgili bilgiler çok iyi tutuluyordu. Verilen vergiler, hane sayısı, nereden geldiği, lakabı gibi nüanslar kayıtlarda yeralıyordu. Osmanlı döneminde tutulan kayıtlarla ilgili bir nüsha şahsın eline belge olarak veriliyor, bir nüshası bağlı bulunduğu şehirde saklanıyor, üçüncü kopya da direkt olarak Osmanlı Arşivi'ne gönderiliyordu.
   <br/>
   <br/>
   Kişilerin geçmişlerine ulaşamaması günlük hayatta birçok probleme de sebep oluyor. Muş'ta yaşayan 70 yaşındaki Ahmet Yıldız'ın bir tarla meselesinden dolayı resmi olarak dedesinin kayıtlarına ulaşması gerekti. Ancak Yıldız iki yıl süren araştırmasına rağmen ikinci dedesinin izine rastlayamadı. Ahmet Yıldız başından geçen olayı şöyle anlatıyor: "Komşumla bir tarla ihtilafımız oldu. Tarlanın dedemden kaldığını ispatlamam gerekiyordu. Bunun için resmi olarak dedemin kayıtlarına ulaşmam istendi. Ben de iki yıl boyunca çalıştım ama hiçbir sonuca varamadım. Sadece babamla ilgili bilgiler var, gerisi yok. Osmanlı dönemine ulaşamadık. Cumhuriyet dönemi kayıtları bulunuyor. İlgililer bana eski evrakların ıslandığını ve atılmak zorunda kalındığını söylediler. Yani bir dedem olduğunu ispatlayamadım."
   <br/>
   <br/>
   Sıkıntı çekenler sadece soyunu araştırmak isteyenler değil, tarihçiler de engellerle karşılaşıyorlar. Bir köylünün soyunu ortaya çıkarıp tarihsel ve sosyolojik olarak değerlendirme yapmak isteyen Doç. Dr. Ahmet Öztürk de birçok ilde tıkanıp kaldığını söylüyor. Öztürk, Osmanlı'dan Cumhuriyet'e geçiş dönemindeki kayıtların muhafaza edilmediğini dile getiriyor. Tapu ve nüfus kayıtlarını inceleyen Doç. Dr. Öztürk; "Osmanlı'ya geçemiyorsunuz. Osmanlı'ya geçtikten sonra gerisi kolay. Çünkü bilgilere, şehirde yoksa bile Osmanlı Arşivi'nden ulaşmak mümkün. Adamın babasına ait, dedesine ait bilgi var, sonra kayıtlar birden yok oluyor. Öteki dedesinin ismi ile kalakalıyorsunuz ortada. Bazılarının cumhuriyet döneminin ilk yıllarına ait kayıtları bile yok. Bu durum hemen hemen taşradaki bütün yerleşim yerleri için geçerli. Resmi görevlilerin kayıtlarına ulaşmak zor değil, onlar hakkındaki bilgilere farklı farklı kaynaklardan ulaşmak mümkün. Çalıştığı kurumun arşivi bile bunun için kullanılabilir" diyor.
   <br/>
   <br/>
   Bazen aranan kişinin memur olması da yeterli olmayabiliyor. Kayıtlar arasındaki kopukluktan kaynaklanan problem burada da ortaya çıkıyor. Bunun için dede ismi sağlam bir ipucu sayılmıyor. Dolayısıyla Osmanlı Arşivi bile soyunuzu ortaya çıkırmaya cevap vermeyebiliyor. Aynı sorun soyadı kanunundan önceki lakap konusunda da geçerliliğini koruyor. Soyadı yoksa, lakap da bilinmiyorsa sade bir memurun şeceresini tespit etmek güç. Türkiye'de nüfus kayıtlarının ciddi tahrif görüp bilinçsizce yok edildiğini söyleyen Dr. Can Yağcı ortaya çıkan tabloyu özetlerken Türkiye'de büyük çoğunluğun soyunun derinlemesine araştırılamayacağını söylüyor. Yağcı; "Elinde şeceresi olanlar şanslı. Diğer türlü soyu ortaya koymak çok zor. Benim dedem taşralıydı bu yüzden yıllardır soyumu ortaya çıkarmaya çalışıyorum. Cumhuriyet ile Osmanlı arasındaki kopukluk olmazsa gerekli bilgilere ulaşmak çok kolay. Yerleşim yerlerinin eski yeni adları, lakaplar, meslekler çok önemli. Türkiye'de önemli ölçüde nüfus kayıtları ortada yok" diyor.
   <br/>
   <br/>
   Adım adım takip
   <br/>
   <br/>
   Soy araştırması yapmak için herşeyden önce adım adım bir sıralamayı takip etmek şart. Nüfus ve tapu kayıtları bakılacak ilk veriler. Eğer araştırılan soy Osmanlı ile kayıt anlamında buluşuyorsa o zaman problem yok demek. Çünkü bunun için Osmanlıca bilmek gerisini çorap söküğü gibi getirmeye yetiyor. Bir Osmanlı paşasının ya da önemli mevkideki birinin torunu olmak fazla bir araştırmayı gerektirmiyor. Kaynaklar rahatlıkla istediğiniz hedefe sizi ulaştırabiliyor. Lakap sahibi olmak veya bir aşirete mensup olmak da çoğu zaman soy araştırmalarını kolaylaştırıyor. Peygamber soyundan olmak ise soy araştırmalarının en kolay kolu; bu kişilerin kayıtları geçmişte Nakibüleşraflar tarafından titizlikle tutulduğu için mutlaka bir yerde bir şecere bulunuyor.
   <br/>
   <br/>
   Darende tarihini araştıran Dr. Yaşar Baş önemli kişilerin soyuna ulaşmanın zor olmayacağını belirtiyor. Dr. Baş, "Kayıtlar iyi muhafaza edilmişse ortaya çıkarmak çok kolay. Darende bir kültür merkezi olduğu için kayıtları güzel bir şekilde muhafaza edilmişti. Pek zorlanmadık. Ama kayıt ve ipucu yoksa işler çok zor demektir" diyor. Her alanda olduğu gibi nüfus alanındaki belgelerin de yok edilmiş olması geçmişini ortaya çıkarmak isteyenler için pek iç açıcı değil. Ama kağıt üzerinde şecereyi ortaya koymak o kadar da önemli değil. Önemli olan dedelerinin ne yapıp ettikleri değil, senin ne yaptığın ve ne yapacağın. Tıpkı; benim resmi anlamda sadece iki dedemi bilip bir çiftçi torunu olarak duyduğum huzur gibi.
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr/aksiyon/haber-8782-soy-sopa-kavusmuyor.html), [web.archive.org (arşiv bağlantısı)](http://web.archive.org/web/20131104144346/http://www.aksiyon.com.tr/aksiyon/haber-8782-soy-sopa-kavusmuyor.html)
