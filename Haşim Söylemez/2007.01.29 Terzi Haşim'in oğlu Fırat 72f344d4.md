# Terzi Haşim'in oğlu Fırat

*Haşim Söylemez 2007.01.29*

<div class="pNewsDetailMainContent" itemprop="articleBody">
 Hrant Dink'in hayatı eşi Rakel ile tanışmasından TKP/ML üyeliğine, yetiştirme yurtlarından gazeteci kimliğine kadar geçen yoğun trafik 53 yıl sonra menfur bir cinayetle son buldu.Günlerdir gazete sayfalarında ve televizyon ekranlarında, uğradığı silahlı saldırı sonucu hayatını kaybeden Agos Gazetesi Genel Yayın Yönetmeni Hrant Dink var. Hayatı, yakın çevresi, fikirleri, siyasi mücadelesi anlatılıyor genellikle. Peki, Hrant Dink kimdir?
 <br/>
 <br/>
 15 Eylül 1954 sabahı Malatya'da, Ermeni ve Alevilerin yaşadığı Çavuşoğlu mahallesinde tatlı bir telaş yaşanır. Ebenin kapıda görünmesiyle tedirginlik yerini sevince bırakır; çünkü daha sonra ismi Hrant olacak bir erkek çocuk gelmiştir dünyaya Sarkis ve Gülvart çifti, ilk çocuklarına Ermenicede 'canlı ateş' anlamına gelen Hrant ismini verir. Çiftin, ikişer yıl arayla iki çocukları daha olur. Baba Sarkis Dink mütevazı bir terzidir Malatya'da Çevreye kendini tanıtırken "Haşim" ismini kullanır. Malatya'da Terzi Haşim olarak nam salar zaten bir süre sonra O Malatya Gürünlü; adı tek gül anlamına gelen anne Gülvart da Sivas Kangallıdır.
 <br/>
 <br/>
 Terzi Haşim kumar müptelasıdır. Kazandığı parayı kumarda kaybeder hep. Yetmeyince de sağdan soldan borç alır. Öyle bir zaman gelir ki kazandığı parayla borçlarını da ödeyemez. En son çare Malatya'dan kaçmaktır. Terzi Haşim de öyle yapar zaten. Eşi ve çocuklarıyla soluğu İstanbul'da alır. Büyük şehirde yeni bir hayata başlar aile. Terzi Haşim Malatya'da kalmıştır artık. İstanbul'da Sarkis Dink ismiyle çıkar ortaya Ancak baba Dink İstanbul'da da uslu durmaz. Burada da kumar oynamaya devam eder. Bu durum Dink çiftini boşanmaya kadar götürür.
 <br/>
 <br/>
 Aile parçalandığı gün çocuklar dramatik bir olayla karşı karşıya kalır. Dayının evinin önünde anne, anneanne, yengeler, pencereden 'babanıza gidin' diye seslenirken, baba sokağın köşesinde 'oraya gidin' işareti yapmaktadır. En büyüğü 7 yaşında üç çocuk bu tavır karşısında bilinmedik bir yöne doğru koşar. Üç gün sonra Kumkapı'da bir balıkçı sepetinin içinde aç, sefil ve perişan halde uyurken bulunurlar. Sonraki mekânları Gedikpaşa'daki Ermeni Yetimhanesi olur. Hrant Dink kendi hayatını anlattığı mecmualarda yetimhaneye gidişlerini şöyle hikâye ediyor: "İstanbul'a geldikten bir yıl sonra annem ve babam ayrıldı. Üç kardeş ortada kaldık. Bizi dedem götürüp Gedikpaşa Ermeni Yetimhanesi'ne verdi. Ondan sonra hayatım hep yatılı okullarda geçti. Annem okulumuza yakın bir yerde ev kiraladı, gelirdi hep görüşürdük. Benim okula gelip işler yapardı hafta sonları, çamaşır falan yıkar, onlara yardım ederdi. Böylece bize yakın olurdu. Yaşlılıklarında annem ve babamı barıştırdık. Ama bu uzun olmadı, sonra öldüler."
 <br/>
 <br/>
 Hrant Dink'in hayatında dede faktörü ön plandadır. Kitap okuyan, 7 yabancı dil bilen dedesinden çok şey aldığını söylüyor hatıralarında Dink: "Benim okuyup sorgulamama bir nebze de olsa dedem sebep olmuştur. Çok okurdu. Ben de kardeşlerimden farklı olarak okumayı seçtim. Kardeşlerim okumak istemediler." Kardeşleriyle birlikte daha sonra Tuzla'daki Ermeni Çocuk Kampı'na gider Hrant Dink. Artık büyümüştür. Kampa Türkiye'nin değişik yerlerinden Ermeni çocuklar getirilmektedir. Doğu ve Güneydoğu Anadolu'yu karış karşı gezen Hrant Güzelyan isimli papaz, Cizre'de Ermeni Varto Aşireti olarak bilinen aşiretin çocuklarını Tuzla'ya getirmek için harekete geçer. Aşiret reisi Siyament Yağbasan ölmüş ve 13 çocuğu ortada kalmıştır. Güzelyan bunlarla birlikte aşiretin 25 çocuğunu alıp Tuzla'ya getirir. Bu çocukların arasından biri kamptaki herkesin dikkatini çeker. En çok da Hrant Dink'in. Sadece Kürtçe konuşabilen bu küçük kız, ileride Hrant'ın eşi olacak Rakel'den başkası değildir. Hrant Dink, kampta ona sahip çıkar ve Ermenice öğretir.
 <br/>
 <br/>
 TKP/ML İÇİN FIRAT ADINI ALIYOR
 <br/>
 <br/>
 Bu sırada Dink, diğer Ermeni yetimhanelerinde ve yatılı okullarında belletmenlik yapmakta, bir yandan da okula devam etmektedir. Bir süre sonra Üsküdar Surp Haç Lisesi yatılı kısmından 'disiplinsizlik' gerekçesiyle atılır. Okulunu bitirmek için kaydını Şişli Lisesi'ne aldırır ve buradan mezun olur. Tuzla'ya geri döndüğünde Rakel'in büyüyüp serpildiğini görür. Hrant 20, Rakel 14 yaşındadır ve bir yıl sonra genç âşıklar evlenir. Nikâhlarını da papaz Hrant Güzelyan kıyacaktır.
 <br/>
 <br/>
 Üniversite eğitimi için İstanbul Üniversitesi Fen Fakültesi Zooloji Bölümü'nde okumaya başlar. Bu dönemde yasadışı radikal sol örgütlerle tanışır. Türkiye Komünist Partisi/Marksist Leninist (TKP/ML) çizgisine giren Hrant Dink'in hayatı da adı da bu süreçte değişir. TKP / ML'nin yanında Ermeni gençler TİKKO'nun içinde de bulunmaya başlamışlardır. TİKKO mensubu Armanek Bakırcıyan, Hrant'la birlikte Üsküdar Surp Haç Lisesi'nde belletmen olarak görev yapan arkadaşıdır. Bakırcıyan'dan sonra Hrant da arkadaşı Stefan'la sol örgütlere katılma kararı alır. Ermeni olmaları işlerini zorlaştırmasın diye Hrant, Fırat; Stefan, Murat; Armanek ise Orhan adını alır. Dağa çıkan ve sonraki yıllarda Ali Ağa kod adıyla Tunceli ve civarında terör estiren Orhan, o bölgedeki gizli Ermenilerle temas kurmayı başarır. 1978'de askerî bir operasyon sırasında öldürülür.
 <br/>
 <br/>
 Fırat adını alan Dink'in Rakel'e olan aşkı, onun Orhan'la birlikte dağa çıkmasını engeller. Ama yine de "tebliğ" faaliyetlerini sürdürür. Chronicle Dergisi'nin 2. sayısında "Kejesi Olmayan Bir Eşkıyaydı" başlıklı Tuncay Opçin imzalı haberde Orhan Bakır'la (Bakırcıyan) ilgili bölümde şöyle deniliyor: "Orhan Bakır İstanbul Üniversitesi Fen Fakültesi'nde okurken arkadaşı Hrant Dink'le birlikte Surp Haç Lisesi'nde belletmen olarak görev yapıyordu. O dönemde Doğu ve Güneydoğu'da Kürtçe konuşan Ermeniler olduğu ortaya çıktı. Dink, 'İşte biz bu köylere gider öğrenci bulur, Üsküdar Surp Haç Lisesi'ne getirirdik.' diyor."
 <br/>
 <br/>
 Hrant Dink, Zooloji Bölümü'nü bitirdikten sonra biyoloji felsefesinde akademik kariyer yapmak ister ancak kürsü açılmayınca bu isteği yerine gelmez. Bunun üzerine tekrar üniversite sınavına girip felsefe bölümüne kayıt olur; ama burayı da yarıda bırakır. Hayatına kaldığı yerden devam eder. Dink'in önünde artık askerlik meselesi vardır. Denizli'de piyade olarak vatanî görevini yerine getirirken çavuş yapılmadığı için hep içerlenecektir. 8 ay askerlik yapan Dink girdiği çavuşluk sınavından 100 almasına rağmen rütbe takılmayınca, yatakhaneye çekilip uzun bir aradan sonra ilk kez uzun uzun ağladığını söyler. Dink, Ermeni olduğu için çavuş yapılmadığını söyleyip durur hep. Ancak dosyasına giren TKP/ML üyeliğinin askerlikte sorun olabileceğini hiç hesaba katmamıştır.
 <br/>
 <br/>
 Asker'den dönen Dink, iki erkek kardeşiyle birlikte yayınevi ve kırtasiye işine girer. Diğer yandan da eşi Rakel ile birlikte yetiştikleri Tuzla Ermeni Çocuk Kampı'nı yönetmeye başlarlar. Anadolu'nun değişik yerlerinden getirilen Ermeni çocukları bu kampta eğitilir. Kamp değişik amaçlar için kullanıldığı gerekçesiyle 21 yıl sonra kapatılır. Bu kampta yetişenlerden birinin ASALA ile bağlantıya geçtiğinin tespit edilmesi Hrant'ın bir süre tutuklanmasına da sebep olur.
 <br/>
 <br/>
 Dink yazı yazmaya bazı Ermeni Cemaat gazetelerinde ufak kitap eleştirileri yaparak başlar. Ancak bu işin böyle olmayacağını, aynı zamanda Türkiye'deki Ermenilerin sesini duyurmak için 5 Nisan 1996'da haftalık Ermenice-Türkçe yayımlanan Agos gazetesini çıkarır. Dink'e göre Agos, Türkiye'nin demokratikleşmesinde önemli rol oynadığı gibi "kayıp Ermenileri" de buluşturuyordu. Tehcir ile birlikte 'emanet çocukların' torunları soyağacında gizlenen gerçekleri öğrenip harekete geçiyordu. Dink, konuyla ilgili olarak bir sohbette şöyle diyordu: "Bazen günde 5-6 mesaj alıyoruz. İnsanlar birbirlerini buluyor. Ermeniler her yerden varlıklarını hissettirmeye başlıyorlar. Agos bunda önemli bir araç olduğu için mutluyuz."
 <br/>
 <br/>
 Gazetecilikte sivri dil kullanmayı yeğleyen Hrant Dink, Agos'ta yayımlanan Ermeni kimliği ile ilgili yazı dizisi nedeniyle Ekim 2005'te Türklüğe hakaretten 6 ay hapis cezası aldı. "Cezam onaylanırsa bu ülkeyi terk ederim." diyen Dink, bütün bunlara rağmen Fransa'da 'Ermeni Soykırımı'nın inkârını suç sayan yasa tasarısı karşısında da durmayı bildi. Dink'e göre Ermeni meselesi bu topraklarda oluşmuştu ve yine bu topraklarda çözülmeliydi. Diaspora tarafından Erivancı olmakla suçlanan Dink, diasporanın Erivan üzerinde hâkimiyet kurma isteğini eleştirip bunun yanlış olduğunu savunuyordu.
 <br/>
 <br/>
 "Benim halkım binlerce yıl bu topraklarda yaşadı ama şimdi burada halkım yok, kültürüm yok. Bunun adı da soykırımdır." görüşünü savunan Dink'in hazmediği nokta ise bu konuda Türkiye'nin başkaları tarafından suçlanmasıydı. 2 yıl önce Kanadalı Ermeni asıllı yönetmen Atom Agoyan tarafından çevrilen "Ararat" filmine karşı çıkan Dink, "Bu film Türkler ve Ermeniler arasındaki bu sorunun rahat ve olgun bir şekilde konuşulmasına hizmet etmekten uzak." demişti. Film üzerine Dink ile Aksiyon dergisi adına söyleşi yaptığımız sırada kendisine sorulan, Ermenilerin toprak talebi var mı sorusuna Hrant Dink, "Evet bizim bu topraklarda gözümüz var ama sahip olmak için, alıp götürmek için değil, gömülmek için." demiş ve sonrasında her konuşmasına bu düşüncesini ilave etmişti. Bu topraklarda gömülmek isteyen Dink, 19 Ocak 2007'de uğradığı menfur bir saldırı sonucu 53 yaşında öldü ve bu topraklara gömüldü.
 <br/>
</div>


Kaynak: [www.aksiyon.com.tr](http://www.aksiyon.com.tr:80/dosyalar/terzi-hasimin-oglu-firat_519026), [web.archive.org (arşiv bağlantısı)](http://web.archive.org/web/20150411080134/http://www.aksiyon.com.tr:80/dosyalar/terzi-hasimin-oglu-firat_519026)
