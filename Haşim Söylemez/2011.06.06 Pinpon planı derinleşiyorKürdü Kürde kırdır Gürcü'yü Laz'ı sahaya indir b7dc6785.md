# Pinpon planı derinleşiyor:Kürdü Kürde kırdır, Gürcü’yü Laz’ı sahaya indir

*Haşim Söylemez 2011.06.06*

<font class="agenda2NewsSpot">
 Hopa’daki olayların perde arkasında ‘iyi çocuklar’ ile marjinallerin işbirliği var. ‘Pinpon’ adı verilen kaos planında yer alan eylemlerin kapsamı derinleşiyor. Kürdü Kürde kırdırma ve Gürcü-Laz çatışmasını ‘Hemşin’ ideolojisi üzerinden yapma da var.
</font>
<font class="newsDetail">
 <p>
  <p class="MsoNormal">
   Seçim yaklaştıkça kaos eylemleri tırmandırılıyor. Hopa’da yaşanan hadise, bu manada önemli bir gösterge. Türkiye’de ‘topyekûn bir kaos ortamı’ oluşturma çabalarının 12 Haziran’dan sonra da devam edeceği, konunun uzmanları tarafından dile getiriliyor. Çünkü ‘Pinpon’ adı verilen plana göre, yeni anayasa çıkmasını engelleme, kaos ortamı oluşturup hükümeti aciz konuma düşürme ve ülkeyi erken seçime götürme hedefi var. Aksiyon’un 859. sayısında yer alan “İyi çocuklar ile derin PKK yine işbaşında Kod adı: Pinpon” başlıklı haberde plan, detaylı bir şekilde anlatılmıştı. Ulaştığımız yeni bilgiler, planın kapsamının daha da geniş olduğunu gösteriyor.
  </p>
  <p class="MsoNormal">
   Plana göre, hem seçim öncesi hem de seçim sonrasında Türkiye’nin her yerinde farklı olaylar çıkarılarak kaos ortamı oluşturulmaya çalışılacak. Çeşitli terör saldırılarıyla Kürt-Türk ve Sünni-Alevi çatışması çıkarmanın yanı sıra ‘Kürdü Kürde kırdırma’, marjinal sol tandanslı Çerkez, Gürcü ve Lazları sahaya sürme de Pinpon’un yeni ortaya çıkan parçaları arasında.
  </p>
  <p class="MsoNormal">
   Plana göre Kürtler, ‘özerklik taraftarları’ ile ‘ılımlı muhafazakârlar’ diye ayrılmış. Yani politik Kürtler ile muhafazakâr apolitik Kürtleri karşı karşıya getirme çabası var. Aslında bunun sinyalleri verildi bile. Çünkü BDP ile KCK/PKK’nın bir yapılanması olan Demokratik Toplum Kongresi sözde yöneticileri tarafından seçimlerden sonra bölgede özellikle yerel yönetimlerden başlamak üzere ‘özerklik’ uygulamasına yavaş yavaş geçileceği açıklandı. Bu süreç, Kandil ve şehirdeki KCK mensuplarınca organize ediliyor. Bu durumda ‘özerklik’ şartlarını kabul etmeyen Kürtlere yönelik KCK/PKK mensupları baskı uygulayacak ve bunları sürece dâhil etmek için silah gücüne başvuracak. Yani Kürtler arasında bir ayrışma ve çatışma ortamı oluşturulacak. Çatışma bölge dışına çıkarılıp Kürtlerin yoğunlukta yaşadığı İstanbul, Bursa, Aydın, İzmir, Balıkesir, Mersin gibi illere de taşınacak. Plan, özellikle Kürt nüfusunun yoğun olduğu ilçe, semt ve mahallelerde uygulanacak. Bu hain plan, Türkiye geneli için de geçerli olacak. Pinpon’un içeriği, hem bölgede hem de ülke genelinde demografik yapının değişmesine sebep olabilecek nitelikte. Bu nedenle Kürtler arası çatışmanın civar ülkelerdeki Kürtlere kadar sıçrama durumu var. Çünkü birçok büyük aşiretin bazı kolları İran, Irak ve Suriye’de bulunuyor.
  </p>
  <p class="MsoNormal">
   Aynı şekilde marjinal sol gruplarla birlikte hareket eden marjinal Çerkez, Gürcü ve Laz kökenliler de bulundukları şehirlerde bazı eylemlerde bulunacak ve sert eylemlerin yanı sıra bazı hak taleplerini meydanlara çıkarak dile getirecek. İddiaya göre, Hopa’da JİTEM’den ayrılan bir ekip marjinal solcuları yönlendirdi ve AK Parti konvoyuna yönelik saldırıyı gerçekleştirdi. Aynı olayların Fatsa, Ünye gibi yerlerde de yaşanabileceği ihtimali, aktarılan istihbarat bilgileri arasında. Hopa’da jandarmanın göstericileri adeta izlemesini ve emniyet güçlerinin aciz kalmasını Pinpon’un bir parçası olarak değerlendiren istihbarat uzmanları bulunuyor.
  </p>
  <p class="MsoNormal">
   Karadeniz’de birçok ilçeyi, PKK ile dirsek temasında olan marjinal sol gruplar, tabir yerindeyse, ‘abluka’ altına almış durumda. İlçelerde Rus kadınlarından sonra uyuşturucu ve alkol kullanımının artması da önemli bir etken olarak gösteriliyor. Gençlerin bu nedenle her türlü gösteri ve eylem sahasına kolayca çekilmesi mümkün. Bu manada marjinal solun, PKK’dan da güç alarak yeniden dirilmek istediği, bunun için ise Karadeniz’in önemli merkezlerini üs olarak seçtiği vurgulanıyor. Bütün bu sebeplerle birlikte ‘iyi çocuklar’ ile hareket eden yapılar, uygulama alanı olarak belirledikleri yerleri çok iyi kullanıyor ve elinde bulundurmak istiyor. Bu manada, Hopa başta olmak üzere, Karadeniz’deki birçok kritik ilçe ve beldenin incelenmesi gerekiyor.
  </p>
  <p class="MsoNormal">
   ‘Pinpon’ kaos planında Türkiye 4 ayrı bölgeye ayrılmış durumda. Dersim Eyaleti, Hakkâri Saha Komutanlığı, Amed (Diyarbakır) Eyaleti ve Batı Türkiye. Bölgelerin alanları hayli geniş. Mesela Dersim Eyaleti içine Karadeniz Bölgesi’nin tamamı, Tunceli, Elazığ, Bingöl, Malatya ve civarındaki alanlar ile İç Anadolu’nun tamamı giriyor. Hakkâri alanı Van bölgesini de içine alan ve Diyarbakır’a kadar uzanan coğrafyayı kapsıyor. Kaos planının belki en tehlikeli tarafı ‘Batı Türkiye’ diye tanımlanan bölgede geliştirilecek olması. Zira bu alan Ankara’dan sonraki bütün Türkiye coğrafyasını kapsıyor.
  </p>
 </p>
</font>

Kaynak: [www.aksiyon.com.tr](http://www.aksiyon.com.tr:80/aksiyon/haber-29590-200-pinpon-plani-derinlesiyorkurdu-kurde-kirdir-gurcuyu-lazi-sahaya-indir.html), [web.archive.org (arşiv bağlantısı)](http://web.archive.org/web/20110820164823/http://www.aksiyon.com.tr:80/aksiyon/haber-29590-200-pinpon-plani-derinlesiyorkurdu-kurde-kirdir-gurcuyu-lazi-sahaya-indir.html)
