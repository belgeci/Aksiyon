# 'Şeyh Edebali Vefai tarikatındandır'

*Haşim Söylemez Bilinmeyen-tarih*

<div>
 <font>
  <img border="0" height="1" src="/web/20041027134501im_/http://aksiyon.com.tr/images/blank.gif"/>
 </font>
 <font class="content">
  <p>
   <img border="0" hspace="5" src="http://web.archive.org/web/20041027134501im_/http://www.aksiyon.com.tr/resim/449/26.jpg" vspace="5"/>
  </p>
 </font>
 <font class="content">
  “Edebali bir Vefaiye halifesi olarak Osmanlı topraklarına geliyor. Osman Gazi’yi destekliyor ve ona büyük prestij sağlıyor. Bu durum hanedanın kurulmasında da etkili oluyor.” Tarih dipsiz bir kuyu gibidir. Ne kadar bakarsanız bakın tam anlamıyla görmek istediğinizi göremezsiniz. Ancak bu durum oradaki gerçeğin yok olduğu anlamına gelmez. Kuyunun dibi karanlık diye herşeyden vazgeçmek olmaz.
 </font>
 <p>
  <font class="content">
   Derin bir tecessüs karanlığın aydınlığa çıkması için yeterli olabilir. Türk tarihi ile ilgili yeni tezlerin bir koro eşliğinde ortaya atılması da bunun en iyi göstergesi. Ancak her teze itibar etmek de doğru değil. Sübjektif bir yaklaşımla geçmişin muzip noktalarını görmeye çalışan bir tarih anlayışının olduğunu da söylemek mümkün. Çoğu zaman bu tür konuları gündeme getiren kişilerin büyük itibar gördüğü de bir gerçek. Bunlara karşın beynelmilel düzeyde bir marka olduğu tescil edilen tarihçilerin söyledikleri ise kamuoyunda pek duyulmuyor. Türkiye’de yaşayan en büyük tarihçi olarak lanse edilen Prof. Dr. Halil İnalcık doğru tarih vermek için yıllardır dağ-tepe demeden yerinde araştırmalar yapıyor. Ona göre tarih popülize edilmeyecek kadar ciddi ve önemli. Özellikle Osmanlı’nın kuruluş dönemini didik didik inceleyen, yıllardır basına röportaj vermeyen usta tarihçiye sohbet havasında birkaç soru sorduk. Aldığımız cevaplar ise bazı konularda tarihin yeniden ele alınmasını gerektirecek kadar önemli.
   <br/>
   <br/>
   Dünyada tarih sulanmıştır
   <br/>
   <br/>
   - Son yıllarda varsayımlardan yola çıkılarak, sosyolojik tahlillerle sonuca ulaşma şeklinde bir tarihçilik yapılıyor. Siz bu durumu nasıl değerlendiriyorsunuz?
   <br/>
   <br/>
   Amerika’da bile tarih sulanmış durumdadır. Bütün dünyada da aynı durum geçerli. Belgeye ihtiyaç yok, belge fetişizmi yapılıyor deniliyor. Tarih için sosyoloji yeter anlayışını benimsiyorlar. Bizim Tımar sistemi Japonların Samuray sistemi ile aynıydı diyorlar. Tarih müşahhas, zaman ve mekanı olan hakikatleri inceler, bu da ancak belge ile yapılır. Prestijli tarihçi olmak için sosyolojiden dem vurmak gerekiyor. Moda ve popüler olan bu. Ben hem arşiv belgelerini okuyor hem de sosyolojik çerçevede konuyu analiz ediyorum. Bir taraftan vesikalar, bir taraftan da sosyolojik veriler ile en doğru ve anlamlı sonuca ulaşmak mümkün. Bugün birçok tarihçimiz Osmanlıca okuyamıyor. Artık Balkanlar’da Osmanlı üzerindeki komünist etki tamamen bertaraf edilmiştir. Bu benim objektif olarak yazdığım eserden kaynaklanıyor. ‘The Ottoman Empire: The Classical Age’ isimli kitabım 7 dile çevrildi. Sırpça, Romence, Hırvatça, Arnavutça, Makedonca ve Yunanca’ya tercüme edildi. Bugün her üniversitede bu kitap okutuluyor. Araplar da tercüme ettiler. Türk tarihçiliği Türk görüşünü hakim kılmak istiyorsa, yapılan bütün iftiraları yenmek istiyorsa vesikaları doğrultusunda objektif çalışma yapmalı.
   <br/>
   <br/>
   -Bizde nedense popüler konular hep ilgi görüyor. Halil İnalcık gibi birisi kamuoyunda pek bilinmiyor. Siz kendinizi bu durumda nereye koyuyorsunuz?
   <br/>
   <br/>
   Bu, her memlekette var. Amerika’da bir profesör, ‘Eğer meşhur olmak istiyorsanız putlara hücum edin’ diyor. Kamuoyu doğru mu değil mi araştırmıyor. Herkes çıkıp konuşuyor. Böyle bir tarihçiliğin benimsenmesi doğru değil.
   <br/>
   <br/>
   Şeyh Edebali, Vefaidir
   <br/>
   <br/>
   -Osman Gazi’nin kanun yaptığı doğru mudur?
   <br/>
   <br/>
   1300’lerde yazılmış Garipname diye bir kaynak var: ‘Alp, at üzerinde zırhlı, atı da zırhlı olan heybetli bir askerdir’ diyor. Onun arkasında yar-i sadıkkı vardır. Savaşırken daima onu gözetlerler. Silahları tasvir ediyor. Osman Gazi’nin portresi tamamen ortaya çıkıyor. Garipname aynı devirde yazılıyor. Alp olmanın 9 şartı olduğu belirtiliyor. Osman Gazi işte bu Alp’tir, diğer arkadaşları gibi. Garipname dini bir eser diye okunmuyor. Aşıkpaşazade ne demişse ondan aynen alınıp aktarılıyor. Kanun yapmış deniliyor, böyle birşey yok. Sonradan ona atfedilen şeylerdir. Tımar babasının olacakmış, 15. asırda Tımar meselesi ortaya çıkınca birisi kendi iddiasını yürütmek için Osman Gazi’nin kanunudur diyor. Onun öyle kanunu falan yok. Sonradan yapılmış ilaveler. Ona bakarak Bursa’da elinde kanun kitabı ile heykelini yapmışlar. Hiç olmayan bir Osman Gazi profili ortaya çıkıyor.
   <br/>
   <br/>
   -Şeyh Edebali’nin devletteki ağırlığı nedir? Devlet onun öğütleri ile kurulmuştur deniliyor?
   <br/>
   <br/>
   Şeyh Edebali’nin şahsiyetini belgelerde bulduk. Bozüyük’te iki köyün Osman Gazi tarafından ona vakfedildiğini biliyoruz. Elvan Çelebi Menakıbnamesi var. Müellifi Vefaiyye tarikatındandır. Eser tarikat şeyhlerini anlatıyor. Orada Edebali’nin bir Vefaiyye şeyhi olduğu ve Osmanlı’ya halife olarak gönderildiğini yazar. Edebali Vefaiyye’yi Osmanlı ülkesine getiriyor. Çok nüfuzlu bir şeyh. Halep ve Şam’da medrese okuyan, fıkıh eğitimi alan bir alimdir. Osman Gazi ve Orhan Gazi zamanında yaşıyor. Hukuki işlerde kendisine başvuruluyor. Devlete o destek veriyor. Meselâ, Cizye nasıl alınacak, onlara bir müşavir gibi yardım ediyor. Hanedan onunla ilişki kurarak halk üzerindeki nüfuzunu artırıyor. Osman Gazi ona hürmet ediyor ama müridi olmuyor. Dolayısıyla hanedan ile Vefaiyye arasında ilişki kurulması Osman Gazi’ye büyük bir prestij sağlıyor.
   <br/>
   <br/>
   Vefaiyye’nin Osman’ı desteklemesi hanedanın kurulmasında da önemli olmuştur. Vefaiyye, Bağdat’ta Ebül Vefa diye bir şahsın kurduğu tarikatıdır. Bir halk tarikattır. Ama Bektaşilik kadar aşırı değil. Daha sonraki sultanlar ilgi gösteriyorlar. Fatih Vefa’daki Ebül Vefa Zaviyesine yakın ilgi gösteriyor. Öyle ki tarikat bayrağı, sancak-ı şerifle birlikte savaşa götürülürdü. Bu hürmet Osman-Gazi Edebali ilişkisinden kaynaklanıyor.
   <br/>
   <br/>
   -Edebali’nin Osman Gazi’ye söylediği çok güzel ahlaki sözler var.
   <br/>
   <br/>
   Bilecik’te türbesi var. Sonradan şeyhlerden birisi o sözleri vasiyet diye formüle etmiş olabilir. Böyle birşey kaynaklarda yok. Osman Gazi, Edebali’den dolayı diğer Alpler arasından sıyrılıyor.
   <br/>
   <br/>
   Osmanlı, Oğuz Türkmen
   <br/>
   <br/>
   -Osmanoğulları şeceresi nereye kadar uzanıyor, Ertuğrul Gazi kimdir?
   <br/>
   <br/>
   Bu ailenin bir Oğuz Türkmen boyundan geldiği kesin. Ertuğrul Gazi hakkında hiçbir resmi kaynakta bilgi yok. Ben konuyu takip ediyorum. Birtakım ip uçları buldum. Bir kaynak diyor ki, Ertuğrul Gazi, Alâeddin ile birlikte Karacadağ’a gelmiş, orada kendisine bir yer verilmiş. Topografik araştırmalarım sonucunda Ankara’nın güneyinde büyük bir Karacadağ olduğunu ve bunun civarında Türkmen köylerinin olduğunu ortaya çıkardık. I. Alâeddin zamanında (1220-1237) yaşamış, onun hizmetinde bulunmuş. Bizanslı Laskarid’ler ile savaşı var, Bizans kaynakları bunu doğruluyor. Bundan yola çıkılarak Ertuğrul Gazi gerçeğini keşfetmeye çalışıyorum. Ankara Savaşı’ndan sonra Timur’un oğulları, şeceremiz Oğuz Han’a çıkar diyorlar. Osmanlıları aşağılıyorlar. Cengiz’in soyu da Oğuz Han’a bağlanıyor. Oğuz, Avrasya’daki bütün step devletlerinde hükümdarların kendilerini bağladıkları meşru hakimiyetin menşei olarak görülüyor. Yıldırım Bayezid’den sonra Osmanlılar Timur hanlarına üstünlük iddia ettikleri zaman Yazıcızade Reşidüddin’den bu şecereyi alıp Osman Gazi’ye bağlıyor. Osman Gazi, onun babası Ertuğrul Gazi, onun babası Gündüz Alp, onun da babası Sungur derken Oğuz Han’a kadar geliniyor. Oğuz Han ile ilgili Türk kavimlerinin şecereleri uydurmadır. En büyük ata Oğuz Han. Onun çocukları Gökhan, Deniz, Gün gibi uydurma isimler. Gün Han’ın 6 oğlunun en büyüğüne Kayı deniliyor. Yazıcızade diyor ki, Kayı’nın soyundan gelen han oldukça başka kimse han olamaz. Onun üstünlüğü var. Maksat Osmanlı hanedanını Oğuz Han’a bağlamak. Diğer Türkmenlere karşı hakimiyeti meşrulaştırmak için alınmış bir şecere. Osmanlıların menşede bir Türkmen oymağı oldukları kesin. Ancak Kayı boyundan değiller/şüpheli.
   <br/>
   <br/>
   -Karamanoğlu, Germiyanoğlu gibi çok güçlü beylikler yerine Osmanlıların etkin olmasını nasıl değerlendiriyorsunuz?
   <br/>
   <br/>
   Türkler Anadolu’yu fethedip Ege’ye, Çanakkale’ye dayandılar. Çanakkale bölgesinde Karesi Beyliği, Ege’de ise Aydınoğulları var. İlk Rumeli’ye geçen Karesi Beyliği’dir. Bu iki beylik Haçlılar karşısında etkinliklerini kaybediyorlar. Böylece Balkanlara ganimet akınları yapan Türkmenler için yol kesilmiş bulunuyordu. Rumeli’ye geçmek için Osmanlı ve Karesi topraklarını kullanmak zorunda. Çanakkale ve Marmara, Anadolu gazilerinin geçiş yeri oluyor.  Rumeli’ye geçiş yolu böylece Osman’ın elinde. Osmanoğulları bu yönleriyle avantajlı konumdaydı. Anadolu gaza kuvvetlerinin geçiş noktasını elinde bulundurmasından dolayı Osmanoğulları önder duruma gelmişlerdir. Ve Bizans’la hudut olması da önemlidir. Osmanlılar’ın Avrupa yakasındaki ilk yerleşme yeri olan Tsympe (Cinbi) Kalesi’nin nerede olduğu bugün artık biliniyor.
   <br/>
   <br/>
   Fatih ölmeseydi Roma’yı alacaktı
   <br/>
   <br/>
   -Osmanlı Bizans’ın bir devamı mı? Bazı tarihçiler Doğu Roma, Bizans ve Osmanlı şeklinde bir silsile çiziyorlar.
   <br/>
   <br/>
   Fatih İstanbul’u fethedince kendisini eski Roma imparatorları konumunda görmeye başlıyor. Türklerde taht iline hakim olan hükümdar o imparatorluğun da sahibi olur anlayışı var. Fatih kendisini Doğu Roma imparatorları gibi görmeye başladı ve Kayser-i Rum unvanını aldı. Ama bu demek değildir ki, Bizans ananesini aldı. O Müslüman bir hükümdardır. Fatih’in bütün faaliyetlerinin merkezi, Paleologlardan ve Rum hanedanlarından kimseyi hayatta bırakmamak üzerinedir. Trabzon’a, Mora’ya gidiyor. Mora’da Paleologlar var, onları ortadan kaldırıyor. Balkanlar Bizans hakimiyetindeydi, orada da aynısını yapmaya çalışıyor. Fatih Tuna’nın güneyindeki tüm topraklara sahip olmak istiyor. Kırım sahilleri Bizans imparatorlarına aitti, gidip o bölgeyi Cenevizlilerin elinden alıyor. Güney İtalya Bizans imparatorlarına bağlıydı. Fatih bölgeyi fethetmek için Gedik Ahmet Paşa’yı gönderiyor. Bir Otranto seferi vardır. Bütün bu seferlerde Doğu Roma İmparatorluğu’nun mirasçısı olarak kendisini görüyor.
   <br/>
   <br/>
   -Hıristiyanlığa intisab ettiğinin söylenmesi bundan dolayı mıdır?
   <br/>
   <br/>
   Böyle bir şey yok. Kendisi tam bir Müslüman. Molla Hüsrev’in talebesidir. Her hafta ulemayı sarayda topluyor, dini meseleleri tartışıyor. Ama siyasi olarak kendisini Doğu Roma’nın meşru sahibi olarak görüyor. Roma’yı fethedeceğini söylüyor ve üzerinde doğal bir hak iddia ediyor. Gedik Ahmet Paşa, Otranto’yu fethettiğinde Papa Fransa’ya kaçmaya çalışmıştır. Fatih ölmeseydi Roma’yı alacaktı. Şartlar oluşmuştu. Sarayda Latince, Yunanca kitapları toplayıp bir kütüphane kurmuştur. Papa nasıl olsa Fatih gelecek diye bir mektup yazıyor ama bu mektup hiçbir zaman Fatih’e gönderilmemiştir. Yüksek bir Latince ile yazılan mektupta deniliyor ki, sen Roma’yı almak istiyorsun, Hıristiyan olursan gel al, bütün Roma İmparatorluğu’nun meşru sahibi olman için Hıristiyanlık şarttır. Bütün bunlar yanlış tefsir ediliyor. Fatih’in Hıristiyanlıkla ilgisi tamamiyle siyasidir. Hıristiyan olduğu yanlış bir yorum ve düşüncedir.
   <br/>
   <br/>
   Rakip olmasın diye Türkmenlere Yörük dediler
   <br/>
   <br/>
   -Yeniçeri Ocağı’na Taife-i Bektaşiyan ve ağalarına da Ağayan-ı Bektaşiyan denilmesi, Bektaşi kimliğinin etkinliğinden mi kaynaklanıyor?
   <br/>
   <br/>
   Yeniçeri Ocağı, daha çok halk tarikatlarını içinde barındırıyor. Çünkü bunlar basit askerler. Bektaşi tarikatını kendi tarikatları olarak benimsiyorlar. Merasimlerde Bektaşiler hazır bulunuyor. Bu sebeple teşkilat Ocak-ı Bektaşiyan adını alıyor.
   <br/>
   <br/>
   -Osmanlı’da Türk nüfusunun etkinliği nedir, kanunnamelerde idraksiz Türkler tabiri kullanıldı mı?
   <br/>
   <br/>
   Aşıkpaşazade Osmanlılardan bahsederken sık sık Türk diye sözediyor. Osmanlılar kavim olarak Türklerden geldiklerini biliyorlardı. Fakat o zamanlarda devlet mefhumu, hanedanla aynı algılanıyor. Devletin sahibi olan hanedandır. Hanedanı kuran Osman, ona tâbi olanlar Osmanlı devletini ortaya çıkarıyor. Onlara sorsanız siz nerden geliyorsunuz diye Türkmen olduklarını söylüyorlar. Sonraki devirlerde kul sistemi oluşuyor, yani padişah otoritesini icra etmek için güveneceği kulları idare başına getiriyor. Bunlar Türk menşede değil. Dışarıda kulun dayanacağı akrabası, yakını yok. Bir Türk’ü alsanız onun kabilesi olabilir, kabilesi ile hanedan arasında problem doğabilir. Hanedanlıkta hak iddia edebilir. Osmanlı hanedanına karşı en büyük mukavemeti Doğu Anadolu’daki Türkmenler göstermiştir. Uzun Hasan, Fatih’in en büyük rakibiydi. Onun için Osmanlılar Türkmenleri ayrı tutmak için yeni bir ad buldular ve Yörük dediler. Ama aslında onlar da Türkmen’dir. Osmanlı hanedanı Türklerle bir rekabet halinde olduğu için idraksiz diyor. Birşey bilmez, anlayamaz anlamında. Devlet hanedandır dedikleri için biz Türk’üz diyemiyorlar.
   <br/>
   <br/>
   O bir Braudel’ci
   <br/>
   <br/>
   Yıllar önce TRT için çekilen ‘Osmanlı Devleti’nin Kuruluşu’ belgeseli için Prof. Dr. Halil İnalcık’tan danışmanlık yapması istenir. Ancak usta tarihçi bırakın danışmanlığı, 60 gün süren çekimlere bizzat katılır ve toplam 10 bin kilometrelik yolu yaşına aldırmadan kateder. Onun işine verdiği önem ve titizlik aslında yaşamının en önemli kaidesiydi. İstanbul Kızıltoprak’ta doğan İnalcık, nüfus kağıdındaki 1916 doğum tarihine şüphe ile bakar ve araştırmaya başlar. Topladığı bilgiler ve bulgular sonucunda 1918 sonunda doğduğunu tespit eder. Kolonya imalatçısı Kırım göçmeni bir baba ile Eyüp’te Nakşibendi Tekkesi Şeyhi olan yine Kırım’dan gelen Şeyh Murad’ın torunu bir anneden doğma olan İnalcık eğitim hayatı boyunca dönemin ünlü hocalarından ders alır. Sivas, Gazi ve son olarak da Necatibey Muallim Mektebi’nde (Balıkesir) eğitim gören İnalcık burada Abdülbaki Gölpınarlı’dan edebiyat dersleri alır. 1935’te Ankara Dil Tarih ve Coğrafya Fakültesi Tarih Bölümünü yatılı olarak kazanan İnalcık burada da Fuat Köprülü gibi bir hocadan ders almanın mutluluğuna erişir. Yeni Çağ Tarih Bölümünde asistan olan İnalcık ‘Tanzimat ve Bulgar Meselesi’ konusunda hazırladığı doktora tezi ile isminden söz ettirmeye başlar. Öyle ki, bu onu Türk Tarih Kurumu’na üye seçilmesine kadar götürür. İnalcık üye seçildiği sırada Hasan Âli Yücel, eski başbakanlardan Şemsettin Günaltay da kurumun üyeleri arasında bulunuyordu. Akademik kariyerinden sonra Fransa, İngiltere, Amerika gibi ülkelerde değişik konularda temasları olan İnalcık böylece bu ülkelerin tarih anlayışını yakından tanır. Amerika’da University of Chicago Tarih Bölümü’nde Osmanlı Tarihi, Osmanlı Sosyal ve Ekonomik Tarihi konusunda 15 yıl boyunca ders verir. Bilkent Üniversitesi Tarih Bölümü kurucusu olan İnalcık bugün dünya çapında bir üne sahip. Arnavutluk’a ait eski icmal defterlerini neşreden İnalcık bu çalışması ile oryantalistlerin dikkatini çeker. İslâm Ansiklopedisi’ne yazdığı yazılar ise onun iyice tanınmasına yol açar. Sosyoloji ile tarihi birleştirip yeni bir yöntemi Türk tarihçiliğine kazandıran İnalcık topografik araştırmalarla da belgeleri kontrol ederek doğru sonuca ulaşılabileceğini gösteren önemli bir tarihçi. Özellikle Batı tarihçiliğinin yöntemi konusunda Türkiye’nin ufkunu açan İnalcık, Fransız tarihçi Fernand Braudel’ci olarak biliniyor. Dünyada Braudel tarihçiliğini savunanlar belirli programlar dahilinde bugün önemli çalışmalara imza atıyorlar. Bugün Halil İnalcık’ın öğrencileri tarafından Amerika’da 15 üniversitede Osmanlı dersleri okutuluyor ve objektif çalışma yapan sayısız uzman bulunuyor. Zaten değişik görevleri bulunan İnalcık’ın eski öğrencilerinden 40-50 kadar profesör ‘İnalcık School’ diye bir tarih yaklaşımını benimsiyor. Bu akademisyenler önümüzdeki sene Harvard’da toplanıp İnalcık’ın tarih anlayışını tartışacaklar. Sadece öğrencilerinden değil dünyanın birçok üniversitesinden de takdir ve tebrik alıyor. Boğaziçi, Uludağ, Selçuk, Atina, Hebrew University of Jerusalem (Küdüs), University of Bucharest (Bükreş), Chicago (Emeritus profesörlük), Sofya gibi üniversitelerden fahri doktora unvanı aldı. Halil İnalcık çok sayıda akademik yayına editörlük yaptığı gibi uluslararası konferansların da en önemli isimlerinden birisi. Ayrıca İnalcık’ın sayısız makale ve kitabı bulunuyor. Şu anda Balıkesir Üniversitesi Necatibey Eğitim Fakültesi’nde bir Halil İnalcık Salonu oluşturulmuş durumda. Bu salonda İnalcık’ın değişik dönemlerde aldığı ödüller sergileniyor. Ancak Bilkent Üniversitesi Rektörü Ali Doğramacı tarafından oluşturulan Halil İnalcık Osmanlı Araştırma Merkezi gelecek kuşak tarihçiler için önemli. Uluslararası boyutta ilgi gören bu merkezde ünlü tarihçinin bütün mikro filmleri, evrakları, arşiv belgeleri bulunuyor. İnalcık’ın Türk Tarih Kurumu, Oscar ödüllerini veren Fellow American Academy of Arts and Sciences gibi 30 yakın yerli ve yabancı ilmi cemiyetlerde de şeref ve onur üyelikleri bulunuyor.
   <br/>
  </font>
 </p>
</div>


Kaynak: [www.aksiyon.com.tr](http://aksiyon.com.tr:80/detay.php?id=2787), [web.archive.org (arşiv bağlantısı)](http://web.archive.org/web/20041027134501/http://aksiyon.com.tr:80/detay.php?id=2787)
