# "Akıllıyız ama ibre bozuk"

*Haşim Söylemez 1999.11.27*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Edgar Allan Poe, "Bana deli derler, ancak deliliğin en büyük akıllılık mı olduğu, aslında iyi birşey mi olduğu, düşünce hastalığından mı ileri geldiği, ya da genel zeka feda edilerek aklın ruh halinin gelişmesiyle mi ortaya çıktığı ile ilgili sorular henüz çözüm bulamadı" der.
  </font>
 </div>
 <div id="newsText">
  <font class="detail-text">
   Ünlü edebiyatçının, bu sözü şahsıyla ilgili herhangi bir sitemin ifadesi olarak mı yoksa bir realitenin altını çizmek için mi kullandığını bilemeyiz ama, bilinen birşey var ki, o da 'deliliğin' toplumlarda bir hastalık olarak ele alınıyor olması.
   <br/>
   <br/>
   Gerçekten de öyle akıl hastalarıyla karşılaşırsınız ki onlarla konuşurken, küçük dilinizi yutmamak için çaba harcarsınız. Kullandıkları sade, nezih kelimeleri, ortaya koydukları eserleri görünce onların akıl hastanesinde değil de, seçilmiş, bilge insanların kaldığı bir yerde yaşadıklarını zannedersiniz. 'Akıllı' davranışları, tavırları ve zariflikleri karşısında ister istemez bir düşünceye kapılırsınız; "Acaba ben mi?.."
   <br/>
   <br/>
   Akıllıyız ama...
   <br/>
   <br/>
   Bakırköy deyince hemen akla Ruh ve Sinir Hastalıkları Hastanesi gelir. Bakırköy ilçesi, düşünen adam heykeli ve akıl hastanesiyle bir bütün olarak algılanır. Hayalimizde çevresine zarar verdikleri için toplumdan tecrit edilmiş, yarı saldırgan insanların bulunduğu koğuşlar canlanır. Ancak insanlara zararı yerine faydası olan, takdire şayan eserler ortaya koyan sanatçı ruhlu hastalar hiç de az değil Bakırköy Ruh ve Sinir Hastalıkları Hastanesi'nde.
   <br/>
   <br/>
   Kimisi resim yapıyor, kimisi şiir yazıyor, kimisi entelektüel ve bilge onların. Diğer hastalar kendilerine "her günü bayram" ilan ederken, dünyayı umursamazken, onlar, bir kenara çekilip, insanlara faydalı olma hissi ile kendi sanatlarıyla haşirneşir oluyorlar. Bazen de hastalara yön veriyor, onlara rehberlik ediyorlar. Sanki hasta değil hastabakıcılar.
   <br/>
   <br/>
   Hastanede kalan, ruhsal tedavi gören, kendisi ve toplum ile barışık olan bu marjinal ve karizmatik insanların, normal insanlardan hiçbir farkı yok. Onlar sadace toplumda psikiyatrist tedavi görmeye muhtaç yüzde 25'lik oranın içinde. Farkları, yüzde 25'lik kesimin büyük kısmı dışarıda normal insan muamelesi görürken, onların hasta muamelesi ile içeride tedavi görmeleri. Onlar da zaten kendilerini normal insanlardan pek farklı görmüyorlar. Onlar da akıllı ama, sadece hayat ibreleri onları Ruh ve Sinir Hastalıkları Hastanesi'ne kaydırmış.
   <br/>
   <br/>
   <br/>
   <br/>
   Şairim, şiiri severim
   <br/>
   <br/>
   TÜRKİYE...
   <br/>
   <br/>
   Benim yaşadığım yerler, anlatmaya
   <br/>
   <br/>
   doyamadığım
   <br/>
   <br/>
   Vatanım değil mi anlatmak istediğim
   <br/>
   <br/>
   Anlıyorsun o senin de benim de yerim
   <br/>
   <br/>
   Türkler böyle olsalar bile
   <br/>
   <br/>
   Yine de anlarız sen de ben de
   <br/>
   <br/>
   Ne derseniz bile, çünkü burası Türkiye
   <br/>
   <br/>
   Varol vatanım, eğme boynunu kimseye
   <br/>
   <br/>
   Çünkü Türküz sen de ben de
   <br/>
   <br/>
   Evet! vatanımız burası TÜRKİYE...
   <br/>
   <br/>
   Bakırköy Ruh ve Sinir Hastalıkları Hastanesi'nde tedavi gören F.S.nin yazmış olduğu onlarca şiirden sadece biri bu. Kendisi ile konuşma isteğimizi büyüleyici bir nezaket ve kibarlık havası içinde kabul etti. Konuşmasında, kullandığı anlamlı cümle örgüleri, zarifliği ve cana yakınlığıyla tam bir İstanbul hanımefendisi. Saf İstanbul Türkçesi konuşan F.S. hastanede geçen hayatını şiirle süslüyor. Şiiri çok seviyor. Boş zamanlarını şiir yazarak değerlendiriyor. O, ismi namı duyulmamış, kendi çapında bir şair. Şairliğini kabul etmek bir yana, insanların hasta muamelesi göstermesi F.S.yi çok üzmüş. F.S. yıllarca bir gazetede aktif gazetecilik yapmış. Bir gün gelmiş İstanbul'un bunaltıcılığına yenik düşmüş ve kendisini Bakırköy Ruh ve Sinir Hastalıkları Hastanesi'nde bulmuş. Aslında akıl hastası değil, sadece tedaviye muhtaç. Hastaneye tedavi olmak için gelmiş ama 5 yıldır buranın demirbaş üyesi. Hayatından memnun çünkü onu hayata şiirleri bağlıyor, istediği zaman yazıyor, istediği zaman okuyor. Serbest türden şiir yazdığını, bunun için ise kendisi için zamanın hiç önemli olmadığını söyleyen F.S. "Burada hasta muamelesi görmekten çok sıkılıyorum. Şu ana kadar 165 şiirim oldu. Bunları bir kitapta toplamayı düşünüyorum. Ancak imkanlarım el vermiyor. Sadece şiir yazmıyorum, günlük de tutuyorum. Sevdiğim bir tek şair değil, tüm şairleri seviyorum çünkü bende şairim" diyor.
   <br/>
   <br/>
   Sanat değeri ile bağdaşmalı
   <br/>
   <br/>
   Görüştüğümüz diğer farklı bir hasta ise Ş.K. Birbirinden güzel resimleriyle çok bilmiş ressamlara taş çıkartıyor. Sulu boya ve pastel boyalarla yapmış olduğu resimler sanatseverler tarafından sürekli satın alınıyor. Ancak Ş.K. resimlerinin ucuza gitmesinden oldukça şikayetçi. Resimleri 23 milyon lira arasında alıcı buluyor. Resimlerinde hayatın içinden öğelere yer veren Ş.K. hastanenin rehabilitasyon merkezinde her yıl sergi açıyor, bir sanatçı edasıyla. Ş.K. hayatını resim ile bütünleştirdiğini söylüyor ve ekliyor; "Sanatın maddi değeri olmaz. Sanat, değeri ile bağdaşmalıdır. Ancak insanın emeğine önem verilmelidir. Benim yaptığım resimler alıcı buluyor fakat çok ucuza gidiyor. Beklediğim değeri alamıyorum. Ev kızı gibi çalışıyor, bir görev olarak resim yapıyorum. Resimlerimde hayatın temel öğelerini kullanmam hayatı çok seviyor olmamdan kaynaklanıyor."
   <br/>
   <br/>
   Ş.K. ile konuşurken sohbetimize başka bir hasta katılıyor. M.Ş. 17 yıldır hastanede tedavi görüyormuş. O da sanatçı. Boş zamanlarında resim yapıyor, şiir yazıyor. Sadece bunlarla da sınırlı kalmıyor, hastanenin bozulan radyolarını, televizyonlarını, elektronik eşyalarını da tamir ediyor. Sonbahar mevsiminden çok etkilendiğini söylüyor M.Ş. ve konuşmasına şöyle devam ediyor; "Sonbahar bana natürel olarak çok hüzün veriyor. Çünkü çok derin düşüncelere kapılıyorum. Biz hasta falan değiliz, sadece hastanede kalıyoruz. Hastanenin çıkarmış olduğu aylık Avra gazetesini hazırlıyordum. Şimdi artık bu gazete çıkmıyor. Biz insan olarak akıllıyız ama ibremiz bozuk."
   <br/>
   <br/>
   Böylesi de var
   <br/>
   <br/>
   Kambersiz düğün olmayacağı gibi, bir akıl hastanesinin de karizmatik şahsiyetleri olmazsa olmaz. Hastanenin Donkişot'u T.K. kendisinin Atatürk'ün oğlu olduğunu sanıyor. Şen şakrak, dertsiz kedersiz bir insan. Hiçbirşeyi düşünmüyor. Herşeyden mutlu oluyor. Kendisi ile görüşmek istediğimizi söylediğimizde, hastane yetkilileri kendisini aramaya koyuldular. Aradan yarım saat geçtikten sonra T.K.'yi buldular. Öğle namazını kıldığı, 15 dakika sonra görüşmeye geleceği bildirildi. Daha onbeş dakika dolmadan T.K. görüşmek istediğimiz yere geldi. Gayet disiplinli, tutumlu olduğu her halinden belli olan T.K. bir askerin komutanına tekmil vermesi gibi "Paşalarım!" diyerek kendisi ile görüşme isteğimizden duyduğu memnuniyeti dile getiriyor. T.K. hastanenin tüm elektrik, su, telefon faturalarını bankalara götürüp yatırıyor. Kantine lazım olan eşyaları yıllardır o alıyor. Beş vakit namazını da hiç aksatmadan kılıyor. Orucunu tutuyor. Herşeyi normal ama insanlara göre normal olmayan "Kendisinin Atatürk'ün öz oğlu olduğunu iddia etmesi". Babası Mustafa Kemal Atatürk'ü küçük yaşta iken kaybettiğini söylüyor T.K. İnsanların kendisine inanmadığını belirterek, "Ben küçük yaşta iken babam Mustafa Kemal Atatürk öldü. Benim Atatürk soyadım da ondan kalma. Benden başka çocuğu yok. Onun tüm mal varlığı bana kaldı. Ama onları hep elimden aldılar. Ben krallığımı kurunca mallarımı tekrar geri alacağım. 23 senedir burada kalıyorum. Boğaz Köprüsünün projesini de ben çizdim. Şimdiki Boğaz Köprüsü benim projemdir."
   <br/>
   <br/>
   T.K. ileride kuracağı kralıkta bizi de üst düzeyde görevlendireceği sözünü vererek son noktayı şöyle koyuyor; "Aslında ben deli değilim. Bu insanların arasında kaldığım için bana deli diyorlar. Bu insanların arasında kaldığım için çok canım sıkılıyor."
   <br/>
   <br/>
   Bakırköy Ruh ve Sinir Hastalıkları Hastanesi'nde özürlü insanlar olduğu gibi, özürlü olup bir çok akıllı insandan daha güzel eserler ortaya koyanlar da var. Önemli olan bu insanların varlığını görmezlikten gelmemek.
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-5566-akilliyiz-ama-ibre-bozuk.html), [web.archive.org (arşiv bağlantısı)](http://web.archive.org/web/20130513101807/http://www.aksiyon.com.tr:80/aksiyon/haber-5566-akilliyiz-ama-ibre-bozuk.html)
