# Eşref'im yaşasaydı reis-i cumhur olurdu..."."

*Haşim Söylemez 1996.11.09*

<font class="agenda2NewsSpot">
 Zamanın Jandarma Genel Komutanı Orgeneral Eşref Bitlis 17 Şubat 1993 tarihinde bir uçak kazasında şehit olmuştu, ama 80 yaşındaki babası  hâlâ sağ.
</font>
<font class="newsDetail">
 Eşref Paşa'nın babası Kemal Bitlis Balıkesir Huzurevi'nde kalıyor. Gözleri görmüyor. Fakat ibadetlerini tam olarak yerine getirmeye çalışıyor. Eşi Seher Hanım'ı 20 yıl önce kaybeden baba Bitlis, şu anda 3 ayda bir 80 milyon lira maaşı devletten alıyor. Kimseye yük olmak istemediğini söylüyor ve halinden memnun. Oğlu Turhan Bitlis'in İstanbul'da mühendis olduğunu, kendisini çağırmasına rağmen gitmek istemediğini belirtiyor.
 <br/>
 <br/>
 Oğlu Eşref Bitlis'i çok sevdiğini ifade eden Kemal Bitlis şöyle diyor: "Oğlum Eşref çocukluğundan beri çalışkan, zeki ve başarılı idi. Her zaman okul birincilikleri aldı. Onun başarılarıyla benim göğsüm kabardı. Eğer şimdi yaşasaydı belki reisi cumhur olurdu. İyi bir devlet adamı olurdu. Onun Allah'tan korkusu vardı. Eşref, atasına saygısızlık yapmazdı. Bizi çok severdi. Her zaman benim ve annesinin elini öper, hayır duamızı alırdı."
 <br/>
 <br/>
 "KOMPLOYA KURBAN GİTTİ"
 <br/>
 <br/>
 Kemal Bitlis, oğlunun 1993'teki uçak kazasında ölümüne, "kaza" gözüyle bakmıyor. Bir komploya kurban gittiğini ve bunda dış ülkelerin de parmağı olduğunu düşünüyor. Eşref Bitlis'in çalışkan ve başarılı olduğunu belirterek onu çekemeyenlerin çokluğuna dikkat çekiyor. Acılı baba şimdiye kadar hiçbir yetkilinin çıkıp da kendisine 'Oğlun şu sebepten öldü' dememesine de bir anlam veremiyor. Aradan yıllar geçmesine rağmen oğlunun ölüm sebebini öğrenememek onu ayrıca yaralıyor ve yetkililerden rica ederek "Nasıl oldu ise bana söylensin. Onu çok seviyordum. Ben hayatta iken oğlumun ölüm sebebini öğrenmek istiyorum. Araştırılsın ve sebebin bulunması için ne gerekiyorsa yapılsın. Çünkü Eşref'im memlekete çok hizmet etti" diyor.
 <br/>
 <br/>
 "BARİ İSMİ YAŞATILSIN"
 <br/>
 <br/>
 Kemal Bitlis, Balıkesir'de bir meydana oğlunun isminin verileceğini duyunca çok sevinmiş. Her ne olursa olsun oğlunun ismi ile dahi olsa yaşatılması onu çok mutlu edecek. Bu konuda "Oğlum bir meçhule gitti, bari ismi gitmesin. Bugün varız yarın yokuz. Oğlumun isminin bir yere verilmesi benim için büyük mükafat olacak" şeklinde konuşan baba Bitlis, bu vefakarlığa teşebbüs edenlere teşekkür ediyor. Eşref Paşa'nın ölüm tarihi olan 17 Şubat'larda kimsenin başsağlığına gelmemesine de o kadar gönüllenmiyor. "Memlekete hizmet etmiş bir şahsın babası olmaktan mutluyum. Eşref'im şerefiyle huzur içinde yatsın" diyerek böyle bir evlada sahip olmanın kıvancının kendisine yettiğini ifade ediyor.
 <br/>
 <br/>
 YETİŞMESİNE ÖZEN GÖSTERMİŞ
 <br/>
 <br/>
 Kemal Bitlis'in dedesi İsa Efendi Mutki (Bitlis) kaymakamı imiş. Babası Nezir Bitlis de dedesi sayesinde askeriyede çavuşmuş. Rus harbi sırasında dedesi ve babası şehit düşmüşler. Kendisini dedesinin Adıyaman'da bulunan kardeşi alarak Aydın'da jandarma çavuşluğu yapan amcasına götürmüş. Orada büyümüş. Daha sonra Malatya'ya gelerek çalışmaya başlamış. Burada evlenmiş ve Turan ile Eşref kardeşler burada dünyaya gelmişler.
 <br/>
 <br/>
 Baba Bitlis, geçmişten gelen bağı ile çocuklarını da o terbiye ve ciddiyetle büyütmüş. Eşref Paşa'nın yetişmesi için çok özen göstermiş. Oğlunun çok terbiyeli olduğunu, bütün okullarını başarı ile bitirdiğini, kendisini üzecek hiçbirşey yapmadığını söylüyor. Çocukluğunda bile oğluna sinirlenip kızdığını hatırlamıyor. "Eşref'imden tüm Malatya memnundu ve onun sayesinde önce bütün Malatya'nın, sonra tüm Türkiye'nin tevecühünü kazandım" şeklindeki sözleriyle oğlundan memnuniyetini dile getiriyor.
 <br/>
 <br/>
 Kemal Bitlis'in Eşref Paşa ile ilgili bir hatırası da şöyle: Eşref Bitlis askeri okulu bitirince babası kendisini evlendirmek, torun sahibi olmak istemiş. Komşularının güzel, terbiyeli bir kızları hoşlarına gitmiş. Fakat Eşref Bitlis, şimdi evlenme niyeti olmadığını, ancak yüzbaşı olunca evleneceğini belirtmiş. Ancak aradan birkaç ay geçince Ankara'da bir kızla tanıştığını, evlenmek istediğini haber vermiş. Baba Bitlis "Ben her ne kadar yazdım çizdim ise o yine onunla evlenmek istediğini söyledi. Biz de kendisini kırmadık. Düğün yaptık. Tayini Elazığ'a çıkınca da kendi elimle ev tuttum. Evlerini döşedim. Şu anda Meltem ve Tarık adında iki torunum var. Ne yapıyorlar bilmiyorum" diyor.
 <br/>
 <br/>
 Bugün Bitlisliler'in holdingler kurduğuna, zengin olduklarına dikkat çeken Kemal Bitlis, kendisinin kimsenin malında gözü olmadığını vurguluyor. "Eğer isteseydim oğlumun mal varlığından hak iddia edebilirdim. Ama onlar şu anda gelinim ve torunlarımın elinde, bu da beni ilgilendirmez" diyen Kemal Bitlis "Şu üç günlük dünyada kalacak, kullanacak neyim kaldı ki? Gözlerim görmüyor. Huzurevinde sıcak bir odam var. İbadetimi yapıyorum. Ve ölümümü bekliyorum. Maaş da alıyorum. Paraya ihtiyacım yok. Hele Bitlisliler'e hiç ihtiyacım yok. Oğlum Turan da beni yanına çağırıyor. Ama ben kimseye yük olmak istemiyorum" şeklinde konuşuyor.
 <br/>
</font>

Kaynak: [www.aksiyon.com.tr](http://aksiyon.com.tr:80/aksiyon/haber-1928-34-esrefim-yasasaydi-reis-i-cumhur-olurdu.html), [web.archive.org (arşiv bağlantısı)](http://web.archive.org/web/20101009041042/http://aksiyon.com.tr:80/aksiyon/haber-1928-34-esrefim-yasasaydi-reis-i-cumhur-olurdu.html)
