# Alaca Mescid'de bayraklanan mücadele

*Haşim Söylemez 1998.05.16*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Sıcak bir mayıs günü ikindi namazından önce Alaca Mescid tamamen dolmuştu.
  </font>
 </div>
 <div id="newsText">
  <font class="detail-text">
   Konuşulacak mevzunun ehemmiyeti, o günkü durumun aciliyeti ve hayatiyeti, toplantı mahallinin bir mescid oluşu cemaatin üzerindeki ağırlık ve gerginliği daha da artırmıştı.
   <br/>
   <br/>
   Namazdan sonra Malmüdürüzade Mehmet Efendi'nin okuduğu mevlidi şerif vecd içinde dinlendi. Mevlidi müteakip söz alan Vehbi Bey (Bolak) ayağa kalkarak cemaate hitaben bir konuşma yaptı. Konuşmasında İzmir'deki faciaların Balıkesir'in de başına gelmemesi için bir Reddi İlhak cemiyetinin kurulması gerektiğini belirterek sözlerini şöyle sürdürdü: "İzmir'den başlayan faciaların Balıkesir'e gelmesi yakındır. Bu iş protesto ile, yazı yazmakla engellenemez. Yapılacak ilhakı fiilen önlemek için bir reddi ilhak cemiyeti kuralım. Bu cemiyete girmek her müslümanın borcudur. Bizim atacağımız her kurşun şark ve İslam aleminin ebedi kurtuluşuna, yoksa ataletimiz maazallah ebedi esaretine sebep olacaktır."
   <br/>
   <br/>
   Vehbi Bey'in bu hararetli konuşması mescidi hınca hınç dolduran cemaat üzerinde büyük etki yapmıştı. Artık düşmana karşı silahlı mücadeleye girişmenin şart olduğu fikri herkes tarafından benimsenmişti. Alaca Mescid'de yapılan bu konuşmalardan sonra her türlü kararı almaya yetkili, daha sonra kendilerine "Kırkbir Bayrak Adam" denilecek olan bir heyet oluşturuldu. Daha sonra tarihe geçecek o günde takvim yaprakları 18 Mayıs 1919'u gösteriyordu.
   <br/>
   <br/>
   Balıkesir'deki bu gelişmelerden bir gün sonra yani 19 Mayıs'ta, Atatürk de Anadolu'nun düşman elinden kurtarılması için toplantılara katılmak ve milli mücadeleyi resmen başlatmak için Samsun'a çıkıyordu. Atatürk'ten habersiz Balıkesir'de toplanıp Ege'de düşmana karşı silahlı mücadele kararı almış olan bir avuç insanın bu hareketi Atatürk'ün umutlarını ve Anadolu insanına güvenini bir kat daha artırmıştı. Samsun'a çıkan Mustafa Kemal burada, Balıkesir'deki olayın kendisini cesaretlendirdiğini beyan etmişti. Kurtuluş ateşine çakmak niteliği taşıyan bu hareket beraberinde birçok yerde toplanan halkın silahlı mücadele kararı almasını sağladı. Daha doğrusu Türk halkına silahlı mücadele için cesaret kaynağı oldu.
   <br/>
   <br/>
   Anadolu'da ilk hareket
   <br/>
   <br/>
   18 Mayıs 1919 akşamına doğru alınan karar ile düşmana karşı mücadele verilecekti. Böylece çetecilikle değil programlı olarak silahlı mücadeleye başlanmış olunuyordu. Gerçi daha önce de çeşitli yerlerde Kuvai Milliyeciler tarafından düşmana karşı düzenli olmayan bir mücadele veriliyordu. Ancak buradaki olay halkın toplu sesi olması bakımından son derece önem arzediyor. Yunanlılar İzmir'i işgal etmiş, Manisa'ya kadar gelmişti. Bu sebeple Balıkesir'de, aralarında öğretmenler, devlet memurları, eski mebuslar, gönüllü kuruluş temsilcileri, belediye başkanı, esnaf, din adamları ve halktan oluşan bir grup herşeyi göze alarak silahlanacaktı. Alaca Mescid toplantısı daha sonra yapılacak olan kongrelere, hareketlere başlangıç ve rehber oldu. Çünkü ilk kez Anadolu'da düşmana karşı mücadele etme kararı gizli de olsa alınmıştı.
   <br/>
   <br/>
   Balıkesir tarihi ile ilgili olarak çok sayıda eser ortaya koyan ve olayı bizzat canlı şahitlerinden dinleyen Balıkesir Üniversitesi öğretim görevlisi Aydın Ayhan, milli mücadelenin Alaca Mescid toplantısı ile başladığını söylüyor. Ayhan, Alaca Mescid olayını şöyle değerlendiriyor; "Bu hareket particilik değildi. Tek düşünce düşmana karşı durmaktı. O zamana kadar ferdi hareketler yapılmıştı ancak mücadelede örgütlü bir olay yoktu. Alaca Mescid'de ise bir örgütlenme kararı alınıyordu. Bu Mustafa Kemal'in Samsun'a çıkmasına ve milli mücadelenin başlamasına gizli bir zemin kazandırmıştır."
   <br/>
   <br/>
   Mescit, Türk mahallesindeydi
   <br/>
   <br/>
   1919 yılında Balıkesir'de çok sayıda azınlık yaşıyordu. Birçok mahallede Rum, Ermeni ve Hıristiyanlar bulunuyordu. Dolayısıyla gizli bir toplantıya kalkışmak, toplantı yapmak bir intihar sayılıyordu. Çünkü her an azınlıklar bu toplantıyı Manisa'ya kadar gelen Yunanlılara ihbar edebilirdi. Casus ve ihbarcılardan uzak bir yerde toplanmak en doğrusu olacaktı. Alaca Mescid ise tamamen Türklerden oluşan bir mahallede bulunuyordu, bu yüzden şehrin ileri gelenleri burayı seçmişti. Ayrıca toplantı azınlıkların da her zaman rahatlıkla girebildiği bir kahvehane veya toplantı salonunda değil de bir mescidde yapılmıştı.
   <br/>
   <br/>
   Tarihçi Aydın Ayhan toplantı yerinin Alaca Mescid olarak seçilmesini şöyle anlatıyor; "O devir bir korku devriydi. Herkes birbirinden şüpheleniyordu. Ermeni, Rum ve Hıristiyan azınlıklar Balıkesir'de yoğun halde yaşıyorlardı. Dolayısıyla bunlar her an bir muhbirlik yapabilirlerdi. Alaca Mescid ise tamamen Türklerin olduğu bir mahaldeydi. Mesela Alaca Mescid'in 500 metre illerisindeki Zağnos Paşa Camii'nin etrafında azınlıklar yaşıyordu. Olayın duyulmaması için toplantı yeri olarak mescid seçilmişti. Bir de korkunun hakim olduğu, kara bulutların gökyüzünü kapladığı o dönemde insanlar kolay kolay bir araya gelemiyorlardı, dolasıyla mevlid okuma bahanesiyle halk mescidde toplandı. Maazallah olayın duyulması halinde mescidde toplanan yaklaşık 700 insan bir ihbar sonucu kellesinden olabilirdi."
   <br/>
   <br/>
   Kahramanlar unutuldu
   <br/>
   <br/>
   Tarih yazan şahsiyetlerden çok tarih yapan şahsiyetler önemlidir. Şahsiyetlere karşı saygı, onları yeni nesillere taşımak tarihi bir görev olduğu gibi ihmale gelmez bir sorumluluktur. Her nedense vefasızlıktan ecdadımız büyük ölçüde nasibini almış, alıyor. 41 bayrak adam olarak tarihe geçen insanlar da bir vefasızlığın kurbanı olarak karşımıza çıkıyor. Kimsenin tanıyıp bilmediği 41 bayrak adam yeni nesillere tanıtılmıyor. Her yıl Balıkesir Alaca Mescid önünde yapılan 41 bayrak adamı anma programları sadece üçbeş kişi tarafından gerçekleştiriliyor.
   <br/>
   <br/>
   Balıkesir AP eski Milletvikillerinden ve 41 bayrak adamlardan alay beyi Rıza Bey'in torunu Behram Eker 41 bayrak adamın yeni nesil tarafından tanınmadığını, bundan derin üzüntü duyduğunu belirtiyor. Eker, ataya saygının bu şekilde olmaması gerektiğini söyleyerek sözlerine şöyle devam ediyor;  "Yeni nesil bu tarihi adamları maalesef tanımıyor. Halbuki bu insanların yaptığı hareket mana bakımından gelecek nesillere aktarılmalıydı. Her 18 Mayıs'ta yapılan kutlamalara ancak 18 kişi katılıyor. Bu olayı ben vefasızlık, saygısızlık ve tarihe değer vermemezlik olarak değerlendiriyorum. Bu olay Atatürk'ün milli mücadeleyi başlatmasına ışık olmuştur. Biz Balıkesir isimini değiştirmek istiyoruz, ismi Önder Balıkesir olmalı. Bu mücadele bayrak, din, millet, vatan için yapılmıştır. Bu insanları unutmak onların kemiklerini sızlatacaktır. Vefasızlığa çok üzülüyorum."
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-3742-alaca-mescidde-bayraklanan-mucadele.html), [web.archive.org (arşiv bağlantısı)](http://web.archive.org/web/20121001025019/http://www.aksiyon.com.tr:80/aksiyon/haber-3742-alaca-mescidde-bayraklanan-mucadele.html)
