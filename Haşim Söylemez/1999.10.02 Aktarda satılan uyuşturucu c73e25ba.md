# Aktarda satılan uyuşturucu

*Haşim Söylemez 1999.10.02*

<div class="pNewsDetailMainContent ctx_content" itemprop="articleBody">
 "Kilis'te bir duyumu değerlendiren Jandarma Narkotik Timleri, Polateli ilçesine bağlı Yeniyapan köyüne baskın düzenledi. Buradaki bir bahçede bulunan 410 kök dişi hint keneviri imha edildi. Olayla ilgili olarak adliyeye sevk edilen C.K. adlı bir kişi tutuklanarak cezaevine konuldu" şeklindeki haberleri Kilis'te çıkan yerel gazetelerde hemen hemen her gün görmek mümkün. Çünkü Kilis'te kenevir halk için vazgeçilmez bir gelir kaynağı. Keneviri gizlice eken bazı Kilisliler, yaprağından esrar, kökünden kendir, tohumundan da kumbüz elde ederek para kazanıyor.
 <br/>
 <br/>
 Kenevirin tohumundan elde edilen kumbüz baharatçı ve aktarlarda kuş yemi olarak kilosu 600 bin liradan satılıyor. Üreticiler kadar baharatçılar da kumbüzün satışından oldukça memnun. Baharatçı Ömer Şekeroğlu, kumbüz satışlarının eskiye nazaran az olduğunu ancak yine de iyi para kazandıklarını söylüyor. Şekeroğlu kenevir tohumunu kuş yemi olarak sattıklarından dolayı herhangi bir problemle karşılaşmadıklarını belirtiyor, ancak ekliyor: "Ne var ki, bunu tatlıların içine koyanlar da var, kavurup yiyenler de."
 <br/>
 <br/>
 Baharatçılar kumbüzü yani kenevir tohumunu kuş yemi olarak sattıkları için, kanuni bir işlem yapılması sözkonusu değil. Buna karşılık kumbüzün yiyecek olarak tüketilmesi yasak. Çünkü insan kendi bünyesinde kullanılması halinde uyuşturucu maddesi olarak değerlendiriliyor. Kilis Emniyet yetkilileri ise kumbüzün kuş yemi olarak satılmasının herhangi bir sakıncasının olmadığını belirterek "Ham haliyle insan kumbüz yemeyeceği için bu bir problem teşkil etmiyor. Ancak kuş yemi olarak satılıyor. Kuşlar kumbüz ile iyi besleniyor. Bize göre ham kumbüz esrar özelliği taşımıyor" şeklinde konuşuyorlar.
 <br/>
 <br/>
 Kavrulmuş çekirdek niyetine
 <br/>
 <br/>
 Oysa, kenevir tohumunun kavrulmasından yapılan kumbüz çok yenildiğinde şarhoş ettiği gibi bağımlılık da yapıyor. Bunun için kumbüze alışan bir daha bırakamıyor. Bir zamanlar kumbüz Kilis'teki tüm bakkallarda çekirdek niyetine satılıyormuş. Şimdilerde Kilis'te bir kaç kişinin hazırlamış olduğu kumbüz gizli gizli alıcı buluyor. Kumbüz satıcısı M.A. yaptığı işin suç olduğunu, ancak talebin çok olduğunu söylüyor. M.A., "Eskiden Kilis'te hemen hemen herkes kumbüz yapardı. Her bakkalda satılırdı. Genç nesil kumbüzü istemiyor. Tiryakisi olanlar bizden alıp yiyor. Bağımlılık etkisi var. Yakalanırsak suçlu olacağımızı biliyorum" şeklinde konuşuyor.
 <br/>
 <br/>
 76 yaşındaki aktar Mustafa Nabioğlu da kumbüzün esrardan farksız olduğunu belirterek şöyle konuşuyor: "Kumbüzü biz de yerdik. Ama yıllardır yemiyorum. Bağımlılık yapıyor. Esrardan farkı yok. İyi ki gençlerimiz pek kullanmıyor. Yoksa hepsi esrarkeş olurdu. Buna alışanların bırakması çok zor. Kumbüz kullananlar sürekli uyuşuk bir halde olurlar."
 <br/>
 <br/>
 Her ne kadar kumbüzün kuşyemi olarak satılması serbest olsa da kumbüzün hammaddesi olan hint kenevirini yetiştirmek yasak. Buna rağmen Kilisli köylüler gizlice ekiyorlar. Emniyet ve jandarma ise kenevir ekicilerine karşı büyük mücadele veriyor. Emniyet yetkilileri izinsiz kenevir üreten kişilerin uyuşturucu kaçakçılığı ile eş değer suç işlediklerini söylüyorlar.
 <br/>
 <br/>
 Kilis'te hemen hemen her gün kaçak kenevir üretenlere yönelik operasyonlar düzenleniyor.
 <br/>
 <br/>
 Kenevir tohumundan yapılan kumbüzü, geçmişte daha çok sınır kaçakçıları kullanmaktaymış. Mayın tarlalarından geçen kaçakçılar yaralandıkları zaman fazla acı duymamaları için uyuşturucu etkisi yapan kumbüz yerlermiş. A.Ş. isimli eski bir kaçakçı, her sınır kaçakçısının mayın tarlalarından geçmeden önce kumbüz yediğini iddia ediyor. A.Ş., "Kaçakçılar yaralanmalar sırasında fazla acı duymamak ve gamsız olmak için kumbüz yiyerek sınırdan geçerler. Acıkmayı da geciktiriyor" diyor.
 <br/>
 <br/>
 Tabii, kumbüz tüketicileri sadece Kilisliler ile sınırlı değil. Kilis dışında yaşayan bir çok kullanıcı bulunuyor. İstanbul, Adana, Gaziantep, Mersin gibi illerde de alıcıların bulunduğu iddia ediliyor. Görünen o ki, bağımlıları talep edince kumbüzcüler de para kazanmak için yasağı çiğneyip ürünlerini satıyorlar. Bu konuda kapsamlı bir yasak uygulamaya konulmadığı takdirde, kumbüz ham haliyle kuş yemi olarak serbestçe satılıp, bir çok insanı uyuşturmaya devam edecek gibi.
 <br/>
</div>


Kaynak: [www.aksiyon.com.tr](http://www.aksiyon.com.tr:80/dosyalar/aktarda-satilan-uyusturucu_505438), [web.archive.org (arşiv bağlantısı)](http://web.archive.org/web/20151104223701/http://www.aksiyon.com.tr:80/dosyalar/aktarda-satilan-uyusturucu_505438)
