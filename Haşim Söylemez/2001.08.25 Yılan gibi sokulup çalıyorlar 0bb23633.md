# Yılan gibi sokulup çalıyorlar

*Haşim Söylemez 2001.08.25*

<div>
 <p class="spot">
  Türkiye'de yapılan kaçakçılık türlerine bir yenisi daha eklendi; yılan kaçakçılığı. Değişik bölgelerden toplanan  yılanlar yurtdışına kaçırılıyor. 500 ila 5 bin dolar arasında alıcı bulan  yılanların derisinden, zehirinden faydalanılıyor ya da doğal hayata bırakılarak o  ülkelerin doğal hayatının zenginliğinin artırılmasına çalışılıyor. İsteğe göre özellikle de deniz yoluyla canlı veya cansız olarak yurtdışına taşınan  yılanlarımızın baş alıcıları Almanya, Fransa ve İtalya
 </p>
 <p class="metin">
 </p>
 <img border="0" src="/web/20020523055155im_/http://www.aksiyon.com.tr/2001/351/resimler/yilan.jpg"/>
 <p class="metin">
  Yılanlar üzerine söylenen efsanelere tarihte çokça rastlanır. Sürekli kötülüğün ve soğukluğun sembolü olarak tasvir edilen yılan, Türk toplumunda da birçok atasözünün özünü oluşturur. "Yılanın başı küçükken ezilmeli", "Bana dokunmayan yılan bin yaşasın", "Su içerken yılan bile dokunmaz" gibi atasözleriyle gündelik hayatımızda yılan önemini koruyadursun, diğer taraftan "yılan gibi sokulup" yılanlarımızı çalanlar bu hayvanları doğal hayatımızdan silmek üzere. Türkiye'de değişik bölgelerden toplanıp yurtdışına çeşitli yollarla götürülen yılanlar binlerce dolara alıcı buluyor. Üstelik bu duruma dur diyen de yok, çünkü Türkiye'de yılanları koruyacak bir yasa yok. Yılanların avlanması ve öldürülmesi her zaman serbest. Böylece tarihi eser, uyuşturucu gibi kaçakçılık literatürümüze bir yenisi daha eklendi; yılan kaçakçılığı.
 </p>
 <p class="metin">
  Her bölgeden toplanıyor
 </p>
 <p class="metin">
  Türkiye'nin bütün bölgelerini dolaşıp değişik yılan türlerini toplayan yılan tacirleri topladıkları yılanları önce taşeron alıcılara satıyorlar. Taşeron kişi ise bunu yurtdışına kadar çıkarıp Türkiye'den aldığının iki ya da üç misli fiyata satıyor. Her bölgenin kendisine has yılanlarını toplayan kaçakçılar özellikle bozkır olan Doğu ve Güneydoğu Anadolu ile Akdeniz'in bozkır dağlarındaki yılanları tercih ediyorlar. Marmara, Karadeniz, İç Anadolu ve Ege'den toplanan yılanlar bazı türleri dışında pek fazla önem taşımıyor. Bazen bir su yılanı bile bölgesi farklı olduğu için kıymetli olabiliyor. Boynuzlu yılan, Hazar yılanı, mahmuzlu yılan, Toros yılanı, Kudüs yılanı, Kafkas yılanı, İran yılanı, kedigöz yılanı, Şanlıurfa yılanı her zaman kıymetli yılanlar arasında yer alıyor. Her bölgeyi dolaşan taşeronlar ya yılan kaçakçılarından ya da köylülerden topladıkları yılanları bölgesel olarak kodlayıp yurtdışına taşıyor. Yani yurtdışına çıkarılan yılan nereli olduğu, boyu, yaşı ve rengi ölçü alınarak bir kodlamaya tabi tutuluyor. Kodlama sadece alış–verişte kolaylığın sağlanması için yapılıyor.
 </p>
 <p class="metin">
  Şiparişe göre, canlı ya da cansız
 </p>
 <p class="metin">
  Özellikle deniz yolu ile Avrupa ülkelerine sokulan yılanlar şipariş üzerine canlı veya cansız bir halde yurdışına çıkarılıyor. Eğer sipariş sadece derisi için ise yılan öldürülüp kokmaması için özel olarak hazırlanmış çantalar içinde taşınıyor. Eğer yılan canlı istenmişse yine özel hazırlanmış çantalarda yurtdışına çıkarılıyor. Başta Almanya, Fransa, İtalya olmak üzere birçok Avrupa ülkesine ve Amerika'ya çıkarılan yılanlarımızın dersinden, zehirinden faydalanıldığı gibi doğal hayata bırakılmak üzere de satın alınıyor. Böylece kısa bir süre sonra coğrafyamızda soyu tükenen yılanlarımızı Avrupa'nın veya Amerika'nın herhangi bir yerinde görürsek hiç şaşırmamalıyız. İsminin açıklanmasını istemeyen ve yaklaşık 4 yıldır yılan kaçakçılığı yapan M.A isimli yılan taciri şunları söylüyor: "Türkiye'den yılanları canlı, cansız yurtdışına çıkarmak çok kolay. Biz sipariş üzerine satıyoruz. Bizden alan yabancıların sonradan kimlere sattıklarını bilmiyoruz. Ama yılanların derisinden, zehirinden yararlanmak ve doğal hayata bırakılmak üzere bizden alındığı söyleniyor. Bazen şu yılandan 15–20 tane istiyoruz diye özel siparişler oluyor. Ama her yılanı alıyorlar. En azından derisi için. Ben bu işi yapmak istemiyorum, turizmci idim, iflas ettim. Yaklaşık 4 yıldır bu işi yapıyorum."
 </p>
 <p class="metin">
  5 bin dolara yılan
 </p>
 <p class="metin">
  Yılan kaçakçılarının Türkiye coğrafyasından toplayıp taşeronlara verdiği yılanların fiyatı 500 ila 5 bin dolar arasında değişiyor. Çok bulunan ve yakalanması kolay olan bir kara yılanı ve su yılanı 500 dolara alıcı bulurken, Toros yılanı, Kudüs yılanı gibi kıymetli ve ve nadir bulunan yılanlar 2 bin dolara çok rahat satılıyor. Boynuzlu bir yılanın 5 bin dolara alıcı bulması normal karşılanıyor. Bu fiyatlar yılanı yurtdışına çıkaran taşeronların yabancı alıcılardan aldıkları fiyatlar. Taşeronlar ise malı bu fiyatların yarısına yerli kaçakçılardan veya köylülerden alıyor. 2 bin dolara yabancılara satılan bir Toros yılanını taşeron 600 ya da 1000 dolara satın alıyor. Satışlarda yılanın boyu ve rengi de önemli. 1 metreden kısa olan yılanlar alıcılar tarafından pek ilgi görmüyor. Ama eğer bu küçük yılan nadir bulunan türlerdense o zaman durum değişiyor.
 </p>
 <p class="metin">
  Yıllardır topladıkları yılanları taşeronlara satan A. Kula şunları söylüyor: "Biz zaten onları tanıyoruz. İyi bir yılan yakaladığımızda hemen onlara götürüyoruz. Artık kimse basit yılanlarla uğraşmıyor. Çünkü bir iyi yılan yakaladığın zaman o seneki harçlığın çıkıyor. Bizim köyde hemen hemen herkes yılan avcısıdır. Biz 1000 dolar ile 300 dolar arasında satıyoruz. Tabii iş sanıldığı kadar kolay değil, çok tehlikesi var. Yılan sokup da ölen arakadaşlarım var."
 </p>
 <p class="metin">
  Soyları tükeniyor
 </p>
 <p class="metin">
  Türkiye'den yurdışına kaçırılıp satılan yılanlar hiç de önemsenmeyecek nitelikte değil. Doğal denge açısından son derece önemli olan bazı yılan türlerinin soyu tükenmeyle karşı karşıya. Doğu'da, Kardeniz'de Samsun civarında bulunan bazı yılan türlerinin yok olduğu tespit edilmiş. Uzmanlara göre 5 yıl sonra Türkiye'de kara yılanı ve su yılanı dışında belki de yılan kalmayacak. Yine yetkililer bazı yılan türlerine yıllardır rastlamadıklarının altını çiziyorlar. Yılanlarımızın yurtdışına kaçırılmasında doğal dengenin büyük ölçüde zarar gördüğünü söyleyen Orman Bakanlığı Doğu Akdeniz Bölge Müdürlüğü Milli Parklar ve Av Yaban Hayatı Şube Müdürü Orman Yük. Müh. Ayhan Küyük, bazı yılan türlerinin şimdiden yok olduğunu vurguluyor. Küyük; "Türkiye'de çok ciddi bir yılan kaçakçılığı var. Yılanlarımız değişik yollarla yurtdışına kaçırılıyor. Artık bu bir sektör olmuş. Böyle devam ederse çok kısa bir süre sonra Türkiye'de çok sayıdaki yılan türü yok olacak. Bunu bir an önce önlemek lazım. Samsun civarında artık yılan görmek çok zor. Bu ciddi bir tehlike. Bizden çalınanlar Avrupa veya Amerika'da doğal hayata bırakılıyor. Biz sahip çıkmıyoruz, elin adamı bizden kaçırıp kendisi doğal alana bırakıyor" şeklinde konuşuyor.
 </p>
 <p class="metin">
  64 yıldır aynı kanun
 </p>
 <p class="metin">
  Peki yılanlarımız yurdışına kaçırılırken biz ne yapıyoruz. Yılanları koruyan bir kanun var mı? Bunu biraz araştırmaya koyulduk, ama düşündüğümüz bilgilerle karşılaşmadık. Çünkü, Türkiye'de hâlâ 1937'den kalma Kara Avcılığı Kanunu yürülükte. Bu kanuna göre her daim avlanacak olan daha doğrusu öldürülmesi gereken canlılar listesinde yılanlar başı çekiyor. Yani suçlular kaçakçılık yaparken bile onları etkisiz hale getirecek yasalar, hükümler yok. Orman Yük. Müh. Ayhan Küyük, yeni kanunun yıllardır Meclis'te beklediğini belirterek; "Artık bu kanunla devam etmek çok zor. Kanunda avlanabilir dediği hayvanlar bugün Türkiye coğrafyasında yok artık. Yılan vurmak serbest, bir Toros yılanını görmek o kadar kolay değil. Bunlar doğal dengeyi sağlayan çok önemli hazineler. Bunlara sahip çıkmak lazım" şeklinde konuşuyor.
 </p>
 <p class="metin">
  Türkiye'de çok önemli olan şeyler hep bu coğrafyadan çok uzak coğrafyalara taşınıyor. Yani bizim mirasımız başkasına zoraki miras oluyor. Yılanlar belki tam manasıyla bir miras değil ama, en azından sahip çıkılması gereken doğamızın canlıları. Yılan gibi soğuk olmayıp yılanlara sahip çıkmak gerek. Hem "Su içene yılan bile dokunmaz"mış...
 </p>
 <p class="metin">
 </p>
 <p class="arabaslik">
  Boynuzlu bir yılan gökten indi
 </p>
 <p class="metin">
  Hep bu yaşanmış hikayeyi ne zaman yazabilirim diye düşünüyordum. Konumuz yılan olunca, bir de yılan hikayeleri günlerdir medyada yer bulmuşken tam zamanıdır sanırım. Hikayenin kahramanı,  benim dayı dediğim, babam tarafından yakın akrabamız Hüseyin Dayı. Bu hikayeyi küçükken, dayım bana lisanı haliyle anlatmıştı. Hâlâ da aile içinde anlatılır.
 </p>
 <p class="metin">
  Hikaye şöyle; Hüseyin dayım bundan yaklaşık 35 yıl önce, Bitlis'in bir köyünden (köyün ismini şu anda hatırlamıyorum) bizim oturduğumuz köye, Muş'un Gökyazı köyüne geliyormuş. Gelirken kestirme olsun diye ormanlık bir alanda at sırtında yol alıyormuş. At ağaçların arasından tam vadiye ineceği sırada birden irkilmiş. Kişneyip sırtındaki Hüseyin dayımı fırlatmış ve geriye dönerek köyün yolunu tutmuş. Dayımın gördüğü manzara inanılacak gibi değil; boynuzları parlayan 7—8 metre (tahmini) uzunluğunda bir yılan zincirlerle gökyüzünden indiriliyor. Dayım bütün gelişmeleri sırasıyla bir ağacın yaprakları arasından izliyor. Koca yılan akan sudan kana kana su içmiş, dayımın anlattığına göre boynuzları göz kamaştıracak şekilde parlıyormuş. Suyunu içtikten sonra tekrar zincirler indirilip yılan yukarıya, göğe doğru çekilmiş. Dayım, atım nerede deyip gayri ihtiyari bir şekilde köyün yolunu tutmuş. Köye vardığında atın neden korkarak geri geldiğini sormuşlar, dayımdan ses yok; anlatmak istiyor ama anlatamıyor. Gördükleri karşısında dili tutulmuş. Ve dayım bir daha da konuşamadı (Tıp bunu nasıl açıklar bilemiyorum). Olayı ise lisan—ı halle ve çizerek anlatta. Son nefesini vermeden önce kekeleyerek kelime—i şahadeti getirmiş. At ise olaydan birkaç gün sonra ölmüş.
 </p>
 <p class="metin">
 </p>
 <p class="arabaslik">
  Türkiye'de varlığı
 </p>
 <p class="metin">
  tespit edilen yılanlar
 </p>
 <p class="metin">
  Kör yılan, ipliksi yılan, mahmuzlu yılan, Hazar yılanı, kara yılan, ince yılan, kocabaş yılan, Ş.Urfa yılanı, Avusturya yılanı, yakalı yılan, halkalı yılan, çizgili yılan, Hakkari yılanı, bodur yılan, uysal yılan, Van yılanı, Kudüs yılanı, Kafkas yılanı, Eskülap yılanı, sarı yılan, ev yılanı, yarısucul yılan, su yılanı, çukurbaşlı yılan, İran yılanı, toprak yılanı, boynuzlu yılan, kedigözlü yılan.
 </p>
 <p class="metin">
 </p>
 <p class="arabaslik">
  Soyları tükenmek üzere olan yılanlar
 </p>
 <p class="metin">
  Kedigözlü yılan, Kudüs yılanı, Kafkas yılanı, halkalı yılan, boynuzlu yılan, ipliksi yılan, kocabaş yılanı.
 </p>
 <p class="metin">
 </p>
 <p class="arabaslik">
  Yılanlarımızın fiyat listesi
 </p>
 <p class="metin">
  Kedigözlü yılan	...2 bin dolar
 </p>
 <p class="metin">
  Toros yılanı	2 bin dolar
 </p>
 <p class="metin">
  Kafkas yılanı	2 bin dolar
 </p>
 <p class="metin">
  İpliksi yılan	2 bin dolar
 </p>
 <p class="metin">
  Kudüs yılanı	1.500—2 bin dolar
 </p>
 <p class="metin">
  Boynuzlu yılan	2.000—5 bin dolar
 </p>
 <p class="metin">
  Su yılanı	500 dolar
 </p>
 <p class="metin">
  Van yılanı	1.000 dolar
 </p>
 <p class="metin">
  (Bu fiyatlar tahmini olup,
 </p>
 <p class="metin">
  yılan kaçakçısından alınmıştır.)
 </p>
 <p class="metin">
 </p>
 <p class="arabaslik">
  Yılan deyip geçmeyin; doğal
 </p>
 <p class="metin">
  denge dinamikleri
 </p>
 <p class="metin">
  Yılanlar, tabiata sağladıkları ahenk ve güzelliğin yanısıra insanların yararına olan hayırlı işler de yapıyorlar. Özellikle tarlalarda tahıllara veya ürünlere zarar veren fareleri, böcekleri ve diğer canlıları yiyerek ürünleri koruyorlar. Ayrıca bulundukları yerlerde sayıları artan böcekleri, kurbağaları ve diğer canlıları yiyerek doğal dengede önemli rol oynuyorlar.
 </p>
 <p class="metin">
 </p>
 <p class="metin">
 </p>
 <p class="metin">
 </p>
 <p class="metin">
 </p>
 <p class="metin">
 </p>
 <p class="metin">
 </p>
 <br/>
 <center>
  <a class="anaorta" href="http://web.archive.org/web/20020523055155/mailto:hsoylemez@hotmail.com">
   hsoylemez@hotmail.com
  </a>
 </center>
 <br/>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2001/351/haberler/5.htm), [web.archive.org (arşiv bağlantısı)](http://web.archive.org/web/20020523055155/http://www.aksiyon.com.tr:80/2001/351/haberler/5.htm)
