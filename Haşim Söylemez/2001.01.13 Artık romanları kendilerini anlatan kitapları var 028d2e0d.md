# Artık romanları, kendilerini anlatan kitapları var

*Haşim Söylemez 2001.01.13*

<div>
 <p class="baslik">
  BİZUM
 </p>
 <p class="baslik">
  UŞAKLARİN KULTURİ
 </p>
 <p class="spot">
  Lazlar da  kendilerinden yavaş yavaş sözettiriyorlar. Dernekler,  vakıflar kuruyor, kendi tarihlerini anlatan kitaplar bastırıyor,  dergiler ve gazeteler yayımlıyorlar. Hatta kendilerini anlatan  romanları bile var. Piyasaya sürdükleri Lazca şarkı kasetleri ise  işin cabası. Laz aydınlarına göre, burada amaç, Türkiye'de  kendi kültürlerini canlı tutmak
 </p>
 <p class="metin">
 </p>
 <img border="0" src="/web/20020224111230im_/http://www.aksiyon.com.tr/2001/319/resimler/Bizum.jpg"/>
 <p class="metin">
  Onlar kendilerine atfen söylenmiş sayısız fıkralar veya kendi kendilerini tiye alacak kadar muzip olaylarla birlikte anıldılar. Halbuki, onlar hiçbir zaman Temel fıkralarındaki komedi öznesi veya Doğu Karadeniz şivesiyle Türkü söyleyen bir sanatçı olmadılar. Kendilerine ait dilleri, kültürleri ve gelenekleriyle ayrı bir topluluk olarak karşımıza çıktılar. Lazlar Doğu Karadeniz bölümü başta olmak üzere Karadeniz sahil şeridi boyunca geniş bir coğrafyaya yayılarak gittikleri her yerde kendilerine has kültürlerini ve özelliklerini yaşatmaya çalışıyorlar. Yaşamdaki öğeler bir yana Lazlar son birkaç yıldır kendilerini kültürel yönden de kamuoyuna duyurmaya başladılar. Gazete, dergi çıkarıyorlar, kendi tarihlerini anlatan kitapları, romanları tekrar tekrar bastırıp piyasaya sürüyorlar. Laz aydınlarına göre amaç vatanları olarak kabul ettikleri Türkiye'de kendi kimliklerini korumak.
 </p>
 <p class="metin">
  Lazların Sima'sı
 </p>
 <p class="metin">
  Laz kültürünü ve Lazların tarihsel yolcuğunu içeren çok sayıdaki kitabın yanısıra Lazların çıkarmış olduğu dergi ve gazeteler de bulunuyor. Bunlardan birisi Doğu Karadenizliler Hizmet Vakfı tarafından çıkarılan ve üç ayda bir yayımlanan kültür dergisi SİMA. Lazcada sen–ben anlamına gelen SİMA'ya Lazların önde gelen yazarları ve aydınları makaleleriyle katkıda bulunuyorlar. Ali İhsan Aksamaz, M. Recai Özgün, Yılmaz Avcı gibi Laz yazarların yönetiminde çıkan SİMA dergisinde Laz tarihini içeren bilgilerin yanısıra Lazların gündelik hayatta kullandıkları bazı kelimelerin Lazca ve Türkçesi birlikte veriliyor.
 </p>
 <p class="metin">
  Lazlarla ilgili olarak son birkaç yıldır çok sayıda eserin piyasaya çıkmasını SİMA Dergisi Yazı İşleri Müdürü Yılmaz Avcı şöyle anlatıyor: "Lazlar hakkındaki bilgilere Sarp Sınır Kapısı açıldıktan sonra sahip olduk. Bu zamana kadar ne olduğumuzu bilmiyorduk. Lazlarla ilgili bilgileri öğrendik. Bizim amacımız kendi kültürümüzü yaşatmak, gelecek nesillere bırakmak. Türkiye bizim vatanımız, biz diğer Lazlardan ayrıyız. Kültürel alandaki çalışmalarımız kendi özümüzü korumaktan başka birşey değil."
 </p>
 <p class="metin">
  M. Recai Özgün tarafından yazılan ve Lazların tarihini anlatan Atmaca romanı Laz kökenli olanlar tarafından kapış kapış alınırken, Ali İhsan Aksamaz'ın yazmış olduğu "Kafkasya'dan Karadeniz'e Lazların Tarihsel Yolculuğu" ve "Dil–Tarih–Kültür–Gelenekleriyle Lazlar" isimli kitaplar hem Laz okuyucular hem de Lazları merak edenler tarafından alınıp okunuyor. Sadece kitaplar değil, Laz dili ile şarkı söyleyen Laz sanatçılar da yavaş yavaş piyasada kendilerinden sözettiremeye başladılar. Laz kültürünün olduğu her yerde artık bir dernek veya bir vakıf bulunuyor. Vakıflar kendi bünyesinde programlar düzenliyor, Laz kültürünü yaymaya çalışıyorlar. Bu vakıfların başında ise İzmit'te kurulan Doğu Karadenizliler Hizmet Vakfı geliyor.
 </p>
 <p class="metin">
  Laz yazarların başında gelen ve Laz kültürü ile ilgili çalışmalarıyla tanınan M. Recai Özgün, Türkiye'deki Lazların, dışarıdaki Lazlardan farklı olduğunu belirterek, "Lazların tarihi binlerce yıl öncesine dayanır. Lazlar tarih boyunca birçok kültürel baskıya maruz kalmıştır. Ama şu anda kültürel baskı diye bir durum sözkonusu değildir. Biz kendimizi Türkiye dışındaki Lazlardan farklı görüyoruz. Kendimizi Osmanlı kültürü içinde kabul ediyoruz. Ama Türkiye bizim vatanımız ve Türkiye'de olmaktan gurur duyuyoruz. Bütün bu kültürel alandaki ataklarımız yanlış anlaşılıp politik konulara malzeme yapılmasın. Burada tek amacımız, külütürel alandaki eksikliğimizi gidermek ve kendi kültürümüzü yaşatmak" şeklinde konuşuyor.
 </p>
 <p class="metin">
  Bu Laz başka Laz
 </p>
 <p class="metin">
  Türkiye'de genel bir kanı olan Karadeniz'de yaşayan herkes Lazdır söylemi aslında beraberinde birçok yanlışı da getiriyor. Çünkü gerçek Lazlar yöresel olarak kabul edilen Lazlardan çok farklı. Konuştukları dilleri, giyimleri, yemekleri ve müzikleri, farklı bir topluluk olduklarının kanıtlanması için yeterli oluyor. Bizans tasallutundan kurtulup Osmanlı hakimiyetine geçtikten sonra Lazlar Cumhuriyet döneminde de etkili oldular. Lazlar Kurtuluş Savaşı'nın kazanılmasında önemli rol oynadılar. Gerçek Lazlara Artvin'in Hopa'sından İstanbul'un Şile'sine kadar uzayan kıyı şeridi boyunca rastlamak mümkün. Ancak Rize'nin Pazar, Ardeşen, Fındıklı ve Artvin'in Hopa ve Arhavi ilçelerine odaklanmış durumdalar. Denizden vazgeçemeyen ve hayata esprili bakabilen Lazların lügatında mateme yer yoktur. Daima canlı durmak ve hareketlilik Lazın özündendir. Bu yüzden yaylaların özgür sesi olan Horon ve Kemençe Lazları adeta hayata bağlıyor. Atmaca kuşu ise onlara nasıl özgür olunacağını öğretiyor.
 </p>
 <p class="metin">
  Lazlar müziğe olduğu kadar damak zevklerine de önem verirler. Hamsi yemeğinin her çeşidini yapan Lazlar, tavuklu Laz böreğiyle de ün yapmışlar. Karalahanasından muhlamasına, mısır ekmeğinden pepeçiye'ye kadar birçok yemek Lazların damak zevklerine verdikleri önemi ortaya koyması açısından yeterli oluyor.
 </p>
 <p class="metin">
  Gerçek Lazların yemek ve müziklerinden ayrı olarak konuştukları dilleri de onların farklı olması için yeterli oluyor. Kendilerine has dilleri bulunuyor. Megrel–Lazların kullandıkları dil Güney Kafkas dil ailesinin bir kolu. Bu dil, Megrelce, Lazca, Svanca ve Gürcüce'den meydana geliyor. Dilleri bir yana Lazların kendilerine göre alfabeleri bile var. 34 harfi bulunan Fahri Lazoğlu'nun alfabesi 1984 yılından beri Türkiye Lazları tarafından derleme ve yayın çalışmalarında yoğun olarak kullanılıyor.
 </p>
 <p class="metin">
  Kafkasya'dan gelmişler
 </p>
 <p class="metin">
  Lazlar köken olarak çok eskiye dayanır. Mitolojide Laz ismi kullanılmıyor, ancak kültürler ve toplum özellikleri anlatıldığında bu topluluğun Lazlar olduğu anlaşılıyor. Lazlardan "Laz" adıyla bir etnik topluluk olarak ilk kez bahseden 1. yüzyıl tarihçisi Plinius olmuş. 2. yüzyıl tarihçisi Arrianus zamanında Lazlar, Shoxumi'den başlamak üzere Trabzon'a kadar olan bölgede yaşıyorlardı. Roma/Bizanslıların Laz dedikleri insanlara , Gürcüler ve Abhazalar "Megrel"; Roma/Bizanslıların "Lazika"dedikleri devletlerine Gürcüler ve Abhazalar "Egrisi" demekteydi.
 </p>
 <p class="metin">
  Lazların tarihi, Kolheti kültürü ile yakından bağlantılı. Kolheti adından M.Ö. 8. yüzyıla ait Urartu yazıtlarında bahsediliyor. Kolheti yönetiminin sınırları bugünkü Gagra sınırından başlamak üzere Çoruh yatağına kadar uzanıyordu. Kültürel olarak etkilediği alan ise, Karadeniz kıyı şeridini izleyerek Trabzon'a kadar ulaşıyordu. M.S. 1. yüzyıldan itibaren "Kolh" yerine "Laz" adıyla anılan Lazlar önce Pontus Krallığı'na, ardından da Roma İmparatorluğu'na karşı bağımsızlık mücadelesi başlattılar. Lazların baskıları sonucunda Romalılar Lazika bölgesini boşaltmak zorunda kaldılar. Çeşitli mücadelelerden sonra Lazların başına Kraliçe Tamara geçti ve sınırlar Karadeniz'den Hazar Denizi'ne kadar genişledi. Kraliçe Tamara Çoruh'tan başlamak üzere tüm Karadeniz'i ele geçirdi. Tamara'nın gayesi bu bölgede Lazlardan Selçuklu ve Bizanslılara karşı tampon bir Laz devleti kurmaktı. Latinlerin 1204'te İstanbul'u işgal etmeleriyle, Bizans İmparatorluğu zaafa uğradı. Bu gelişmeler Kraliçe Tamara'nın sınırlarını Trabzon'u da içine alacak şekilde genişletmesine yaradı. Daha sonra Trabzon Krallığı'nın başına Tamara'nın akrabası Prens Davit Kommenon geçirildi. Bununla birlikte Trabzon yöresine Laz nüfusunun akışı hızlandırıldı. Başlayan bu süreç Lazların Karadeniz'de kalarak günümüze kadar gelmelerini sağladı.
 </p>
 <br/>
 <center>
  <a class="anaorta" href="http://web.archive.org/web/20020224111230/mailto:hsoylemez@hotmail.com">
   hsoylemez@hotmail.com
  </a>
 </center>
 <br/>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2001/319/haberler/3.htm), [web.archive.org (arşiv bağlantısı)](http://web.archive.org/web/20020224111230/http://www.aksiyon.com.tr:80/2001/319/haberler/3.htm)
