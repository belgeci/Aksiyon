# Yündür meşikle dövülen...

*Haşim Söylemez 2001.08.18*

<div>
 <p class="spot">
  Artık kışa hazırlık zamanı. Hazırlanmalı yorgan döşek, bunun için de taze yün. Bir dere kenarında ya da çeşme başında güzelce ıslatılır yün, ardından dövülür meşikle; ta ki kirden arınıp berrak su akana kadar. Sonra tel tel ayrılır. Artık yorgan yastık olma vakti gelmiştir yünün.
 </p>
 <p class="metin">
 </p>
 <img border="0" src="/web/20020225111250im_/http://www.aksiyon.com.tr/2001/350/resimler/orta.jpg"/>
 <p class="metin">
  Doğu ve Güneydoğu Anadolu'da bugünlerde tatlı bir telaş var. Sıcaklar yavaş yavaş elini eteğini çekmeye, yaz artık bu coğrafya ile vedaya hazırlanıyor. Kışlıklar tamamlanıyor. Hayvanlar için otlar balyalanıp, harmandan bir kışa yetecek buğday kaldırıldı bile. Sadece ot ya da buğday değil kışa hazırlanan, yastık döşek olarak kullanılmak üzere yünler de elden geçiriliyor. Bugünlerde eğer bu coğrafyaya yolunuz düşerse, bir nehrin kıyısında, bir derenin ya da bir çeşmenin başında yün yıkayan insanları görürseniz hiç şaşırmayın. Yün yıkama zamanı geldiğinde herkes kışın kullanacağı yününü bir güzel yıkar. Ardından da kurutup, tel tel ayırır. İsteyen yastık, isteyen yorgan, isteyen de döşek yapar.
 </p>
 <p class="arabaslik">
  Yün yıkamak zor
 </p>
 <p class="metin">
  Sanıldığı gibi yün yıkamak o kadar kolay değil. Zor ve meşakkatlı bir iş. Zaten herkes yün yıkayamaz, yani yıkadığı yün tam olarak temizlenmez. Yünü yıkamak için önce geniş bir tahta parçası hazırlanır. Tahtanın üzerine  yerleştirilen yüne sabun tozu ya da deterjan serpildikten sonra sulanır, sulanan  yün meşik adı verilen golf sopasına benzeyen bir odun parçasıyla dövülmeye başlanır. Öyle dövülür ki, kiri çıkıncaya kadar. Eğer hâlâ kirli su akıyorsa yün tekrar tekrar yıkanır. Yıkanan yün kuruması için hazırlanmış olan bezlerin üzerine serilir. Burada kuruyan yün daha sonra tel tel ayrıştırılır. Artık istenildiği şekilde kullanılmaya hazırdır.
 </p>
 <p class="metin">
  Yün yıkama işini sadece kadınlar kızlar değil, gerektiğinde erkekler de yapar. Çünkü meşiği saatlerce sallamak için güçlü olmak gerekir. Doğu'da erkeklerin kadınlarla birlikte yaptığı nadir işlerdendir yün yıkamak.
 </p>
 <p class="metin">
  Bazen günlerce süren yün yıkama işlemi, bir işten çok ailelerin piknik yapmalarına da olanak sağlıyor, yaz boyunca çalışmanın yorgunluğu nehirlerin kenarında atılıyor. Kim istemez ki, Van Kalesi'nin dibinden akan Horor Deresi'nde yün yıkamayı...
 </p>
 <p class="arabaslik">
  Beyaz, siyah ve kahverengi
 </p>
 <p class="metin">
  Yün deyip de geçmemek lazım. Yünün kendi içinde ayrılan cinsleri var. Kara koyunun, beyaz koyunun ya da kahverengi koyunun yünü kalite bakımından olmasa da da renk bakımından ayrı ayrı tercih ediliyor. Doğu ve Güneydoğu Anadolu'da nadir bulunan beyaz yün diğerlerine göre daha kıymetli. En yaygın olan yün ise kahverengi. Siyah koyundan elde edilen siyah yün ise hemen hemen hiç değerli değil. Beyaz yün olduğu zaman, yıkamanın şekli ve titizliği de değişiyor. Beyaz yün yıkanırken kahverengi yün yıkandığında gösterilen titizliğin iki misli hassasiyet gösteriliyor. Meşik sallarken bile biraz daha hafif vuruluyor yüne dağılmasın diye. Beyaz yün öyle yorganda döşekte kullanılmaz, daha rahat ve özel olsun diye yastık yapılır.
 </p>
 <p class="metin">
 </p>
 <br/>
 <center>
  <a class="anaorta" href="http://web.archive.org/web/20020225111250/mailto:hsoylemez@hotmail.com">
   hsoylemez@hotmail.com
  </a>
 </center>
 <br/>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2001/350/gezi/1.htm), [web.archive.org (arşiv bağlantısı)](http://web.archive.org/web/20020225111250/http://www.aksiyon.com.tr:80/2001/350/gezi/1.htm)
