# Kerkük olmadan asla

*Haşim Söylemez 2014.06.30*

<div class="pNewsDetailMainContent ctx_content" itemprop="articleBody">
 <p>
  Kürtler bağımsızlığa doğru yol alırken temel şartları olan Kerkük’ü de bünyelerine katacaklarını duyurdu. Tam bağımsızlık için belirlenen tarih, 2016. Başta ABD ve İsrail olmak üzere yeterince dış destek de şimdiden hazır.
 </p>
 <p>
  Geçmişte yapay sınırlarla belirlenen sentetik bir ürün olan Irak artık değişime gebe. Bunun başında ise bölünme geliyor. Fakat dizayn edilen bölünme şekli beklenenden farklı gerçekleşecek gibi. Bu sürecin en kârlı tarafı Kürtler oldu. Zaman ve ortam Kürtlerin lehine işliyor. Tartışma Kürtlerin bağımsızlığı etrafında şekilleniyor.
 </p>
 <p>
  Irak Kürdistan Federe Bölgesi, zaten son iki yıldır fiilen bağımsız durumda. Bağdat’a bağlı gibi görünse de Kürtler kendi ‘devlet’ sistemlerini yürürlüğe koydu. Kürtlerin planına göre tam bağımsızlık için belirlenen tarih 2016. Son iki yıldır çalışmalar bu yönde yapılıyor. Mesela, güçlendirilmiş Peşmerge sadece karadan değil, havadan da etkili olmaya çalışıyor. Bağdat ise bu konudan rahatsız. Bilinenin aksine Bölgesel Kürt Yönetimi Başkanı Mesud Barzani’nin bağımsızlık söylemleri IŞİD’in Irak’ı kaosa çevirmesiyle başlamadı; ancak IŞİD süreci hızlandırdı. Kürtler “Kudüs’ümüz” dedikleri Kerkük’ü 40 bin Peşmergeyle korumaya alarak fiilen Kürdistan’a katmış oldu. Kerkük bağımsızlığa giden ilk şart ve artık Kürtlerin elinde.
 </p>
 <p>
  Bu nedenle Barzani, bağımsızlık sinyallerini Irak’ta değişen dengelerin ardından daha kararlı bir şekilde dile getiriyor. CNN’e konuşan Barzani’nin “Kürtlerin kendi kaderlerini tayin etme zamanı geldi.” açıklamasından sonra Erbil’de diplomatik trafik hızlandı. Irak’taki gelişmeleri masaya yatırmak üzere Bağdat’ı ziyaret eden ABD Dışişleri Bakanı John Kerry’nin ikinci durağı Erbil oldu. Görüşmede Kürt lider, Irak’ın eski Irak olmadığını, artık halkının kendi geleceğini belirlemesi için fırsatı değerlendirmesi gerektiğini söyleyerek bağımsızlık sinyalini yineledi. Kerry, Barzani’den Irak’taki siyasal sürece destek vermelerini ve yeni hükümetin inşası için önemli rol üstlenmelerini isterken, Barzani ise Maliki yönetimini 2010 sonrası dönemde ortak çalışmayı bilmemekle suçladı. Bu da Kürtlerin niyetini resmî ağızdan ABD’ye aktarmalarının ilk işareti oldu.
 </p>
 <p>
  2010 seçimleriyle Irak’ta kurulan sistem (Şii başbakan, Kürt cumhurbaşkanı, Sünni meclis başkanı), Kerry’nin kritik görüşmede vurguladığı “ulusal birlik hükümeti” anlayışını temsil ediyordu. Ancak göreve gelmesinin hemen ardından Irak Cumhurbaşkanı Yardımcısı Sünni Arap Tarık El-Haşimi hakkında gizli suikast timleri kurduğu gerekçesiyle tutuklama kararı çıkaran Maliki yönetimi, aslında daha ilk günden bu yana dengelerin sanıldığı gibi kolay kurulamayacağının sinyalini verdi. Ardından Maliki’nin devletteki Sünni kadroyu tasfiyesi ve bazı Şii grupları dışlaması baş gösterdi. Bu sebeple Barzani’nin bağımsızlık söylemlerini, sadece IŞİD sonrası gelişmelerle değil, Maliki yönetiminin Irak’ta iki dönemde gerçekleştiremediği ulusal birliğe dair umutların tükenmesiyle de ilişkilendirmek gerekir.
 </p>
 <p>
  Musul’un IŞİD’in eline geçmesinin hemen ardından alınan kararla Kerkük’te 40 bin Peşmerge konuşlandıran Barzani, ülkedeki gelişmelerden sonra ilk kez 26 Haziran’da Kerkük’teki birliklere ziyarette bulundu. “Kerkük resmen Kürdistan’a bağlandığında Kürtlerin ne kadar adil ve cömert olduğunu tüm dünya görecek.” diyerek Kerkük’ün Kürt bölgesinde kalacağı mesajını iletti. Erbil’deki diplomasi trafiğinin yanı sıra Irak’taki gelişmeler hakkında görüşen liderlerin de ana maddelerinden biri Kürt bölgesinin bağımsızlığı. İsrail Dışişleri Bakanı Avigdor Liberman, ABD’li meslektaşı Kerry ile Paris’te gerçekleştirdiği görüşmede bağımsızlığa gidilmesi hâlinde İsrail’in Kürt devletini tanıyacağını belirtti. Geçen günlerde Kürt petrolünün İsrail’e ulaştığına dair iddialar göz önünde bulundurulduğunda, Irak çıkmazında Tel Aviv’in Kürtlere yakınlaşmak istemesinin nedeni tahmin edilebiliyor. Kürtlerin bağımsızlık isteğine ABD ve İsrail artık sıcak bakarken; Fransa’nın da buna onay verdiği diplomasi kulislerinde konuşuluyor. Ancak Irak’ta etkili olmak isteyen ve kendisini Irak’ta bir taraf olarak gören İran’ın tavrı henüz net değil. Ancak Barzani’nin Tahran ile temasta olduğu da alınan bilgiler arasında.
 </p>
 <p>
  Son günlerde internette dolaşan, dünyadaki Kürtlerce izlenme rekoru kıran ‘Kürdistan Nerede?’ adlı kısa filmde de bağımsızlık çağrıları yapılıyor. Film şu cümlelerle bitiyor: “Dün elimizden kaçırdık. Yarın da çok geç artık. Bugün tam zamanı…” Mirası babası Mustafa Barzani’den devralan Mesud Barzani, bağımsızlık bayrağını açmak için sabırsızlanıyor. Birçok ülke ise bu yeni oyun kurucu liderin kendisiyle işbirliği yapmasını istiyor.
 </p>
</div>


Kaynak: [www.aksiyon.com.tr](http://www.aksiyon.com.tr/diplomasi/kerkuk-olmadan-asla_538809), [web.archive.org (arşiv bağlantısı)](http://web.archive.org/web/20151223151542/http://www.aksiyon.com.tr/diplomasi/kerkuk-olmadan-asla_538809)
