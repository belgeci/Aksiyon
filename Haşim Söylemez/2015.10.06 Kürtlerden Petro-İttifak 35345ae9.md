# Kürtlerden Petro-İttifak

*Haşim Söylemez 2015.10.06*

<div class="pNewsDetailMainContent ctx_content" itemprop="articleBody">
 <p>
  Ülkelerin hamle üstüne hamle yaptığı Suriye’de Kürtlerin stratejik değeri artıyor. Sırada petrol üzerine kurgulanmış Kürt ittifakı var. Rojavalı Kürtlerin yıldızı parlarken Iraklı Kürtlerin enerjisi azalıyor. PYD artık Esed’in alternatifi.
 </p>
 <p>
  Ortadoğu’nun ortasında farklı gelişmeler yaşanmaya devam ediyor. Ülkelerin ‘mini’ dünya savaşına dönüşen Suriye ve Irak topraklarındaki güç gösterisi, IŞİD üzerinden devam ediyor. Bölgenin yarını nasıl olacak tartışmasından çok, hangi ülkenin hamlesi üstün gelecek tartışması var. Şam her zamankinden çok daha kıymetli. Esed her zamankinden daha iyi müttefik!
 </p>
 <p>
  Rusya’nın Suriye’deki IŞİD ve El Nusra mevzilerini bombalaması, İran ve Hizbullah’ın kara operasyonuna girişmesi, 4 yıllık savaşın seyrini başka bir yöne çevirebilir. İran, yanına Hizbullah’ı da alarak Hama, Humus ve İdlib hattına karadan operasyon başlattı. Burada daha çok Nusra’nın da içinde yer aldığı Fetih Ordusu bulunuyor. Aslında bunun farklı bir anlamı da var. Hizbullah, karargâh kurduğu Lübnan’da Sünni ordu kurmaya çalışan Nusra’yı yenilgiye uğratmak, hamisi İran ise tabir yerindeyse Nusra’yı Suriye’de boğmak istiyor. Rusya da bu gelişmeye kayıtsız değil. Bunun için zaman bile veriliyor. Nusra bütün güçleriyle Suriye’deki bu savaşa odaklanmışken İran ve Rusya 3 ay içinde bu alanı muhaliflerden temizlemek istiyor. Rusya her ne kadar Özgür Suriye Ordusu’na (ÖSO) karşı bir saldırılarının olmayacağını ve ÖSO’nun Suriye’nin geleceğinde önemli olduğunu söylese de ara ara ‘yanlışlıkla’ ÖSO mevzilerini bombalıyor. ÖSO’ya bağlı Yermuk Ordusu’na saldırarak Esed’in kontrolündeki bölgelere ilerleyişini engelliyor. Suriye’de bütün bunlar yaşanırken Kürtler giderek Ortadoğu’da dengeleyici ortak hâline geliyor. Demokratik Birlik Partisi’ne (PYD) bağlı silahlı güç olan Halk Savunma Birliği (YPG) ilerleyişini sürdürüyor.
 </p>
 <p>
  İddiaya göre, Esed ile birlikte Fransa, Almanya, Rusya, İran ve ABD yetkililerinin katıldığı özel bir toplantıda, Suriye’de oluşan kantonların tanınması ve uluslararası bir statüye kavuşturulması konuşuldu. Zaten Ortadoğu’da giderek söz sahibi olan Kürtlerin Suriye’de kısa sürede elde ettikleri başarı, şüphesiz onları bölgenin geleceğinde pay sahibi yapacak. 50 bin silahlı gücü ile Haseke, Kobani ve Tel Abyad’da IŞİD’e karşı gösterdikleri başarı onları beynelmilel boyuta taşıdı. Kobani zaferi aynı zamanda Kürtler açısından kazanılmış en büyük ‘savaş’ olarak tarihe geçmiş durumda. Şimdi Kürtler Fırat’ın batısında kalan Cerablus’u da IŞİD’den alarak Lazkiye Limanı’na ulaşmak istiyor. Cerablus’un alınması, aynı zamanda IŞİD’in dış dünya ile irtibatının kesilmesine, tamamen Suriye ve Irak’a hapsolmasına yol açacak. IŞİD için nefes borusu olan Cerablus’un alınması, bu örgütü önemli ölçüde zayıflatacak. Kürtler ise Cezire ve Kobani kantonlarını Afrin kantonu ile birleştirerek rahat bir nefes almak istiyor. PYD’nin hedefi bu ayın sonuna kadar Cerablus’u almak. Bunun için ABD ve Rusya da IŞİD’e karşı mücadelede onlara yardım ediyor, zaman zaman hava desteği sağlıyor. Halep yakınlarında bulunan, ÖSO içinde olan ancak YPG’nin bir kolu gibi hareket eden Cephet-ül Ekrad (Kürt Cephesi) sayesinde de Cerablus’u kısa sürede almaları imkânsız değil.
 </p>
 <p>
  Suriye’de bu gelişmeler yaşanırken Irak Kürtleri de bu ay içinde ciddi bir operasyona hazırlanıyor. ABD’nin desteğiyle Şengal’i almak isteyen Barzani, bütün dikkatini buraya vermiş durumda. Barzani eğer Şengal’i geri alırsa Suriye Kürtleri ile yapacağı ittifak yeni bir Kürt hattını oluşturabilir. ABD, peşmergenin Şengal’de başarılı olmasına karşılık petrollerinin Kürt hattı üzerinden Lazkiye Limanı’na çıkarmasına izin verecek. Hem PYD hem Irak Kürdistan Federe Bölgesi için petrol üzerine kurulu bir Kürt ittifakı ortaya çıkmış durumda. Barzani, Salih Müslim, Batı Koalisyonunun üç diplomatının katılımıyla geçen günlerde Erbil’de yapılan toplantıda önemli kararlar alındı. Şengal ve Cerablus’un alınması durumunda Kürt petrolleri Lazkiye’den satılabilecek. Esed buna onay verecek. Bu arada farklı bir gelişme daha meydana geldi. Suriye Kürtleri üzerinde giderek etkisini artıran Fransa, bu petrollerin ilk alıcısı olacağı garantisini verdi. Ayrıca Barzani, Suriye’deki kantonları tanıyacak, PYD  ise Barzani’nin Irak’taki varlığını destekleyecek. Aslında bu anlaşma, Kürtleri çıkar amaçlı birleştirecek.
 </p>
 <p>
  Suriye Kürtleri açısından tek engel Cerablus. Irak Kürtleri içinse durum hiç iç açıcı değil. Kürdistan’da baş gösteren sorunlar giderek büyüyor. Şengal’in geri alınması, Mesut Barzani için hayati önem taşıyor. Hem ekonomik anlamda hem de Kürdistan’daki iç siyaset ve başkanlık seçimleri konusunda sıkışan Barzani, Şengal’de bir zafer kazanıp  derin bir nefes almak istiyor. Aksi hâlde giderek güçlenen muhalefet cephesindeki Kürt siyaseti Barzani’yi zorlayabilir. Başkanlık seçimi sorunu hâlen devam ediyor. 3 aydır memurlara maaş ödenmiyor. Ekonomik düşüş başkent Erbil’i zora sokmuş. Evler beşte bir fiyatına düşse de alıcı bulamıyor. Bir işçinin günlük kazancı 35 dolardan 15-17 dolara inmiş durumda. Bütün bunlar geleceğin Dubai’si olarak tanımlanan Kürdistan için bir sorun, ve yarınlar yeni krizlerin oluşmasına gebe.
 </p>
 <p>
  Şu bir gerçek: Kürtler umutlarını PYD’ye çevirmeye başlamış durumda. KCK/PKK’nın Suriye yapılanması olan PYD, bölgenin en etkili aktörü. Hem İran hem Amerika hem de Rusya bu güce muhtaç. IŞİD’e karşı savaşta ve Suriye’nin geleceğinde Esed’in yedeği olarak görülüyor. Yani yeni Suriye, Kürtler üzerinden şekillendirilecek. Buna Avrupa ülkeleri de razı. İşin petrol ve gaz boyutu Kürtleri ön plana çıkarırken; PYD’nin bölgesini daha da anlamlı kılıyor. İran, Bağdat petrolünün Akdeniz’e Kürtler üzerinden ulaşmasını istiyor. Bu olmasa bile Irak’ın Kürt bölgesindeki petrolün Suriye hattını aşarak Akdeniz’e ulaşması planlanıyor ki bunu ABD destekliyor. Irak’tan petrol gelmese bile Suriye’deki Kürt petrolü ve gazı da az değil. Suriye’nin kuzeydoğusundaki petrol yatakları, o bölgede yaşayan Kürtlerin elinde. Bu da ‘Batı Kürdistan’ olarak tanımlanan Rojava’yı zengin kılıyor. Kuzeydoğudaki Cezire bölgesinde bulunan Rimelan’ın yanı sıra yine Kürt bölgesindeki Suveydiye de Suriye’nin petrol açısından en zengin bölgelesi. ABD Enerji Enformasyon Bürosu’nun 2011 (savaş öncesi) verilerine göre, Suriye’de bir günde yaklaşık 153 bin varil petrol üretiliyor. Bunun 104 bin varili Suveydiye’de, 5 bine yakını Rimelan’da. Her ikisi de Kürtlerin yaşadığı bölgede. Oil &amp; Gas Journal adlı araştırma dergisinin 2012 verilerine göre, Suriye’nin doğalgaz rezervleri yaklaşık 240 trilyon metreküp. Aynı kaynağa göre Suriye’nin petrol yatakları gibi doğalgaz rezervlerinin büyük bir kısmı da Rojava’da. Suriye’deki ‘mini dünya savaşı’nda ülkeler kozlarını paylaşırken Kürtler konum ve güç bakımından vazgeçilmez hâle gelmiş durumda. 4 yıl içinde bir ülkenin dengesinde belirleyici noktaya gelen Rojavalı Kürtler, hem Türkiye’deki hem de dünyadaki diğer Kürtlere göz kırpıyor. Suriye’ye yapılan her hava saldırısı, Kürtlere bonus olarak yansıyor.
 </p>
</div>


Kaynak: [www.aksiyon.com.tr](http://www.aksiyon.com.tr/ortadogu/kurtlerden-petro-ittifak_552452), [web.archive.org (arşiv bağlantısı)](http://web.archive.org/web/20160125070318/http://www.aksiyon.com.tr/ortadogu/kurtlerden-petro-ittifak_552452)
