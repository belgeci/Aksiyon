# Höyükte ararken Amerika’da bulduk

*Haşim Söylemez Bilinmeyen-tarih*

<div>
 <p>
  <font>
   Türkiye’den yurtdışına kaçırılan eserlerin büyük kısmı Amerika’da ortaya çıkıyor. Çalınan eserler müzayede kataloglarına girerken, eserleri geri getirmek için yürütülen çabalar ise umut verici değil. Türkiye 22 yıl boyunca sadece 26 parça eseri geri getirebildi. Oysa resmi kayıtlarda 3 bin eserin çalındığı haber veriliyor
   <br/>
   <br/>
   Türkiye dünya kültür mirasının çok önemli bir bölümüne sahip. Hemen hemen her karış toprağında bir medeniyetin izine ve buluntusuna rastlamak mümkün. Böylesine tarihi bir mirasa sahip olan Türkiye ne yazık ki kendi eserlerine sahip çıkamıyor. Her gün bir müze soyuluyor ya da bir tarihi eser kaşla—göz arasında yurtdışına kaçırılıyor. Eserlerin yurtdışına kaçırılması bir yana izine rastlanan eserler bir türlü geri getirilemiyor. Getirilenler devede kulak gibi kalıyor. Bu uğurda milyonlarca dolar harcanmasına rağmen ortaya çıkan sonuç pek iç açıcı değil.
   <br>
    <br>
     ABD başı çekiyor
     <br>
      <br>
       Müzelerden çalınan ya da kaçakçılar tarafından yurtdışına çıkarılan eserler bir nevi resmiyet kazanıyor. Öyle ki, çalınan bu eserler Avrupa ülkelerinde ve Amerika’daki müzayede kataloglarında bile yer alıyor. Müzayedelerde satışa sunulan eserler bir daha geri gelmiyor. Burdur yakınındaki Hacılar köyü prehistorik yerleşmesinin renkli seramikleri, Düğer köyü yakınındaki İkiztepe tümülüsünden çıkarılanlar, Antalya’nın Fenike ilçesi yakınındaki Kumluca ören yerinde yapılan kaçak kazılar, Elmalı’dan kaçırılanlar, Van yöresinden çalınan eserler Avrupa ve Amerika’daki müzayedelerde satışa sunuluyor.
       <br>
        <br>
         Yurtdışına kaçırılan tarihi eserlerin Amerika Birleşik Devletleri’nden sonra en çok uğradığı ikinci adres Almanya. Amerika ve Almanya’nın kaçak eserlerin satışa sunulduğu ülkelerin başında gelmesinin en önemli sebebi iki ülkede de müzelerin vakıfların denetiminde olması. Yani iki ülkede de tarihi eserlerin alınıp satılması çok kolay. Aslında aynı durum diğer Avrupa ülkeleri için de geçerli ama kaçakçıların bu iki ülkede diğerlerine nazaran biraz daha rahat pazarlama imkanı bulmaları tercihte önemli rol oynuyor. Arkeolog Erdem Yücel, Amerika’da tarihi eserlerin alınıp satılmasının çok kolay gerçekleştirildiğini belirtiyor. Yücel, “Amerika her şeyden önce büyük bir ülke. Yani tarihi eserleri dolaştırmak çok kolay. Zaten katalogda yer alan eser artık bir nevi resmiyet kazanmış oluyor. Almanya da, Amerika kadar olmasa da tarihi eser alış—verişinde problem yaşanmayan bir ülke. Ayrıca buralarda tarihi eser kaçakçılığı ve eserlerin alınıp satılması bazı kesimlerce ilgi görüyor” diyor.
         <br/>
         <br/>
         Kaçırılan tarihi eserlerin en çok Amerika ve Almanya’da bulunması gibi, geri getirilen eserlerin büyük çoğunluğu da yine bu iki ülkeden. Atatürk’ün gümüş sigara tabakası, Elmalı sikkelerinin bir kısmı, Herakles lahidi gibi eserler Amerika’dan geri getirilirken, Herakles lahidinin parçaları, mermer kabartma levha gibi eserler de Almanya’dan geri getirildi. Amerika ve Almanya dışında İngiltere, Danimarka, Avusturya ve Kıbrıs gibi ülkelerde de çalınan tarihi eserlerimize rastlamak mümkün.
         <br/>
         <br/>
         Giden gelseydi
         <br/>
         <br/>
         Son yıllarda, yurtdışına kaçırılan ve bir şekilde Avrupa ve Amerika’daki müzelerde bulunan tarihi eserlerin geri istenmesi için devletler nezdinde hukuki ve resmi girişimler sürüyor. Manisa Müzesi’nden çalınan Marsiyas heykeli ile Arkaik Çağ torsosu, Brooklyn Müzesi’nden girlantlı lahit, Londra’dan Birgi Ulu Camii minber kapısı, Antalya Elmalı hazinesinden birkaç parça ile Karun hazinesinin bir bölümü geri getirilebildi. Geri getirilen bu eserler üzerinde o günlerde yetkililer tabir yerindeyse ahkam kesmiş, medya ise geri getirilişlere balıklama atlamıştı. Oysa geri getirilenler sanıldığı kadar da abartılacak eserler değildi. Çünkü Kültür Bakanlığı, İnterpol başta olmak üzere müzecilere ve antikacılara gönderdiği kaydı gizli raporda 3 bin eserin çalındığını haber veriyor. Bunlar sadece Kültür Bakanlığı’nın tespit edebildikleri; kayıtdışı olarak yurtdışına çıkarılan eserlerin sayısı ise 10 bin rakamı ile ifade ediliyor.
         <br/>
         <br/>
         Arkeolog Semih Yalın, Türkiye’nin yurtdışına çıkan eserleri geri getirmesinin çok zor olduğunu belirterek şöyle konuşuyor: “Getirilenler devede kulak. Eğer biz eserleri geri getirmek istiyorsak çok ciddi çalışmalar yapmamız gerekir. Bu eserler bizim için önemli. Çünkü bunlar bu toprakların geçmişi ve onların geleceğe taşınmasındaki en önemli tarihi belgeler. Üç—beş parça eseri getirdik diye havalara girmeye hiç gerek yok. Getirilenler bir elin parmaklarını geçmiyor. Oysa resmi olmayan kayıtlara göre Türkiye’den 10 bin eser yurtdışına kaçırıldı.”
         <br/>
         <br/>
         22 yılda 26 eser
         <br/>
         <br/>
         Türkiye’de son birkaç yıldır 20 ören yeri ve müze soyuldu. Tarihi eser kaçakçılığının artık kamyonlarla yapıldığı ülkemizden kaçırılan eserlerin geri getirilmesi çok zor. Kültür Bakanlığı 22 yıl boyunca sadece 26 tarihi eseri geri getirebildi. Geçen süre zarfında 4 eserin İnterpol aracılığı ile iadesi sağlanırken, 5 tarihi eser de değişik kişilerce Türkiye’ye hediye edildi. Türkiye’ye getirilen bu eserlerin arasında kabartmalar ve sikkeler başı çekiyor. Eserlerin özellikle son üç yılda daha çok geri getirildiğini gözlemek mümkün. Burada Türk istihbarat birimlerinin İnterpol ile olan yakınlaşmasının büyük rol oynadığını belirtmek gerekiyor.
         <br/>
         <br/>
         Kültür Bakanlığı tarihi eserlerin geri getirilmesinin zor olduğu konusunda itirafta bulunuyor. Bakanlık ayrıca tarihi eserleri korumak için sürekli bir çaba içinde olduklarını da vurguluyor. Kültür Bakanlığı’ndan yapılan açıklamada şöyle deniliyor: “Yurtdışında tespit edilen eserlerin geri alınabilme olasılığı olanların tümünün iadesi için uğraş veriliyor. Olumlu sonuç alınanlar ise ülkeye geri getiriliyor. Eserler geri getirilirken değerli değersiz ayırımından çok, bu eserlerin Anadolu kökenli olup olmadıklarının belgeler ve bilimsel raporlarla ispatlanmasına çalışılıyor. Giden eserlerin nerede olduğunun bakanlığımızca tespit çalışmaları devam ediyor.”
         <br/>
         <br/>
         Türkiye her geçen gün tarihi dokusunu kaybediyor. Turizm darbe alıyor, geleceği aydınlatacak bilgiler meçhul bir yolculuğa çıkıyor. Bakalım giden şanlı eserlerimiz ne gün dönecek yurduna.
         <br/>
         <br/>
         Yurtdışından getirilen bazı önemli eserler;
         <br/>
         <br/>
         Elmalı sikkeleri (tamamı değil), Atatürk’ün gümüş sigara tabakası, Topkapı Sarayı’ndan çalınan Kur’an—ı Kerim, Karun Hazinesi’nin bazı parçaları, Nuruosmaniye Kütüphanesi’nden çalınan Kur’an—ı Kerim, Zeugma mozayiğine ait parçalar, Herakles lahidi, Manş Denizi batığındaki eserlerin bır kısmı.
         <br/>
         <br/>
         e—mail:hsoylemez@hotmail.com
         <br/>
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </p>
 <p>
  <font>
   (Bu yazı 11 kez okunmuştur)
  </font>
 </p>
</div>


Kaynak: [www.aksiyon.com.tr](http://www.aksiyon.com.tr:80/yazdir.php?id=12102), [web.archive.org (arşiv bağlantısı)](http://web.archive.org/web/20050228023422/http://www.aksiyon.com.tr:80/yazdir.php?id=12102)
