# Çerkezlerin toprak kavgası

*Haşim Söylemez 2000.06.03*

<div class="pNewsDetailMainContent" itemprop="articleBody">
 93 Harbi başlamış, Osmanlı İmparatorluğu Ruslara karşı mücadelede zor günler geçiriyordu. Kafkaslardaki Çerkezler savaştan dolayı zaman zaman Rus baskılarına ve zulümlerine maruz kalıyorlardı. İşte böyle bir zamanda Çerkezler atalarımız dedikleri Osmanlılara sağınmaya karar verirler. Ve böylece Kuzey Kafkasya'dan Anadolu'ya göçler başlar. Osmanlı ise kendisine sığınan evlatlarının umutlarını boşa çıkarmaz, onları Anadolu coğrafyasının değişik yerlerine yerleştirir. Ancak Çukurova'daki Anavarza Kalesi'nin eteklerine yerleştirilen Çerkezler için asıl mücadele şimdi başlamaktadır. Bir zaman sonra otorite boşluğundan zulümlere maruz kalırlar, toprakları ellerinden alınır.
 <br/>
 <br/>
 Çerkezlere ait topraklar Çukurova'nın hakimi ve tek sorumlusu dönemin İstiklal Mahkemesi Reisi Ali Saip Ursavaş tarafından gasp edilmişti. Toprak gaspından sonra Çerkezler Çukurova'nın değişik bölgelerine dağıldılar. Ancak tarih yapılan haksızlığa izin vermez ve yıllar sonra Çerkezlerin torunları topraklarına kavuşabilmek için mahkemeye başvurur. 1950 yılında başlayan mahkeme hâlâ devam ediyor. 69 ailenin mağdur olduğu davada 50 yıldır net bir sonuç alınabilmiş değil. Çerkezler topraklarını geri almak için, Avrupa İnsan Hakları Mahkemesine başvurmaya hazırlanıyor. Osmanlı'dan Türkiye Cumhuriyetine intikal eden arazi davasının aslında 80 yıllık bir tarihi var, ancak kavga fiili olarak 50 yıldır sürüyor.
 <br/>
 <br/>
 Tapuları dağıtılır
 <br/>
 <br/>
 19. yüzyılın sonlarında Osmanlı toprağına yerleştirilen Çerkezler burada uzun yıllar boyunca rahat bir yaşam sürdüler. Arazinin sazlık ve sulak olması Çerkezlerin yaşam şartlarına uyuyordu. Hayvancılık ile uğraşan Çerkezler daha sonra tarımla da uğraşmaya başladılar. Artık yöre halkı gibi yaşıyor, onların gelenek ve göreneklerine göre hareket ediyorlardı. Yerli halkla olan diyaloglarını aradan fazla zaman geçmeden pekiştirmişlerdi. Karşılıklı alışverişler ve samimi ilişkiler başlamış, bu alışverişler kız alıpvermelere kadar uzanmıştı. Atamız dedikleri Osmanlı da yaşadıkları coğrafyayı kendilerine tahsis eder. 1920 Şubatında Kadirli Tapu Sicil Müdürlüğünce 69 aileye tapu dağıtılır, Çerkezler yıllarca üzerinde yaşadıkları toprakların sahipleri olurlar. Anavarza Kalesi eteklerindeki Dilki Bucağı resmen Çerkezlerin olur. Çerkezler sazlık alanlarla birlikte toplam 20 bin dönümlük bir arazinin sahibi olmuşlardı.
 <br/>
 <br/>
 Çerkezlerin Dilki Bucağındaki reisleri Kabardin boyundan Üzeyir Efendi, oğluna intikal eden hatıratında o günleri şöyle anlatıyor: "Atalarımız olan Osmanlı bize sahip çıktı. Bize topraklar verdi, iyi yaşam hakkı tanıdı. Biz de atamıza karşı görevlerimizi yerine getirmeye çalıştık. Dedelerimiz Kurtuluş Harbine gittiler, kimisi bir daha geri gelmedi. Biz bu coğrafyada yaşamaktan çok mutluyuz, Allah devlete zeval vermesin."
 <br/>
 <br/>
 Ali Saip terör estiriyor
 <br/>
 <br/>
 Tarihler 1923'ü gösterdiğinde ise Çukurova'da tam bir otorite boşluğu hakimdi. Eşkıyalar devreye girmiş, toprak ağaları arasında amansız mücadeleler başlamıştı. Kanunlar çiğneniyor, kanun adamları ise düzenin çarkına kendilerini kaptırmış, kendilerince kanunlar üretiyorlardı. Hatta kanun adamı denilen kişiler boşluktan faydalanarak eşkıyalarla bir olup servetine servet katma peşine düşmüşlerdi. Çukurova'nın hakimi ve sorumlusu olan İstiklal Mahkemesi Reisi Ali Saip Ursavaş da bu boşluğu kendi lehine kullananlardandı. Ursavaş, arazisini her geçen gün genişletiyor, verimli arazilere sahip olmak için her türlü işkenceye baş vuruyordu. Bugünkü Mecidiye ve Kesikkeli köyü sınırları içerisinde bulunan Çerkezlere ait araziye göz diken Ali Saip Ursavaş bu arzileri Çerkezlerden almak için türlü türlü yollar deniyordu.
 <br/>
 <br/>
 Ali Saip Ursavaş, Çerkezlerin arazisini çok düşük miktarda para ile satın almak ister. Çerkezler topraklarını satmak istemeyince Ursavaş bu toprakları sahte evraklarla kendi üzerine geçirir. Karşı koyanlar ise cezanlandırılır. İşkenceler ve zorla topraklarından sürülen Çerkezler Andırın'ın Kümbetir köyüne yerleşirler. Ali Saip'in zulmüne uğrayan 67 köyün muhtarı durumu Atatürk'e bildirmek için dilekçeleri Ankara'ya gönderirler, ancak dilekçeler burada Ali Saip Ursavaş'ın eline geçer. Buna hiddetlenen Ursavaş işkencelerin dozunu daha da artırır.
 <br/>
 <br/>
 O günü yaşamış canlı şahitler Ali Saip Ursavaş'ın tam bir terör estirdiğini, herkesin ondan çekindiğini belirtiyorlar. 100 yaşındaki Hacı Ekiz, Ali Saip Ursavaş'ın yapmış olduğu işkenceleri dün gibi hatırladığını söylüyor. Ekiz: "Ali Saip Ursavaş Çerkezlerin topraklarını zorla ellerinden aldı. Kendince tapular düzenledi. Herkes ondan çok korkuyordu. Çünkü silahlı bir ordusu vardı. Toprağını vermek istemeyen Çerkezlere olmadık işkenceler yapıyordu. Cerrah Ahmet adındaki adam arazisini satmayınca Ali Saip Ursavaş onun karısını alıp Adana'ya götürdü. 20 gün sonra karısını getirip bıraktı. Ancak adam kahrından öldü. Köylüleri falakaya yatırıp saatlerce döverdi. Hemen hemen herkes Ali Saip'in gazabına uğramıştır" şeklinde konuşuyor.
 <br/>
 <br/>
 Mehmet Kala ise o günleri şöyle dile getiriyor: "Ali Saip'in adamları silahlarla gezerlerdi. Arazisine girmek demek ölmek demekti. Kendisi zulüm yaptığı gibi adamları da zulüm yapıyordu. Karşı koyanı anında öldürüyorlardı. Ali Saip zorla toprak sahibi oldu."
 <br/>
 <br/>
 Konu ile ilgili olarak yıllardır çalışmalar yapıp, "Binboğalılar" isimli bir roman hazırlayan araştırmacı Cezmi Yurtsever çalışmasını şöyle anlatıyor: "Yıllardır bu konuda çalışmalar yapıyorum. Çok ilginç bulgulara ulaştım. Ali Saip'in topraklara zorla sahip olduğu ortaya çıktı. Çünkü Osmanlı'nın Çerkezlere vermiş olduğu tapular var. Bunlar hâlâ Kadirli Tapu Sicil Müdürlüğünde bulunuyor. Hilelerle, zorbalık ile Ali Saip, Çerkezlere ait toprakları kendi üzerine geçirmiş. Hazırlamakta olduğum romanımda da bu olayı yazıyorum. Mağdur olmuş Çerkezlerle görüştüm, ellerindeki belge ve bilgileri inceledim."
 <br/>
 <br/>
 50 yıllık dava, AİHM yolunda
 <br/>
 <br/>
 1920 tarihinde tapularını alan Çerkezler bu tarihten sonra yaşadıkları topraklarda zor günler geçirdiler. Aradan 3 yıl geçmişti ki, Ali Saip Ursavaş Çerkezlerin arazilerini gasp etmeye başlamıştı. Çerkezlerin topraklarını alma mücadelesi bu tarihten itibaren başlar ancak resmi olarak Çerkezler 1950 yılında mahkemeye başvururlar. Ali Saip Ursavaş'ın ölümünden sonra araziler eşine ve çocuklarına kalır. Eşi ve çocukları Çerkezlerin topraklarını geri isteme taleplerine karşılık arazilerin büyük bır kısmını ellerinden çıkarmak zorunda kalmışlar. Ancak Çerkezlerin arazisi şimdi de çok güçlü ailelerin elinde bulunuyor.
 <br/>
 <br/>
 Kadirli Asliye Hukuk Mahkemesinde 50 yıldır süren davada bir arpa boyu yol alınabilmiş değil. Çerkezlerin mahkemeye başvurmasından sonra başlayan hukuk süreciyle birlikte söz konusu olan arazi üzerinde üç kere keşif yapılmış. Çerkezlerin avukatlığını yapan Kemal Sarıibrahimoğlu davayı sonuçlandıramadan ölünce yerine oğlu Selim Sarıibrahimoğlu davayı üstlenmiş. Sarıibrahimoğlu davanın Çerkezlerin lehine sonuçlanması için uğraş veriyor. Mahkeme iki kere Çerkezlerin aleyhine karar vermiş ancak ikisinde de karar bozulmuş. Şimdi  son kararın ne olacağı merakla bekleniyor. Mehkemeden Çerkezlerin aleyhine karar çıkması halinde dava Avrupa İnsan Hakları Mahkemesine götürülecek.
 <br/>
 <br/>
 Çerkezlerin reisi Üzeyir Efendi'nin oğlu Kemal Uğur topraklarını almak için gerekirse ömürlerinin sonuna kadar mücadele edeceklerini belirtiyor. Uğur toprakların kendilerinin tapulu malı olduğunun altını çizerek "Çok mağdur olduk. Hukuk mücadelemiz hep sürecek. Ben ölürsem çocuklarım bunu devam ettirecek. Bizim karşımızdaki adamlar çok güçlü. Mahkemeye tesir edebiliyorlar" diyor.
 <br/>
 <br/>
 Fezvi Ergün ise kendilerine ait 2 bin dönümlük arazinin gasp edildiğini söylüyor. Ergün: "Ali Saip Ursavaş arazimizi almak için nineme zorla imza attırmış. Bizim ailenin 2 bin dönümlük arazisini geri almak için elimden geleni yapacağım. Davanın aleyhimize sonuçlanması halinde Avrupa İnsan Hakları Mahkemesine başvuracağız. Avukatımız Selim Sarıibrabimoğlu da bizimle aynı görüşü paylaşıyor. İnşaallah topraklarımızı geri alırız da tarihi bir yanlışlıktan dönülmüş olunur" şeklinde konuşuyor.
 <br/>
 <br/>
 Yaşar Kemal'in şahitliği isteniyor
 <br/>
 <br/>
 Çerkezler yanlışlığın düzeltilmesi ve topraklarına tekrar kavuşmak için bazı makamlar nezdinde de girişimlerde bulunmuşlar. Konuyu cumhurbaşkanına kadar götürüp Kenan Evren'e ve Süleyman Demirel'e başvurmuşlar. Ancak iki eski cumhurbaşkanından da çözeceğiz sözünü almalarına rağmen durumda bir değişiklik olmamış. Şimdi ise Çerkezler coğrafyayı ve yaşanılan olayı çok iyi bilen yazar Yaşar Kemal'in mahkemede şahitlik yapmasını istiyorlar.
 <br/>
 <br/>
 Yazar Yaşar Kemal'in "İnce Memed" ve "Akçasazın Ağaları" isimli romanlarında o gün yaşanmış olan olaylar tüm çıplaklığı ile anlatılıyor. Araştırmacı Cezmi Yurtsever Yaşar Kemal'in mahkemede şahitlik etmesi halinde mahkemenin seyrinin önemli ölçüde değişebileceğini belirtiyor. Yurtsever "Yaşar Kemal o coğrafyada büyüdü. O dönemki sosyal ve siyasi olayları çok iyi biliyor. Bunları bir çok eserinde yazdı. Bir de etkili bir isim olması nedeniyle onun söyleyeceği şeyler kıymetli olur ve mahkemenin de işini kolaylaştırır" şeklinde konuşuyor.
 <br/>
 <br/>
 Çerkezlerin önde geleni Kemal Uğur da Yaşar Kemal'in mahkemede şahitlik etmesini istediklerini belirterek "Biz Yaşar Kemal'den bir babalık bekliyoruz. Onun söyleyeceği şeyler bizim için çok faydalı. O olayları çok iyi biliyor. Zaten İnce Memed romanında  ağaların çatışması ve toprak kavgaları anlatılıyor. Tüm Çerkezler adına Yaşar Kemal'i bize yardımcı olması için davet ediyorum" şeklinde konuşuyor.
 <br/>
 <br/>
 Çukurova'da yaşanan eşkıya ve ağaların sosyal hukuk sorunları 21. yüzyıla taşınmış durumda. Bu ve benzeri olaylar Avrupa Birliğine girmeye hazırlanan Türkiye için hep eksi puan oluyor. Bir yanda topraklarından sürülen Çerkezler mağdur oluyor, diğer yanda ise topraklardan gelir elde eden ağalar hüküm sürüyor. Ve 21. yüzyıl Türkiye'sinde ortaçağ zihniyetinden kalma bir örnek bizi hep üzüyor...
 <br/>
 <br/>
 hsoylemez@hotmail.
 <br/>
</div>


Kaynak: [www.aksiyon.com.tr](http://www.aksiyon.com.tr:80/dosyalar/cerkezlerin-toprak-kavgasi_506223), [web.archive.org (arşiv bağlantısı)](http://web.archive.org/web/20150330042226/http://www.aksiyon.com.tr:80/dosyalar/cerkezlerin-toprak-kavgasi_506223)
