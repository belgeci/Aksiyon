# Yüksekova'dan Cizre'ye huzur yok

*Haşim Söylemez 2015.09.07*

<div class="pNewsDetailMainContent ctx_content" itemprop="articleBody">
 <blockquote>
  <p>
   Kurtarılmış bölgeler, ilan edilen öz yönetimler, patlayan mayınlar, kaçan eğitimciler ve gizemli araçlar, bölgeyi 90’lardan daha beter hâle getirmiş. Devlet ise ‘zırhlı araçlara hapsolmuş’.
  </p>
 </blockquote>
 <p>
  Bölgede belirsizlik ve kaos sürüyor. Nerede, ne zaman, ne olacağı artık kestirilemiyor. Devlet ortalarda yok! Örgüt Doğu ve Güneydoğu’nun büyük kısmına hâkim. Diyarbakır’dan Yüksekova’ya doğru yola çıktığımızda ciddi uyarılar alıyoruz: “Gitmeyin, yollar tehlikeli.” Ama mesleğimiz gereği gitmemiz gerekiyor. Bir haber kaynağım, kâğıda isim ve telefonlar yazıp “Yolunuzu keserlerse lazım olur.” diyerek örgüt tarafından gelecek ‘tehdidi’ kendince ortadan kaldırmış oluyor. Olayların yaşandığı ve halktan “Aşağı mahallelere gitmeyin.” uyarısı aldığımız Silvan’da bu ihtimal daha da artıyor. Ardından Kozluk, Ziyaret ve benzeri yerleri geçiyoruz. Hava kararmak üzere. Kimi düzgün kimi bozuk yollardan geçerken PKK ya da güvenlik güçlerinin bizi durdurup kimlik sormaları an meselesi. Bitlis’e yaklaşınca hava iyice kararıyor, Tatvan’da mola verip yol durumunu soruyoruz. Bazıları sorun olmayacağını, bazıları ise Van’a akşam karanlığında çıkmamamız gerektiğini söylüyor.
 </p>
 <p>
  Tatvan-Van yolu, aramaların sık yapıldığı bir yer. Ancak jandarma tamamen çekilmiş. Arama noktalarında sadece eskiden kalma bariyerler var. Saldırılara karşı yol güvenliğini sağlayan askerlerin tamamen çekilmek zorunda kaldıklarını öğreniyoruz. Olay ve ani ihbarlar dışında asker bulunduğu noktadan dışarı çıkmıyor. Van’a ulaştığımızda saat gece 11’i gösteriyor. Şehirde durum farklı. Çelik yelekli polisler ve durmadan dolaşan panzerlerle güvenlik had safhada. Devlet yol kontrollerini tamamen bırakmış, sadece şehir merkezlerine yoğunlaşmış. Dikkat çekiyorsanız hemen takibe alınıyorsunuz. Güvenliği en dikkat çeken yerlerin başında AKP teşkilatları geliyor. Teşkilatlar sürekli çelik yelekli polisler, bazı yerlerde ise panzerlerle korunuyor.
 </p>
 <p>
  Van-Hakkâri arası ise ayrı bir dünya gibi. Güvenliğin en yüksek düzeyde olması gereken yolda tam tersine devletin hiçbir gücü yok. Karakollar kendini muhafazaya almış, barikatlar kurulmuş. Van-Hakkâri-Yüksekova yolu boyunca tek bir noktada askerî birlikle karşılaşıyoruz. Onlar da mayın patlaması sonucu bölgeye intikal etmiş ve mayın taraması yapan askerler.
 </p>
 <p>
  <strong>
   Eğitim ve sağlık da devre dışı
  </strong>
 </p>
 <p>
  Bu manzaralar eşliğinde Yüksekova’ya ulaşıyoruz. Şehrin merkezi denilen caddesi dışındaki noktalarda devlet yok. Mahalleler tamamen kurtarılmış bölge. Halk tedirgin: “Biz var ile yok arasında yaşıyoruz. Adımız var, kendimiz yokuz. Çözüm dediler ama bir sonuç çıkmadı. Durum şimdi daha kötü.”
 </p>
 <p>
  Yüksekova’da ister örgüt taraftarı olun ister devletçi (onların tabiri), belli bir saatten sonra dışarı çıkmak tehlikeli. Mahallelere girmek neredeyse imkânsız. Görev yapan devletin resmî görevlileri belirli bir saatten sonra çalışma alanını terk etmek zorunda kalıyor. İkindi vakti bölge için gece gibi. O saate kalmadan evinizde olmanız lazım. Polis panzerinden açılan ateş ya da teröristlerce atılan kör kurşun size isabet edebilir.
 </p>
 <p>
  Devlet şu an bölgede sağlık, güvenlik ve adalet hizmeti vermekte zorlanıyor. Buna bir de bayramdan sonra okulların açılmasıyla eğitim eklenecek. Okullar bölgenin birçok yerinde örgütün boykotuna maruz kalacak. Hakkâri’de görev yapan Ahmet K. isimli bir öğretmen, geçen yıl müfettişlerin değil, örgütün okulları denetlediğini, bundan sonra da öyle olacağını söylüyor: “Ben idareciyim ama yerli öğretmen arkadaşlarımız da var. Onlar zaten hem okuldalar hem eylemdeler. Kobani’ye giden öğretmen arkadaşlarımız var. Bu şartlarda okullar çoğu yerde açılamaz, dışarıdan gelen öğretmen arkadaşlarımız evlerinden çıkamaz. Göreve başlamadan geri dönen öğretmenler var. Benim okulda ataması yapılan 6 öğretmen gelip geri döndü. Bu yıl çok daha farklı olacak. Devletin birçok kurumu sağlıklı işlemiyor. Sadece polis ve asker var, gerisi zaten örgütün elinde.”
 </p>
 <p>
  Birçok yerde insanlar hastanelere sadece ambulanslarla gidebiliyor. Akşam acil bir durumda hastaneye kendi arabanızla gitmeniz mümkün değil. Bu da ciddi sıkıntılar oluşturuyor. Remzi Kalan, her şeyin artık çok daha kötü olduğunu belirttikten sonra şunları söylüyor: “Kobani için Erdoğan’ın söylediklerinden sonra ortam gerilmeye başladı. 7 Haziran seçimleriyle ise çok şey değişti. 90’lardan daha tehlikeli bir durum var. Ben merkeze yakın bir köyde yaşıyorum. Hastaneye gitmek için bir gün önceden gelip akrabalarda kalıyoruz. Köyde acil bir durum olursa mecbur sabahın olmasını bekliyoruz.”
 </p>
 <p>
  <strong>
   Sıkıyönetim gibi
  </strong>
 </p>
 <p>
  PKK neredeyse yüzden fazla ilçe ve alanda sıkıyönetim ilan etmiş durumda. Devletin oluşturduğu özel güvenlik alanları ise değişkenlik göstermekle birlikte yüzün üzerinde. Bazı yerlerde hayat durma noktasında. Devlet ile PKK arasında kalan halk mağdur. Remziye Teyze bunlardan biri. 75 yaşındaki Remziye Türkmez, Şemdinli’de yaşıyor. Ne politik bir yönü var ne de devletle bir sorunu. Çocukları İstanbul’da. Eşi öldükten sonra tek başına yaşamaya çalışıyor. İstediği tek şey huzur: “Kavga gittikçe büyüyor. Her gün dua ediyorum. Dışarı çıksam asker geliyor ya da gerilla. Benim bahçem var. Domateslerimi sulamam lazım. Ama yapamıyorum.”
 </p>
 <p>
  Hakkâri hattındaki gözlemlerimizi tamamladıktan sonra Van üzerinden tekrar Diyarbakır’a dönüyoruz. Manzara yine aynı. Yollardaki güvenlik boşluğu kaçakçıların işine yaramış. Bölgede görev yapan bir jandarma yetkilisi, son iki ayda uyuşturucu kaçakçılığının yüzde 60 arttığını ancak kendilerinin müdahale edemediğini anlatıyor. Geri çekildikleri için alan boş kalmış durumda.
 </p>
 <p>
  Mardin’in merkez dışındaki ilçelerinde tehlike var. Kızıltepe, Nusaybin ve dört polisin şehit olduğu Dargeçit gibi yerler kurtarılmış bölgeler. Şırnak’ta ise durum çok daha farklı. Özellikle Cizre ve Silopi’de devlet ana cadde dışında yok. Her yerde olduğu gibi buradaki hendekler merkezle birleşmiş durumda. Mahallelere örgüt izni olmadan girip çıkmanız mümkün değil. Devlete ait hiçbir kurum ve kuruluş bu alanlarda işlemiyor, çalışmıyor. Cizre, Yüksekova’dan daha vahim durumda. Aynı durum Silopi için de geçerli. Örgüt kendi sistemini kurmuş ve buraları kendi öz yönetimini uyguladığı yerlere dönüştürmüş. Silahlı gücü var, okullar ve sağlık ocakları örgütün elinde. Ne Silopi ne de Cizre’de polis ve asker zırhlı araç dışında dolaşamıyor. Her sokakta ayrı bir hendek ve mevzi bulunuyor. Kobani’ye benzetiyorlar kazılan hendekleri ve keskin nişancılardan korunmak için çekilen brandaları.
 </p>
 <p>
  Dolaştığımız çoğu yerde (Yüksekova, Şemdinli, Cizre, Silopi) kimse seçimin sonucunu artık merak etmiyor. HDP’nin yüzde kaç alacağını kimse konuşmuyor. Bu savaşın Erdoğan var olduğu sürece devam edeceğine inanmış durumdalar. Her geçen gün hazırlıklarını artırıp daha ağır silahlanmalara gidiyorlar.
 </p>
 <p>
  Bölgede bunlar yaşanırken; geçmişte çatışmaların yoğun olduğu dönemde bile pes etmeyen turizm şehri Mardin şimdi çok durgun ve huzursuz. Her ne kadar şehir merkezinde bir sorun olmasa da bir tedirginlik var. Oteller yüzde 60 kayıpta. Bu sıkıntıyı Mardin Gazeteciler Cemiyeti Başkanı Mehmet Çelik de dile getiriyor: “Bir dünya kenti olan Mardin hiçbir zaman bu kadar etkilenmemişti. İnsanlar korkuyor, gelmiyor artık. Oteller boş. Bu korku boşuna değil. 7 Haziran sonrası Erdoğan’ın söylemleri durumu bu hâle getirdi.”
 </p>
</div>


Kaynak: [www.aksiyon.com.tr](http://www.aksiyon.com.tr/guneydogu/yuksekovadan-cizreye-huzur-yok_552146), [web.archive.org (arşiv bağlantısı)](http://web.archive.org/web/20160103085150/http://www.aksiyon.com.tr/guneydogu/yuksekovadan-cizreye-huzur-yok_552146)
