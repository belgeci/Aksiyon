# Lisede cinayet var

*Haşim Söylemez 1999.05.22*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   "Gözü dönmüş liseli genç gözünü kırpmadan sevdiği kızı kurşun yağmuruna tuttu", "Manyak âşık dehşet saçtı" gibi haberlerle son bir aydır Türkiye sarsılıyor.
  </font>
 </div>
 <div id="newsText">
  <font class="detail-text">
   Geçtiğimiz bir aylık dönem içerisinde peşi peşine işlenen aşk çemberli lise cinayetleri ve çıkan yaralamalı kavgalar tüm Türkiye'de şok etkisi yaptı. Daha önce böyle şeylere şahit olmayan Türk halkı yaşananlara bir anlam veremiyor. Okul idarecileri kendi okullarında böyle bir hadisenin yaşanmaması için temkinli ve tedbirli davranıyor. Uzmanlar cephesinde ise, bu tür hadiselerin giderek artacağı görüşü hakim.
   <br/>
   <br/>
   Kartal Endüstri Meslek Lisesi, Fatsa Temel Eğitim Okulu, Elbistan Mükremin Halil Lisesi, Gemlik Endüstri Meslek Lisesi ile Körfez ilçesi Yarımca Lisesi'nde meydana gelen cinayetler ve çıkan kavgaların sebepleri tartışılıyor. Peki ardı ardına işlenen cinayetlerin, çıkan kavgaların arkasında yatan gerçek sebepler ne? Bu sorunun cevabını aramak için Aksiyon dergisi olarak suçluların ailelerini araştırdık. Yaptığımız araştırmada bu ailelerin ekonomik ve sosyal yapı bakımından vasat bir hayat sürdürdükleri ortaya çıktı.
   <br/>
   <br/>
   Fakir aile çocukları
   <br/>
   <br/>
   Nitekim, Kartal Endüstri Meslek Lisesi'nde din dersi öğretmeni Hüseyin Ağırman'ı kurşunlayarak öldüren, sevdiği kız öğrenci Şebnem Sertaç'ı da kurşun yağmuruna tutarak ağır yaralayan Murat Kurt'un babası kapıcılık, annesi de apartmanlarda temizlikçilik yapıyor. Maltepe Adatepe Mahallesi'nde oturan Kurt ailesi, geçimlerini kıt kanaat sağlıyorlar.
   <br/>
   <br/>
   Ordu'nun Fatsa ilçesi Fatsa Temel Eğitim Okulu'nda okuyan 14 yaşındaki Sumru Yeşil'e ilânı aşk eden, ancak teklifi geri çevrilen 16 yaşındaki Murat Pazan pompalı tüfekle önce sevdiği kızı, ardından kendisini öldürdü. Murat Pazan'ın babası Abdullah Pazan ise çiftçilikle uğraşıp, 8 nüfuslu ailesini geçindirmek için çabalıyor.
   <br/>
   <br/>
   Elbistan'da Hakan Alagöz ile yaptığı kavga sonucunda hayatını kaybeden Mehmet Polat'ın babası bir fabrikada geçici işçi olarak çalışıyor. Polat ailesinin durumu da ekonomik olarak iyi değil.
   <br/>
   <br/>
   İzmit'in Körfez ilçesi Yarımca Lisesi eski öğrencisi Zübeyir Çeken, sevdiği kızın Mehmet Oktaş ile arkadaşlık kurmasını istemediği için Mehmet Oktaş'ı lisenin önünde arabasının içinde kurşun yağmuruna tutmuştu. Zübeyir Çeken'in ailesi Körfez'de serbest işçi olarak çalışıyor.
   <br/>
   <br/>
   Bursa'nın Gemlik ilçesi Endüstri Meslek Lisesi'nde kız yüzünden çıkan kavgada Ömer Faruk Bekar, arkadaşı Mikail Babacan'ı bıçaklamıştı. İki öğrencinin ailesi de, maddi olarak sıkıntılar yaşıyor. Ömer Faruk Bekar'ın babası Gemlik'te sazdan süpürge yaparak geçimini sağlarken, Mikail Babacan'ın babası Şeker Fabrikası'nda geçici işçi olarak çalışıyor.
   <br/>
   <br/>
   Ailelerin ekonomik ve sosyal durumunun çocuk üzerinde büyük bir etkiye sahip olduğunu vurgulayan uzmanlar, ekonomik bakımdan sıkıntılar yaşayan ailelerin çocuklarının şiddet ve baskı kullanarak bu eksiklerini bastırmak istediklerine dikkat çekiyorlar. Psikolog Doç. Dr. Ahmet Şirin; "Ailenin içinde bulunduğu sosyal ve ekonomik durum çok önemli, çünkü aynen çocuğa yansıyor. Bu tür ailelerde yetişen çocuklar kendilerini engellenmiş olarak hissederler. Buna "frustrasyon" deniliyor. Engellenmişliğini kırmak için çocukta sinirlenmeler baş gösterir. En ufak bir bahenede kavga çıkarmaya yönelirler. Bunlarda bir de boşvermişlik vardır" şeklinde konuşuyor.
   <br/>
   <br/>
   Psikiyatrist Aynur Ünlüyolcu ise, ekonomik sıkıntılar yaşayan ailelerin eğitim bakımından zayıf olmasıyla birlikte bu tür aile fertlerinin birer potansiyel suçlu olabileceğine dikkat çekerek "Suç oranlarının dar gelirli çevrelerde daha yaygın olduğunu görüyoruz. Bir de gençlik faktörü işin içine girdiği zaman suçun işlenmemesi neredeyse kaçınılmaz oluyor. Ekonomik sıkıntılar yaşayan ancak eğitim seviyesi yüksek ailelerde suça yönelme daha az oluyor" diyor.
   <br/>
   <br/>
   Medyada şiddet, model oluyor
   <br/>
   <br/>
   Art arda cinayetlerin işlenmesinde "model olma" faktörünün de etkili bir sebep olduğu vurgulanıyor. Bu model bazen yaşanmış bir hadise, bazen de tv'lerde görülen bir görüntü olabiliyor. Sosyolog Dr. Engin Beksaç bu konuda "Her insan üzerinde televizyonun ve çevrenin etkisi vardır. Özellikle Türk toplumu çok daha fazla etkilenmekte. Art arda yaşanan lise cinayetleri ve kavgalarında model alma etkisi var. Bu yaptı ben de yapabilirim diye bir düşünce hakim oluyor" diyor.
   <br/>
   <br/>
   Doç. Dr. Ahmet Şirin ise, tv'lerde gösterilen şiddet içerikli filmlerin gençler için model oluşturduğunu belirterek; "Şiddet filmleri açıkça izleyiciye sunuluyor. Gazetelerde her gün cinayet ve ölüm haberleri yayınlanıyor. İşin içine aşk da girince delikanlı denilen yaştakiler bana yar olmayan başkasına da yar olmaz görüşünden hareketle çok kolay cinayet işleyebilir" şeklinde konuşuyor.
   <br/>
   <br/>
   Kartal Endüstri Meslek Lisesi'nde bir öğretmeni öldürüp bir kız öğrenciyi de yaralayan Murat Kurt'un tabancayı nereden bulduğu merak ediliyor. Emniyet yetkilileri şimdi Kurt'un silah aldığı kaçakçıyı arıyor. Ancak isminin açıklanmasını istemeyen Kurt'un amcası, silahın çok kolay alınabileceğini şu sözleriyle dile getiriyor; "Murat'ın cep telefonu vardı. Telefonunu satıp tabanca almış. Hatta paranın bir kısmını vermemiş. Ama suç Murat'ta değil. Kartal ve Maltepe'de kaçak silah satanlar çok. Adam, pazarlama şirketinde tabanca satıyor."
   <br/>
   <br/>
   Sadece İstanbul'da değil bir çok şehirde silahlar kaçak olarak satılıyor. Çeteleşmiş olan öğrencilerin bellerinde silahlarla dolaştıkları belirtiliyor. İstanbul'da isminin açıklanmasını istemeyen bir okul idarecisi ise şunları söylüyor: "Gençler arasında çeteleşme var. Liselerde, ortaokulda hatta ilkokulda bile çeteler var. Liseli çocuklar bellerinde tabanca ve bıçak ile dolaşıyorlar. Daha önce görev yaptığım illerde de öğrenciler silah taşıyor ve bunu bir güç olarak görüp, çoğu zaman kavga çıkarıyorlardı. Bunlar öğretmenlerini bile silahla tehdit ediyorlar."
   <br/>
   <br/>
   Okullarda kötü imaj rahatsızlığı
   <br/>
   <br/>
   Cinayetlerin işlendiği ve kavgaların çıktığı okullar oluşan kötü imajdan dolayı rahatsızlar. Okulların adının cinayet ve kavga ile anılmasının kendileri için rahatsız edici bir durum olduğunu belirten okul idarecileri, bu konuda basına da sitemde bulunuyorlar. Olayların okullar ile özdeşleştirilerek yazıldığını dile getiren okul yöneticileri: "Basın gelip bizi sorumlu tutmaya çalışıyor. Bu çok yanlış. Okullarımızın bu şekilde tanınması da bizi çok üzüyor. Bu kötü imajı silmek için elimizden geleni yapmaya çalışacağız" diyorlar.
   <br/>
   <br/>
   Milli Eğitim Bakanlığı da işlenen cinayetler ve kavgaların artması yüzünden bir genelge yayınladı. Milli Eğitim Bakanı Metin Bostancıoğlu imzasıyla yayınlanan genelgede, hassas noktalara dikkat çekilerek; "Olumsuz davranışları bulunan öğrencilerin davranış bozukluğunun giderilmesi için rehber öğretmen ve okul yöneticileri önlem almalı, bu öğrenciler kesinlikle dışlanmamalı" deniliyor. Genelgede, okulda oluşan ya da oluşabilecek olaylara karşı tutum belirlenmesi için toplantılar düzenlenmesi şart koşuluyor. Yöneticiler ve öğretmenlere, "öğrencilerin sorunlarını rahatlıkla açabilmelerine olanak verecek şekilde davetkâr davranılmalıdır" maddesi genelgenin en etkili maddesi olarak değer kazanıyor.
   <br/>
   <br/>
   Diğer maddeler ise şöyle sıralanıyor: Öğrencilerin okul dışı davranışlarını izleyebilmek amacıyla velilerle işbirliği yapılmalı. Öğrencilerin boş zamanlarında gidebilecekleri yerler sık sık denetlenmeli. Yönetici, öğretmen, memur ve öğrenci nöbetlerinde, okula giriş çıkışlarda gerekli kontroller titizlikle yapılmalı, okul içinde ve çevresinde şüphe uyandıran durumların olması halinde okul müdürlüğü zamanında bilglendirilmeli. Ortaöğretim kurumlarında, az da olsa, geçmişte yaşanan olayları tekrar yaşamamak, arkadaşlık ilişkilerinin istenilmeyen davranışlara dönüşmesini önlemek amacıyla valilikler, emniyet, milli eğitim, yerel yönetim yetkilileri ve öğrenci velileri ile işbirliği yapılmalı.
   <br/>
   <br/>
   Milli Eğitim Bakanlığı'nın bu genelgesinin lise cinayetlerini önlemede tek başına yeterli olmayacağı açık, emniyet ve velilerin direkt katkısı da gerekli. Tabii, medyanın "model" olarak sundukları ile, verilen eğitimin kalitesi de önemli. Bakalım, liseliler daha nereye kadar cinayetlerine devam edecekler.
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-5088-34-lisede-cinayet-var.html), [web.archive.org (arşiv bağlantısı)](http://web.archive.org/web/20120429094130/http://www.aksiyon.com.tr:80/aksiyon/haber-5088-34-lisede-cinayet-var.html)
