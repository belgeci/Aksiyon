# Sokak çocukları sınırı aştı;

*Haşim Söylemez 2000.12.16*

<div>
 <img border="0" src="/web/20020325030320im_/http://www.aksiyon.com.tr/2000/315/resimler/Her.jpg"/>
 <p class="baslik">
  Her gün 15 çocuk sokağa iniyor
 </p>
 <p class="spot">
  Türkiye'de sokak çocukları meselesi ürkütücü boyutlara ulaşmış  durumda. Her gün 15 çocuk sokağa çıkıyor ve potansiyel birer suçlu  konumuna geliyor. Bally ve esrar gibi maddelere bağımlı olan bu çocuklar için hükümetler nezdinde programlar yok, ancak  İstanbul'un ilgili birimleri, tüm İstanbul'u sokak çocuğu  taramasından geçirecek ve her sokak çocuğuna bir numara verecek
 </p>
 <p class="metin">
 </p>
 <p class="metin">
  Erzurum doğumlu olan ve baba dayağından (!) kaçarak İstanbul'a gelip sokaklarda yaşamaya başlayan 15 yaşındaki bir sokak çocuğunun, bir filmin gala gecesinde sahneye çıkarak elindeki bıçakla dehşet saçmasından sonra gözler tekrar toplumun pek önemsemediği sokak çocuklarına çevrildi. Sokaklarda yaşayan, hırsızlık, tecavüz, cinayet gibi suçları işleyen, bally hatta esrar kullanan sokak çocukları Türkiye'de giderek sorun olmaya başladı. Bu zamana kadar ihmal edilen, dehşet boyutu hiç düşünülmeyen, ancak şimdilerde kontrolden çıkan sokak çocukları yeni dehşetler saçmaya programlı hale gelmiş durumdalar. Türkiye'de 24 ilde varlıklarından bahsedilen ve sayıları 10 bini aşan sokak çocukları daha çok büyük şehirleri tercih ediyor, böylece izini çok daha kolay kaybettirebiliyorlar. Her gün 15 çocuk sokağa çıkıyor, sadece İstanbul'da 3 bin 500 sokak çoçuğundan bahsedilmesi ise olayın vahametini ortaya koyuyor. Rakamlar ilk etapta kulağa pek ürkütücü gelmese de, konu insan ve çocuk olunca sayılar bir başka anlam kazanıyor. Bu zamana kadar ihmal edilen bu gerçek ise aslında Türkiye'nin yarım asırlık bir sorununu teşkil ediyor.
 </p>
 <p class="metin">
  Her çocuğa bir numara
 </p>
 <p class="metin">
  Sadece İstanbul'da 3 bin 500'ün üzerinde sokak çocuğu bulunurken, yetkililer ancak bunun çok küçük bir kısmından haberdarlar. Umut Çocukları Derneği kayıtlarında 293 çocuk bulunuyor. Dernek daha çok çocuğa ulaşmak için çaba harcıyor, fakat bu çabalar yeterli olmuyor. Kontrolden çıkmış ve sayısal olarak binlerle ifade edilen çocuklara ulaşmak için İstanbul'daki ilgili birimler harekete geçmiş durumda. Bunun için İstanbul baştan sona "sokak çocuğu taraması"ndan geçirilecek. Öncelikle sokak çocuklarının yoğunlukta olduğu Bakırköy, Beyoğlu, Taksim, Üsküdar, Kadıköy gibi merkezlerde bir tarama yapılacak. Taramada her sokak çocuğunun künyesi çıkarılacak, fotoğrafı çekilip bir de numara verilecek. Yani İstanbul'da yaşayan her sokak çocuğunun bir numarası olacak. Buna göre ilgili derneklerden, ilk bakım istasyonlarından, Çocuk Esirgeme Kurumu merkezlerinden kaçan çocuklar numaraya göre ilgili birimlere bildirilip, ona göre bir takip gerçekleşecek. Sokak çocuklarına yönelik taramaya, İstanbul Emniyet Müdürlüğü, Umut Çocukları Derneği, Sosyal Hizmetler ve Çocuk Esirgeme Kurumu katılıyor.
 </p>
 <p class="metin">
  Projenin gerçekleşmesi halinde sokak çocukları ile ilgili olarak yapılacak işlemlerin daha kolay takip edilebileceğini belirten Umut Çocukları Derneği Başkanı Ahmet Yusuf Kulca: "İstanbul'daki ilgili birimlerle birlikte İstanbul'u bir sokak çocuğu taramasından geçireceğiz. Herkese bir numara verilecek. Bir çocuk kaybolduğunda bütün ilgili birimlere bildirilecek, ona göre bir takip yapılacak. Aslında bu bir nevi sokak çocukları envanteri niteliğinde olacak. Her çocuğun nüfus cüzdanı çıkarılacak, sağlık giderleri için yeşil kartlar verilecek. Bunların yapılması ilk etapta çocukları topluma kazandırmada önemli bir adımı oluşturuyor. Biz bu işte emniyetin büyük yardımını alıyoruz, İstanbul Emniyet Müdürü de bu konuya duyarlı davranıyor" şeklinde konuşuyor.
 </p>
 <p class="metin">
  Dernek bir umut
 </p>
 <p class="metin">
  İstanbul'da sokak çocuklarını korumak ve onları topluma kazandırmak için 1992 yılında kurulan Sokak Çocukları Derneği, sokak çocuklarının ıslah edilmesinde bir umut ışığı oluyor. İstanbul'daki sokak çocuklarına ulaşmaya çalışan dernek şu anda 293 çocuğu bünyesinde barındırıyor. 8 ay içinde 56 çocuğu ailesi ile barıştıran bu kurum önümüzdeki 3 ay içinde de 200 çocuğu ailesine geri göndermeyi hedefliyor. Dernek bünyesinde sokak çocukları günlük yemeklerini yiyor, banyo gibi temizlik ihtiyaçlarını gideriyorlar. Dernekte çocuklar temel ihtiyaçlarının yanısıra okuma—yazma öğreniyor, derneğin düzenlemiş olduğu sosyal faaliyetlere katılıyorlar.
 </p>
 <p class="metin">
  Umut Çocukları Derneği Başkanı Yusuf Ahmet Kulca, sokak çocuklarını topluma kazandırmak için böyle bir derneği kurduklarını belirterek: "Burada ulaşabildiğimiz kadar sokak çocuğuna ulaşmaya çalışıyoruz. Onların günlük ihtiyaçlarını gideriyoruz. Bir nebze de olsa çocukları rahatlatıyoruz. Ailesine gitmek isteyen çocuklarımızı ailelerine teslim ediyoruz. Aileler kabul etmediği zaman işin peşini bırakmıyoruz, tekrar tekrar deniyoruz. Bayramları ve önemli günleri kullanıp aile ziyaretleri yapıyoruz" şeklinde konuşuyor.
 </p>
 <p class="metin">
  Sokak çocuklarının artık ciddi sorunlara gebe olduğunu da sözlerine ekleyen Umut Çocukları Derneği Başkanı Ahmet Yusuf Kulca devamla şöyle konuşuyor: "Toplum sokak çocuklarını pek kaale almıyor. Onları hep zararlı olarak görüp kendi haline bırakmayı yeğliyor. Ancak bunlar çok ciddi sorunları beraberinde getiriyor. İş adamlarından, sanatçılardan, üniversitelerden yardım gelmeli. Bu çocuklar, daha büyük yaralar açılmadan kurtarılmalı. Yoksa önüne geçilmez dehşetleri yaşamak işten bile değil. Biz dernek olarak toplumu bilinçlendirmeye çalışıyoruz, elimizden geldiğince kamuoyu oluşturmaya çalışıyoruz. Eğer çocuklar birlik olup kendi kurallarını işletmeye başlarlarsa o zaman fark edilmeye başlanacaklar, ama iş işten geçmiş olacak. Daha vakit varken bu konuya toplum ve kurumlar süratle eğilmeli. Aslında burada önemli işler, daha çok basın ve medyaya düşüyor. Onlar sadece çocuklar bir suç işlediklerinde değil, onların nasıl kurtarılacağı yönende de öncülük yapmalılar."
 </p>
 <p class="metin">
  Aile bağlarının, gelenek ve ananelerin güçlü olduğu Türkiye'de sokak çocuklarının sayısının her geçen gün artmasını anlamak mümkün değil. Daha düne kadar problem olarak bile kabul edilmeyen sokak çocukları meselesi şimdi tabir yerinde ise Türkiye'nin baş belası olmuş durumda. Yavaş yavaş cinayetler işleniyor, hırsızlıklar yapılıyor, dehşet sahneleri yaşanıyor. Böylesine tüyler ürpertici sahneler yaşanırken toplum ve yetkili kurumların seyirci kalmasını anlamak ise mümkün değil. Türkiye'de hergün 15 çocuğun sokağa çıkıp, sokak çocuğu olması ise sürekli övündüğümüz aile kavramının da giderek eridiğini gösteriyor. Biraz daha duyarlı olmazsak, Latin Amerika'da yaşanılan sahnelerin ülkemizde yaşanması kaçınılmaz olur.
 </p>
 <br/>
 <center>
  <a class="anaorta" href="http://web.archive.org/web/20020325030320/mailto:hsoylemez@hotmail.com">
   hsoylemez@hotmail.com
  </a>
 </center>
 <br/>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2000/315/haberler/5.htm), [web.archive.org (arşiv bağlantısı)](http://web.archive.org/web/20020325030320/http://www.aksiyon.com.tr:80/2000/315/haberler/5.htm)
