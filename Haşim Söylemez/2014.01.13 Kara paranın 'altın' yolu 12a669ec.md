# Kara paranın ‘altın’ yolu

*Haşim Söylemez 2014.01.13*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Yolsuzluk ve rüşvet operasyonunun önemli zanlılarından İranlı Reza Zerrab’ın uyuşturucu paralarını da Türkiye’de akladığı iddia ediliyor. Bu paralar aynı sistemle aklanırken, kuryelik için kadınların kullanıldığı ileri sürülüyor.
  </font>
 </div>
 <div id="newsText">
  <font class="detail-text">
   <p>
    Yolsuzluk ve rüşvet operasyonunun yankıları yargı ve toplumsal dezenformasyon şeklinde başka bir boyuta taşınırken; konunun sadece ihale ve altın üzerinden kara para aklamaktan ibaret olmadığı anlaşıldı. Yolsuzluğu savunanlara göre altın üzerinden Türkiye’ye sıcak para girmesi iyi bir durum. Lakin ticaretin altın ile sınırlı kalmadığı ortada. İddiaya göre uyuşturucu ve kadın ticareti de yapıldı. Altın ise elde edilen bu haksız kazançların aklanma tahtası olarak gösterildi.
   </p>
   <p>
    Bu durum, 17 Aralık operasyonu öncesinde Başbakan Erdoğan’a sunulan dosyada da yer aldı. Dosyada şüpheliler için “Suç işlemek amacıyla örgüt kurmak, yönetmek, üye olmak, rüşvet alıp vermek, resmî ve özel belgede sahtecilik, Gümrük Kanunu’na muhalefet, fuhşa aracılık” suçlamaları yer alıyordu. Dosyada Reza Zarrab ve pek çok isim verilerek İran, Suudi Arabistan ve Irak’a altın ihracatı yapıyor gibi gösterip uyuşturucu ve kaçakçılık çetelerinin paralarını döndürdükleri iddia ediliyordu.
   </p>
   <p>
    Yolsuzluk kapsamında yapılan tetkiklerde, çetenin aynı zamanda uyuşturucu baronları vasıtasıyla uyuşturucu ticaretini de yönlendirdiği ve buradan pay aldığı tespit edildi. Zaten operasyonda Narkotik Şubesi’nin de yer alması, uyuşturucu ayağı takibini önemli hâle getirdi. Takiplerde İranlı 6 uyuşturucu baronunun yakın dönemde iki büyük çaplı sevkiyat yaptıkları ancak bunları kimlere ulaştırdıklarının tespit edilemediği öğrenildi. Reza’nın bağlantılı olduğu bu baronların Türkiye’deki kaynakları da bulunamadı. Operasyon için erken düğmeye basılmak zorunda kalınmasından dolayı uyuşturucu kısmı akim kalan çalışmada narkotik izleri kaybedildi. İki ay önce yakalanıp sınır dışı edilen 10 İran uyruklu kadının çete ile bağlantılı olduklarının daha sonra anlaşıldığı da alınan bilgiler arasında. Fuhuş ve kuryelik yaptıkları belirlenen kadınlar sınır dışı edilmiş, bu kadınların Reza Zarrab’a bağlı çalıştıkları belirlenmişti.
   </p>
   <p>
    Türkiye’de son iki yılda 12 ve 16 ton olmak üzere 28 ton eroin yakalandı. Narkotikçilere göre yakalanan oranın 10 katı kadar da yakalanamıyor. Dünyada yakalanan uyuşturucunun yüzde 16’sı Türkiye’de ele geçirilenler. En büyük ve en önemli geçiş noktası İran üzerinden Türkiye’ye. Uyuşturucu ticareti ile kadın ticareti paralel yürütülüyor. Uyuşturucu ve kadın ticaretinden elde edilen paralar Türkiye’de aklanıyor. İddiaya göre aklanmak için son bir yılda 120 milyar dolar para toplandı. Bu paranın bu zamana kadar sadece 15 milyar doları aklandı. Reza para aklayıcılarından biri. Ekibin en önemli hedefi etkili siyasetçi ve iş adamlarını kullanmak. Paraların önemli bir kısmı ise değerinden fazla verilerek alınan yarış atları üzerinden aklandı. Birçok siyasetçinin yarış atı bulunuyor. Ancak uyuşturucudan elde edilen paraların Türkiye’ye girdikten sonra bazı dernek ve vakıflar üzerinden Suriye’ye gönderildiği de iddia ediliyor.
   </p>
   <hr/>
   <h3>
    <span>
     Hayalî ticaret Türkiye’de faturalandırılıyor
    </span>
   </h3>
   <p>
    Kara para aklanması ve yolsuzluğa dair çeşitli iddialar ortaya atılıyor. Ancak bu işin nasıl yürütüldüğü hususunda pek bir bilgi bulunmuyor. Aksiyon’un ulaştığı ve isminin açıklanmasını istemeyen bir mali müşavir dönen çarkı anlatıyor. Kendisinin de faturalandırma yaptığını anlatan müşavir, ortaya çıkan rakamların çok küçük olduğunu iddia ediyor.
   </p>
   <p>
    <strong>
     -Siz konuyu nereden biliyorsunuz?
    </strong>
   </p>
   <p>
    Ben mali müşavirim. Reza’yı tanırdım. Bakan Zafer Çağlayan ile ciddi ilişkileri vardı. Türkiye’de sadece bunlar değil, birçok kişi bu yöntemle para aklıyor. Bu işleri yapanlardan biri de benim. Ama ben küçük rakamlarla uğraşıyorum. Yani faturalandırıldığında sorun olmayacak miktarlarla. Ama bazı meslektaşlarım büyük işler yapıyor.
   </p>
   <p>
    <strong>
     -Büyük paraların döndüğünü nereden biliyorsunuz?
    </strong>
   </p>
   <p>
    Ben Zafer Çağlayan’ın yakınındakileri tanıyorum. Bir defasında bu kişilere çantalarla para getirildi. Ancak o anda makamında bulunduğum şahıs bunu kabul etmedi. Zaten bu şahsın bu tür işlerle ilgisi yok. Ama gönderenler onun ismini vermişlerdi. O da geri çevirdi. Benden para aklamamı ve faturalandırmamı isteyen çok sayıda kişi var.
   </p>
   <p>
    <strong>
     -Bu kadar yaygınsa bu para aklama olayı neden ortaya çıkmıyor?
    </strong>
   </p>
   <p>
    Bu işin yöntemleri var. Eğer Türkiye’ye sokacağınız paranın yüzde 20 ila 25’inden vazgeçerseniz sorun olmaz. Çünkü ticaret yapılan ürün ve onun karşılığında gelen para arasında orantısız bir durum ortaya çıkmaz. Yani bu paranın yüzde 20’sini vergilendirmek gerek. Zaten patlak veren olay da tarafların bu yüzde 20’yi vermek istememelerinden kaynaklandı. Faturalandırma şişince olay ortaya çıkar ve onu kapatmak çok zor olur. Kişiler yüzde 3 ile 5 arasında vergilendirmeye gidiyorlardı.
   </p>
   <p>
    <strong>
     -Yüzde 20 vergilendirme yapılırsa sorun olmaz mı?
    </strong>
   </p>
   <p>
    Özel bir takip yapılmadığı sürece sorun olmaz. Çünkü paranın yüzde 20 ila 25’i devlete verilmiş oluyor. Devlet sıcak paraya hayır demez ve sorun olmaz. Bu şekilde yapan çok kişi var. Bu Türkiye’de son yıllarda yaygın bir hâl almış durumda. Özellikle ‘Nereden buldun?’ yasasının kaldırılmasıyla bu başladı. Hükümetin ilk icraatlarından biri bu olmuştu. Bu bir taraftan iyi, ülkeye para giriyor ama istismara da çok açık.
   </p>
   <p>
    <strong>
     -Paralar Türkiye’ye nasıl sokuluyor?
    </strong>
   </p>
   <p>
    Paralar daha çok özel kuryeler üzerinden Türkiye’ye getiriliyor. Elden getirilen paralar burada satılmış gibi gösterilen ürünün bedeli olarak faturalandırılıyor. Normal işlemi bu şekilde. Daha sonra para bankalara yatırılıyor. Ancak Halk Bankası olayında, Zafer Çağlayan istediği için o bankaya yatırıldı. Banka hesabına geçen para resmiyete böylece geçiriliyordu. Bu yolla yapan çok kişi var. Ancak bunun için büyük bir iş adamı veya siyasetçi olmak gerekir. Hatırı sayılır biri olmak lazım. Türkiye’de şu anda aklanmayı bekleyen milyarlarca dolar var. Sadece bir iş adamı aklamam için 250 milyon doları olduğunu söyledi. Ki bu küçük bir rakam.
   </p>
   <p>
    <strong>
     -Paralar daha çok hangi mal karşılığında elde ediliyor?
    </strong>
   </p>
   <p>
    İnsanlar hayalî tekstille uğraşmaz. Bunun için pahada ağır olan altın en iyi tercihtir. Altın iyi bir paravan. Uyuşturucu, kaçak mazot gibi her türlü usulsüz kazanç bu yolla aklanıyor. En çok İran üzerinden yapılıyor. Hurda ürünler için kurulan şirketler İran üzerinden Avrupa’ya ürün götürüyor. Kâğıt üzerinde tonlarca mal gidiyor. Ancak bunun çok küçük bir kısmı gerçek. Elektronik eşya hurdası toplayan veya altın satan firmaların İran’da çok olmasının sebebi budur. Çünkü Avrupa ülkeleri elektronik hurdasından altın maddesi elde ediyor. İran’daki şirket Almanya veya diğer Avrupa ülkelerine mal transfer ederken, ne kadar transfer ettiğini yazılı olarak beyan ediyor. Bizdeki gibi gümrük kontrolleri yok. Beyana bakılıyor. Ancak devlet gerek gördüğünde bu firmaları inceler ve mal kontrolü yapar. Bunu da pek yapmıyorlar, çünkü ihbara bakıyorlar. Mesela İran’daki şirket Almanya’da birlikte çalıştığı şirkete hurda gönderiyor, ancak miktarını kendisi belirliyor. Yani hayalî ticaret yapılıyor ve karşılığı olan paralar aklanıyor. Türkiye’de de bu paralar aklanıyor. Hayalî ticaretin faturalandırılması Türkiye’de yapılıyor. Ve elden gelen paralar böylece aklanıyor. Bu arada özellikle uluslararası özel bankalar üzerinden işlem daha kolay. Çünkü bu bankalar kişilere ait bilgileri devletle paylaşmıyor. Bazen de kara para aklama, başka ülkelere mal satılmış gibi gösterilip olay biraz daha karmaşıklaştırılarak yapılıyor. Aslında bu satışlar kâğıt üzerinde. Para sadece bir ülkede aklanır. Türkiye giderek para aklama merkezine dönüşüyor. Bu operasyon umarım bunun önüne keser.
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-37583-kara-paranin-altin-yolu.html), [web.archive.org (arşiv bağlantısı)](http://web.archive.org/web/20140121130905/http://www.aksiyon.com.tr:80/aksiyon/haber-37583-kara-paranin-altin-yolu.html)
