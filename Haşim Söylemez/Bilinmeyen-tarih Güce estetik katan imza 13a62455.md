# Güce estetik katan imza

*Haşim Söylemez Bilinmeyen-tarih*

<div>
 <p>
  <font>
   Padişahların sayısı arttıkça tuğralardaki estetik çaba da ona paralel olarak artmış. Orhan Gazi’nin tuğrasında gördüğümüz yüzeysel form Fatih Sultan Mehmet’inkinde insanı büyüleyen bir güzelliğe bırakıyor yerini. II. Abdülhamit’in tuğrası ise “tuğraların padişahı” olarak anılıyor. Tuğra katettiği estetik mesafeyi hattat Mustafa Rakım’a borçlu
   <br/>
   <br/>
   Tuğra, Osmanlı padişahlarının nişan ve yazılı işareti, bir tür kaşe ya da simgesi. Padişahın hiçbir zaman bizatihi atmadığı ancak bütün kapıları açıp—kapayan imzası. Fetihten sonra, fethin sembolü olarak şehrin kapısına kazınan tapu belgesi. Tuğra, ‘Tuğ’ kökünden türeyen bir makamı anlatan, her biri bir anlamı ifade eden çizgiler bütünü olarak da tanımlanıyor. Adını, Oğuz Han’ın isminin tuğra kuşunun kanatlarını açmış haline benzetilmesinden almış olduğu söylense de, asıl kaynağının Uygur Türkçesi’ndeki ‘doğru’ kelimesinden türemiş ‘doğrulayıcı’ sözcüğü olduğu uzmanlarca en geçerli bilgi kabul ediliyor.
   <br>
    Tuğra ile sarayı birbirinden ayrı düşünmek mümkün değil. Bunun merkezi de Topkapı Sarayı. Padişah tahta otururken aynı zamanda Tuğrakeş’in sunduğu tuğrasını saray ahalisinin önünde seçerdi. Teb’a, tuğra ile sarayı bir göreceğini bu vesile ile anlardı. Aslında bu anlayış günümüze kadar da uzanıyor. Padişahlara ait tuğralar ilk kez sergilenirken yine saray ile tuğranın ayrılmazlığı düşünülmüş. Sergi yerine özen gösterilmiş: Topkapı Sarayı’nın ana kapısında bulunan büyük tuğranın hemen yanıbaşındaki giriş odası.
    <br>
     ‘Padişah Tuğraları Hat Sergisi’nde Osman Gazi’nin tuğrası henüz bulunamadığından, 35 padişahın tuğrası sergileniyor. Orhan Gazi’nin tuğrasından başlayarak Sultan Vahdettin’e kadar her padişahın bir de minyatürü bulunuyor. Bu sayede Doç. Dr. Savaş Çevik’in hattından çıkan tuğraların yurtdışına taşınması da planlanıyor. Padişahlar sultanlıkları sırasında gidememiş olsalar bile yüzyıllar sonra mühürleri İngiltere, Amerika ve Çin’e gidecek. İlk defa, orijinallere en yakın şekilde çizilmiş bütün padişahlara ait tuğralar bir arada görücüye çıkmış oluyor. Sergideki tuğraların değişim ve gelişimini, ne anlama geldiğini Rotterdam İslam Üniversitesi İslam Sanatları Fakültesi Dekanı Dr. Süleyman Berk’e yorumladı.
     <br>
      Tuğraların padişahı
      <br>
       Tuğralardaki değişim, aşama aşama, geçmişten günümüze doğru incelendiğinde bariz bir şekilde ortaya çıkıyor. Hem bu değişim o kadar çabuk olmuş ki, her tuğrada yeni bir nüansı görmek veya eski bir objenin terk edildiğine şahit olmak zor değil. Dr. Süleyman Berk, bu değişimi yorumlarken, bunun sıradan bir değişiklikten çok, estetik kaygıdan kaynaklandığını söylüyor. Gerçekten de padişahların sayısı arttıkça ve medeniyet kemâle yaklaştıkça tuğralardaki estetik çaba ve sanat derinliği artıyor. Orhan Gazi’nin tuğrasındaki kabalık, Fatih Sultan Mehmet Tuğrası’nda yerini insanı büyüleyen bir güzelliğe bırakıyor. Berk, II. Mahmut’un tuğrasını padişah tuğralarında estetik, hat ve şekil yönünden bir dönüm noktası olarak görüyor. Berk ‘e göre bu tuğralarda Hattat Mustafa Rakım Efendi’nin değişim çabasını en iyi şekilde görmek mümkün. Ancak Rakım’ın başaramadığı birçok konu sonraki tuğrakeşlere nasip olmuş. Buna en güzel örnek olarak II. Abdülhamit’in tuğrası gösteriliyor. Günümüzün ünlü hattatlarından Uğur Derman, Abdülhamit’in tuğrasına ‘tuğraların padişahı’ yakıştırmasını yapıyor.
       <br>
        Dr. Berk’in değişim olarak değerlendirdiği unsurlardan biri de tuğranın içindeki yazı, cümle ya da kelime. Orhan Gazi’nin tuğrasında sadece Orhan bin Osman yazıyor. Bu şekildeki yazı II. Murat’ın tuğrasına kadar geliyor. Bundan sonra tuğra dairesi içine padişah ve babasının isminin yanına ‘muzaffer’ kelimesi ekleniyor. Tuğralardaki kelime sayısı Fatih Sultan Mehmet’le birlikte artırılıyor. İlave olarak ‘El—Muzaffer Daima’ cümlesi tuğralardaki yerini alıyor. Süleyman Berk, bunu tuğrakeşlerin bir kalıbın içine fazla kelime sokmayı öğrenmelerine ve tuğraya zenginlik katma düşüncesine bağlıyor. Şahsa münhasır farklılık sadece II. Abdülhamit ve V. Mehmet Reşad’ın tuğrasında kendisini belli ediyor. Abdülhamit’in tuğrasına ‘El—Gazi’ kelimesi eklenirken, V. Mehmet’inkinde ise ikinci ismi olan ‘Reşad’ ve ‘El—Gazi’ kelimeleri yer almış.
        <br>
         IV. Mustafa’dan sonra tuğra beyzelerinin tezhibi kaldırılırken tuğralarda ilkten sona doğru açısal anlamda sürekli bir daralmaya gidiliyor. Tuğralardaki her çizgi, her desen bir anlamı ifade ediyor. Her ne kadar işin içinde estetik olsa da her çizgi bir harfle buluşturulmuş ve öyle kabul görmüş. Tuğraların üst kısmında yer alan üçlü elif şeklindeki tuğların ne anlama geldiği ise halen aydınlığa kavuşmuş değil. Ordunun önünde giden üç sancağı temsil ettiği belirtildiği gibi, Peygamber’i (s.a.v), padişahı ve babasını temsil ettiği de tahminler arasında. Simetrik anlamda da tuğralar göze hitab ediyor.
         <br/>
         En simetrik tuğra II. Abdülhamit’in...
         <br/>
         Dr. Berk’in yorumuna göre, II. Abdülhamit’in tuğrasının 29 yerinde ölçü birliği mevcut. Yani tuğrada tam bir simetri söz konusu; her harf bütün tuğranın yarısına denk geliyor. Bu durum tuğranın dar alanı içinde düşünüldüğünde muazzam bir yeteneğin yansıması ortaya çıkıyor.
         <br/>
         Klasik bir tuğranın bölümlerinde farklı isimlere yer veriliyor: Kürsü’de padişah ve babasının isminin yanısıra ‘Şah’, ‘Han’, ‘El—Muzaffer’ kelimeleri yazılıyor. Beyzeler ise ‘Bin’ ile ‘Han’ kelimelerinin ‘N’ harflerinin kısaltılmasıyla meydana gelen iç içe iki eğriyi tanımlıyor. Tuğlar eliflerin uzatılmış halini belirlerken, tuğların sağına paralel iki hat biçiminde uzanan ‘El—Muzaffer’ kelimesinin üzerinden geçen çizgi de kolları oluşturuyor.
         <br/>
         Padişahın kabul ettiği tuğra daha sonra nişancılar tarafından belgelere ya da padişahın imzasının gerektiği yerlere çizilirdi. Çok çabuk tuğra çizen nişancıların görevine 1836 yılında son verilerek, görev ‘defter emini’ne devredildi. Bu dönemde tuğralar tuğranüvis adlı memurlar tarafından gerekli yerlere kondu. Bu durum da uzun sürmedi. İki yıl sonra bu makam kaldırılıp iş artık Bab—ı Âli’deki görevlilerce yerine getirildi. 1922’de saltanatla birlikte tuğra da resmi olarak kaldırıldı.
         <br/>
         Kürsü, beyze, tuğlar ve kollar gibi bölümlerden oluşan tuğra Osmanlı’da padişahla birlikte anılan, hatta çoğu zaman onun yerine iş gören önemli bir mühür; padişahın kendisi tarafından tasarlanmayan, ama padişahın kendisini ve iktidarını temsilen atılan bir imza. Meraklılarını geçmişle bugün arasında küçük bir yolculuğa çıkaracak olan mühürler Topkapı Sarayı’nda...
         <br/>
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </p>
 <p>
  <font>
   (Bu yazı 59 kez okunmuştur)
  </font>
 </p>
</div>


Kaynak: [www.aksiyon.com.tr](http://www.aksiyon.com.tr:80/yazdir.php?id=1972), [web.archive.org (arşiv bağlantısı)](http://web.archive.org/web/20050302052735/http://www.aksiyon.com.tr:80/yazdir.php?id=1972)
