# Erdoğan çözümü masada bıraktı

*Haşim Söylemez 2015.05.05*

<div class="pNewsDetailMainContent" itemprop="articleBody">
 <p>
  Çözüm Süreci kesintiye uğradı. Cumhurbaşkanı Erdoğan, kendi eliyle başlattığı süreci nefessiz bıraktı! Eski özel harekâtçıların bölgeye gitmesi kafaları karıştırdı.
 </p>
 <p>
  Seçimler yaklaştıkça tansiyon yükseliyor. Söylemler ve karşılıklı siyasi polemikler bir yana, temel konularda yaptığı sözleri ortalığın alevlenmesine sebep olan Cumhurbaşkanı Erdoğan’ın çözüm sürecine dair açıklamaları bardağı taşıran son damla oldu. İki buçuk yıldır kundağa sarılmış bebek gibi korunduğu iddiasıyla sürdürülen süreç, sonunda resmen askıya alındı! Bazı uzmanlara göre, çözüm süreci zaten ölü doğmuştu ve tamamen bitti. Erdoğan, kısa bir süre önce “Kürt sorunu yoktur.” diyerek çözüm sürecini bir nevi boğmuştu. Geçen hafta yaptığı açıklamayla da tamamen nefessiz bıraktı: “Çözüm sürecinde karşı karşıya oturulan bir masa yok. Olması devletin çökmesi anlamına gelir.” Böylece 2006’dan beri devam eden ve iki buçuk yıldır da fiilen sürdürülen çözüm sürecine son noktayı koymuş oldu. Erdoğan, bu açıklamayla yetinmedi, “Kürt sorunu vardır” demeyi ayrımcılık olarak niteledi ve HDP’nin illegal yollarla işlerini bozduğunu ileri sürdü. Böylece 2005’te Diyarbakır İstasyon Meydan’ında söylediği “Kürt sorunu benim sorunumdur.” sözünde samimi olmadığını da ortaya koymuş oldu.
 </p>
 <p>
  Erdoğan’ın son açıklamalarına dair HDP Eş Başkanı Selahattin Demirtaş, “Hükümet, Erdoğan’ın müdahalesinden sonra süreci durdurdu. Çözüm süreci, seçim beyannamelerine bile girmedi.” derken; İmralı heyetinde yer alan ve Erdoğan ile zaman zaman görüşüp bilgi veren Sırrı Süreyya Önder ise bu açıklama üzerine yaptığı toplantıyla uluslararası kuruluşları süreci yakından takip etmeye çağırarak şunları söyledi: “Cumhurbaşkanının itibarsızlaştırma çabası ve hükümetin sahip çıkmamasıyla süreç an itibariyle ortada kalmıştır.”
 </p>
 <p>
  Her ne kadar bu söylemler seçim hamlesi olarak görülse de bunu böyle değerlendirmek pek mümkün değil. HDP’yi devre dışı bırakıp milliyetçi oyları geri alma hamleleri olarak değerlendirmek, konuyu tam manasıyla görememek anlamına gelir. Zira durum oy toplama meselesini asmış durumda. Sürecin bozulması Erdoğan’ın ve mevcut hükümetin işine geliyor. Çünkü Oslo mutabakatlarına göre, 2015 Nevruz’uda Diyarbakır’a götürülmeyen Öcalan’ın 1 Eylül’de çıkması ve 2016’da da verilen tüm sözlerin yerine getirilmesi gerekiyor. Aksi takdirde başka ülkelerin sürece dâhil olması gündeme gelecek. Önder’in yabancı gözlemcileri davet etmesinin temel sebebi de bu. Süreci bozan taraf ‘haksız’ ilan edilecek. Erdoğan’ın söylemleri ve HDP’yi suçlamasının altında bu var.
 </p>
 <p>
  Bu sürecin bitmesi, aynı zamanda İmralı’nın tamamen devre dışı kalıp Kandil’in silahları konuşturması anlamına da geliyor. Bu kaosun ve isyanın kimin işine yarayacağı ise ayrı bir tartışma konusu. Ama ne olursa olsun Kobani ile bir tarih oluşturan PKK siyasi hareketi Oslo’da elde ettiği ‘diplomatik zaferin’ sonuçlarını almaya devam ediyor. KCK/PKK, Öcalan ve siyasi uzantısı HDP, bu gerçeği çok iyi biliyor. Erdoğan’ın talimatıyla başlatılan Oslo görüşmeleri ve sonrasındaki çözüm sürecinde doğacak her başarısızlıkta tek sorumlu olarak kendisinin görüleceği gerçeği Erdoğan’ı korkutmuş durumda. Her ne kadar görüşmeler devam etse de aslında çözüm süreci yaklaşık bir yıldır tıkanmış durumda. Bu nedenle KCK/PKK ısrarla Oslo’da yer alan hakem ülkelerin sürece dâhil olmasını istiyordu.
 </p>
 <p>
  İddiaya göre, hakem ülkelerin oluşturacağı bir heyet seçimlerden sonra süreci yakından takip etmek için Türkiye’ye gelecek. Erdoğan, bu heyetin gelip sürece dair denetim yapmasını istemiyor, bu nedenle bir an önce bu meseleden kurtulmaya çalışıyor. Bu tür söylemlerle bir nevi suçlu aranıyor. Yani hükümetin artık sürece dair oyalama gibi bir hakkı ortadan kalkmış oluyor. Ancak mesele hükümetten çok Erdoğan’ın sorunu olduğu için bu söylemler ve agresif tavırların bundan kaynaklandığı belirtiliyor. Tabii önümüzdeki günlerde birtakım olayların yaşanması ve yeniden şiddet ortamına dönülmesi de uzak değil. İddiaya göre, bölgeye polis takviyesi yapan hükümet, son bir ayda, daha önce görev almış eski özel harekâtçıları yeniden bölgeye gönderdi. İlk etapta 1500 kişinin gönderildiği ileri sürülüyor.
 </p>
 <p>
 </p>
</div>


Kaynak: [www.aksiyon.com.tr](http://www.aksiyon.com.tr/dosyalar/erdogan-cozumu-masada-birakti_550764), [web.archive.org (arşiv bağlantısı)](http://web.archive.org/web/20150811133334/http://www.aksiyon.com.tr/dosyalar/erdogan-cozumu-masada-birakti_550764)
