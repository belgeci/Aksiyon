# Satan yeraltında

*Haşim Söylemez Bilinmeyen-tarih*

<div>
 <p>
  <font>
   Siyah tişört, uzun saç ve kedi katliamıyla hayatımıza giren satanizm artık Türkiye’de sistemleşmiş bir örgüt haline geldi. Eylemler sıradan bir gençlik bunalımıyla değil, örgütün telkinleri sonucunda gerçekleşiyor. Extacy ile telkin edilen kurbanlar intihar ediyor, bazı satanistler bu akımı uyuşturucu pazarlığında araç olarak kullanıyor.
   <br/>
   <br/>
   Türkiye özellikle son üç yıldır satanizm kavramı karşısında tabir yerindeyse afallamış durumda. Her kafadan farklı bir ses çıkıyor. Kimisi şeytana tapan, kimisi de gençlerimizi sömüren akımlardan biri olarak görüyor satanizmi. Bu akıma kendini kaptıranların sayısı konusunda da fikir ayrılığı mevcut. “Bunlar sayıları bir elin parmaklarını geçmez kendini bilmez zengin çocuklarıdır, bütün toplumu etkileyemezler” görüşünü savunanlar var. Aslına bakılırsa bu üç görüş de yersiz ve kesinlikle kabul görür değil. Ardı ardına gelen intiharlar ve ortaya atılan iddialar bu kavrama ve bu kavramı yaşatanlara dikkat edilmesi gerektiğini gözler önüne seriyor çünkü. Türkiye’ye giren bazı akımlar gibi Satanizm’de batıdan metalik müziğin telleri aracılığıyla Türkiye’ye girdi ama daha sonra, akımın piri olan Kara Papa Anton Szandor La Vey’in istediği hale geldi. Yani artık basit, sıradan bir gençlik oyunu değil; tabuları olan, sistemleşmiş bir akım, bir inanış tarzı satanizm. Önce müzik seçildi, müziğin o etkileyici ve kitleleri bir araya getiren büyüsü kullanıldı. Daha sonra akım siyah tişört, uzun saç ve kedi katliamıyla hayatımızın içinde yer almaya başladı. Peki daha sonra ne oldu? Bu sorunun cevabı da ortada aslında; adak adı altında intiharlar başladı. Önceleri basit ve sıradan nedenlere, gençlerin ergenlik bunalımlarına bağlandı bu intiharlar. Veya biz öyle inanmak istedik. Ama zamanla, bu intiharların bir akımın kontrolü altında ve bir emri yerine getirmek adına gerçekleştirildiği anlaşıldı. Peki yarın ne olacak? Satanist itirafçıların anlattıklarına bakılacak olursa, olayın hiç de yabana atılacak cinsten olmadığı ortada. Görüştüğümüz eski bir satanist bu akımın artık yeraltına indiğini ve sistemi olan bir kurum haline geldiğini söylüyor. Sadece bunlar değil anlatılanlar; artık bu gençler uyuşturucu kullanıyor, kişi ve kurumlara yönelik eylemler için zaman bekliyor.
   <br>
    <br>
     Şeytan artık yerin altında
     <br>
      <br>
       Polisin, intiharının ardından Lara adlı genç kızın bilgisayar kayıtlarını deşifre edip satanist olduğunu ortaya çıkarmasıyla başlatılan operasyonda siyah tişörtlü ve uzun saçlı yüzlerce genç kısa bir süre için de olsa satanist damgasını yedi. Polisin bu tavrı, İstanbul Emniyeti’nin satanizm konusunda ne kadar hazırlıksız olduğunu da ortaya koydu. Lara’nın babasının açıklamaları, arkadaşlarının günlük kayıtları günlerce basında yer aldı. Oysa bu intiharın nedeni ne basit bir “chat” olayı, ne de basit bir gençlik bunalımıydı. Türkiye’de İstanbul dışında İzmir, Ankara, Bursa gibi büyük kentlerde de varlığı tespit edilen bu akıma kendini kaptıran gençlerin sayısı 4 bini aştı. İnternet bunlar için sıradan bir haberleşme aracı, kedi sıradan bir eylem egzersizi, siyah giysi de sıradan bir kıyafet. Bir liderleri var; eylemler tamamen lidere bağlı yapılıyor. İntiharlar bile örgüt istediği için gerçekleştiriliyor. Bugün sıra Lara’daydı, yarın kimbilir kimde olacak? Satanizm Türkiye’de bir yeraltı örgütü olarak karşımıza çıkıyor. Üstünde silah taşıyan satanistler bile var. Şimdiye kadar sadece kendilerine zarar vererek birşeyler ıspatlamaya ve varlıklarını duyurmaya çalışıyorlardı. Onların bundan böyle kişilere ve kurumlara yönelik eylemler gerçekleştirecekleri belirtiliyor. Tıpkı, satanizmi anlatan “Rosmary’nin Bebeği” isimli romanı sinemaya uyarlayan Roman Polansky’nin evinin basılıp yönetmenin oyuncu eşi Sharon Tate ve diğer konukların öldürülmesi gibi.
       <br>
        <br>
         Eski satanist H.M, satanizmin üç yıl önceki gibi olmadığının altını çiziyor. H.M’ye göre satanistleri artık her hangi bir yeraltı örgütünün üyeleri gibi görmek gerekiyor. H.M devamla şunları söylüyor: “Satanistler eskisi gibi değil. Bunları internetten takip etmek ve yönlendirmek artık önemli değil. Çünkü internettekiler daha bu işe yeni girmiş küçük çocuklar. Asıl büyükleri var. Artık silahla dolaşan satanistler var. Kural tanımak istemiyorlar. Onlara göre kötü olan şeytan değil insandır. Bu yüzden insanlara karşı olmak, aykırı davranmak gerekiyor. Ayinleri bilinçli bir şekilde yapıyorlar. Benim öğrendiğime göre bundan sonra gerektiğinde kurumlara veya kişilere yönelik saldırılarda da bulunacaklar.”
         <br/>
         <br/>
         H.M, Türkiye’deki satanizmin mafya sistemi ile çalıştığının da altını çiziyor ve şöyle diyor: “Bir liderleri var. Örgütün önemli elemanları bu liderin etrafındadır. Diğer üyeler sonra gelir. Yapılacak bazı önemli eylemler, alınan kararlar yeni üyelere kesinlikle aksettirilmiyor. Onlar sadece siyah giyerler, kedi kesme ayinlerine katılırlar.”
         <br/>
         <br/>
         Uyuşturucu satan ‘satanlar’
         <br/>
         <br/>
         Satanistler uyuşturucu işine de bulaşmış durumda. Kendilerini “şeytanın çocukları” olarak tanıtan bu insanlar uyuşturucu taciri olarak da boy gösteriyorlar. Satanistlerin büyük çoğunluğunun uyuşturucu kullandığı da bir gerçek.
         <br/>
         <br/>
         S.K. isimli başka bir eski satanist, satanizm adı altında uyuşturucu ticareti yapıldığını vurguluyor. S.K; “Ben bir zamanlar bunun yapıldığını biliyordum. Bu işi yapan büyükler gerçekten satanist mi değil mi onu bilemiyorum ama uyuşturucu bulup satıyorlardı. Satanist örgütte ileri derecede görevleri vardı. Kimbilir belki bunlar insanları bu yolla kandırıyorlar” diyor.
         <br/>
         <br/>
         Extacy eşliğinde intihar
         <br/>
         <br/>
         Satanistler araştırıldığında birçok farklı yön ve özellikle karşılaşmak mümkün. Bu da, bu akımın gittikçe kurumsallaşmasından kaynaklanıyor. Daha düne kadar Bakırköy, Kadıköy, Taksim gibi mekanlarda boy gösteren bu grubun mensuplarını artık İstanbul’un hemen hemen her yerinde görmek mümkün. İster zengin olsun ister fakir, artık her gelir düzeyinden genç bu sistemin içinde yer bulabiliyor.
         <br/>
         <br/>
         Satanistler ayin sırasında sürekli olmasa da extacy hapı kullandıkları gibi, uyuşturucu da kullanıyorlar. S.K; “Hatta büyülerde kullanılan birtakım kokular da havayı yumuşatıp mistik ortam oluşturmak için kullanılırdı. Esrar içer, extacy hapı ve eroin kullanırdık. Şimdilerde daha çok kullandıklarını duydum. Özellikle ayin sırasında bir problem olmasın diye extacy kullanılır” diyor.
         <br/>
         <br/>
         Extacy, özellikle telkin edilen şeyleri yerine getirmek için kullanılan bir ilaç. Kontrolsüz kullanıldığında beyinde problem oluşturacak kadar da etkili. S.K bu hapın tesiri ile ilgili olarak ilginç bir iddiayı ortaya atıyor: “Satanizm bağlantılı intiharlar öncesinde mutlaka extacy kullanılıyor ya da extacy aldıktan sonra bu kişilere ölüm telkinlerinde bulunuluyor.”
         <br/>
         <br/>
         Peki extacy bu kadar etkili mi? Bu sorunun cevabını ise bir uzmana sorduk ve aldığımız cevap çok ilginç: “İntihar ettirecek kadar etkili.” Prof. Dr. Nevzat Tarhan’ın anlattığına göre, extacy kullanan birisini yönlendirmek, ona telkinlerde bulunmak çok kolay. Extacy beynin ön bölgesinde bulunan kimyasal iletici sıvı depolarını boşaltıyor. Buradaki ruh halini yöneten hücrelerde aşırı bir boşalma oluyor. Korkular ortadan kalkıyor, kişi kendisini bir kahraman gibi görüyor. Bu hapı alan kişi söylenen şeylere yönlendirilebilir. Her türlü ideoloji ile kişiler yönlendirilip yapay bir güven sağlanabilir. İntihar et denildiğinde bunu yerine getirecek hale bile gelir kişi. Bu hapı kontrolsüz kullanan kişi daha sonra şizofren olabilir. Manik depresyon devreye girer. Savaşlarda askerler, eylem öncesinde teröristler bu hapı kullanıyor.
         <br/>
         <br/>
         Prof. Dr. Nevzat Tarhan, uyuşturucunun ise eyleme ve telkine dönük hareketlerden çok kişiyi rahatlatma ve ortama ayak uydurmada etkili olduğunu vurguluyor. Eroinin de eyleme yönelik müsait bir durumu olduğu, ancak bunun pek yeğlenmediği de Tarhan tarafından dile getiriliyor.
         <br/>
         <br/>
         Evlenip yurtdışına gidiyorlar
         <br/>
         <br/>
         ‘Ateist olma satanist ol’ sloganıyla yola çıkan Türkiye’deki satanistler, bu ithal yapıyı yerli, karanlık mafya unsurları ile süslemeyi başarmışlar. Bazı satanist gençler yurdışındaki satanistlerle irtibata geçip ülke dışına çıkıyorlar. Hatta evlenip yurtdışına gidenlerden söz etmek mümkün. Özellikle İngiltere, Amerika gibi ülkelere giden yerli satanistler, yurdışındaki satanist gruplara karışıyor.
         <br/>
         <br/>
         A.S isimli eski bir satanist yakın bir arkadaşının bir zamanlar İngiltere’ye gittiğini belirtiyor: “İsmini vermek istemiyorum, yakın bir arkadaşım İngiltere’deki bir satanist kız ile tanışmıştı internet vasıtasıyla; sonra oraya gidip evlendi. Dört yıldır orada yaşıyor. Artık oradaki satanistlerle birlikte hareket ediyor. Sadece arkadaşım değil, başka gidenler de var. Ben bütün satanistleri tanımam. Kimse de tanımaz. Herkesin bir grubu var, o grubun dışındakileri tanımanız mümkün değil. Ama baştakiler birbirlerini tanıyorlar. En başta kim var, onu hiçbir zaman kimse bilmez.”
         <br/>
         <br/>
         Türkiye’de satanizme karışanların daha önce hangi dine mansup oldukları da hiç önemli değil. Bunlar Müslüman ya da Hıristiyan aile çocukları da olabiliyor. Hatta kendini şamanist inanca mensup görüp daha sonra satanizme geçenler bile var.
         <br/>
         <br/>
         Türkiye’deki satanistlerin sayısı, İncil’de şeytanı temsil eden 666 rakamını çoktan aştı. Sayıları, polis kayıtlarına göre 3 bin 500, eski satanistlere göre ise 4 bin 500 kadar. Kim ne derse desin bu şeytanî güç artık her yerde gençlerin peşinde ve içimizde. “Satan” kurban yapacağı insanları arıyor. Umudumuz, daha fazla kurban vermeden satanizmin bir an önce yok edilmesi. Bu konuda emniyet görevlilerine, eğitimcilere ve daha çok da ailelere önemli görevler düşüyor.
         <br/>
         <br/>
         e—mail:hsoylemez@hotmail.com
         <br/>
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </p>
 <p>
  <font>
   (Bu yazı 37 kez okunmuştur)
  </font>
 </p>
</div>


Kaynak: [www.aksiyon.com.tr](http://www.aksiyon.com.tr:80/yazdir.php?id=12176), [web.archive.org (arşiv bağlantısı)](http://web.archive.org/web/20050301150542/http://www.aksiyon.com.tr:80/yazdir.php?id=12176)
