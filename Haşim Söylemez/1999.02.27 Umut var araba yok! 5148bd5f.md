# Umut var, araba yok!

*Haşim Söylemez 1999.02.27*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Televizyon kanallarında her akşam saatlerce boy gösteren yarışmalar, AGB verilerine göre son günlerin en çok reyting alan TV programları.
  </font>
 </div>
 <div id="newsText">
  <font class="detail-text">
   İnsanlar yarışma programlarına katılabilmek için birbirleriyle kıyasıya yarışıyor. Telefon hatları kilitleniyor. Telefonla yarışmaya katılanlara çok çeşitli armağanlar veriliyor; arabalar, buzdolapları, çamaşır makinaları, paralar... Peki, bütün bu ödülleri kazanmak için istenilen sözcüğü söylemek ya da şifreyi çözmek tek başına yeterli mi? Bu sorunun cevabı tek kelime ile "hayır".
   <br/>
   <br/>
   Sadece şifre kelimeyi söylemek veya şanslı rakamı tuturmak kazanılan hediyeleri almak için yeterli olmuyor. Canlı yayında kazanılan hediyeleri alabilmek için bir dizi resmi işlem yaptırmak gerekiyor. İşlemleri tamamlamakla da ödülünüzü alamıyorsunuz. Hediye fiyatına göre belirlenen miktardaki ücreti ödemeniz gerekiyor. Üstelik bunu, kazandığınız en basit hediyeler için bile tekrarlamak zorundasınız.
   <br/>
   <br/>
   Yarışma programlarında kazanılan ödülü almak için; iki adet ikametgah, iki adet nüfus cüzdan süreti ve noterden ibarname ile resmi başvuruyu yapmak gerekiyor. Ödülü almak için de mutlaka, kazanan kişi veya vekaletname bıraktığı şahsın bizzat başvurusu gerekiyor. 213 milyon üzerindeki hediyeler için de yüzde 20 oranındaki Veraset İntikal Vergisi ödeme şartı bulunuyor. Kazanılan hediye araba ise, Taşıt Vergisi, Taşıt Pulu, Çevre Kirletme Fonu ve plaka masrafları "şanslı" izleyiciye ait.
   <br/>
   <br/>
   Kazananlar ne kadar "şanslı"?
   <br/>
   <br/>
   Başka bir deyişle, 6 milyar değerindeki araba için, yüzde 20 oranındaki Veraset İntikal Vergisi olarak 1 milyar 200 milyon lira, Taşıt Vergisi için (eğitim katkı payı dahil) 976 milyon 815 bin lira, plaka masrafı ve muayene ücreti için 48 milyon lira verdikten sonra, 91 milyon 570 bin lira Çevre Kirletme Fonu ve 99/1 Taşıt Pulu için de 18 milyon 270 bin lira para ödemek gerekiyor. Bu ödemelerden sonra da kazanılan hediyeyi almak için ayrıca 56 milyon lirayı bulan noter işlemleri yaptırılması lazım. Kısacası, güya kazanılan arabayı alabilmek için 2 milyar küsur lira parayı peşin olarak ödemek şart.
   <br/>
   <br/>
   Bu seri işlemleri yapıp ödülünü alanların sayısı ve iki yarışma programının promosyon müdürlüklerinin verdiği bilgiler ise düşündürücü. Kanal D'de yayınlanan Çarkıfelek programı geçen ilk 30 günlük süre içinde sadece iki seyircisine Fiat Palio araba verirken, ATV'de yayınlanan Bay Turnike programı bu zamana kadar seyircisine araba vermemiş. Çarkıfelek programı promosyon müdürlüğü yetkilileri, saat, çanta, çatalkaşık seti gibi küçük hediyeleri almak için başvuruların çok az olduğunu belirtiyor. Bay Turnike programı promosyon müdürlüğü yetkilileri ise, hediyeleri almak için resmi işlemlerin yapılmasının şart olduğunu belirterek; "Bu zamana kadar hiç araba vermedik. Toplu olarak törenle vereceğiz. Bizde de kazanılan küçük hediyeler alınmıyor. Kazanılan ödüllerin verilmesi için başvuralar ise çok az." diyor.
   <br/>
   <br/>
   Yarışma programları hemen hemen her televizyon kanalında var. Ancak, hiç bir seyirci bu prosedürün varlığından haberdar değil. Ödül kazanan seyirci bu sebeple, ödülü alacağı sırada önüne sürülen bir dizi işlem ve ödemeler karşısında ne yapacağını bilemiyor. ATV'de yayınlanan Bay Turnike programına katılıp son model araba kazanan Bayburt'un Aşağıdikmetaş köyünden Yavuz Gürer, yaklaşık üç hafta önce katıldığı yarışmada araba kazandığını ancak sadece isminin ve adresinin alındığını söylüyor. Gürer şartları bilmediğini belirterek; "Artık arabayı almak için gerekirse tarlamı satarım. Sizin dediğiniz gibi olduğunu bilseydim, yarışmaya katılmazdım. Şu anda 23 milyar lira verecek halim yok. Nasıl bir işlem yapılacağını da söylemediler, bekliyorum" diyor. Yine, on gün önce Çarkıfelek programına katılıp yine son model araba kazanan Elazığ'dan Ethem Dülçek de aynı sorunla karşılaşmış. Dülçek; "Sadece ismimizi aldılar. Merakla bekliyoruz. Bahsettiğiniz vergileri nasıl vereceğimi de bilmiyorum" şeklinde konuşuyor.
   <br/>
   <br/>
   Psikolojik sömürü
   <br/>
   <br/>
   Ödüllerin veriliş şeklini anlatmadan reklamlarla hediyeleri cazipleştiren yarışma programlarının, insanların kazanma duygularından faydalandığına dikkat çekiliyor. Reklamlarla insanların kazanma arzularının istismar edildiğini belirten Psikolog Doç. Dr. Ahmet Şirin; "Reklam yapıp ödüller vaad edilirken, ödüllerin nasıl verileceği konusunda seyirciler bilgilendirilmiyor. Seyircinin kazanma, elde etme zaafından faydalanılıyor" diyor. Kazanılan hediyelerin arka planında bir sürü işlem ve ödeme ile karşılaşan yarışmacının hayal kırıklığına uğrayabileceğine dikkat çeken Şirin; "Kazanan kişi hiç yoktan birşeyler kazanma duygusu içinde iken, birden ödemeler ve işlemlerle karşılaşınca depresyon ve ruhî bunalımlar geçirebilir. Çünkü yarışmaya ödül almak için katılmıştır" şeklinde konuşuyor.
   <br/>
   <br/>
   İnsanların psikolojik yönlerinden ustaca yararlanmayı hedefleyen yarışma programları, eksik bilgilendirme sebebiyle aslında hukuk kurallarını da çiğniyor. Zira, kanunlara göre yarışma programlarının ödül verilişi ile ilgili prosedürü, en ayrıntılı bir biçimde duyurması gerekiyor. Yarışma şartlarının önceden açıklanması gerektiğini belirten Av. M. Akif Erol; "Hak ve yükümlülükler var. İnsanlar zor şartlarla karşılaşınca ödül almaktan vazgeçiyorlar. Umut bağlayan insanlar hayal kırıklığına uğruyor. Bunun için manevi bir tazminat da sözkonusudur. Çünkü oluşan manevi mağduriyet, ancak tazminatla çözülebilir. Kurumlar, hak ihlaline neden olmadan gerekli açıklamaları yapmak zorundadır. Burada artık hakkaniyet devreye girmiştir" şeklinde konuşuyor.
   <br/>
   <br/>
   Seyircinin ilgisini çekmek için büyük ödüllü yarışmalar düzenleyen TV programları, anlaşılan ödül verişleri ile ilgili ciddi bir aydınlatmaya gitmezlerse, yakın bir dönemde çok ciddi sorunlar ile karşı karşıya kalacaklar.
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-4812-34-umut-var-araba-yok.html), [web.archive.org (arşiv bağlantısı)](http://web.archive.org/web/20121104174239/http://www.aksiyon.com.tr:80/aksiyon/haber-4812-34-umut-var-araba-yok.html)
