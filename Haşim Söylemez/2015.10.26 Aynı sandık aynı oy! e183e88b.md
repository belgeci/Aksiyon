# Aynı sandık aynı oy!

*Haşim Söylemez 2015.10.26*

<div class="pNewsDetailMainContent ctx_content" itemprop="articleBody">
 <p>
  <em>
   Diyarbakır’da 1 Kasım öncesi ekstra bir heyecan yok. Herkes “7 Haziran’ın tekrarı olacak.” diyor. Şehirde AKP 1 vekili 2’ye çıkarmak, HDP 10 vekili korumak istiyor. CHP ise ilk kez bu kadar hareketli.
  </em>
 </p>
 <p>
  Ben babamdan dolayı AKP’ye oy vereceğim. Aslında vermek istemiyorum. Bunlar savaş isteyen tarafta. Kürtleri gerçekte sevmiyorlar. Çözüm dediler ama barış ve huzur gelmedi. Şimdi durum daha da kötü. Bu dönemde gerçek siyaseti CHP yaptı. Eğer siyaset çalışması ve performansa göre oy verilseydi CHP’ye oy vermek gerekirdi. HDP de aslında yüzde 13’ten sonra iyi bir duruş sergilemedi, çoğu konuda net bir tavrı olmadı. Biz Diyarbakır’da yaşıyoruz. Bölgenin kalbi burası. Neler yaşanıyor, nasıl işler dönüyor biliyoruz. Kimse çocuk değil.”
 </p>
 <p>
  Diyarbakır’da taksicilik yapan Emrah Aslan, 1 Kasım seçimlerine dair değerlendirmesini böyle yapıyor. Şehirde her yerde olduğu gibi bir seçim havası yok. Afişler yok, seçim arabaları dolaşmıyor. Ama sokakta insanlar konuya o kadar duyarsız değil. Herkes Türkiye’de ve Diyarbakır’da nasıl bir sonucun çıkacağını merak ediyor. Konuştuğumuz her Diyarbakırlı Türkiye genelinde sonuçların aşağı yukarı aynı olacağını söylüyor. Diyarbakır’daki sonuçların da buna benzer olacağı görüşünde. Sandığa gitmek istemeyenler bile var. HDP’ye oy vermiş 50 yaşındaki Tahir Dinç, partisinin bu seçimlerde biraz oy kaybı yaşayabileceğini düşünüyor: “AKP aynı zihniyetini sürdürüyor. Halkın bu partiye güveni yok ancak alternatif yok diye oy veriyor. HDP hendek kazmalardan dolayı biraz oy kaybı yaşayabilir. Bazı insanlar bundan rahatsız oldu. Sur ilçesinden aileler göç etti. Bunlar geri gelip oy kullanmaz. İlçelerde de buna benzer durum var. Ancak yine de kayıp tahmin edildiği gibi büyük olmaz. Bu seçim bir önceki seçimin tekrarı olacak.”
 </p>
 <p>
  Diyarbakır’da genel tablo, HDP’nin net bir şekilde üstün olduğunu gösteriyor. 7 Haziran’da 10 milletvekili alan partinin tekrar aynı sayıda milletvekili çıkarması muhtemel. Her ne kadar şehirdeki tek rakip AKP aday değişimiyle hamle yapsa da bunun ciddi bir sonuç getirmeyeceği görülüyor. AKP’nin önemli adayı Galip Ensarioğlu, “Diyarbakır’da sürprize açık olun.” dese de rüzgâr o yönde esmiyor. Tahminler, AKP’nin bir ya da 1,5 vekil çıkaracağı yönünde. Ancak bu buçuğun artı bir vekil daha getirip getirmeyeceği şüpheli. Geçen seçimde AKP’de listede yer alan ancak son listede aday gösterilmeyen iki isim, bağımsız olarak AKP seçmeninin gönlünü kazanmak için çaba harcıyor. AKP birinci sıra adayı Galip Ensarioğlu’nun amcası Salim Ensarioğlu, 7 Haziran’da başarılı çalışma yürüttüklerini ancak partinin Türkiye genelinde oy kaybettiğini söyleyip bir tavır olarak bağımsız girdiğini anlatıyor. Ensarioğlu’na göre vekil seçilme potansiyeli var. Aynı şekilde Haşim Haşimi de bir duruş sergilediğini ve AKP politikalarının Kürtlere çözüm getirmediğini bildiği için aday olduğunu açıklıyor. İki adayın ne kadar oy alacağı merak ediliyor. İşte bunların oy oranı AKP’nin o buçuğunu etkileyebilir.
 </p>
 <p>
  AKP’nin merakla beklediği diğer oy potansiyeli ise HÜDA-PAR, yani Hizbullah cephesi. Onların oylarını da almak istiyor. Geçen seçimde 22 binden fazla oy alan Hizbullah fraksiyonu AKP’ye son anda oy verir mi bilinmiyor.
 </p>
 <p>
  HDP, Diyarbakır’da çok rahat. 7 Haziran’da oyların yüzde 77,7’sini alan parti çalışmalarını sürdürüyor. Hedef, oranı korumak ve bir miktar artırmak. Parti 10 vekili garanti görüyor.
 </p>
 <p>
  Diyarbakır’da belki de son yılların en ilginç gelişmesi ise CHP’deki hareketlilik. Son birkaç seçimdir esamisi okunmayan parti, şehirdeki en hareketli merkezlerden biri. Halkın takdir ve sevgisini toplamış ancak oyunu alıp almayacağı meçhul. CHP’nin birinci sıra adayı gazeteci Naci Sapan çok iddialı. Ona göre Türkiye’de CHP’ye olan yönelim, Diyarbakır’da da ortaya çıkacak.
 </p>
</div>


Kaynak: [www.aksiyon.com.tr](http://www.aksiyon.com.tr:80/secim/ayni-sandik-ayni-oy_552696), [web.archive.org (arşiv bağlantısı)](http://web.archive.org/web/20151031071829/http://www.aksiyon.com.tr:80/secim/ayni-sandik-ayni-oy_552696)
