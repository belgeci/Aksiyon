# AZINLIKLAR ARAŞTIRILAMIYOR

*Haşim Söylemez 2001.05.19*

<div>
 <p class="spot">
  Hiç bir gerekçe gösterilmeden azınlıklar  tarihi ile ilgili araştırma yapma imkanı  kısıtlanıyor, araştırma yapmak isteyen  bilim adamlarının talepleri geri çevriliyor.  Araştırmacılara göre yasağın gerekçesi,  etkin azınlık güçlerin kendi tarihlerini  sadece kendilerinin araştırma isteğinden  kaynaklanıyor. Yerli araştırmacılar  araştırma talebinde bulunduklarında ise kendilerine şüphe ile bakılıyor
 </p>
 <p class="metin">
 </p>
 <img border="0" src="/web/20020428181412im_/http://www.aksiyon.com.tr/2001/337/resimler/Azin.jpg"/>
 <p class="metin">
  Anadolu coğrafyasında yaşayan azınlıkların tarihi ile ilgili olarak net bilgilere sahip olmak mümkün olmuyor. Bu yüzden azınlıkların tarihi sürekli tartışılıyor, tezler ve antitezlerle gündemde tutuluyor. Bilgiler kısırdöngüden öteye geçmiyor. Sağlam ve doğru bilgiyi ortaya koymak güçleşiyor. Son olarak "Ermeni Soykırımı!" konusunda hazırlıksız yakalandık, ortaya atılan iddiaları cevaplamada zorlandık. Çünkü; Ermeniler üzerine tam anlamıyla bir araştırma yapılmamıştı. Sadece Ermeniler değil, Yahudiler ve Rumlar üzerinde de yeterli araştırma ve çalışma yok. Bu konuda ortaya konulan çalışmaların daha çok azınlık mensuplarınca yapıldığı karşımıza çıkıyor. Konunun arka planı ise karışık. Yani Türkiye'de azınlıklar konusunda araştırma yapmak sanıldığı kadar kolay değil. Sorun araştırmacılarımızda değil, onların önüne çıkarılan engellerde. Azınlıklar konusunda araştırma yapmak isteyenlere belge ve bilgi kısıtlaması getiriliyor; niçin araştırma yaptığı soruluyor,  bu kişilere şüphe ile bakılıyor. Durum böyle olunca da sağlam bir araştırma ve sağlam bir azınlık tarihi ortaya çıkmıyor.
 </p>
 <p class="metin">
  Arşivler kapatılıyor
 </p>
 <p class="metin">
  Türkiye'de azınlıklar üzerine araştırma yapmak isteyen araştırmacılar arşivlerde anlamsız tepkilerle karşılaşıyorlar. Araştırmacılara hiçbir gerekçe gösterilmeden istenilen bilgi ve belgelerin verilemeyeceği söyleniyor. Sadece arşivlerde değil, tapu kayıt defterleri incelenmek istendiğinde de aynı sorun yaşanıyor. Gerekçe gösterilmeden arşiv kapılarının yüzlerine kapanması araştırmacılar üzerinde olumsuz etki yapıyor.
 </p>
 <p class="metin">
  Doç. Dr. Kemal Sağlam, azınlıklar üzerine çok az araştırmanın bulunduğunu, bu konun tamamen açığa çıkması gerektiğini belirterek: "Türkiye'de azınlıklar üzerine çalışma yapmak kolay değil. Eğer yapıyorsanız size şüphe ile bakılıyor. Ya da hiç izin alamazsınız, araştırma yapamazsınız. Bu durum nerden kaynaklanıyor bilemiyorum. Türkiye'deki azınlıklar Osmanlı'dan günümüze kadar gelmişler; bunları incelemek, bazı tespitlerde bulunmak gerekir. Çünkü bilimin buna ihtiyacı var." şeklinde konuşuyor.
 </p>
 <p class="metin">
  Türkiye'de azınlıklar üzerine araştırma yapan ancak arşivlerin kapalı olmasından yakınan Doç. Dr. Ayhan Aktar "Varlık Vergisi ve Türkleştirme Politikaları" isimli kitabında şunları söylüyor: "Prof. Bernard Lewis ile İstanbul'da bir toplantıda tanıştım ve Varlık Vergisi ile ilgili çalışmamı kendisine anlattım. Bu arada Varlık Vergisi konusunda Türkiye'deki devlet arşivlerinin araştırmalara kapalı olduğunu söyledim. Cevabı çok hoştu: 'Üzülmeyin Dr. Aktar, belki bir gün açarlar. Ama siz de oturup açılmasını bekleyecek değilsiniz. Başka devletlerin arşivleri dünyanın her tarafından gelen araştırmacılara açık...' Yakın dönemin değerlendirilmesi ve tarih yazımı ile ilgili olarak, ülkemizde nelerin eksik veya fazla olduğu başka bir yazının konusu olabilir. En azından Cumhurbaşkanlığı, Dışişleri ve Maliye Bakanlığı gibi kurumların arşivlerinde bulunan belgelerin ve Tek Parti Döneminde ülke meselelerinin gerçekten tartışıldığı CHP grubu toplantı zabıtlarının bir gün araştırmacıların kullanımına açılacağını ummak istiyorum. Ama o güne kadar, yakın dönemle ilgili çalışma yapan sosyal  bilimcilerin yolu mecburen arşivlerden geçecek."
 </p>
 <p class="metin">
  Peki, Türkiye'de azınlıklarla ilgili neden araştırma yapılmasına izin verilmiyor? Bu soruya ise yine güçlüklerle karşılaşan yerli araştırmacılar cevap veriyor. Araştırmacılara göre, etkili azınlık güçler kendi tarihlerini kendilerinden başkasının araştırıp öğrenmesini istemiyor. Yine araştırmacılarımıza göre, azınlıklar kendilerini anlatan belge ve bilgileri ileride ellerinde bir koz olarak bulundurmak istiyorlar. Eğer hata veya yanlışları varsa bunları sadece kendileri öğrenip bilmek istiyorlar.
 </p>
 <p class="metin">
  Bilgi eksik, yabancı kaynak güven vermiyor
 </p>
 <p class="metin">
  Birebir azınlıklar tarihini incelemek bir yana, incelenecek olan herhangi bir bölgenin veya ilin bilgileri eksik kalabiliyor. İstanbul'u inceleyen bir araştırmacı, İstanbul'la ilgili her türlü bilgiye ulaşabiliyor, mahalleleri tek tek inceleyebiliyor. Ancak azınlıkların yaşadığı mahallelerle ilgili bilgiler ve belgelerin incelenmesi yasaklanıyor. Böylece ortaya konulacak eserde bilgiler yetersiz ve eksik kalıyor. Dolaysıyla o dönemlerle ilgili ekonomik, sosyal bir değerlendirme yapmak zorlaşıyor. Aynı konuyu inceleyen yabancı bir araştırmacı veya azınlıklardan bir tarihçi istediği bilgilere kolayca ulaşabiliyor, yerli araştırmacının karşılaştığı zorluklar kendisine çıkarılmıyor.
 </p>
 <p class="metin">
  Dr. Hasan Demir, araştırmalarda, azınlıkların yaşadığı mahallelerin incelenmesinin sansürlendiğini belirterek: "Herhangi bir şehrin tüm mahallelerini inceliyorsunuz. 1'inci, 2'nci, 3'üncü mahalle derken birden 5'e geçiyorsunuz. Çünkü; 4'üncü mahalle azınlık mahallesidir. Ermeni, Yahudi, ya da Rum. Buna yasak geliyor. Benim ortaya koyacağım eser eksik olacak. O dönemin veya o şehrin sosyal, ekenomik değerlendirmeleri de eksik kalmış oluyor. Yani nesillere doğru bilgiyi aktaramıyorum." şeklinde konuşuyor.
 </p>
 <p class="metin">
  Türkiye'de azınlık tarihinin incelenmesinde sorun çıkınca araştırmacılarımız yabancı kaynaklara başvurmak zorunda kalıyor. Ancak başvurulan yabancı kaynakların yanlı ve kısmen de olsa yanlışlardan oluştuğunu söylemek mümkün. Azınlıklar üzerine yapmış olduğu çalışması için yabancı kaynaklardan faydalanmak zorunda kalan Doç. Dr. Ayhan Aktar şunları söylüyor: "Yabancı arşivlerdeki belgelerin eksik ve yanlı olarak hazırlanmış olduğu veya büyük devletlerin Türkiye üzerindeki hesaplarının izlerini taşıdığı söylenebilir. Aslında bu tür eleştiriler her belge için geçerlidir. Hangi ülkede olursa olsun milli arşivlerde karşımıza çıkan her belge o ülkedeki egemen zihniyeti benimsemiş olan bir devlet adamının veya bürokratın elinden çıkmıştır. Sağduyu sahibi ne yaptığını bilen ve konusuna hakim bir sosyal bilimcinin bu gibi sınırlamaları kolaylıkla aşacağına inanıyorum."
 </p>
 <p class="metin">
  Türkiye'de bilgilerin gelecek nesillere taşınması bakımından sansürcü zihniyetin sona ermesi gerekiyor, hem azınlıklarla ilgili hem de başka konulardaki arşiv belgelerinin incelenmesine izin verilmeli. Artık, doğru ya da yanlış, gerçeklerle yüzleşmek gerekir. En azından bilim adamının araştırma şevkini kırmama adına.
 </p>
 <br/>
 <center>
  <a class="anaorta" href="http://web.archive.org/web/20020428181412/mailto:hsoylemez@hotmail.com">
   hsoylemez@hotmail.com
  </a>
 </center>
 <br/>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2001/337/haberler/4.htm), [web.archive.org (arşiv bağlantısı)](http://web.archive.org/web/20020428181412/http://www.aksiyon.com.tr:80/2001/337/haberler/4.htm)
