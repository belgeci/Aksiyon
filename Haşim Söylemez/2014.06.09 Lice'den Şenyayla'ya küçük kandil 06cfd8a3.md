# Lice'den Şenyayla'ya küçük kandil

*Haşim Söylemez 2014.06.09*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   <p dir="LTR">
    Lice’de PKK bir güç savaşı veriyor ve nefes borusunun kesilmesini istemiyor. Bingöl, Erzurum, Bitlis, Tunceli, Malatya ve Diyarbakır’a açılan Lice-Şenyayla hattı, örgütün küçük Kandil’i durumunda.
   </p>
  </font>
 </div>
 <div id="newsText">
  <font class="detail-text">
   <p dir="LTR">
    Son günlerde Lice bölgesinde karakol yapımını gerekçe gösteren KCK/PKK yanlısı grup ile güvenlik güçleri arasında çatışmalar oluyor. Birçok il ve köyü birbirine bağlayan yollar yine PKK tarafından kapatıldı. Çözüm sürecine rağmen yaşanan gerginliği anlamak mümkün değil. Ne devlet bir açıklama yapıyor ne de PKK bu konuda net bir tavır ortaya koyuyor.
   </p>
   <p dir="LTR">
    Öyle görünüyor ki bu alandaki kaotik ortam uzun süre devam edecek. Medyada günlerdir bu olaylara odaklı tartışma almış başını gidiyor. Yapılan bütün yorumlar günlük hareketlilik üzerine ve sığ. Oysa Lice havzasında her hamle ve olayın bir karşılığı var. Çünkü Lice’den başlayıp Şenyayla’yı kapsayan alanda bir girdap söz konusu. Ele geçiren kazanıyor, kaybeden ise girdaba kapılıp tutunamıyor. Lice ve civarı, PKK’nın 1978’deki Fis (Lice’ye bağlı bir köy) toplantısından bu yana önemli bir alan olarak kabul ediliyor. 1990’larda Lice ve Şenyayla sahası üzerinden yürütülen kavga, bugün yine hortladı. PKK’nın amacı Lice’yi kaptırmamak, devlet ise yeni hamle ile sıkıntılı günlerde yapamadığı güvenlikli karakolları inşa etmek istiyor. Örgüt bunu ‘güç bende’ kavgasına dönüştürdü. PKK, Lice alanındaki hâkimiyetini ve gücünü yitirirse çok şey kaybedeceğini biliyor.
   </p>
   <p dir="LTR">
    PKK’nın bir nevi batı ve bazı doğu bölgelerine açılan penceresi durumunda burası. Lice alanı; Bingöl-Diyarbakır, Muş-Bingöl, Muş-Kulp, Kulp-Hazro, Hani-Diyarbakır, Hani-Lice, Siirt-Bitlis gibi yerlere açılıyor. Lice kırsalı buradan Şenyayla’ya uzanıyor. Örgüt için Lice kapı, Şenyayla ise kale. Kapıdaki hâkimiyet zayıflığı kalenin elden gitmesi demek. Aynı zamanda burası PKK için nefeslenme ve güç tazeleme alanı.
   </p>
   <p dir="LTR">
    Son bir yılda PKK bu bölgede yeni kamp sahaları açtı. Mevcutları da daha güvenli alanlara taşıdı. Şenyayla’nın hâkimiyeti hâlâ PKK’da. Bölgede belirli saatlerden sonra PKK izin verirse geçişler yapılıyor. Bu yüzden Lice ve buna bağlı Şenyayla çok önemli. Zaten Şenyayla’da yapılan şenliklere Diyarbakır, Bitlis, Siirt, Bingöl’den katılımların olması bunu doğruluyor. Şenliklerde PKK resmî olarak boy gösteriyor.
   </p>
   <p dir="LTR">
    Şenyayla coğrafi anlamda Muş’a bağlı. Göçebelik ve hayvancılığın merkezlerinden. Buradaki hâkimiyet daha çok Sırrı Sakık’ın da bağlı olduğu Batıkan aşiretinin elinde. Sakık’ın her dönem tutulmasının sebeplerinden biri de Şenyayla. Zaten kardeşi, Diyarbakır Cezaevi’nde tutuklu Şemdin Sakık da yazdığı kitaplarda Şenyayla’nın öneminden ve Sırrı Sakık’ın siyasette yer bulmasının sebeplerinden birinin PKK’nın Şenyayla’yı sorunsuz istemesi olduğundan bahsediyor.
   </p>
   <p dir="LTR">
    Lice ve Şenyayla, örgütün aynı zamanda mühimmat ve erzak depolama merkezi. Bingöl, Erzurum, Bitlis, Van, Tunceli, Malatya, Diyarbakır gibi alanlara açılan noktası. Zaten örgütün buraya verdiği önemi açıktan da anlamak mümkün. Asayiş komutanlıklarının birinin Diyarbakır yerine Lice’de kurulması manidar. Bu yönüyle PKK; Diyarbakır, Muş, Bingöl gibi illerdeki asayişi ‘Lice Komutanlığı’na bağlamış durumda.
   </p>
   <p dir="LTR">
    Lice, 1990’ların başında örgüt için daha önemli hâle geldi. PKK burayı bir üsse dönüştürmek istedi. Aynı şekilde devlet de buraya yığınak yaptı. Öyle ki ilçe bir dönem sadece askerlerin konuşlandığı bir merkeze dönüştü. Dönemin Diyarbakır Jandarma Bölge Komutanı Tuğgeneral Bahtiyar Aydın, 22 Ekim 1993’te Lice Asayiş Bölük Komutanlığı binası önünde vurularak öldürülmüştü. Aydın’ın hâlâ aydınlanamayan bir cinayete kurban gitmesi, Lice’yi daha da önemli kıldı. Aydın, buraya çağrılmış ve bir nevi infaz edilmişti. Ardından Lice’de o günlerde anlaşılmadık bir şehir savaşı başlamıştı. Aydın, birçok kirli oyunu çözmekle birlikte buradaki PKK, derin devlet ve uyuşturucu baronlarının Lice hâkimiyetine de son vermeye çalışıyordu. Ancak Aydın cinayeti ile Lice, yine PKK’nın alan olarak olmasa da psikolojik anlamda elinde kaldı.
   </p>
   <p dir="LTR">
    Lice üzerinden süren hâkimiyet savaşı 1995’te de zirve yaptı. İlçe, kırsalı ve merkezi ile birlikte tam bir çatışma alanına dönüştü. Örgütün burayı sahiplenmesinde, stratejik bir nokta olmasıyla birlikte, esrar tarlalarının da etkisi büyük. Çünkü örgüt bu tarlalardan pay alıyor. Aynı zamanda dağınık ve dağlık alanda köylüler de bu işten ‘ekmek(!)’ kazanıyor. Bu da ister istemez bu bölgenin PKK’nın kontrolünde olmasını sağlıyor.
   </p>
   <p>
    Son günlerde Lice bölgesinde yaşanan olayların perde arkasında, PKK’nın bu alandaki hâkimiyet savaşını yitirmeme çabası var. Çünkü 2010-2011’de örgüt bu alanda ciddi kayıplar vermiş ve geri çekilmek zorunda kalmıştı. Özellikle son bir yıldır PKK eski yerlerine geri döndüğü gibi alanı tamamen kontrolüne aldı. Yapılmakta olan daha güvenlikli karakolları bahane etmesi, hâkimiyetini yitirme korkusundan. Şu an Lice-Şenyayla hattı HPG ve YDG-H’nin kontrolünde. Bu alanda sadece kamplarda 400’e yakın silahlı militan bulunuyor. Lice ve Şenyayla aynı zamanda küçük Kandil durumunda. Coğrafi yapısı, tarih dokusu, mağaralar, Kozme Dağı ve arasındaki vadiler burayı doğal bir kaleye dönüştürüyor. PKK burayı eğitim sahası olarak da kullanıyor. Birçok milis bu kırsallarda eğitimden geçirildi/geçiriliyor. Son dönemde yaşanan asayiş olaylarının (adam kaçırma, yol kesme, araç yakma…) yüzde 60’ının bu alanda olması da düşündürücü.
   </p>
   <p dir="LTR">
    <strong>
     Organize güç: YDG-H
    </strong>
   </p>
   <p dir="LTR">
    Son bir yıldır doğu ve güneydoğuda yol kesip kimlik kontrolü yapan, araç yakan ve sivilleri de yanına alarak eylemler yapan KCK/PKK’ın gençlik yapılanması Yurtsever Devrimci Gençlik Hareketi (YDG-H), son olarak Diyarbakır-Bingöl karayolunu günlerce kapatmasıyla gündeme geldi. Her ne kadar bu olayla adı anılsa da aslında örgütün gençlik yapılanması yıllardır ciddi faaliyet yürütüyor. PKK’nın can damarı konumunda olan YDG-H’nin bazı kesimler tarafından sivil bir inisiyatif olarak sunulması sorunlu bir anlayışı içeriyor.
   </p>
   <p dir="LTR">
    Zira gençlik yapılanması, örgütün gençlik, asayiş ve militarist kanadını içine alıyor. Gerektiğinde silahlı eylem yapabilme kabiliyetine sahip olan bu yapı, PKK’nın dağ ile şehir arasındaki en önemli kanadı. Kürdistan Demokratik Gençlik Konfederalizmi (Komalen Ciwan) adı altında faaliyet yürüten YDG-H, aynı zamanda asayiş birimleri içinde yer alıyor. Silahlı ve teorik eğitimden geçen örgütün üniversitelerde ve gençlik grupları arasında faaliyetleri de bulunuyor.
   </p>
   <p>
    Merkez örgütlenmesi ve 35 kişiden oluşan meclisi bulunuyor. Kendi içinde 8 kişilik bir koordinasyon ekibi var. 7 kişi bölge sorumlusu, 1 kişi ise dönem sözcüsü olarak görev yapıyor. Ancak YDG-H’nin en tartışılması gereken noktası, bu yapı hem parti içinde yer alan bir birim hem de Kandil’e bağlı çalışan bir ekip. İddiaya göre geçmişte nokta eylemler yapan Kürdistan Özgürlük Şahinleri’nin (TAK) görevini artık YDG-H’nin eğitilmiş birimleri yapıyor. KCK/PKK, bölgede oluşturmak istediği ‘OHAL’i bu yapı üzerinden yürütüyor. Hakkâri, Şırnak ve Lice’deki asayiş bölge komutanlıklarında gençlik yapılanması aktif görev alıyor. Asayiş birimlerinin yüzde 90’ı bu gençlik yapısından oluşuyor. Şehir milisleri de yine bu yapı üzerinden koordine ediliyor.
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=F9D2E9A58F6A12E87169D682EF5AEFBA?newsId=38750), [web.archive.org (arşiv bağlantısı)](http://web.archive.org/web/20141027234042/http://www.aksiyon.com.tr:80/aksiyon/newsDetail_getNewsById.action;jsessionid=F9D2E9A58F6A12E87169D682EF5AEFBA?newsId=38750)
