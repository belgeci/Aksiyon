# Bombalı, silahlı itirafçı kumpası

*Haşim Söylemez 2014.12.23*

<div class="pNewsDetailMainContent" itemprop="articleBody">
 <p>
  Hizmet Hareketi’ni suç örgütüymüş gibi göstermek için düğmeye basıldı. Bunun için tetikçiler, eski PKK’lılar, bazı emniyet mensupları ve istihbaratçılar itirafçı yapıldı. Senaryonun ilk bölümü Güneydoğu’da uygulanacak.
 </p>
 <p>
  AK Parti iktidarı, Hizmet Hareketi’ni bitirmek için başlattığı kampanyayı yargıya taşıdı. Amaç, bu zamana kadar yolsuzluğa ve antidemokratik düzenlemelere direnen en büyük medya organlarını susturmak. Bunun için ‘terör örgütü’ oluşturma gayreti başladı. Tahşiye örgütü üzerinden ilk hamle yapıldı. Bizzat Cumhurbaşkanı Recep Tayyip Erdoğan’ın yönlendirdiği operasyonda daha da ileri gidilmek isteniyor.
 </p>
 <p>
  Tahşiye ile başlayan kumpas, bazı davalar üzerinden devam ettirilmek isteniyor. Zaten hükümete yakın gazetelerden biri olan Türkiye Gazetesi, “Paralelin çok tartışılan dalgaları: 17 tane 17 Aralık’ manşetini atarak mesnetsiz şekilde suç yükleme eğilimine girdi. Aynı şekilde Aydınlık Gazetesi de ‘Kanlı Örgüt’ başlığıyla bazı cinayet ve hadiselerin arkasında Hizmet Hareketi’nin olduğunu ileri sürdü. Ancak en vahim ve AKP’nin ne kadar ‘kararlı’ olduğunu gösteren açıklama, AKP’li vekil Cuma İşten’in ağzından çıktı. İçten’in yaklaşımına göre Türkiye’de işlenen 17 bin 500 faili meçhulde paralel yapının parmağı var. Lakin bu manşetlerin ve söylemlerin içinin doldurulmaya çalışıldığı da ortaya çıktı. Alınan bilgiye göre geçmişte çeşitli suçlara bulaşmış tetikçi, itirafçı, bazı polis, asker ve MİT mensupları itirafçı yapılmak için hazırlandı. Başka bir deyişle bu zamana kadar Ergenekon Terör Örgütü’nün işlediği, mahkeme kararı ile de sabitlenmiş cinayet ve olayları Hizmet Hareketi yaptı diyecek itirafçılar ayarlandı. Bu itirafçılar ya olayın içindeki kişiler ya da olayların birinci derecede tanığı olanlardan seçildi. Suçlarının affedilmesi, para ve yeni görevler vadedilen itirafçı ordusu, ilk etapta 15 farklı olay için ‘biz yaptık, şu isimlerden talimat aldık’ diyecekler. Bu zamana kadar istihbarat birimlerinin içinde olduğu derin devlet operasyonları seçildi.
 </p>
 <p>
  İşin en vahim noktası ise bazı eski PKK’lıların da bu itirafçılara dâhil edilmiş olması. Senaryoya göre Hizmet Hareketi önce silahlı bir yapı gibi gösterilecek, ardından, belirlenen bazı cinayet ve olayların arkasındaki güç olduğu bu itirafçıların beyanatlarıyla pekiştirilecek. Her itirafçıya belirli isimler verilerek bunlar üzerinden itiraflarda bulunmaları istendi. Bu isimler; medya mensupları, Hizmet Hareketi’nin dershaneleri ve çeşitli illerdeki ileri gelenleri ile sözde kendi irtibatlarını anlatacaklar. Böylece talimatı A kişisinden aldık, B kişisine ilettik ve şu eylemi yaptık denilecek. Geçmişte işlenen bazı cinayetler üzerinden bağ kurulmaya çalışılırken asıl bağ toplumsal olaylar ve Güneydoğu’da yaşanan hadiseler üzerinden kurulacak. Birçok eylemin arkasında ‘onlar’ var dedirtmek için de birtakım silahlar ortaya çıkartılıp suç delilleri olarak sunulacak.
 </p>
 <p>
  İddiaya göre bu kumpas için bazı yerlerde toprağa gömülü silahlar ve bombalar hazırlandı. En çarpıcı kısım ise Hizmet Hareketi’nin patlayıcıları var denilerek KCK/PKK ve diğer sağ örgütlerin yıllardır batıda sakladığı C-4 türü plastik patlayıcılar ‘cemaat mensuplarına’ aitmiş gibi operasyonlar yapılıp ‘işte örgütün cephanelikleri’ diye sunulacak olması. Bazı cinayetler ve toplumsal olayların arkasında ‘cemaat’ var denilmeye çalışılırken aynı zamanda önümüzdeki günlerde AKP teşkilatlarına ve AKP’ye yakın vakıf ve derneklere yapılacak planlanmış saldırılar da kumpas planının tabanı sokağa çekme hamlesi olduğu ileri sürülüyor. Bu saldırılarda bomba ve patlayıcıların kullanılmasına dikkat edilecek. Eylemi yapan kişiler bazı isimler vererek ‘bizi bunlar yönlendirdi, ben şu yerde kalıyorum’ diyerek cemaat kurumlarını işaret edecek.
 </p>
</div>


Kaynak: [www.aksiyon.com.tr](http://aksiyon.com.tr:80/anasayfa/bombali-silahli-itirafci-kumpasi_540248), [web.archive.org (arşiv bağlantısı)](http://web.archive.org/web/20141231194224/http://aksiyon.com.tr:80/anasayfa/bombali-silahli-itirafci-kumpasi_540248)
