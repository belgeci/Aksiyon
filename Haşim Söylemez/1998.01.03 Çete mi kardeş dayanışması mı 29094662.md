# Çete mi, kardeş dayanışması mı?

*Haşim Söylemez 1998.01.03*

<div class="pNewsDetailMainContent" itemprop="articleBody">
 Tarih 12 Haziran 1996'yı gösterirken, Türkiye gündemi bir "Üniformalı çete" ile çalkalandı. "Üniformalı çete" olarak bir anda Türkiye'nin gündemine oturan bu kişiler Muş'un ileri gelen ailelerinden Söylemez kardeşler ve onların polis ve ordu teşkilatındaki arkadaşlarından başkası değildi. Çete olayı, 12 Haziran 1996 günü Adana Pozantı'da meydana gelen silahlı çatışma sonrasında Dr. Mehmet Sena Söylemez'in yaralı olarak yakalanmasıyla ortaya çıktı. Olay sonrasında emniyet yetkililerince Doktor Söylemez'e yönelik çok çaplı bir araştırma yapıldı. Yapılan araştırmalar sonucunda Söylemez, Türkiye'nin o zamana kadar görülmemiş en büyük çetesinin beyni olmakla suçlandı. Bu suçlama sadece Sena Söylemez'le sınırlı kalmadı. Söylemez sülalesinin tamamı ve 40'a yakın ordu ve emniyet görevlisi de sözkonusu çete ile bağlantılı olduğu gerekçesiyle tutuklandı. Basın ve medya konuyu günlerce enineboyuna işlemeye çalıştı. Ta ki 3 Kasım 1996 tarihine kadar. Bu tarihte Balıkesir'in Susurluk ilçesinde meydana gelen ve birçok çarpık ilişkinin ortaya çıkmasını sağlayan kazanın ardından, devlet içinde daha büyük çete ve çetelerin varlığı gündeme geldi. Susurluk kazasıyla daha büyük bir çetenin ortaya çıkmasından sonra kamuoyu ve medya o zamana kadar büyük çete olarak bilinen ve hafızalara yerleşen Söylemez kardeşleri ilk gündemlerinden çıkardı, hatta üstün körü olarak ele alıp işlemeye başladı.
 <br/>
 <br/>
 ÇetinsayaSöylemez ilişkisi
 <br/>
 <br/>
 Söylemez kardeşler Ankara'dan sonra yavaş yavaş İstanbul ve seyrek olarak da Adana'da faaliyetlere başlamışlardı. Tercihleri varlıklı kişilerdi. Çetinsaya ailesi ise İstanbul'da kendilerinden söz ettiriyordu. Söylemez kardeşlerin İstanbul'da pirim yapma isteği iki aileyi ister istemez karşı karşıya getirdi. Söylemezler'in Çetinsaya ailesine senet imzalatarak kazanç sağlamak istemesiyle ÇetinsayaSöylemez arasında ilişki başlamış oldu. Söylemez kardeşler daha sonra Eminönü Belediye Başkanı Ahmet Çetinsaya'nın yeğeni Hakan Çetinsaya ve dedesi Halit Pişkinbaş'ı öldürmekten suçlu bulunmuşlardı. Bu olayla ilgili olarak Kadıköy 2. Ağır Ceza Mahkemesi'nde görülen son duruşmada, öldürme suçlarından Mehmet Sena Söylemez ve en küçük kardeş Mustafa Söylemez 30'ar yıl, Mehmet Faysal Söylemez ve Can Köksal 20'şer yıl ağır hapis cezasına mahkum oldular. Yine Söylemez kardeşlerle bağlantısı olan Mehmet Şükrü Engin, Cafer Engin, Fevzi Şahin, Davut Şahin, Ümit Atay, Metin Savcı ve Fehmi Uzel ise bu dava ile ilgili olarak delil yetersizliğinden serbest bırakıldı. Yine Çetinsayalar'a senet imzalatmak ve adam alıkoymak suçlarından Faysal Söylemez 18 yıl 14 ay, yardım etmekten Mehmet Sena Söylemez 9 yıl 2 ay ağır hapis cezası alırken aynı zamanda iki kardeş, polise silahlı mukavemette bulunmaktan da 3 ay 10 gün hapis cezasına mahkum edildi. Yine Söylemezler'e yardım ettiği gerekçesiyle aynı suçtan yargılanan Abdülhalim Kahraman 9 yıl 2 ay ve polise mukavemetten 3 ay 10 gün hapisle cezalandırıldı. Söylemez çetesinden tutuksuz yargılanan Arif Yanık ruhsatsız silah taşımak ve polise mukavemetten suçlu bulunarak toplam 13 ay 10 gün hapis ve 350 bin lira para cezasına çarptırıldı. Aynı duruşmada Çetinsaya ailesinden Söylemezler'den Sait Aydın'ı öldürmek suçlamasıyla tutuklu bulunanan Ömer Çetinsaya ise bu suçtan beraat ederken, Şeref Aydın'ı yaralamaktan suçlu bulunarak 2 yıl 3 ay 23 gün hapis ve 300 bin lira para cezasına çarptırıldı. Ancak Çetinsaya'nın cezaevinde kaldığı süre göz önünde bulundurularak tahliye kararı verildi.
 <br/>
 <br/>
 Çete hikayesi
 <br/>
 <br/>
 Herşey, 12 Haziran 1996 saat 01:00 Adana Ankara TEM karayolundaki Pozantı turnikelerinde Sena Söylemez'in de içinde bulunduğu bir özel otomobilin polisler tarafından durdurulmasıyla başladı. Söylemezler polisler tarafından başka bir arabaya bindirilip götürülmek istenirken polislerle aralarında bir gerginlik başlar ve silahlı çatışmaya girerler. Çatışma sonucunda iki polis yaralanırken, Mehmet Sena Söylemez ve Fevzi Şahin yaralı olarak Üsteğmen Can Köksal ile Faysal Söylemez de yaralanmadan yakalanmıştı. Emniyetin yapmış olduğu operasyonlarda 40 kişiden oluşan ve daha sonra basına da çete olarak ilan edilen içlerinde emniyet ve ordu mensuplarının da bulunduğu çete yakalanır.
 <br/>
 <br/>
 Adana Pozantı'da başlayan Çete hikayesi bundan sonra günlerce devam etti. Çeteye ait ağır silahlar ele geçirildi, çete ile ilgili çok şey yazılıp çizilidi. Susurluk kazasının meydana gelmesinden sonra ise Söylemez çetesinin sarsıntısı artık yer yer hafif olarak kendisini gösterdi. Zaten kamuoyu Söylemezler ismine daha önce 1994 yılında Ankara'da işlenen cinayetlerden dolayı hiç de yabancı değildi.
 <br/>
 <br/>
 1994 olayı
 <br/>
 <br/>
 Bilkent Üniversitesi'nde okuyan biri Diyarbakırlı iki öğrenci AnkaraKonya karayolu üzerinde bulunan kulanılmayan eski bir değirmeni diskoya çevirmek isterler. Varlıklı babalarının yardımıyla istediklerini yaparlar. Açtıkları disko sadece üniversite öğrencileri ve gençler arasında değil bütün Ankaralıların rağbet ettiği bir yer olmuştur. İyi bir ün yapan ve bol kazanç getiren disko Ankara'daki yeraltı dünyasının da iştahını kabartır. Bu dünyanın ileri gelenleri bu para makinasını çapulcu iki üniversite öğrencisine bırakma niyetinde değildirler. Gençlere ortaklık teklif eden mafya zaman zaman da onları tehdit etmektedir. Gençler ise kendi alınterleriyle açtıkları yeri hiçbir güce kaptırmak niyetinde değildirler. Bunun için arkalarında kendilerini her türlü kuvvete karşı koruyacak bir güç bulundurmak istemektedirler.
 <br/>
 <br/>
 Diyarbakırlı öğrenciler kendileriyle aynı okulda okuyan arkadaşları Adnan Söylemez'e ortaklık teklifinde bulunurlar. Üniversitelilerin Söylemez'e tekliflerinin altında iki tarafın da Kürt olması ve aralarında bu yönden oluşan hemşehrilik kavramının da etkisi büyüktür. Bu yüzden Adnan Söylemez'in teklifi aile büyüklerine açması ile kabul görmesi bir olur. Ve Adnan'a gerekli para verilerek Söylemez kardeşler diskonun işletmesine ortak olurlar. Diskonun başına ise emekli astsubay Faysal Söylemez geçer. Ancak tüm planlar tutmamış, işin ucu daha çok ötelere gitmiştir. Söylemezler'in ortaklığından sonra diskonun içki ruhsatı Çankaya Emniyet Müdürlüğü tarafından iptal edilir. Çankaya Emniyetinde o zamanlar, daha sonra Söylemezler'le bağlantıları olduğundan dolayı yargılanacak olan Sedat Demir, Deniz Gökçetin ve Erdal Durmaz da görevli olarak bulunuyordu. Söylemezler'in ruhsat almaları için giriştikleri ikna turları sonuç vermeyince dönemin Çankaya Emniyet Müdürü devreye girer ve 300 milyon lira karşılığında ruhsat işini halleder. Bu çetrefilli masalın sonu da mutlu bitmez. Diskoyu büyük gelir getirmesi ve rağbet görmesinden çok bir prestij meselesi olarak değerlendiren Ankara'daki yeraltı dünyası işin peşini kolay kolay bırakmaz. Diskoyu en çok isteyenler arasında Bucak ailesi de vardır.
 <br/>
 <br/>
 BucakSöylemez: Kan davası
 <br/>
 <br/>
 2 Nisan 1994 tarihinde saat 01:30 sularında, Ankara'da Sedat Bucak'ın yeğeni Menduh Sultan Bucak üç adamıyla birlikte Rumors Disko'ya gelir. Ancak arabasını parkın girişine parkeder. Bucak'ı tanımayan diskonunun badigardı Sait Aydın park konusunda Bucak'ı uyarır. Uyarı giderek tartışmaya dönüşür. Bucak ve badigardı arasındaki tartışmaya o sırada orada bulunan Sena Mehmet Söylemez'in müdahale etmesine fırsat kalmadan silahlar patlar. Sedat Bucak'ın yeğeni Menduh Bucak ile Siverek nüfusuna kayıtlı korumaları Ahmet Oynak ve Vehap Akpınar olay yerinde ölür. Söylemezler'in ağabeyi ve lideri durumundaki Doktor Sena Mehmet Söylemez ve Bucak'ın koruması Nevzat Erekinci ise yaralı olarak kurtulurlar. Artık Bucak ve Söylemez aşiretleri arasında yıllar boyu sürecek kan davası başlamıştır. Bu olayın iki ay sonrasında ise Sedat Bucak ve Abdullah Çatlı'nın ekibi tarafından Söylemez kardeşlerden Resul Söylemez (eski polis memuru) ve Sait AIaydın öldürülür. Böylece tam anlamıyla daha önce rant kavgası için başlayan olay kan davasına dönüşür.
 <br/>
 <br/>
 Çoban çocuğuydular, Ankara'nın kralı oldular
 <br/>
 <br/>
 Söylemez ailesi Muş'ta mütevazı, vasatın altındaki şartlarda yaşıyorlardı. Aile her ne kadar soyundan kaynaklanan bir saygınlık görse de maddi açıdan sıkıntı içindeydi. Hatta Söylemez kardeşlerin babalarının Muş'ta bir çok köyde çobanlık yaptığı da biliniyor. Ama herşeye rağmen Muş ovasında büyük saygınlık gören aile fertleri okumayı sevmiş ve okumuşlardı. Kimisi bir yüksekokul bitirmiş, kimisi de askeriye ve polis teşkilatında görevler almaya başlamışlardı. Çok geniş olan aile Ankara'da girif ilişkiler kurup yeni çevreler edinerek kazandıkları paralarla ticarete atılıp birdenbire büyük bir güç ve zenginliğe kavuşmuştu. Ancak Ankara'da bir güç haline gelen Söylemez kardeşlerin varlığını istemeyen Bucak aşireti böylesine güçlü ve arkası bir aşirete dayanan kuvveti ne bekliyor ne de istiyordu. Bu yüzden Bucaklar'la Söylemezler arasında gizliden gizliye Ankara'da bir rekabet, birbirlerini bertaraf etme hareketi başlamıştı. Söylemez kardeşler Ankara'da bir çok bölgede söz sahibi olmuş, istediğini yapabiliyordu. Bu durum Bucaklar'ı oldukça rahatsız ediyordu. Söylemez kardeşlerin, Bucaklar'ın da istediği diskoyu almalarıyla ortalık iyice alevlenmişti. Bucaklar zaman zaman diskoya karadan sortiler yapıyorlardı. En son Menduh Bucak'ın öldürülmesi olayı da bu tiriplerin bir sonucu olmuştu. Bucaklar'la Söylemezler arasında başlayan kan davası basit bir diskodan değil, iki gücün yeraltındaki denge mücadelesinden kaynaklanıyor.
 <br/>
 <br/>
 Ağar da düşmanımız
 <br/>
 <br/>
 Şu anda Ümraniye Kapalı Cezaevi'nde tutuklu bulunan Söylemez kardeşlerin büyüğü Dr. Sena Mehmet Söylemez'le cezaevinde görüştük. Sorularımızı cevaplayan Sena Söylemez, çete olayını ve Bucaklar'la olan ilişkilerini anlattı:
 <br/>
 <br/>
 Opr. Dr. M. Sena Söylemez Bucak aşireti ile aralarında sonu gelmez bir kan davasının başladığını ancak şu anda sadece Bucaklar'la değil onun ekibi ve Mehmet Ağar'ın da kendileri için düşman olduğunu belirterek şöyle diyor: "Bizim Bucak aşireti ile kan davamız var. Olayın başlaması herkesin malumu olan Ankara'daki olaydır. Bucaklar'ın aşiret yapısını, korucu olduklarını, ezelden beri devlet güçleriyle beraber olup, çıkarları için suç işlediklerini, eroin kaçakçılığı yaptıklarını biliyoruz. Bucaklar koruculuk kisvesi adı altında milletvekilliği dokunulmazlığı korumasında suç işliyorlar. Bizimle Bucaklar arasında başlayan kan davasında sadece Bucaklar bize kin ve kan davası gütmedi; Bucaklar'ın yandaşı polisler, korucular ve mafya mensupları da bize karşı kan davası güttüler. Özellikle polisler medyaya yanlış bilgiler vererek bizim aleyhimizde medyayı yönlendirdiler. Bucaklar sadece polisi, korucuları, bürokratları değil Abdullah Çatlı'nın ekibini de bize karşı kullandı. Bütün bunları düzenleyen de Mehmet Ağar'dır.''
 <br/>
 <br/>
 Hukuk dışı oluşum
 <br/>
 <br/>
 Açıklamasında sık sık hukuk dışı bir oluşumdan bahseden Sena Söylemez, Bucak ve yandaşlarının hukuk dışı bir oluşumun eseri olduğunu söylüyor. Söylemez "Bucak özellikle Mehmet Ağar'ın polis teşkilatındaki ekibi ile beraber, kendilerine yakın mafya grupları ile kaçakçılık yapmanın yanında esnaftan haraç alıp pek çok kişiyi de öldürdüler. Sultan Mahmut Bucak Ankara'da kimi polis müdürlerinin koruması altında onların bilgisi dahilinde pek çok kişi vurmuştur. Sultan Bucak uyuşturucu bağımlısı biriydi. Hatta Bucaklar arasında bir çıkar mücadelesi de vardır. Sultan Menduh Bucak'ın ağabeyi Fatih Bucak ile aralarındaki çıkar mücadelesi hâlâ devam ediyor. Bucak ve yandaşları tamamen hukuk kuralları içinde olmayan bir oluşumu temsil ediyorlar. Bunlar kanunsuz olarak çok işler yapan insanlardır'' şeklinde konşuyor.
 <br/>
 <br/>
 Çatlı Bucak'ı kullandı
 <br/>
 <br/>
 Sena Söylemez hukuk dışı oluşumun mensuplarının Sedat Bucak'ı kullandığını söylüyor. Söylemez'e göre; kendilerinin çete ilan edilmesinde de hukuk dışı oluşuma mensup olan Sedat Bucak'ın, Mehmet Ağar, Abdullah Çatlı ve mafyayı son çare olarak tehdit ederek kendilerine karşı yönlendirmiş olduğunu konusunda ise şunları söylüyor; "Gerçekte, burada mafya, Mehmet Ağar ve Abdullah Çatlı, Sedat Bucak'ı kulandılar. Sedat Bucak'ın evini, arabasını, bürosunu, aşiretini, milletvekili kimliğini olabildiğince kulanmışlardır. Bugün de Sedat Bucak'ı bu hukuk dışı oluşumun mensupları yanlız bırakmışlardır. Sedat Bucak onları kulanamamıştır. Sedat Bucak da bu durumda yapabileceği son şeyi yapmakta, bu kişileri üstü kapalı tehdit ederek kendisini korumalarını sağlamaya çalışmaktadır. Tabii bugün Çatlı hayatta değildir. En çok Çatlı, Bucak'ı kulanmıştır. Bazı polisler, ülkücü mafya mensupları Sedat Bucak'la ilişkilerini sürdürmek için ailemiz aleyhinde suçlar bile işlemişlerdir.''
 <br/>
 <br/>
 Derin devlet Bucak'ın menfaatine
 <br/>
 <br/>
 Derin devlet anlayışı konusunda ise Sena Söylemez, bunun hukuk dışı oluşumun mensuplarının kullandığını söylüyor. Özellikle Sedat Bucak'ın bunu kendi menfaati için kullandığını savunan Söylemez, derin devletin Bucak'ın menfaatine olduğunu kaydederek; " Derin devlet kavramı ülkemizde etkinlikleri olan hukuk dışı oluşumun mensuplarının kendilerine yakıştırdıkları bir nitelemedir. Bu kavram sedat Bucak ve yandaşları tarafından kullanılıyor. Bu onların menfaatinedir. Bizim derin devlet anlayışı içinde ordu ile bir bağlantımız yoktur. Pozantı'da benimle aynı arabada bulunan ve benimle aynı olaya tanık olan subay daha sonra lehime tanıklık yapmasın diye birtakım suçlamalarla sanık sıfatına büründürüldü. Bizim sadece ailemizle ilişkimiz vardır. Bunun dışında polis ve askerle ilişkimiz yoktur. Bucaklar gibi bizim Çatlı ve Yeşil'le bir bağlantımız olamaz. Derin devlet kavramı içinde kimi insanlar bunları kullanmıştır. Biz halkın düşmanı olan insanların maşası olan bu insanları tanımıyoruz."
 <br/>
 <br/>
 Uyuşturucu devlet kontrolünde
 <br/>
 <br/>
 Susurluk ve Türkiye'deki uyuşturucu konusuna da değinen Sena Söylemez, iki konu hakkında şu açıklamalarda bulunuyor; " Uyuşturucu kaçakçılığı konusunda bazı şeyler biliyorum. Bazı şeyleri yaşamazsak da benimsemesek de biliyorum. Bildiklerim arasında önemli olan şu ki devlet yetkililerinin bilgisi ve onayı olmadan kaçakçılık yapmak çok zordur. Şimdilik bu kadar söylemek istiyorum. Susurluk hadisesi ise çok büyük bir oluşumun ülkemizdeki uzantısıdır. Eskiden devletler zorla istila edilir ve kaynakları doğrudan kullanılırdı. Şimdi ise savaşın şekli değişti. İstihbarat en önemli olgu haline geldi. Dolayısıyla bu güce egemen olmak isteyenler devletler içerisinde kendilerine bağlı gruplar oluşturdular. Susurluk da bunun ülkemizdeki var olanıdır. Ama burada hız sınırı aşıldığı zaman kazalar orataya çıkar."
 <br/>
 <br/>
 PKK konusunda da kendilerine özgü fikirlerinin olduğunu söyleyen Söylemez; "Biz savaştan ve zulümden yana değiliz. Barıştan, insanlıktan yanayız. İnsani değerlerin dünyanın her yerinde olduğu gibi ülkemizin her yerinde de geçerli kılınmasından yanayız. Bu konuda kendimizi sorumlu sayıyoruz. Başımızdaki bu musibeti atlatırsak bu yönde mücadele edeceğiz" şeklinde konuşuyor.
 <br/>
 <br/>
 Çete değil kardeş dayanışması
 <br/>
 <br/>
 Kamuoyunda çete olarak sıfatlandırılan Söylemez kardeşler, kendilerinin çete olmadıklarını söyleyerek bu ismi kendilerine Bucak ve adamlarının taktığını kaydediyorlar. Konu ile ilgili olarak Söylemez kardeşlerin en büyüğü ve lideri Sena Söylemez bu durumu bize şöyle aktarıyor: "Çete, bize karşı suç işlemiş polislerin aklanması için uydurulan bir kılıftır. Saldırıya uğradık ve birarada olduk. Bu da kardeşlerin dayanışmasıdır, bir çetenin varlığı değildir. Bazıları da bizim üzerimizden kendi aralarında hesaplaşmak istedikleri için bunu yaptılar ve polisteki ekipler arasında bir çıkar kavgası, bir hesaplaşma da oldu. Yine Türkiye'de bir çete olduğunu bilen bir çevre özellikle Mehmet Ağar'a ulaşmaya çalıştı. Mehmet Ağar'a ulaşmak için bizi basamak olarak kulandılar, hatta çete bile ilan ettiler. Mehmet Ağar da bizi çete olarak ele verip sıyrılmak istedi. Yine cezaevlerinde bize tuzak kuran kişi Mehmet Ağar'dır. Bizler Söylemez soyadını taşıyan kişileriz. Bunun adı çete değildir."
 <br/>
 <br/>
 Söylemez ailesi
 <br/>
 <br/>
 "Üniformalı çete" olarak bilinen Söylemez kardeşler Muş'un merkez Kır köyü(Sırong)'da yaşayan, eski örf ve adetlere bağlı bir aileden oluşuyor. Bu aile Muş ovasında sevilen sayılan bir aile. Hatta Söylemez olaylarının ortaya çıktığı dönemlerde Muş'tan 16 bin kişi isim ve adreslerinin açık olduğu bir dilekçe ile destek kampanyası başlatmış, kampanyada toplanan imzalar DGM'ye gönderilmişti. Ata ve dedeleri, Doğuda eğitim veren medreselerde görevli insanlardan oluşuyor. Söylemez ailesinin tüm fertleri yaşının ve zamanının elvermesi ölçüsünde yüksekokul bitirmiş. Hâlâ Muş'ta Söylemez ailesinden insanlar yaşarken, Söylemez kardeşler özellikle Ankara'da ağırlıklarını hissettiriyorlar. Şu anda aile ağırlıklı olarak çeşitli dallarda ticaretle uğraşıyor.
 <br/>
 <br/>
 NOT: Bu dosyayı hazırlayan muhabirimiz Haşim Söylemez'in, soyadı benzerliği dışında Söylemez kardeşlerle bir ilgisi yoktur (AKSİYON).
 <br/>
</div>


Kaynak: [www.aksiyon.com.tr](http://www.aksiyon.com.tr:80/dosyalar/cete-mi-kardes-dayanismasi-mi_503333), [web.archive.org (arşiv bağlantısı)](http://web.archive.org/web/20150413053644/http://www.aksiyon.com.tr:80/dosyalar/cete-mi-kardes-dayanismasi-mi_503333)
