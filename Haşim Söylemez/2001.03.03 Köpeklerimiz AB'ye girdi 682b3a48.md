# Köpeklerimiz AB’ye girdi

*Haşim Söylemez 2001.03.03*

<div>
 <p class="spot">
  Türkiye'nin de artık bir köpek çiftliği var. Balıkesir'de kurulan köpek  çiftliğinde yetiştirilen köpekler yurt dışına ihraç ediliyor. Çiftlikte  önümüzdeki günlerden itibaren kurtarma köpeği olarak yetiştirilen sokak köpekleri insanların yararına sunulacak
 </p>
 <p class="metin">
 </p>
 <img border="0" src="/web/20020222193004im_/http://www.aksiyon.com.tr/2001/326/resimler/Kopek.jpg"/>
 <p class="metin">
  "Bitlis'in Güroymak ilçesinde sahibi tarafından fazla yük yüklenen Karagöz isimli bir eşek, kemikleri kırılınca özel ambulansla acilen ilçe hayvan kliniğine kaldırıldı. Eşeğe ilk müdahaleyi yapan nöbetçi veteriner, eşeğin 20 gün içinde eski sağlığına kavuşabileceğini söyledi. Öteyandan eşeğin sahibi Abdurrahim Kül ise tedbirsizlikten dolayı 1 ay hapis cezasına çarptırıldı... İstanbul'da bir sokak köpeğinin havlamasından rahatsız olan Mehmet Toprak isimli vatandaş köpeği feci şekilde döverek komalık etti. Yapılan tahkikat sonucunda Mehmet Toprak hayvan haklarının 3. maddesinin e fıkrası gereğince 3 ay ağır hapis cezasına çarptırıldı..."
 </p>
 <p class="metin">
  Bu tür haberleri Türkiye'de duymak/okumak mümkün değil. Sokak çocuklarının bile horlandığı bir ülkede hayvan haklarından sözedilmesini söyleyebilmek iyimserlikten öteye geçmez. Ama onlar da bir canlı deyip kendini hayvanlara adayan insanlar yok değil. Her ne kadar kanunlar ve yasalar hayvanlar için işlemezse de, onları koruyup kollayan insanlar var. İşte bu amaçla yola çıkan Can Ayalp isimli bir vatandaş Balıkesir'de kurmuş olduğu köpek çiftliği ile sokak köpeklerine sahip çıkıyor. Ayalp'ın kurmuş olduğu çiftlikte sadece köpeklere bakılıp, korunmuyor, yetiştirilen bu köpeklerin çoğu Avrupa'ya gönderiliyor. Bu anlamda Türkiye'nin ilk köpek çiftliği olan bu mekanda tamamen sokak köpekleri barındırılıyor.
 </p>
 <p class="metin">
  Köpeklerimiz Avrupa'da
 </p>
 <p class="metin">
  Balıkesir'deki köpek çiftliğinde bulunan köpekler belirli bir bakımdan sonra merkezi Almanya'da bulunan Uluslararası Sahipsiz Hayvanları Koruma Derneği (Ownerless Pet Protect Association) aracılığı ile isteyen ailelere gönderiliyor. Dünyanın her yerinde şube ve bağlantı noktaları bulunan bu dernek sayesinde Balıkesir'deki çiftlikte yetiştirilen köpekler Avrupa'nın birçok ülkesine ihraç ediliyor. Ancak köpekler ailelere veya kişilere verilirken tamamen köpeğin hakları güvence altına alınarak teslim ediliyor. Alıcı ile dernek arasında bir sözleşme imzalanıyor, alıcı ailenin sözleşmede belirtilen tüm görev ve sorumlulukları yerine getirme zorunluluğu bulunuyor. Şartları yerine getirmeyen kişilerin olması halinde ise Avrupa'daki hayvan hakları kanunları devreye sokuluyor ve problem hukuki yollarla çözüme kavuşturuluyor.
 </p>
 <p class="metin">
  Türkiye'de insanların hayvanlara karşı çok sıcak olmadıklarını belirten Can Ayalp, hayvan haklarını koruyan yasaların olmamasından da şikayetçi. Ayalp: "Avrupa'da bir köpek bir aileye verildiğinde o aile ile bir sözleşme imzalanır. Sözleşmedeki tüm görevleri köpeğe karşı yerine getirme zorunluluğu bulunuyor. Kurallardan birisi ihmal edilirse, gerekli hukuki yaptırımlar devreye giriyor. Dernek yöneticileri belirli zamanlarda köpekleri verdikleri aileleri kontrol ediyor, durumun raporunu tutuyor. Türkiye'de biz köpeği veriyoruz, ertesi gün sokaktan alıyoruz. Yasalar ve kanunlar ise zaten yok" şeklinde konuşuyor.
 </p>
 <p class="metin">
  Can Ayalp tarafından Balıkesir'in çıkışında kurulan köpek çiftliğinde sokaktan toplanmış 120 köpek bulunuyor. Köpeklerin her gün belirli bir program dahilinde beslenme ve bakımları yapılıyor. Bir de burada köpek insan ilişkisi konusunda köpekler kısa bir eğitime tabi tutuluyor. Köpeklerin yiyecek ve bakım masrafları Sahipsiz Hayvanları Koruma Derneği tarafından karşılanıyor. Köpeklerin sağlık kontrolleri ve problemleri ise hem dernek uzmanları hem de Uludağ Üniversitesi Veteriner Fakültesi uzamanlarınca yapılıyor. Çiftliğin sahibi Can Ayalp köpeklerin sağlık sorunlarının olmadığını belirterek şunları söylüyor: "Dernek uzmanları haftada ya da iki haftada bir gelip kontrol ediyorlar. Ayrıca Uludağ Üniversitesi Veteriner Fakültesi'nden de uzman arkadaşlar bu konuda yardımcı oluyorlar."
 </p>
 <p class="metin">
  Kurtarma köpekleri yetiştirecek
 </p>
 <p class="metin">
  Köpek çifliğinde bulunan köpeklerden becerikli ve kabiliyetli olanlar özel bir eğitime tabi tutulup kurtarma köpekleri olarak yetiştirilecek. Yetiştirilecek olan köpekler kurtarma ve tespit için eğitilecekler. Çiftlik sahibi Can Ayalp köpeklerin bu amaçla eğitilebilmesi için Almanya'da eğitim kurslarına katılıp gerekli bilgi ve programı hazırlamış durumda. Burada yetiştirilecek olan kurtarma köpekleri hem Türkiye'deki hem de Avrupa'daki kurtarma ekiplerine hediye edilecek. Böylece sokak köpekleri eğitimli birer köpek olarak insanların faydası için kullanılacak.
 </p>
 <p class="metin">
  Çiftlik sahibi Can Ayalp köpeklerin sadece beslenme ve barınmalarının yeterli olmayacağını, önemli olanın onları yararlı işlerde kulanmak olduğunu söylüyor. Ayalp "Ben Almanya'da felaketlerde köpeklerin nasıl kullanılacağını içeren detaylı bir eğitimden geçtim. Birtakım teknik taktik ve bilgilerle geri döndüm. Önümüzdeki günlerden itibaren Almanya'da uygulanan programın aynısını uygulayıp ben de kurtarma köpekleri yetiştireceğim. Yetiştirdiğim bu köpekleri hem yurt içinde hem de yurt dışında insanların faydasına sunacağım. Eğer bunu başarırsam çok mutlu olurum" şeklinde konuşyor.
 </p>
 <p class="metin">
  Eski bir gazeteci
 </p>
 <p class="metin">
  Köpek çiftliğinin sahibi Can Ayalp'ın da oldukça ilginç bir hikayesi var. Ayalp Belıkesir'de bir mahalli gazetenin sahibi ve çok başarılı bir gazeteci konumunda iken yoğun ve hızlı iş temposundan sıkılıp kendisini hayvanları korumaya adamış. Bu amaçla Balıkesir'in dışındaki 10 dönümlük arazisini köpek çiftliğine çevirmiş. Ayalp önce 90 köpekle işe başlamış, ancak sayı gittikçe artmış ve şu anda çiftlikte 120 kontenjanlı köpek bulunuyor. Ayalp köpekler başta olmak üzere hayvanlarla iletişimin kolay olduğunu söyleyerek duygularını şöyle dile getiriyor: "Gazetecilik onurlu bir meslek ancak stresi çok. Ben böyle yapmaya karar verdim, pişman değilim. Köpekler insanlar kadar nankör değil. Senin dostluğuna dostlukla karşılık veriyorlar. Onlarla ilgilendikçe iletişim kurmak daha kolay oluyor. Hayvana verdiğin şefkat karşılıksız kalmıyor. Onlar da canlı olduğu için duygularını anlıyorlar. Onlarla mutluyum. Eğer plan ve programlarımı gerçekleştirirsem daha da mutlu olacağım. Şimdi Uluslararası Sahipsiz Hayvanları Koruma Derneği'nin bir şubesini Türkiye'de açmak istiyoruz."
 </p>
 <p class="metin">
  Türkiye'de hayvan hakları ile ilgili olarak kanun teklifi yıllardır Meclis'te görüşülmeyi beklerken Can Ayalp gibi reklamdan ve popülizmden uzak kalarak özveride bulunan insanlar bir canlı olarak gördükleri hayvanlara şefkat kapılarını açmışlar. Dün Osmanlı Devleti göçmen kuşlar için bile birtakım düzenleme ve uygulamaları devreye sokarken, 21. yüzyıl Türkiye'sinde hâlâ hayvanlarla ilgili bir düzenlemenin ve uygulamanın olmaması, çok önemli olmasa da bir eksiklik olarak karşımıza çıkıyor.
 </p>
 <br/>
 <center>
  <a class="anaorta" href="http://web.archive.org/web/20020222193004/mailto:hsoylemez@hotmail.com">
   hsoylemez@hotmail.com
  </a>
 </center>
 <br/>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2001/326/haberler/2.htm), [web.archive.org (arşiv bağlantısı)](http://web.archive.org/web/20020222193004/http://www.aksiyon.com.tr:80/2001/326/haberler/2.htm)
