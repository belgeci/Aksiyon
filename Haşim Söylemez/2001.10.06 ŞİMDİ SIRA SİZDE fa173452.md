# ŞİMDİ SIRA SİZDE

*Haşim Söylemez 2001.10.06*

<div>
 <p class="spot">
  Türkiye'de üniversiteyi kazanan öğrencilerin yüzde 95'i devletin verdiği burslardan faydalanmak için başvuruda bulunuyor. Ancak bu başvuruların sadece yarısına karşılık veriliyor. Peki burs alamayanlar ne yapacak? Öğrenciler için artık tek yol kalıyor, vakıf ve odaların burslarına başvurmak. Peki vakıflar ve odalar her başvuran öğrenciye burs veriyor mu?
 </p>
 <p class="metin">
 </p>
 <img border="0" src="/web/20020112122751im_/http://www.aksiyon.com.tr/2001/357/resimler/ekonomik.jpg"/>
 <p class="metin">
  Uzun bir çalışma maratonunun ardından üniversiteyi kazanmıştı. Artık E'nin hayatında yepyeni bir sayfa açılmış, hayalleri gerçek olmuştu; üniversiteliydi. Ailesinden ilk defa ayrılması bir tarafa üniversite ile birlikte gelen özgürlük duygusu hoş birşeydi. İstediği bölümü kazanmış, öğretmen olacaktı. İdealist bir tarafı vardı, insan yetiştirmek, çocuklara bazı değerleri aşılamak orijinal bir yaşam biçimiydi O'nun için.
 </p>
 <p class="metin">
  Üniversiteyi kazanmak bir sonuçtu, ama aslında herşey yeni başlıyordu. 'E', dört yıl boyunca sıkı bir maratondan geçmek zorundaydı. Ekonomik sıkıntılara, yeni çevreye, yeni yaşama, yeni dostluklara adım atıyordu. Topkapı'dan Beyazıt'taki kampüse kadar parası olmadığı için yürüyerek giden öğrenci hikayelerini hatırladı.
 </p>
 <p class="metin">
  'E', sınıfa ilk girdiğinde tabir yerindeyse hanım hınımcık bir kız olduğu her halinden belliydi. Zaman su gibi akıp gidiyordu. Herkes artık ortama ayak uydurmuş, öğrenciler birbirleriyle kaynaşmıştı. 'E' artık o saf hanım hanımcık birisi olmaktan yavaş yavaş çıkıyordu. Hatta kendisinin bu durumuna üzülen arkadaşları da gidişatın farkındaydı. Gel zaman git zaman en son 'E'nin bir mercedes arabaya binip gittiğini gören arkadaşları artık filmin koptuğunu anlamışlardı. Peki niye böyle oldu ve bundan sonrası nasıl gelişti? Bunu da 'E'nin ağzından dinleyelim: "Ben maddi durumu son derece zayıf bir ailenin çocuğuyum. Üniversiteyi kazandım ama bana gönderilen para ancak benim 10 günlük masrafımı karşılıyordu. Burs için başvurmadığım vakıf, dernek kalmadı. Eğitim bursu da çıkmayınca ne yapacağımı bilemez oldum. Bir yerde bir adam var, maddi durumu iyi olmayan öğrencilere yardım ediyor dediler. Son çare olarak oraya gittim. O da bana yardım etti, daha sonra karşılığını bir şekilde ödememi istedi. Zor kullandı. Artık bu şekilde eğitime devam etmek zorunda kaldım. Annem babam benim iyi bir öğretmen olarak mezun olacağımı bekliyorlar. Ben de sırf bunlar için buna katlanıyorum. Ama artık umudum ve hayallerim yok, günlük yaşıyorum. O yüzden kimse beni suçlayıp yanlış anlamasın. Mecburdum." Evet bu yaşanmış hikayenin üzerinden tam 5 yıl geçti. 'E' belki şimdi çok sevdiği öğretmenliği devam ettiriyor. Ama yüreğinin kırık, hayallerinin artık bulanık olduğu da kesin.
 </p>
 <p class="metin">
  Bu hikaye Türkiye'de sadece bir üniversite öğrencisi olan 'E'nin başından geçmiş değil. Üniversite okuyan hemen herkesin kolaylıkla tanık olabileceği bir trajedi. Türkiye gibi fakiri bol bir memlekette böyle acı hikayeler nasıl sonlanacak, nasıl umutlar tertemiz yarınlara aktarılacak? Aslında bunun cevabı da yine bu toplumun içinde saklı... Nasıl mı? Herkes kendi geleceğine sahip çıkarsa bu tür sorunlar yaşanmaz ya da asgariye iner. Eğitimle alâkalı veciz ifadelere hiç gerek yok. Ya da 'Güzel Sözler' kitabından nutuklar dizmek anlamsız. Maddi durumu iyi olmayan öğrencilere yardım edilmeli, yol gösterilmeli; bunun için de vakıflar, dernekler, odalar kurulmalı. Batı ülkelerinde olduğu gibi sivil kuruluşlar hayatın her alanında aktif rol oynamalı. Öğrencilerin sadece eğitimle ilgilenip, sağlıklı bir şekilde bu ülkeye faydalı birer birey olması için bir tek yol var: Burslar. Bu bursları sadece devlet değil –çünkü devletin her yere yetişmesi mümkün değil– vakıflar, dernekler de vermeli. Peki vakıflara bu paraları kim aktaracak, işte söz sırası yine dönüp dolaşıp aynı noktaya geliyor: Halk.
 </p>
 <p class="metin">
  Geçmişe sığınmak biraz acziyet ifadesidir. Ama Viyana kapılarını döven bir ecdadın torunlarının nasıl Düyun–u Umumiye ile Avrupa'nın dilencisi haline geldiği ifade edilirken tarihçiler kaht–ı rical (adam kıtlığı) meselesini en başa koyarlar. Yani makamlar vardır ama o makamın hakkını verecek nesil yoktur ortada. Batı bizi 'eğitim' silahı ile çökertti ve biz yeniden dünya muvazenesindeki yerimizi almak istiyorsak, nereden düştü isek oradan doğrulmalıyız.
 </p>
 <p class="metin">
  Burs size gelmiyorsa siz gidin
 </p>
 <p class="metin">
  Türkiye'de bütün üniversiteler start aldı, yeni bir akademik yıl ve kimileri için de yeni bir hayat başladı. Her öğrencinin hedefi belli; kazandığı üniversiteyi başarı ile bitirip hayata atılmak. Ama hiç zarar görmeden bu yolu aşmak için de eğitime yardımcı olacak maddi kaynaklara yönelmek gerekir. Dedik ya Türkiye'nin yüzde 20'lik kesimi milli gelirin yüzde 60'ını alırken, yüzde 60'lık bir kesim yüzde 20'yi bölüşmek zorunda kalıyor. Yani yardıma muhtaç genç talebeler diyarındayız. Gurbette ve zor şartlarda okumak da hiç kolay değil. Bunun için verilen burslar öğrenciler için en önemli ilaç. Hayat demek, sosyal imkan, yiyecek, kitap demek. Devlet nezdinde verilen bursların durumu ve miktarı ortada, bunun için yeni burs kaynakları şart. Böyle bir şartı kavrayan öğrencilerin yöneleceği kaynakların adresi ise belli; vakıflar, odalar ve dernekler. Ama şu hiç unutulmamalı, burs almak için beklemek olmaz, yani siz bursun ayağına gideceksiniz. Güvendiğiniz vakıflardan burs temini için bu şansınızı kullanmak en doğal hakkınız olmalı.
 </p>
 <p class="metin">
  Burs miktarları, veren kurumun yetkili organları tarafından her yıl belirleniyor. Hangi şartları taşıyan öğrenciye burs verileceği kaidesi de yine burs verenler tarafından tespit ediliyor. Kazandığınız bölümün tercihinizdeki sıralaması, başarı yüzdeniz, ders durumunuz bursların verilmesinde etkili özellikler oluyor. Türkiye'de üniversiteyi kazanan öğrencilerin yüzde 95'i devletin verdiği burslardan faydalanmak için başvuruda bulunuyor. Ancak burslar şartları tutan öğrencilere veriliyor. Üniversite'de okuyan öğrencilerin yarısından fazlasının yine burs alma ihtiyacı ortaya çıkıyor. Bu öğrenciler için artık tek yol kalıyor; vakıf ve odaların burslarına başvurmak. Peki vakıflar ve odalar her başvuran öğrenciye burs veriyor mu? Veriyor vermesine de talep edilenin az bir kısmı ancak karşılanıyor.
 </p>
 <p class="metin">
  En avantajlı vakıflar
 </p>
 <p class="metin">
  Burs için başvurulan adresler de çok önemli. Bazı odaların ve derneklerin vermiş olduğu bursların yanısıra, burs konusunda hem avantaj hem de miktarı bakımından vakıflar öne çıkıyor. Devlet bursları ise vakıf burslarının yanında küçük bir miktar olarak göze çarpıyor. Devlet 3 ayda bir 50 milyon burs veriyorsa vakıflar sadece bir ayda 100 milyon lira burs verebiliyor. Bursun yanında barınma, yeme ve içme masraflarını karşılayan vakıflar da var. Bazı vakıflar vermiş olduğu bursları kademeli olarak daha sonra geri alırken, bazı vakıflar da sadece topluma sağlıklı ve eğitimli bireyler yetiştirmek için burs veriyor. Örneğin, Türk Eğitim Vakfı verdiği bursu daha sonra kademeli olarak alırken, Akyazılı Eğitim ve Kültür Vakfı bursları karşılık beklemeden muhtaç olan öğrencilere veriyor. Durum böyle olunca da öğrencilerin hangi vakıfları tercih etmesi gerektiği konusunda daha dikkatli olmaları şart.
 </p>
 <p class="metin">
  Öğrencilerin başvuracakları vakıfları iyi seçmeleri gerektiğini belirten Akyazılı Eğitim ve Kültür Vakfı Başkanı Mehmet Eldem; "Öğrenciler için burs çok önemli bir unsur. Eğer bir öğrenci burs bulamazsa ailesinin maddi durumu da iyi değilse çok ciddi sorunlar yaşar, kendisini eğitime veremez, Allah korusun yanlış yollara sapar. Bunun için vakıflara buşvurulmalı. Bizim amacımız sadece bu topluma hayırlı ve iyi yetişmiş bireyler kazandırmak. Burs verirsek öğrenci kafasında hiçbir sorunu olmadan eğitimini sürdürür" şeklinde konuşuyor.
 </p>
 <p class="metin">
  Ah keşke...
 </p>
 <p class="metin">
  Burs vermede hem avantaj hem de miktar olarak vakıflar başı çekiyor ama yeterli mi sorusuna da "kesinlikle hayır" cevabı geliyor. Vakıflar kendilerine başvuran öğrencilerin çok olduğunu ancak burs vermek için gelirlerinin azaldığını belirterek yeterli bütçelerinin bulunmadığından yakınıyorlar. Sadece bu değil devletin vakıflara uygulamakta olduğu tüzüğün de değişmesi gerektiğinin altını çiziyorlar. Sıkıntılar bunlarla bitmiyor, çoğu vakıf 28 Şubat Süreci'nin ardından ekonomik krizle birlikte burs vermekten vazgeçmiş, sadece vakıf olarak ayakta kalmaya çalışıyor. Durum böyle olunca vakıflar öğrenci okutamıyor, gelecek için önemli projeler geliştiremiyor. İşte ekenomik krizden dolayı öğrencilere burs vermeyi kaldıran Türk Anadolu Vakfı sanırım vakıfların içinde bulunduğu durumu gösteren bir örnek olsa gerek. Selçuk Üniversitesi'nde okuyan öğrencilere burs veren bu vakıf ekonomik krizle birlikte zor bir döneme girmiş. Vakıf şu anda sadece daha önce burs vermiş olduğu ve henüz okulu bitiremeyen 250 öğrenciye burs vermeye devam ediyor. Vakıf yöneticileri ise imkanlarının artması halinde öğrencilere seve seve burs vereceklerini belirtiyorlar. Hüdaverdi Vakfı Başkanı Galip Kılıçarslan ise her zaman memlekete hayırlı nesiller yetirmek amacında olduklarını belirtiyor. Kılıçarslan; "İmkanlarımız ölçüsünde öğrencilere burs veriyoruz. Keşke imkanlarımız daha da geniş olsa. Gelen evlatlarımızı geri çevirmesek. Ankara, Bursa, İstanbul'da şubelerimiz var. Şu anda inşaatlarımız var. Onları tamamlayıp daha fazla burs vermeyi düşünüyoruz" şeklinde konuşuyor. Burs vermek istediklerini ancak artık burs verecek durum ve konumlarının olmadığını belirten Osman Hulusi Efendi Vakfı Başkanı Mehmet Uçar da sıkıntılarını şöyle dile getiriyor: "Daha önce biz Darende'deki ilahiyat fakültesi öğrencilerine burs veriyorduk. Fakülte burdan taşınınca biz de burs veremez olduk. Bir de bunun üstüne ekonomik kriz binince artık tamamen burs olayını kapattık. Şimdi sadece kendi kendimize yetmeye, ayakta kalmaya çalışıyoruz."
 </p>
 <p class="metin">
  Ekonomik kriz ve diğer sebeplere bağlı olarak bağışlarında azalma olan ve verilen bağışlardan yüzde 5 oranındaki payı devlete veren vakıflar, verilen yüzdenin kaldırılmasını ya da vergi olarak kabul edilmesini istiyorlar. Akyazılı Eğitim ve Kültür Vakfı Başkanı Mehmet Eldem, devletin bu yüzde 5'lik oranı vergi olarak sayması gerektiğinin altını çizerek şunları söylüyor: "Devlet toplanan bağışlardan yüzde 5'lik payı almazsa iyi olur. Ya da alınan bu payı vergi olarak sayarsa çok makbule geçer. Sanırım devlet kendi bünyesindeki kurumlara ait bazı vakıflardan bu payları almıyor. Vakıf düzenlemesinde biraz esneklik olmalı. Eğer böyle olursa sanırım daha yararlı olabiliriz. Amerika'da vakıflar bu konuda son derece rahatlar ve eğitimdeki etkileri burs olarak, katkı olarak yüzde 90 oranında karşımıza çıkıyor."
 </p>
 <p class="metin">
  Destek olma zamanı
 </p>
 <p class="metin">
  Gelişmeler gösteriyor ki; Türkiye'de köklü eğitim kurumlarının başında gelen Boğaziçi Üniversitesi'nin bile maddi sorunlarından dolayı eğitime ara vermesinin sözkonusu olduğu bir dönemde öğrencilerin imdadına yetişen vakıfların ayakta kalması ve daha çok öğrenciye ulaşması için halka büyük görevler düşüyor. Maddi durumu iyi olan esnafın, işadamının ve diğer meslek erbabının artık vakıflara bağış yapması zorunlu hale gelmiş durumda. Sadece ülkeye faydalı bireyler yetiştirmek için yola koyulmuş olan vakıfların, ihtiyacı olan zeki ve başarılı öğrencilere ulaşıp onlara burs vermesi için tek yol bağışlar. Üniversitelerin açılması ile birlikte İzmir'de prezervatif satış oranlarında 5 kat bir artışın yaşanması ve bunun tamamen ekonomik sorunlardan kaynaklandığının ortaya çıkması sanırım bu konunun ne kadar önemli olduğunu gösteriyor.
 </p>
 <p class="metin">
  Esnaf Mehmet Hancı kendisinin yıllardır burs verdiğini, ancak bu bursların hiçbir zaman yeterli olmayacağını belirtiyor. Hancı, şimdi daha çok yardım edilmesi gerektiğinin altını çizerek şunları söylüyor: "Şimdi eskisinden daha zor. Türkiye'de bir kriz var. İnsanlar zor günler geçiriyor. Esnaf da kötü durumda. Ama durumu iyi olan arkadaşlarımız vakıflara bağışta bulunsun ya da öğrencilere kendisi burs versin. Allah korusun yoksa bu süreçte yetişen nesil kayıp bir nesil olarak karşımıza çıkabilir. İnsanlar bunun farkında değil ama bence bu Milli Mücadeledeki seferberlik kadar önemli. Değişen hiç birşey yok, sağlıklı bireyleri olmayan bir kara parçası hiçbir değer ifade etmez."
 </p>
 <p class="metin">
  Biz burs istiyoruz
 </p>
 <p class="metin">
  Burs veren kurumları dolaşınca şikayet ve istekler de bitmiyor. Tabii öğrenci cephesinde de durum pek değişmiyor. Daha rahat eğitim almak ve kişisel gelişimlerini tamamlamak için burslara ihtiyaçlarının olduğunu belirten matematik öğrencisi Esra Kızılay şunları söylüyor: "Benim ailemin durumu çok iyi değil. Bir kardeşim daha üniversitede okuyor. İkimize maddi olarak yetmeleri mümkün değil. Vakıfların vereceği burslar bizim için önemli. Ben sadece okulumu bitirip iyi bir öğretmen olmak istiyorum." Bir başka öğrenci Ahmet Taşkın ise burs almaları gerektiğini şu cümlelerle dile getiriyor: "Benim ihtiyacım var. Benim gibi çok sayıda arkadaşımın da bursa ihtiyacı var. Keşke hepimize burs verseler. Bazı arkadaşlar maddi sıkıntılar yüzünden yanlış işler yapmaya başladılar. Korkarım ki, ben de bir gün öyle olurum."
 </p>
 <p class="metin">
  Sadece yerli öğrenciler değil Türkiye'ye gelip değişik üniversitelerde okuyan yabancı öğrenciler de vakıfların vereceği burslara muhtaç. Devran Oralglicof isimli hukuk fakültesi öğrenci "Arkadaşlarımın bursa ihtiyacı var. Herkesin durumu iyi değil. Zor şartlarda okumakta olanlar var. Biz sadece Türkiye'de iyi bir eğitim almak için buradayız. Sonuçta bu ülkenin birer bireyi olarak hareket edeceğiz. Bize de yardım etsinler" şeklinde konuşuyor.
 </p>
 <p class="metin">
  Fatih Üniversitesi önde
 </p>
 <p class="metin">
  Öğrencilere burs veren sadece vakıflar ve dernekler değil, özel üniversiteler de kendi öğrencilerine rekor sayılabilecek miktarlarda burslar veriyor. Sabancı Üniversitesi, Koç Üniversitesi, Galatasaray Üniversitesi ve Fatih Üniversitesi gibi özel ve ünlü üniversitelere bağlı vakıflar da kendi okullarını kazanan başarılı öğrencilerine burs veriyor. Öğrencilerine sağladığı modern eğitim ve araştırma imkanlarıyla öğretime büyük önem veren Fatih Üniversitesi bu yıl üniversite sınavında ilk yüze giren öğrencisine 600 dolar, ilk beş yüze giren öğrencisine 450 dolar, ilk bine giren öğrencisine ise 300 dolar burs veriyor. Ayrıca üniversiteyi burslu olarak kazanan öğrencilere de her ay 100 dolar burs vererek bu alandaki önemli bir hizmeti başlatmış oldu.
 </p>
 <p class="metin">
 </p>
 <p class="arabaslik">
  Av. Faruk Sevinç: Bursla okudum
 </p>
 <p class="metin">
  Ben üniversitedeyken bir vakıftan aldığım bursla okudum. Eğer burs almasaydım sanırım bugünlere gelemezdim. Bu yüzden bursun ne demek olduğunun, öğrencileri daha iyi şartlarda eğitmenin ne kadar önemli olduğunun farkına vardım. Şimdi kendim iki öğrenciyi okutmaya çalışıyorum. Başarılı olabiliyorsam ne mutlu bana. Bütün varlıklı insanları burs vermeye davet ediyorum. Bu konuda vakıfların yardımına koşsunlar. Bu ciddi bir görev.
 </p>
 <p class="metin">
  Mehmet Yürekli (Esnaf): Bu kampanya  olmalı
 </p>
 <p class="metin">
  Şu anda tam zamanı sanırım, elde avuçta ne varsa ortaya koyma zamanı. Eğitimli dürüst insanlar yetiştirmek lazım. Bu ülke ne çekti ise kalitesiz insanlardan çekti. Hâlâ çekiyoruz. Okumak değil dürüst bireyler de önemli. Yoksa hortumlamalara hayıflanmaya gerek yok. Ben burs veriyorum. Herkesin de vermesini istiyorum. Sorunlu çocuklar, yarının sorunlu idarecileri, yöneticileri olurlarsa o zaman bu ülkeyi ayakta tutamayız. Öğrencilere burs verip onları birtakım değerler doğrultusunda yetiştiren vakıflar, dernekler burada önemli bir misyonu yüklenmişler. Bu bir kampanya olmalı.
 </p>
 <p class="metin">
  Kemal Durmuş (Öğrenci velisi):Benim gibi babalar çok
 </p>
 <p class="metin">
  Oğlum mühendislik fakültesini kazandı. Ama benim okutacak durumum yok. Şu anda ne yapacağımızı bilemiyoruz. Vakıflar, dernekler yardım ederse oğlum çok rahat okuluna gider. Hiçbir kötü alışkanlığı yok, sigara bile içmez. Ben çocuğumun harcanmasını istemiyorum. İnşaallah ona birileri sahip çıkar. Oğlum bana birtakım kişilerle tanıştığını, onların kendisine yardımcı olacağını söyledi. Eğer olursa çok sevinirim.
 </p>
 <p class="metin">
 </p>
 <p class="arabaslik">
  Mehmet Eldem (Akyazılı Eğitim ve Kültür Vakfı Başkanı): Amacımız faydalı bireyler yetiştirmek
 </p>
 <p class="metin">
  Kuruluş gayemiz faydalı bireyler yetiştirmek. Devletini, halkını ve değerlerini seven önemli insanları yetiştirdiğimiz zaman mutlu oluruz. Vakfımızın bundan öte bir amacı yok. 30 yıldır insanlarımızın bağışlarıyla hayırlı talebeler yetiştermenin bahtiyarlığı içindeyiz. Bağışta bulanan insanlarımız verdikleri yardımların doğru ve iyi yere gittiğinden emin olabilirler. Bu ülkede hiçbir krizden etkilenmeyen zengin insanlar var. Ancak bu insanların pek yardım ettiklerini görmek mümkün değil. Keşke herkes talebeler okutsa da çocuklar sadece kendilerini derslerine ve eğitimlerine verseler. Bu çok önemli ve hassas bir durum. Zaten fert yetiştirmek kadar önemli bir başka mesele olamaz. Bu gaye için hizmet ediyoruz. Keşke daha çok talebeye ulaşabilsek. Sadece burs değil, barınma ve yeme içme gibi konularda da imkanlarımızın ölçüsünde öğrencilere yardımcı olmaya çalışıyoruz.
 </p>
 <p class="metin">
 </p>
 <p class="arabaslik">
  Devran Oralglicof (9 Eylül Üniversitesi Aktif Hukukçular Topluluğu Başkanı): Daha çok üretmek için burs
 </p>
 <p class="metin">
  Biz topluluk olarak çok önemli işler yapıyoruz. Sami Selçuk'a bile konferans verdirdik. Ama çoğu arkadaşımız ekonomik olarak sıkıntı çekiyor. Burs verirlerse daha çok rahat ederiz. Dergimizi çıkarır, daha aktif faaliyetlerde bulunuruz. Kendimizi geliştirip gelecek adına daha güzel şeyler düşünebiliriz. Ancak maddi olarak sıkıntı olduğunda hiçbirşey düşünemiyorsun. Hem ders, hem sıkıntılar, hem de birşeyler üretme gayreti sıkıntı oluşturuyor. Keşke maddi olarak sorunlarla boğuşmazsak. O zaman çok güzel şeyler üretebiliriz.
 </p>
 <br/>
 <center>
  <a class="anaorta" href="http://web.archive.org/web/20020112122751/mailto:hsoylemez@hotmail.com">
   hsoylemez@hotmail.com
  </a>
 </center>
 <br/>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2001/357/haberler/5.htm), [web.archive.org (arşiv bağlantısı)](http://web.archive.org/web/20020112122751/http://www.aksiyon.com.tr:80/2001/357/haberler/5.htm)
