# He gurban lazuk

*Haşim Söylemez 2006.03.13*

<div>
 <!--- Baslik, Spot, Resim kutusu ---------->
 <table>
  <tr>
   <td>
    <br/>
    <br/>
    <p>
     <font class="content">
      Lazcanın yanında Kürtçe konuşarak hayatlarını sürdüren Van'ın Lazları, 45 yıldır bölgede güzel bir birliktelik sergiliyor. Birbirlerinden kız alıp veren iki grup bu işte de tatlı bir rekabet içinde. Kürtlerin Lazlara göre bir gelin fazlası var. Kürt kökenli Emin Düz'ün muhtar olduğu Dönerdere Köyü'nde seçimler sandık kurulmadan gerçekleşiyor.
     </font>
    </p>
   </td>
   <td>
    <!--- Resim Burada ---------->
    <img border="0" hspace="10" src="http://web.archive.org/web/20060422192024im_/http://www.aksiyon.com.tr/resim/588/16.jpg" vspace="10"/>
    <!--- Resim Burada ---------->
   </td>
  </tr>
 </table>
 <hr noshade="" size="1"/>
 <!--- Baslik, Spot, Resim kutusu ---------->
 <p>
  <font class="content">
   Beyaz tenleri ve sarı saçları yaşadıkları bölgeye ne kadar yabancı olduklarının göstergesi. Bir araya geldiklerinde konuştukları dili kendilerinden başka kimse anlamıyor. Ama ne onlar ne de onlarla birlikte aynı yerde yaşayan esmer tenliler birbirlerini yadırgayıp dışlıyor. Dostluk, komşuluk hatta akrabalık, renkleri ve dilleri ortadan kaldırmış. Burası Van'ın Özalp İlçesi'ne bağlı Dönerdere Köyü. Lazların ve Kürtlerin yıllardır huzur içinde yaşadığı bir mekân. Kürt inadını, Laz dikbaşlılığını bir kenara bırakıp örnek alınabilecek beraberliğe imza atmışlar.
   <br>
    <br>
     Lazların, Kürtlerin yaşadığı bölgeye gelişi 45 yıl öncesine uzanıyor. Trabzon’nun Çaykara İlçesi'nin Uzundere Köyü'nde meydana gelen heyelanın ardından yöre halkının daha güvenli bir yere taşınmasına karar verilir. İsmet İnönü'nün başbakan olduğu yıllardır. Dönemin maliye bakanı Vanlı Ferit Melen'dir. Kabineye dışarıdan atanan Melen, hem zarar görmüş insanların güvenliğini temin etmek hem de 'kültür kaynaşması'nı sağlamak amacıyla Uzundereli Lazları Van'a gönderir. İlk başta kimse, yeşil Karadeniz'i bırakıp Van'ın çorak topraklarına gelmek istemez. Ancak başka çareleri olmayınca mecburen Van'ın yolu tutulur. Dönerdere'ye gelen kafile 460 kişiden oluşmaktadır. Devlet göç edenlere, 20 yılda geri ödemek şartıyla arazi verir. Amaç, onları tanımadıkları bu coğrafyada daimi tutmaktır.
     <br>
      <br/>
      Karadeniz'in yağışlı havasına alışık Lazlar, karasal iklimin hüküm sürdüğü Van'da büyük zorluklar yaşar ilk başta. Hayvancılıkla uğraşmaya başlayan Dönerdere'nin yeni sakinleri, hava değişimine kısa sürede alışır. Ama kurak ve ağaçtan mahrum çevreye alışmak o kadar kolay olmaz. Çözüm olarak herkes evinin önüne ağaç diker. Böylece köy bir süre sonra küçük bir Karadeniz haline gelir. 64 yaşındaki Hacı Muhammed Eroğlu, asıl sıkıntıyı çorak topraktan çektiklerini anlatıyor: "Yeşillik hiç yoktu. Biz de ağaç dikip bir şeyler yapmaya çalıştık. Buraya göre bu yeşillik çok güzel. Biz yerlilerden tarlayı öğrendik; onlar da bizden yavaş yavaş bahçe işlerini öğreniyor. Tecrübelerimizi paylaşarak eksiklerimizi tamamlıyoruz."
      <br/>
      <br/>
      Dönerdere'ye yerleşen Uzunderelilerin karşısına çıkan tek sıkıntı çevreye alışmak değildir. Yeni ortamda farklı insanlarla birlikte yaşamak zorunda kalırlar. İlk başta Kürtlerden çekinir Lazlar. Bir süre uzaktan selamlaşma ile yetinilir. Ancak bu çok uzun sürmez. İhtiyaçlar ortak olunca diyalog da mecburen başlar. Bu küçük irtibatlar Kürtleri de Lazları da memnun eder.
      <br/>
      <br/>
      Dönerdere'nin iki mahallesinden birinde Lazlar diğerinde Kürtler ikamet ediyor. Aşağı mahalleden Said Eroğlu (75) Kürt-Laz birlikteliğinin mümkün olduğunu göstermeye çalıştıklarını söylüyor. Eroğlu, Dönerdere'ye geldikten sonra bu konuda hiçbir sıkıntıyla karşılaşmadıklarını hatırlatıyor: "İlk geldiğimizde ne yapacağımızı bilmiyorduk. Biz onlardan çekiniyorduk, onlar bizden çekiniyordu. Ama sonra kaynaştık. Yukarı mahalleli Kürtler bize kucak açtı. Biz de karşılık verdik. Hoşgörü içinde yaşıyoruz. Van gibi bir yerde Lazlarla Kürtlerin bu nadir birlikteliği bütün dünyaya misal olsun."
      <br/>
      <br/>
      Kız alıp vermede Lazlar bir farkla önde
      <br/>
      <br/>
      Dönerdere, tamamı Kürt vatandaşların ikamet ettiği civar köylerden çok farklı. Altyapı eksiksiz. Köylüler çeşme başında su kuyruğuna girmek zorunda değil. Çünkü herkesin evinde su akıyor. Planlı ve düzenli bir yerleşim söz konusu. Üstelik peynir üretilen bir mandıra var köyde. Kooperatif,  işlerin daha düzenli yürümesine yardımcı oluyor. İlköğretimin yanı sıra lisenin de bulunduğu Dönerdere'ye civar köylerden çok sayıda öğrenci geliyor. Bu da köyün cazibesini artırıyor.
      <br/>
      <br/>
      Doğu Anadolu'nun her yerinden olduğu gibi buradan da batıya göç var. Çok sayıdaki köylü, başta İstanbul olmak üzere batı bölgelerine gidiyor. Özellikle gençler köyde kalmak istemiyor. Lise öğrencisi Mustafa Şahin'e göre köyde yapacak pek fazla bir şey yok. Dolayısıyla gençler de orta yaşlılar da iş için batıdaki şehirlere gidiyor.
      <br/>
      <br/>
      Dönerdere'den başka yakındaki Emek Köyü'nde de Lazlar yaşıyor. Emekli Lazların sayısı az, ama civarda herkes tarafından biliniyorlar. Köylerinin adı daha çok Kaymakamlık Futbol Turnuvası'nda duyuluyor; çünkü Emek Köyü'nün takımını şimdiye kadar yenebilen yok. Her sene kupayı muhtarlık odasına götürmeyi başarıyorlar.
      <br/>
      <br/>
      Lazların maçtaki başarısı kız alıp vermede de kendini gösteriyor. Gerek Dönerdereli gerekse Emekli Lazlar bugüne kadar 13 Kürt kızını gelin etmiş. Kürtler ise ancak 12 Laz kızını alabilmiş. Evlenmeler de şüphesiz kolay olmuyor. Büyükler hayır dedikçe gençler bu işin üstüne gidiyor. İlk kız alıp verme hadisesi epey zor olmuş mesela… Laz kızı Fatma ile Kürt oğlu Selim'in arasındaki aşkı yörede duymayan kalmamış. Evlenmeye niyetlendiklerinde önce "Kürt-Laz" ayrımı çıkmış karşılarına. Selim kararlı davranmış ve tam altı kez Fatma'yı ailesinden istemiş. Her seferinde "Siz Kürtsünüz, biz Laz. Bu iş olmaz." cevabıyla karşılaşmışlar.
      <br/>
      <br/>
      Selim pes etmez. Fatma ile anlaşıp onu kaçırır. Aileler haberi duyunca paniğe kapılır. Araya iki tarafın büyükleri girer. Sonra mesele tatlıya bağlanır. Ardından Lazlar Kürtlerden bir kızı gelin alır. Böylece yeni bir rekabet başlar köyde. Lazlar Kürtlere kız vermekte çekinceli davransa da gençler buna pek aldırmıyor. Bu yüzden 8 Laz kızı kaçarak evlenmiş. Yine 4 Laz kızı da 8 defa istendikten sonra Kürtlere gelin gitmiş. Kız alıp vermeler köylüler arasında espri konusu. "Mücadele devam ediyor, bir fark çabuk kapanır." diye latife yapıyorlar birbirlerine… Aslında Kürtlerle Lazların hısımlığı iki farklı etnik grubu kaynaştırıyor.
      <br/>
      <br/>
      Lazların ve Kürtlerin diyaloğu aynı zamanda yeni dillerin öğrenilmesine de yol açıyor. Lazlar Kürtçe, Kürtler de Lazca öğreniyor. Fakat daha çok Lazlar bölgenin geçerli dili Kürtçeyi bir nevi mecburiyetten konuşmasa bile öğreniyor. Ama ortada bir gerçek var. Her iki taraf da Türkçe konuşarak iyi bir iletişim sergiliyor.
      <br/>
      <br/>
      Bu köye seçim sandığı konmuyor
      <br/>
      <br/>
      Köydeki birliktelik muhtarlık seçimlerine de yansımış. Köyde ne sandığa ne de oy kullanmaya ihtiyaç duyuluyor. Bunun yerine Lazlardan ve Kürtlerden oluşan köy ihtiyar heyeti kimin muhtar olacağına karar veriyor. Sonra da belirlenen ismi kaymakamlığa bildiriyor. Son seçimde Kürt kökenli Emin Düz'ün (54) ismi bildirilmiş kaymakamlığa. Muhtar Düz, heyetin kendisini niye tercih ettiğini bilmiyor: "Büyüklerimiz böyle uygun görmüş. Bizim buna itiraz etme hakkımız olmaz. Hâlâ niçin beni seçtiklerini anlamış değilim. Sandıksız seçimimiz örnek olsun. Çünkü hiçbir şekilde ihtilaf yaşanmadan kendi aramızda seçim sonucunu belirliyoruz. Bir dahaki sefere belki Laz kardeşlerimizden birini seçerler. Biz de seve seve kabul ederiz."
      <br/>
      <br/>
      Köyde ciddi bir kardeşliğin oluştuğunu, bunu bozmaya asla izin vermeyeceklerini vurgulayan Düz, "Allah mutluluğumuzu ve kardeşliğimizi bozmasın. Birbirimize gidip geliyoruz. Sorunlarımızı birlikte paylaşıyoruz. Artık bizler birbirimizin parçası gibiyiz." diyor. Hiç bilmedikleri bir yere gelen Lazlar, burada kendilerine kucak açan Kürtlerle kaynaşarak bazı art niyetlilere 45 yıldır mesaj veriyor. "He gurban Lazuk" sözü adeta yeni kimliklerini tasvir ediyor.
      <br/>
     </br>
    </br>
   </br>
  </font>
  <br/>
  <!-------- end of YAZI ---------->
 </p>
</div>


## Yorumlar

### Mehmet Gül, 18-Mart-2006
> Birlikte yasam: 
> Bu haberde anlatılanlar, iki farklı kültürün 45 yıllık kardeşliği, hasret kaldığımız toplumsal kaynaşmanın en güzel örneğini göstermektedir. Okurunuz Ahmet Erdoğan’ın belirttiği detaya katılıyorum. Trabzon’da hiç kimse (sonradan öğrenenler hariç) Lazca bilmez. Lazca Rize’nin bir kesimi ile Artvin’de konuşulmaktadır. Karadeniz şivesine Lazca denmiş olabilir.

### Erdoğan Ahmet, 17-Mart-2006
> Çaykaralılar lazca bilmez: 
> Çaykaralılar Lazca bilmez. Çaykaralı olarak söylüyorum. Sadece farklı bir söyleyiş tarzı vardır. Çaykarada Laz da yoktur. Lazlar Rize'de ve Artvin'de yaşamaktadır.

Kaynak: [www.aksiyon.com.tr](http://www.aksiyon.com.tr:80/detay.php?id=23578&yorum_id=8670), [web.archive.org (arşiv bağlantısı)](http://web.archive.org/web/20060422192024/http://www.aksiyon.com.tr:80/detay.php?id=23578&yorum_id=8670)
