# Suriye için ittifak arayışı

*Haşim Söylemez 2012.08.06*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Erbil’deki Ahmet Davutoğlu-Mesud Barzani görüşmesi birçok sonuca gebe. Ama şartlar olgunlaşırsa…
  </font>
 </div>
 <div id="newsText">
  <font class="detail-text">
   <p>
    Dışişleri Bakanı Ahmet Davutoğlu ile Irak Bölgesel Kürt Yönetimi Başkanı Mesud Barzani, Suriye’de yaşanan gelişmelerden sonra Erbil’de bir araya geldi. Davutoğlu çantasında ne götürdü? Barzani bunlara nasıl karşılık verip neler istedi? Bu sorularının cevabı hayli önemli. Zira bölgede kaynayan kazana kimin düşeceği hiç belli değil. Kamuoyuna yansıyan şekliyle görüşmede, Ahmet Davutoğlu, Suriye’nin kuzeyindeki Kürt oluşumundan duyulan rahatsızlığı iletti ve sonrasında da “Barzani mesajımızı aldı” bilgisini verdi. Yapılan ortak açıklamada ise “Suriye’deki güç boşluğunu istismar etmeye yeltenen şiddet yanlısı grup ya da örgütün ortak tehdit olarak görüleceği” ifade edildi.
   </p>
   <p>
    Peki, ikili görüşmenin perde arkasında neler vardı ve ortaya nasıl bir sonuç çıktı? Bize ulaşan bilgilere göre aslında iki tarafı da tatmin etmeyen bir görüşme yapıldı ama Barzani biraz kazançlı çıktı. Temelde beş ana konu üzerinde görüşüldü. Bunlardan ilki Suriye’de gerçekleşen gelişmelere müdahale edilmesi gerektiği konusundaydı. Bölgedeki yeni oluşumların yol açabileceği sıkıntılar konuşuldu ve Barzani’den Suriye’deki Kürt partileri ile görüşmeler yapması istendi.
   </p>
   <p>
    İkili görüşmede üzerinde en fazla durulan konu Barzani’nin daha önce dile getirdiği “Bağımsızlık” meselesiydi. Barzani daha önce İstanbul’da Başbakan Recep Tayyip Erdoğan ile yaptığı görüşmede bu konuyu dile getirmiş ve “Kerkük’ü ortak işletelim.” teklifinde bulunmuştu. Ayrıca bağımsızlık için Türkiye’den kendilerine hamilik yapmasını istemişti. Davutoğlu, bu konuda Kerkük Türkmenlerinin ikna edilmesini talep etti. Ancak; “Biraz daha bekleyelim.” cevabı Barzani’yi hiç de mutlu etmedi. Suriye’de bir Kürt federasyonun kurulmasıyla bölgenin daha da karışacağını söyleyen Barzani, “PKK ile mücadeleniz daha da zorlaşır.” kozunu ileri sürdü. İkili bu konuyu değerlendirmek üzere yeniden görüşmeler yapmaya karar verdi.
   </p>
   <p>
    Aslında böyle bir durumda Barzani’nin bağımsızlık talebi onun da zor bir sürece girdiğini gösteriyor. Zira Kürt bölgesinde yeni oluşan muhalif hareketler Barzani’nin ‘tek olma’ saltanatını sarsıyor. Barzani bu yüzden bağımsızlığını ilan edip tarihe geçmek ve ilk Kürdistan’ı kurmak istiyor. Bunu yaparken de geçmişte yaşanan Mahabad Kürt Cumhuriyeti’nden (1946 yılında İran’da ilan edilmiş 45 gün gibi bir sürede bertaraf edilmişti) ders aldığını da çevresine anlattığı aktarılıyor. Barzani bugün için bütün umutlarını bağımsızlığa bağlamış gibi görünüyor. Davutoğlu-Barzani görüşmesinde elde edilen sonuçlar hem Barzani hem de bölgenin geleceği açısından çok önemli.
   </p>
   <p>
    İkili görüşmede ele alınan konulardan bir başkası ise Barzani’nin öteden beri yapmayı planladığı Uluslararası Kürt Konferansı hakkındaydı. Davutoğlu bu konferansın bir an önce yapılmasını tavsiye etti. Barzani davetliler listesine kendilerinin karar vereceğini ve Türkiye’nin de gözlemci olarak bu toplantıya temsilci göndermesini arzu ettiklerini aktardı. Erbil’de düşünülen Kürt konferansına dünyanın her yerinden Kürtler katılmak istiyor.
   </p>
   <p>
    Türkiye’nin Kürt Bölgesi’nde bir üs kurmak isteği de talepler arasındaydı. Barzani Türkiye’ye bu konuda her zaman yardımcı olacaklarını ve istenilen yerde bir üssün kurulmasına rıza göstereceklerini aktardı. Bu üsde sadece askerler değil bölgede rahat hareket edebilecek araştırmacılar da bulunabilecek.
   </p>
   <p>
    Suriye krizinden dolayı olası bir durumda Türkiye’nin Kuzey Irak bölgesini kullanabilme talebine yine Barzani’nin onay verdiği de alınan bilgiler arasında.
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://aksiyon.com.tr:80/aksiyon/newsDetail_getNewsById.action;jsessionid=2ABB8253AC7033531CBC85C8720076F8?newsId=33261), [web.archive.org (arşiv bağlantısı)](http://web.archive.org/web/20121025054740/http://aksiyon.com.tr:80/aksiyon/newsDetail_getNewsById.action;jsessionid=2ABB8253AC7033531CBC85C8720076F8?newsId=33261)
