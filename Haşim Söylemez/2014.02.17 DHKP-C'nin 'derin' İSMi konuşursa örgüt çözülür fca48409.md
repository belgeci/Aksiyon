# DHKP-C’nin ‘derin’ İSMi konuşursa örgüt çözülür

*Haşim Söylemez 2014.02.17*

<div class="pNewsDetailMainContent ctx_content" itemprop="articleBody">
 <p>
  Yunanistan’da yakalanan sol örgüt mensupları Türkiye’ye iade edilecek mi? Türkiye şahısları sorgulayabilirse DHKP/C’nin en karanlık ismi Hüseyin Fevzi Tekin’in anlatacakları örgütü bitirebilir.
 </p>
 <p>
  Yunan polisinin geçen hafta Atina’da gerçekleştirdiği operasyonda Devrimci Halk Kurtuluş Partisi-Cephesi (DHKP-C) örgütüne mensup kişiler yakalandı. Aslında kamuoyunun pek bilmediği bu isimler bazı olaylarla anılmaları ve örgütteki etkinlikleri bakımından kilit konumdaydı. Sabancı suikastı zanlısı İsmail Akkol, ‘derin sol’un kilit ismi Hüseyin Fevzi Tekin ve geçen yıl AK Parti genel merkezine düzenlenen saldırıda adı geçen Murat Korkut ile birlikte başka örgüt mensupları da yakalandı. Üzerlerinden sahte kimlik ve pasaportlar çıkması kriminal polislerini devreye soktu. Kimlik tespitleri DNA ve eşkâl üzerinden gidilerek yapıldı.
  <p>
   Yunan polisinin verdiği bilgilere göre, sahte Gürcistan kimliği ile yakalanan H. Fevzi Tekin, Türkiye’nin yanı sıra Yunanistan tarafından da ‘kırmızı bülten’ ile aranıyordu. Tekin, 2011’de Selanik’te el bombası imal edilirken meydana gelen patlamadan sonra şüpheli olarak yakalanmış ancak serbest bırakılmıştı. Tekin’in yakalanması ile DHKP-C’nin lider kadrosunun Yunanistan’ı üs edindiği de anlaşıldı. Geçen yıl lider kadrodan Hasan Biber ve Mehmet Yayla mühimmat yüklü bir şişme botla Türkiye’ye geçmeye çalışırken Sakız Adası açıklarında yakalanmıştı. Yunan mahkemeleri, Türkiye’nin iade taleplerini reddetmişti. Ayrıca, Sakız Adası’ndaki operasyonda botta ele geçirilen silahta Tekin’in parmak izi bulunmuştu. İsmail Akkol, 1972 Malatya Arguvan’a bağlı Koyunlu köyü doğumlu. Sabancı Center’da ‘çaycı’ olarak çalışan Fehriye Erdal’la birlikte yurtdışına kaçan Akkol için, Adalet Bakanlığı’nın talebi üzerine Interpol’ün kırmızı bülteni çıkarılmıştı. 9 Ocak 1996 tarihinde Sabancı Center’ın 25’inci katında Sabancı Holding Yönetim Kurulu Üyesi Özdemir Sabancı, Toyota SA Genel Müdürü Haluk Görgün ve başkanlık sekreteri Nilgün Hasefe öldürülmüştü.
   <p>
    <span>
     <strong>
      ‘Zeki-Abi’ en karanlık adam
     </strong>
    </span>
    <p>
     Aslında Türkiye bu şahısları 2004’ten beri ısrarla istiyor ve yakalanıp Türk makamlarına teslim edilmelerini talep ediyordu. Şahıslardan İsmail Akkol’un adı Sabancı Suikastı dava dosyasında geçiyor. Bu şahıs cinayetten çok, cinayetin azmettiricilerini bilmesi bakımından önemli görülüyor. Örgüt içinde Fehriye Erdal’dan daha kıdemli olan Akkol, cinayeti işleme sebepleri ve kimlerden yardım aldıklarını açıklayabilecek en önemli isim olarak biliniyor. Ancak Akkol’un konuşup konuşmayacağı muamma. Zira Sabancı cinayeti bu örgütün tek başına hayata geçirebileceği bir hadise değil.
     <p>
      Öte yandan yakalananların içindeki en önemli ismin Hüseyin Fevzi Tekin olduğu kaydediliyor. İddiaya göre, Ergenekon’un bir kolu olarak hareket eden Karataş ve ekolünün karanlık ismi Tekin, hem MİT hem de JİTEM’e çalışan bir isim. JİTEM’den ‘Astsubay Muzaffer’ ile hareket ediyordu. Geçmişte örgütün işlediği cinayetlerde kullanılan silah, patlayıcılar ve suikast planları genellikle Tekin üzerinden örgüte iletiliyordu. Fakat solun bu ‘karanlık eli’nin daha sonra JİTEM’den kopup MİT bünyesine geçtiği ileri sürülüyor. Bir iddiaya göre, MİT elemanı olan Tekin, daha sonra örgütte etkin bir konuma gelip, teşkilat ile olan bağını kopardı. Tekin, en son Suriye’ye gidip Acilcilerle toplantı yapıp ortak hareket etme ve eylem yapma konusunda anlaşma yapmıştı. MİT’in İstanbul Bölge Başkanlığına (o dönemde) bağlı ‘eleman’ olduğu iddia edilen Fevzi Tekin örgüt içinde yükselip yönetimi ele geçirdikten sonra gerektiğinde DHKP-C’yi çökertmekle görevlendirilmişti.
      <p>
       Tekin, 1979’dan beri devlet içinde bazı birimler tarafından korunan ve solu besleyen bir isim oldu. Örgütün resmî lideri olarak gözükmese de asıl yöneticisi konumunda. Adı DHKP-C’nin yönetici konseyinde Musa Aşoğlu ve Zerrin Sarı ile birlikte geçiyor. Sarı’yı temsilî lider konumuna getiren kişi. Tekin, bu zamana kadar örgüte eleman temin ettiği gibi onlara yurtdışından silah da sağladı. Hayatı ve kimliği de hayli karışık. Yeşil Pasaport dâhil 10 ayrı ülkenin pasaportuna sahip olduğu belirtiliyor. 1 Nisan 2004’te örgüte yönelik meşhur operasyonda yakalanmayan tek kişi Fevzi Tekin’di. Olayın gelişimi ise ilginç. Emniyet güçlerine gelen ihbarda, bir kişinin eşkâli verilerek bomba patlatacağı söyleniyor. Polis Taksim Meydanı’ndan bu kişiyi alıp iki gün gözaltında tutuyor. Aslında ihbarı yapan kişi de olay yerine giden kişi de Fevzi Tekin’dir. Ama iki günlük sorgudan sonra hakkında kayıt olmadığı gerekçesiyle (savcılık talimatı üzerine) serbest bırakılıyor. Oysa bu sırada bütün örgüt mensupları operasyon kapsamında toplanıyor. Güvenlik güçlerinin Gaziosmanpaşa’da iki hücre evine yaptığı baskında çok sayıda örgüt militanı yakalanmıştı. Serbest kalan Tekin ilk uçakla yurtdışına kaçıyor. Bir gün sonra geçmiş suçlarına istinaden hapis cezası olduğu ortaya çıkıyor. ‘Zeki’ ve ‘Abi’ kod adlarını kullanan Tekin, Dev-Sol döneminde Bekaa Vadisi’nde eğitim görmüş. Daha sonra DHKP-C içinde derin kadronun temsilcisi olarak görev almaya başladı. Yakalanan birçok örgüt mensubu, verdiği ifadede Fevzi Tekin tarafından yönlendirildiklerini itiraf ediyor.
       <p>
        Örneğin Tekin 18 Mayıs 1994’te Gaziantep Cezaevi’nde kendisi için hazırlanan sahte evraklarla buradaki örgüt mensuplarını ziyaret edip talimatlar veriyor. Sema Polat isimli kişi 25 Şubat 1997’de verdiği ifadede cezaevine gelip oradaki memurlarla birlikte kendisine işkence yapan, sorgulayan kişinin Tekin olduğunu anlatıyor. Yine 1999’da Fatih’te iki farklı kamu binasına konulan bombalar patlamış ve 20 kişi yaralanmıştı. Patlamanın ardından Hüseyin Fevzi Tekin, İbrahim Sarı adına düzenlenen sahte kimlikle yakalandı. Yanında el bombaları dâhil patlayıcı maddelerin bulunduğu bol miktarda mühimmat ele geçirildi. Bunun üzerine Tekin, Kandıra Cezaevi’ne yatırıldı. Cezaevinde ölüm orucunu başlatınca da kısa süre sonra şartlı olarak serbest bırakıldı.
        <p>
         Aksiyon’a konuşan eski örgüt mensubu K. Çevik, Tekin ile ilgili şunları anlatıyor: “Örgütün bütün bilgilerine sahip. Takibi çok güçlüdür, unutmaz ve sorar. Geçmişte birçok eylem planını getirirdi. Mühimmat, bilgi temin eder ya da ettirirdi. Bu bizim için bir başarıydı. Ama sonradan, biz dışarıya çıkamazken onun çok rahat dolaşıp bunları temin ediyor olması bizleri düşünmeye sevk etti. Cezaevinde arkadaşları ziyaret ederdi, onların ihtiyaçlarını karşılardı. Aranan birisinin cezaevlerine gece girip çıkması mümkün değil. Ama Tekin bunu yapıyordu. Soru soranlara hemen ‘ajan değilim, ben olmazsam örgüt hareket edemez’ diye çıkışırdı. Sorgulayamaz, soru soramazdık. Eğer konuşursa örgütün hiçbir gizliliği kalmaz.”
         <p>
          Tuğgeneral Temel Cingöz’ün öldürülmesine karışan Adnan Temiz’in cezaevinde öldürülmesi olayında da Tekin’in adı geçiyor. Buna rağmen yine serbest kalıyor. Tekin’in adı son yıllarda birçok örgüt mensubunun ifadesinde yer alıyor. Eşi Gülten ile örgütün en derin kanadında yer alan Tekin hakkında Cemal Altun ifadesinde (2006) şunları söylüyor: “Selanik’te yaşar. Meriç Nehri üzerinden Türkiye’ye geliş-gidiş yollarını organize eder. Örgüt mensuplarına siyasi eğitim verir.” 2010’da Tekirdağ’da yakalanan üç örgüt mensubunun üzerindeki silah, patlayıcı, CD ve bazı resmî kurumlara ait giriş kartlarının üzerinden Tekin’e ait parmak izinin çıkması da ilginç.
          <p>
           Yunan polisinin yaptığı operasyonda ortaya çıkan en önemli ayrıntı ise örgütün yeni eylem planları. Örgütün mezhepsel cinayetlerle Alevi-Sünni gerilimi çıkarmak istediği belirtiliyor. Kasım ayında istihbarat birimlerine ulaşan bilgilere göre, Tekin bazı Alevi dedelerinin öldürülmesini ve Alevi mahallelerinde gerginlik çıkması için birtakım cinayetler işlenmesini istemişti. Diğer ikinci eylem planı ise polislere yönelikti. Özellikle geçmişte İstanbul emniyeti sol masasında çalışan müdür, amir ve memurların hedeflendiği yönünde. Bunun için 15 kişilik bir polis listesinin çıkartıldığı ve bu kişilerin öldürülmesi için tetikçiler görevlendirildiği ileri sürülüyor. Ancak Yunanistan’daki operasyonda bu ayrıntıların ortaya çıkıp çıkmayacağı merak konusu. Örgütün diğer bir hedefi ise canlı bomba eylemleri. Bunun için Türkiye’de ilk hedefin Amerikan elçilik, konsolosluk ve kültür merkezleri olduğu ileri sürülüyor. Yunanistan’daki operasyonda yakalanan iki kişinin canlı bomba olarak görevlendirilmesi manidar. İddiaya göre, bu istihbaratı alan CIA bu bilgileri Yunan istihbaratı ile paylaştıktan sonra bu kişilere yönelik operasyon yapıldı. Yunan-Amerikan ortak operasyonunda kişiler gözaltına alındıktan sonra Türk istihbaratına haber verildi.
          </p>
         </p>
        </p>
       </p>
      </p>
     </p>
    </p>
   </p>
  </p>
 </p>
</div>


Kaynak: [www.aksiyon.com.tr](http://www.aksiyon.com.tr:80/dosyalar/dhkp-c-nin-derin-ismi-konusursa-orgut-cozulur_537796), [web.archive.org (arşiv bağlantısı)](http://web.archive.org/web/20151102030227/http://www.aksiyon.com.tr:80/dosyalar/dhkp-c-nin-derin-ismi-konusursa-orgut-cozulur_537796)
