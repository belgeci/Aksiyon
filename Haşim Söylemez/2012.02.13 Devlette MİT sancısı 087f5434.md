# Devlette MİT sancısı

*Haşim Söylemez 2012.02.13*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   MİT’in en üst düzey görevlilerinin KCK soruşturması kapsamında ‘şüpheli’ sıfatı ile ifadeye çağırılması devlet katında da krize yol açtı. Haklarında önemli iddialar bulunan MİT görevlileri, savcıların ilk davetine icabet etmedi.
  </font>
 </div>
 <div id="newsText">
  <font class="detail-text">
   <p>
    Terör örgütü KCK/PKK soruşturması kapsamında MİT Müsteşarı Hakan Fidan, eski müsteşar Emre Taner, eski müsteşar yardımcısı Afet Güneş, MİT yöneticileri Hüseyin Kuzuoğlu ve Yaşar Yıldırım’ın ifadeye çağırılması Türkiye’nin gündemine bomba gibi düştü. KCK soruşturmasını yürüten İstanbul Özel Yetkili Cumhuriyet Savcısı Sadrettin Sarıkaya, MİT mensuplarının ifadesini istedi. Nöbetçi İstanbul 14. Ağır Ceza Mahkemesi, mazeret bildirerek gelmeyen Hakan Fidan’ın Ankara’da ifadesinin alınmasına, diğer dört kişinin ise yakalanmasına karar verdi.
    <p>
     Türkiye şimdi MİT-yargı-siyaset üçgenindeki mücadeleyi konuşuyor. Bu sırada devletin başka bir biriminde de sessiz bir hareketlenme yaşandı. KCK soruşturmasının emniyet ayağını yürüten iki isim (İstanbul Terörle Mücadele Şube Müdürü Yurt Atayün ile İstihbarat Şube Müdürü Erol Demirhan) başka yerlere atanmak üzere görevlerinden alındı. İstanbul Emniyet Müdürü bu değişiklikler için ‘rutin bir uygulama’ yorumunu yaptı.
     <p>
      İstanbul Emniyeti, savcının talimatıyla KCK operasyonu yapmış ve Abdullah Öcalan’ın avukatları ile görüşme metinlerini redakte ederek servis yapan gazeteci Cengiz Kapmaz’a (kamuoyunda Öcalan’ın avukatı olarak bilinir) ait çok sayıda doküman ve belge ele geçirmişti. MİT ile KCK arasındaki görüşme ve protokoller de bunların içinde. Çalışmalarını yoğunlaştıran savcı, 13 Ocak 2012’de BDP Diyarbakır İl Başkanlığı’nda aynı belgelerin kopyalarının yakalanması üzerine MİT mensuplarını ifadeye çağırdı. Aramalarda MİT ve PKK üst düzey yöneticileri arasındaki konuşmalara ait 12 ses kaydı ve Öcalan’ın kaleme aldığı 19 mektup ele geçirilmişti. Özel yetkili savcılar, şüpheli sıfatıyla belgelerde adı geçen MİT mensuplarını iki defa ifadeye çağırdı. Fakat söz konusu kişiler ikisinde de ifade vermeye gitmediler. Son olarak geçen pazartesi günü telefonla aranarak ifadeye çağrılmaları üzerine olay kamuoyunun gündemine geldi.
      <p>
       Peki, olaylar nasıl gelişti? KCK soruşturmasını yürüten savcılar, İstanbul ve Diyarbakır’da ele geçirilen belgelerin ışığında MİT-KCK ilişkisini masaya yatırdı. KCK Önderlik Komitesi operasyonunda Asrın Hukuk Bürosu’nda çift taraflı çalışan kişilerin olduğu tespit edildi. Fiziki takip sonucunda söz konusu kişilerin talimatları silahlı kadrolara ulaştırdığı iddiası, Diyarbakır’daki KCK operasyonuyla iyice somutlaştı.
       <p>
        Ele geçirilen belgelerde PKK ile MİT arasında birtakım mutabakat ve protokol metinlerine de rastlandı. Bunlara göre, terörist başı Öcalan’ın talepleri yeni anayasaya taşınacaktı. Öcalan’a önce ‘ev hapsi’, sonra özgürlük vaadinde bulunulurken; yeni anayasa çalışmaları sırasında da PKK’nın kırsal kadrolarının, özerk Kürdistan’ın polisi olarak geri dönmek üzere ülke dışına çıkması konusunda anlaşma yapıldı.
        <p>
         Bir başka iddia ise bazı MİT çalışanlarının Öcalan ile PKK arasında bir irtibat köprüsü kurdukları şeklinde. KCK soruşturma dosyasına giren belgelerde, MİT’in, Kandil’e ulaştırdığı mektuplar sebebiyle istihbarat görevinin dışına çıktığı ileri sürülüyor. Öcalan’ın İmralı Cezaevi’nden bu kanalı kullanarak gönderdiği talimatlarda “Halk savaşına başlayın”, “Demokratik çözüm sürecine inanmayın” ve “Türk siyasetçileri kaçırın” gibi ifadeler kullandığı kaydediliyor. İddialara göre Öcalan, “PKK ölüm kalım süreci yaşıyor. Askerî operasyonlara en sert şekilde karşılık verin.” şeklindeki mesajlarını dağa zaman zaman MİT’i kullanarak ulaştırmış. Öcalan, yazdığı bir mektupta KCK’yı açıkça eyleme davet ediyor. Mektupta süreci anlatırken ‘Demokratik çözüm ve barış’ kadar ‘Kapsamlı bir halk savaşı’ ifadeleri de kullanılıyor. Hükümet ve Meclis adım atmazsa halk savaşının sürdürülmesi isteniyor. 6 Temmuz’da yazılan mektuptan hemen sonra 14 Temmuz’da Silvan saldırısı oluyor ve 13 asker şehit ediliyor.
         <p>
          İddialara göre Öcalan, Kürt sorununun çözümü için 156 sayfalık bir ‘yol haritası’ hazırlamış ve bu metin MİT tarafından İmralı’dan çıkarılarak Mezopotamya Yayınevi’ne ulaştırılmış. Metinde, özerk Kürdistan’a uzanacak bir yerel yönetimlerin özerkliği, Kürtçenin resmî dil olması, koruculuğun kaldırılması, Öcalan’a önce ev hapsi sonra serbestlik gibi öneriler bulunduğu belirtiliyor.
          <p>
           Öcalan ile MİT arasında yapıldığı ileri sürülen protokollerde yeni anayasa için de teklifler bulunuyor. Öcalan, yeni bir ‘Anayasa Komisyonu’ ile ‘Hakikatleri Araştırma ve Adalet Komisyonu’ kurulmasını teklif ediyor: “Burada iki komisyon oluşturulacak. Biri Anayasa Hazırlık Komisyonu olacak. Şimdi Meclis’te bulunan komisyonu kastetmiyorum. Onun rolü ve görevi ayrı. Bahsettiğim komisyon, yeni anayasa ile ilgili tartışmalarla şekillenecek taslağı seçimden sonra oluşacak yeni parlamentoya sunacak. İkincisi ise Hakikatleri Araştırma Komisyonu olacak. Bu komisyon ise işte bu Hakkâri gibi bütün faili meçhul olayları, Ergenekon’u araştıracak, inceleyecek, sorumlularını ortaya çıkaracak. Süreç böyle işleyecek.”
           <p>
            Geçmişte eski MİT Müsteşarı Emre Taner ve yardımcısı Afet Güneş de PKK ile görüşmeler yaptı. Hatta Kandil’e kadar gidildi. Hakan Fidan’ın da hazır bulunduğu Oslo görüşmeleri de bu çerçevede yapıldı. Daha sonra görüşmeler Kuzey Irak’ta devam etti. Ancak MİT’in Öcalan ile görüşmesi 2006’da başlıyor. Çünkü bu tarihe kadar Öcalan ile genelde asker görüşüyordu. İmralı F Tipi Cezaevi, Silahlı Kuvvetler’in inisiyatifinden bu tarihte çıkarıldı. Ancak MİT-PKK görüşme kayıtlarının ortaya çıkması ve kayıtlardaki görüşme biçimi ayrı bir tartışma noktası olmaya başladı. Dönemin müsteşar yardımcısı Afet Güneş’in “Biz metropollere bomba yığdığınızı biliyoruz.” sözü, uzun süre hafızalardan silinmeyecek gibi. Çünkü bu görüşmeden sonra patlamalar oldu. Burada şu soru gündeme geldi: İstihbaratı alan MİT neden müdahale etmedi?
            <p>
             “MİT mensupları KCK/PKK içinde yer alıp istihbarat elde ettiler hatta birçok olayı ihbar etmek yerine olayın içinde yer aldılar.” iddiası en can yakıcı olanlardan. İşte birkaç örnek: “Vedat Acar’ın canlı bomba olarak Taksim’de eylem yapacağını MİT elemanı biliyordu; ancak istihbarat vermediği gibi eylemi yapmasına müsaade etti.” “13 askerin şehit olduğu Silvan saldırısında MİT elemanı olayı 6 saat önceden biliyordu; ancak saldırı bilgisini hiçbir birimle paylaşmadığı gibi, olayın önlenmesi için harekete bile geçilmedi.”
             <p>
              KCK/PKK içine yerleştirilen, daha sonra MİT ile irtibatını koparan ve il başkanlığı seviyesine kadar çıkmış on kadar MİT elemanı bulunduğu belirtiliyor. Aynı şekilde örgütün dağ kadrosunda da on iki MİT elemanının istihbarat vermek yerine örgütün bir parçası gibi hareket ettiği ileri sürülüyor. Bu arada, AK Parti Isparta Milletvekili Recep Özel, MİT mensupları hakkında CMK 250’ye göre yapılacak soruşturmalarda, Başbakan’dan izin alınmasıyla ilgili hazırladığı kanun teklifini TBMM Başkanlığı’na sundu.
             </p>
             <p>
             </p>
             <p>
              <span>
               <strong>
                MİT ile ilgili iddialar
               </strong>
              </span>
             </p>
             <ul>
              <li>
               İstanbul Cumhuriyet Başsavcı Vekilliği’nin yürüttüğü KCK soruşturmasında ileri sürülen bazı vahim iddialar şöyle:
              </li>
              <li>
               MİT mensupları, istihbarat toplama ve bilgi edinme görevinin dışında, örgütün yönetilmesine aracılık etti.
              </li>
              <li>
               Silahlı faaliyet yürütmesi en baştan beri öngörülen KCK yapılanması, MİT’in gözetiminde tamamlandı.
              </li>
              <li>
               MİT, örgütün saldıracağını gerek doğrudan temaslarında gerekse örgüt içindeki ajanları aracılığıyla öğrendi ama engellemek için harekete geçmedi.
              </li>
              <li>
               İstihbarat toplama vazifesi aşılarak devletin bütünlüğüne ve anayasal düzene karşı anlaşma noktasına gidildi.
              </li>
              <li>
               Örgütün silahlı eylemlerine ve yapılanmasına göz yumuldu.
              </li>
              <li>
               Öcalan’la örgüt üst yönetimi arasında mektuplaşma trafiği sağlandı.
              </li>
              <li>
               MİT, örgüte verdiği taahhütler kapsamında güvenlik güçlerinin operasyonlarını engellemek için çalışma yürüttü ve örgüte geri bildirimde bulundu.
              </li>
             </ul>
            </p>
           </p>
          </p>
         </p>
        </p>
       </p>
      </p>
     </p>
    </p>
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-31808-devlette-mit-sancisi.html), [web.archive.org (arşiv bağlantısı)](http://web.archive.org/web/20120620181702/http://www.aksiyon.com.tr:80/aksiyon/haber-31808-devlette-mit-sancisi.html)
