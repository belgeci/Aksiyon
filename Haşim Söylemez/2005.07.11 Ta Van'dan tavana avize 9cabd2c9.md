# Ta Van’dan tavana avize

*Haşim Söylemez 2005.07.11*

<div>
 <p>
  <font>
   Yıllardır terörle anılan Doğu Anadolu Bölgesi’nden güzel haberler de geliyor. Van’ın Çakırbey köyünde ahırdan bozma bir atölyede üretilen lüks avizeler evleri, otelleri, iş yerlerini ve sarayları aydınlatıyor. Bir ustanın, köyündeki gençlerle birlikte 12 yıldır şekil verdiği avizeler Avrupa ülkelerinin yanı sıra Amerika’ya kadar ulaşıyor.
   <br/>
   <br/>
   Nisan ayında Fas’ın Kazablanka şehrinde büyüklük açısından dünya üçüncüsü olan ve aynı anda 80 bin kişinin namaz kılabildiği 2. Hasan Camii’ni gezen Başbakan Recep Tayyip Erdoğan’ın dikkatini, caminin göz kamaştıran avizeleri çeker. Avizelerin İtalya’dan geldiğini söyleyen görevliye “Neden Türkiye’den   almadınız?” diye soran Başbakan cevap karşısında oldukça şaşırır; meğer Faslılar Türkiye’de avize üretildiğini bilmiyormuş.
   <br>
    <br>
     Bu durum Faslıların ilgisizliğinden mi yoksa Türkiye’deki avize üreticilerinin dışa açılma eksikliğinden mi kaynaklanıyor bilinmez; ama Türkiye’de avize üretimi Faslıların bilgisinin aksine şehirlerin dışına çıkıp köylere kadar taşınmış. Öyle ki, taşrada üretilen lüks avizeler uluslararası piyasada alıcı bile buluyor.
     <br>
      <br>
       Yıllarca terör haberleriyle adını duyduğumuz Van’ın Çakırbey köyü lüks avize üreten ücra yerlerden biri. Doğrusu, çoğu zaman elektriği ve suyu olmayan bir köyde avize üretilip satıldığı ilk anda pek inandırıcı gelmiyor. Ama 30 yaşındaki Ecevit Binici 12 yıldır ahırdan bozma atölyesinde ürettiği lüks avizeleriyle bu işin yapıldığını ve yapılabileceğini herkese gösteriyor.
       <br>
        <br>
         Özel müşterilere özel avizeler
         <br/>
         <br/>
         Ecevit Binici, mesleğini ilkokulu bitirdikten sonra bir tanıdığının vasıtasıyla geldiği İstanbul’da öğrenir. Küçük yaşta avize atölyesinde çalışır. Köyüne döndükten sonra bu mesleği yaşadığı yerde de icra edebileceğini düşünür ve bir avize atölyesi açma fikrini hayata geçirir. İlk iş olarak koyunların kaldığı bir ahırı atölyeye dönüştürür ve gerekli malzemeleri temin eder, işe koyulur. Ecevit Binici’nin 12 yıl önce 18 yaşındayken açtığı avize atölyesinde bugün gençlerden ve çocuklardan oluşan 27 kişi çalışıyor. 80 hanelik Çakırbey köyünde el emeği göz nuruyla imal edilen lüks kristal avizeler, Türkiye’nin dört bir yanında özellikle de Ankara, İstanbul, İzmir gibi büyük şehirlerde alıcı buluyor.
         <br/>
         <br/>
         Şüphesiz avizelerin gittiği yerler Türkiye ile sınırlı değil. İtalya, İspanya, Almanya, Fransa gibi Avrupa ülkelerinin yanı sıra listeye şimdilerde Amerika da eklenmiş. Ecevit Binici sipariş üzerine dünyanın her yerine avize gönderdiğini söylüyor. Peki Avrupa ve Amerika’daki insanlar Van’ın Çakırbey köyündeki ahırda üretilen avizeyi nereden biliyor? Binici, bu soruya şöyle cevap veriyor: “Bizden alan aracılar vasıtasıyla avizeler her yere gönderiliyor. Bu alıcılar çoğu zaman özel müşteriler oluyor. Elde şekil verip ürettiğimiz için fabrikasyon olanlardan daha çok tercih ediliyor. Bizi bilenler de var artık. Bunlar doğrudan bizimle temasa geçip sipariş veriyorlar. Sipariş alındıktan sonra avizeyi bir pakete yerleştirip Van’dan kargo ile göndermek de bizim işimiz arasında.”
         <br/>
         <br/>
         Ecevit Binici, ayda ortalama 200 avize üretiyor. Bunlar, model ve büyüklüğüne göre 120-750 YTL arasında değişen fiyatlarda alıcı buluyor. Tabii, son müşteriye ulaşıncaya kadar avizenin fiyatı iki katına çıkabiliyor.
         <br/>
         <br/>
         Avizenin üretildiği yer köy, çalışanları da köylü olunca bazı arızalar çıkmıyor değil. Sık sık meydana gelen elektrik kesintileri üretimi sekteye uğratıyor. Ecevit Binici, atölye için elektrik trafosu kurarak, problemi bir nebze çözmüş. Atölye kesintilerde bu trafo sayesinde bir süre elektrik almaya devam ediyor. Yaz aylarında köylülerin tarlada çalışması da bir başka handikap. Zira, cama şekil veren maharetli eller aynı zamanda orakla ot biçiyor, tarlada çapa sallıyor. Bu da yaz aylarında işlerin yavaşlamasına sebep oluyor.
         <br/>
         <br/>
         Avize yapımında kullanılan malzemeler İstanbul’dan geliyor. Ham çubuk camlar, fırında 200 derece ateşte işlenip kalıplara göre kesiliyor. Sonra da kısım kısım tezgahlardan geçiyor. Önce camın kenarı kesiliyor, ardından faymut denen tezgaha gönderiliyor. İthal edilen özel taşlarda malın üzerindeki kırıklar ortadan kaldırılıyor. Yavaş yavaş şekil alan camlar disk denen tezgaha gönderiliyor. Burada cam, genç ustaların elinde parlatılıp törpüleniyor. En son baş usta Ecevit Binici ortaya çıkan ürünü kontrol ediyor. Ardından da avizeler monte edilerek kullanıma hazır hale geliyor. Atölyede badem, damla, prizma, kanada ve CVS denen modeller üretiliyor. Öğrendiği ve alışılagelmiş modellerle yetinmeyen Ecevit Binici, pizza adını verdiği bir model de geliştirmiş. Avize ustası, yeni modelin çok ilgi çektiğini söylüyor.
         <br/>
         <br/>
         Özveriyle gelen başarı
         <br/>
         <br/>
         Ecevit Binici, Doğu Anadolu Bölgesi’nde yoksulluk ve işsizlikten yakınanlara iyi bir örnek. Zaten kendisi de bu yönüyle örnek alınmak istiyor: “Ben insanlara mantıksız ve imkansız gelen bu işi yıllardır kendi köyümde yapıyorum. İnsanlar bu eserlerin Van’ın Çakırbey köyünde şekillendiğine inanmıyor. Bölge insanı korkmasın, bildikleri mesleklere dayalı işler yapsınlar. Hem geçimlerini sağlasınlar hem de gençlere meslek öğretsinler. Bugün Çakırbey’de üretilen avizeler lüks evleri, otelleri, sarayları, iş yerlerini aydınlatıyor. Bunu biz yapıyoruz, benimle olan gençler yapıyor.”
         <br/>
         <br/>
         Özverili bir insanın avize üretimiyle yaktığı bu ışık, doğu insanının yolunu aydınlatarak bölgenin makus talihini değiştirebilecek mi? Bekleyip görmek gerekir.
         <br/>
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </p>
 <!---------
						<p align="justify" style="margin-top: 8px; margin-bottom: 8px">
						<font face="Verdana" color="#000000" style="font-size: 8pt">
						(Bu yazı 1786 kez okunmuştur)</font>
						</p>
---------->
</div>


Kaynak: [www.aksiyon.com.tr](http://www.aksiyon.com.tr:80/yazdir.php?id=22109), [web.archive.org (arşiv bağlantısı)](http://web.archive.org/web/20070626194125/http://www.aksiyon.com.tr:80/yazdir.php?id=22109)
