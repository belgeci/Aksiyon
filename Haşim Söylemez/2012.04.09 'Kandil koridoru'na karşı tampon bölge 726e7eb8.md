# ‘Kandil koridoru’na karşı tampon bölge

*Haşim Söylemez 2012.04.09*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   ‘Kürt kartı’ giderek ehemmiyetli hâle geliyor; İran, Suriye ve Irak’taki bazı muhalif Kürtler, PKK üzerinden yeni bir şekil almak istiyor. Oluşturulan Kandil koridoruna karşı Türkiye, tampon bölge hazırlıklarına başladı.
  </font>
 </div>
 <div id="newsText">
  <font class="detail-text">
   <p>
    Bir taraftan hükümetin Kürt meselesinde yeni açılım hamlesi, diğer yandan ikinci Oslo görüşmesi için KCK/PKK’lıların arabulucularla Avrupa’da buluşması analiz gerektiren hadiseler. Kürt meselesinin Suriye’deki iç savaş ile birlikte karışık bir hâl aldığı ve bunun giderek coğrafyadaki bütün Kürtleri etkileyeceği artık yüksek sesle dile getiriliyor. Kürtlerin birleşerek ‘Büyük Kürdistan’ devleti kuracağı iddiası bile gündemde. Her ne kadar Irak Kürdistan Bölgesi Başkanı Mesud Barzani’nin, “Bütün Kürtleri bir araya toplayabiliriz.” şeklinde bir çıkışı olsa da bunun pratikte kolay olmadığı aşikâr. Barzani’nin çıkışı, yalnız kalmamak için kendisine muhatap ve mevzi bulma gayretinin bir işareti olarak değerlendiriliyor.
    <p>
     Böylesine hızlı gelişmeler yaşanırken, PKK üzerinden ‘Kürt kartı’ bölgede güçlü bir konuma gelmiş durumda. Stratejik bir nokta olan Kandil hattını elinde bulunduran örgütün en büyük avantajı bu sarp dağların üç ayrı ülke ile sınır komşuluğu olması. İran, Kandil koridorunu kullanarak  Suriye’ye silah, mühimmat ve personel yardımında bulunuyor. PKK ise bu koridoru kullandırarak İran’a yardım ettiği gibi, önemli güçlerinin bir kısmını Suriye’ye yönlendirdi. Daha önce Şabihalar adı verilen Beşşar Esed’in özel korumaları konumundaki birliklere 500 militan gönderen PKK, sayıyı bine çıkardı. Afrin’de sınır kapısı kuran örgüt aynı zamanda muhaliflerin geçişine engel oluyor ve burada infazlar gerçekleştiriyor. Zaten PKK’daki Suriyelilerin etkin hâkimiyeti artmış durumda. Örgüt, Öcalan’ın yıllarca Suriye’yi üs olarak kullanmasının diyetini ödemek ve ortada kalmış Kürtleri bünyesine kazandırmak istiyor. Dolayısıyla Irak’ta Diyar Garip başkanlığındaki Kürdistan Demokratik Çözüm Partisi (PÇDK), İran’da Hacı Ahmedi yönetimindeki Kürdistan Özgür Yaşam Partisi (PJAK) ve Suriye’de Salih Müslim Muhammed’in liderliğini yaptığı Demokratik Birlik Partisi (PYD) aktif siyasetleriyle üç ana coğrafyadaki Kürtleri yanına çekmek istiyor. Doğrusu 10 milyonu bulan İran Kürtlerinin bir kısmı ve Suriye’de sayıları yüz binlerle ifade edilen kimliksiz Kürtlerin PKK’ya meyletmesi zor değil.
     <p>
      Güvenlik birimleri tarafından hazırlanan istihbarat ve strateji raporuna göre, Kürtler PKK üzerinden pürüzlü ve sorunlu coğrafyada etkin olmaya başladı ve bu durum komşu ülkelerle birlikte bazı Avrupa ülkeleri tarafından destekleniyor. Bunun için Türkiye’nin sınır boyunda ciddi güvenlik tedbirleri alması, ülke içinde de Kürt meselesine dair çözümlerin devreye konması gerekiyor. Kandil’in boşaltılması da ayrı bir sorun doğurur. Kandil’in İran yanlısı bazı örgütlerin eline geçmesi durumunda bu coğrafyada Türkiye’yi de içine alacak farklı bir savaş ve kargaşa doğabilir. Raporun can alıcı noktası ise Türkiye’nin bir an önce üç ana hatta acilen tampon bölgeler oluşturması teklifi. Bu durumda Kuzey Irak yönetimi ile ortak hareket etmenin yararlı olacağı kaydediliyor.
      <p>
       Sınıra 100 bin asker yığılacak
       <p>
        Diğer yandan, söz konusu rapor doğrultusunda hareket edildiğini görmek mümkün. Türkiye son bir aydır Suriye sınırında çadır kentlerin sayısını artırırken aynı zamanda kırmızı çizgideki noktalarda güvenlik için tampon bölgeler oluşturmaya başladı. Kilis, Hatay hattı buyunca Mardin’e kadar devam eden alanda nisan sonuna kadar 100 bin askerin sıfır noktasına konuşlandırılacağı iddia ediliyor. İran sınırına yakın bölgelerde karakollar sayısal olarak güçlendirilirken özellikle iç operasyonlarla terörle mücadelenin devam edeceği belirtiliyor.
        <p>
         17 bin İran askeri Suriye’ye geçti
         <p>
          Tampon bölgenin en kilit noktasını Irak sınırı oluşturuyor. Türkiye, Kuzey Irak tarafına geçerek terör veya muhtemel başka tehlike durumlarında müdahaleyi hızlandırmak için bu alanı kullanmak istiyor. Türkiye, Zaho ve o sınır hattı boyunca gerek gördüğünde üs kurmak istediğini Barzani’ye iletmişti. Bunun üzerine Süleymaniye, Zaho ve Dohuk gibi şehirlerde istihbarat ve askerî amaçlı yer verilmesi konusunda ilerleme sağlanmıştı. Türkiye, bu alanlarda küçük üsler kurmaya başladı. Hatta Zaho bölgesi hattı boyunca Türk askeri hâlihazırda sınırın karşı yakasındaki geçici karakollarda barınıyor. Türkiye’nin Barzani’nin daha önce istediği garantörlük talebini de değerlendirmeye aldığı belirtiliyor. Kürtler, Amerika’nın Irak’tan çekilmesinden sonra bölgede yalnız kalmaya başladı ve kendisine Amerika ile birlikte yakın komşusu olan Türkiye’nin hamilik yapmasını istiyor. Kürt coğrafyasında kültürel ve ekonomik olarak aktif olan İran ise bu alanda rol almak için Kürt yönetimiyle sürekli temasta. Bağdat hükümetindeki Şii gruplar üzerinde etkili olan İran, bunu Kürt bölgesi üzerinde de kullanmaya çalışıyor. İran’ın Barzani’ye vaadi ise kendi toparlarındaki Kürtleri Kuzey Irak’a dâhil etmesine izin verebileceği ihtimali. Suriye’deki direnişçiler ise hem PKK hem de Esed tarafına geçen Kürtlerden rahatsız. Direnişçilere göre, Esed Annan’ın şartlarını kabul etmesine rağmen ülkedeki kriz dinmeyecek ve adil bir demokratik ortam sağlanmayacak. Bu durumda şimdilik bir uzlaşma zemini hazırlansa da Suriye Kürtleri muhalifler tarafından ciddi bir düşman olarak algılanıyor.
          <p>
           Suriye’ye muhtemel bir müdahale durumunda Barzani, Türk askerlerinin kendi bölgesini tampon olarak kullanmasını istiyor. Çünkü bu aynı zamanda Kürt bölgesinin korunması anlamına gelecek. Bu büyük senaryoya göre, Esed rejimi devrilecek ve Kürt bölgesine yönelik bir baskı yapılacak. Barzani’nin, Esed yanlılarının kendi topraklarına gelmemesi için İran ile görüşme yaptığı iddia ediliyor. Ancak Barzani bu konuda Türkiye ile işbirliğine büyük önem atfediyor. Bunun karşılığında Türk askerine Kürt bölgesinde hareket imkanı veriliyor. Öte yandan, Barzani, Kandil’in PKK tarafından boşaltılması durumunda başına daha büyük bir belanın geleceğini biliyor. Kandil, öteden beri İran yanlısı örgütlerin yerleşmek istediği bir alan. Barzani bunu istemiyor, çünkü namlunun yeniden kendisine döneceği endişesini taşıyor. Aslında aynı kaygılar Amerika’da da var. Kandil’i ele geçirmek için ülkeler arasında gizli bir rekabet yaşandığı biliniyor. Burada ABD yönetiminin tavrı net; KCK/PKK’nın bir an önce silah bırakmasını istiyor. Ancak iddiaya göre, ABD’deki bazı güçlü lobiler örgütün Kandil’i boşaltmasını istemiyor.
           <p>
            İran ise KCK’nın Kandil’in bir kısmını boşaltmasını bekliyor. Zaten İran, Irak’ı kontrol altında tutmak için püskürttüğü KCK’lıların yerine Irak’taki Şii direnişçileri yerleştiriyor. Hatta İran istihbaratı tarafından elemanları yetiştirilen Komal-i İslam (İslam Cemiyeti) örgütü de Kandil eteklerine kadar sokulmuş durumda. Bu örgütün başında Ali Papir bulunuyor. Ensar El-İslam örgütü de Halepçe’ye hâkim durumda. Bu Kandil’in diğer ucunun İran’ın kontrolünde olmasını sağlıyor. Zira bu örgüt İran’ı destekliyor. İran’ın KCK ile mücadelesinin altında yatan sebeplerden biri kendine ait bu örgütleri Kandil’e yerleştirmek.
            <p>
             PKK’nın önde gelen isimlerinden Murat Karayılan kendilerine dokunulmaması karşılığında Kandil’de İran-Suriye arasını boşaltacaklarına dair söz vermiş, hatta PJAK güçleri İran sınırından çekilmişti. İran da kendine bağlı örgütleri buraya yerleştirmişti. İddiaya göre, Suriye yardım için şimdiye kadar Kandil koridoru üzerinden 17 bin İranlı militan ve asker Suriye’ye geçti. 10 bin asker ise Kandil’in İran tarafına bakan yamaçta Esed’e yardım için bekletiliyor. Suriye’ye gönderilen 17 bin asker ve militan arasında İran’da yaşayan Şii Azerilerin (5 bin) bulunduğu da ileri sürülüyor.
            </p>
           </p>
          </p>
         </p>
        </p>
       </p>
      </p>
     </p>
    </p>
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action?newsId=32271), [web.archive.org (arşiv bağlantısı)](http://web.archive.org/web/20120508030427/http://www.aksiyon.com.tr:80/aksiyon/newsDetail_getNewsById.action?newsId=32271)
