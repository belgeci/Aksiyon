# Kürt aydınlar tedirgin

*Haşim Söylemez 2015.12.07*

<div class="pNewsDetailMainContent ctx_content" itemprop="articleBody">
 <p>
  Tahir Elçi’nin ölümü, Kürt aydınlarını korkuttu. Devlet ile PKK arasında sıkışıp kalan cesur Kürtler artık konuşmak istemiyor. Silah sesleri arasında boğulan Diyarbakır ise hüzünlü.
 </p>
 <p>
  Diyarbakır’da her şey durağan. Bir zamanların hareketli şehri son iki yıldır hayata küsmüş gibi. Zaten politikleşen ve gerilen kent, 7 Haziran seçimlerinden sonra daha da gerildi. Sokağa çıkma yasakları, tarihî Sur bölgesinde kazılan hendekler ve çıkan çatışmaların ardından Diyarbakır Barosu Başkanı Tahir Elçi’nin öldürülmesiyle kadim kentte tedirginlik ve korku artmış durumda. Esnafından siyasetçisine herkes tedirgin ve yarına dair hiç kimsenin bir fikri yok. Bu belirsizlik insanlara da ister istemez yansımış durumda. En çok tedirgin olanlar ise Kürt aydınları. Başka bir deyişle zor zamanlarda konuşanlar. Zaten sayıları çok az olan bu kesim, Elçi’nin öldürülmesiyle birlikte hayli tedirgin. Aralarında konuşmaya devam edeceklerini söyleyenler olsa da bu konuşmaların tonunun düşeceğini söylemek mümkün.
 </p>
 <p>
  Diyarbakır Barosu, ısrarla, Elçi’nin öldürülme olayının aydınlatılmasını istiyor. Aksi takdirde korkuların artacağını, başka kötü durumların yaşanacağını söylüyor. Herkesin korkusu, infazların başlayacak olması. ‘Buna dair emareler var’ görüşü hâkim. İnfazlar olursa konuşacak kimse kalmaz ya da sayıları iyice azalır. Ne devletçi ne örgütçü olan Kürtler susarsa her şey tersine döner. İşte Tahir Elçi böyle bir isimdi. PKK’yı eleştirdiği gibi devletin hatalarını ve şiddetini de dile getiriyordu. Ama Kürtçüydü ve Kürt haklarını savunuyordu. Onun gibi isimler bölgede çok önemli. Çünkü sayıları neredeyse yok denecek kadar az. Kürt haklarını savunup aynı zamanda iki tarafı de eleştirenler artık tedirgin.
 </p>
 <p>
  Yıllardır hem PKK’nın hem de devletin yanlış politikalarını eleştiren Kürt siyasetçi İbrahim Güçlü, Kürt siyasetçiler ve aydınların daha da tedirgin olmaya başladığının altını çiziyor. Güçlü’ye göre, Tahir Elçi’nin öldürülmesi bu korkuyu artırdı ve arada hendekler var artık: “Zaten konuşanların sayısı çok az. Gerçekten hiçbir taraftan olmayan ancak Kürtçü olan insanlar konuşmuyor. Bu ölümler konuşmaya cesaret edenleri ürkütüyor. Oysa Kürt sorunu bu aydınların meselesidir. PKK ve devletin yanlışlarını söylemeden sorunlar çözülmez. Ama hendekler insanları korkutuyor, ölümler bu hendeklerin sayısını artırıyor.”
 </p>
 <p>
  Aslında bölgede uzun zamandır devlet ve PKK infazlarının olabileceği konuşuluyor. PKK’nın suikast, devletin de infaz timlerini bölgeye sevk ettiği artık herkesin dilinde. Esasen bunlar dedikodudan çok bilinen ve bölge insanının kolay anlayabileceği türden şeyler. Çünkü halk geçmişten beri bazı hareket ve yüzlere alışık. Onları tekrar görünce tedirgin oluyor.
 </p>
 <p>
  Son dönemlerde duvarlara yazılan ‘Esedullah Timi’ de bölge insanını tedirgin etmiş durumda. Ve herkes bunun bir JİTEM versiyonu olduğunu söylüyor. Diyarbakırlı taksici Kemal Geçik, insanların tedirgin olduklarını ve artık belirli saatler dışında dışarı çıkmadıklarını anlatıyor: “Devletin özel timleri var. Bunların ne zaman ne yapacakları belli değil. JİTEM artık tekrar var. PKK da var. Şehirde başlayan savaşta kim ne yapıyor bilmiyoruz. Ama insanlar daha çok devletten korkuyor.”
 </p>
 <p>
  Özel infazlar henüz bölgede Kürt aydınlarına ulaşmış değil. Ama buna doğru giden bir süreç var ve bu da insanları korkutuyor. Böyle düşünenlerden biri de İbrahim Güçlü. Güçlü, 1990’lı yıllarda olduğu gibi merkezî hükümetin aldığı infaz kararlarına benzer bir duruma doğru gidildiğini ve buna dair ciddi belirtilerin olduğunu söylüyor: “İşte böyle bir durum başlarsa o zaman konuşan üç-beş aydın da susar. Bu ülkeyi ve bölgeyi farklı bir noktaya götürür. Şu an her şeye rağmen ölümüne susmayanlar var. Bunlar Kürt siyasetine biraz nefes aldırıyor.”
 </p>
 <p>
  Kürt siyasetçi Sertaç Bucak da benzer şeyler söylüyor. Bucak, Elçi’nin öldürülmesinin vahim bir sonuç olduğunun, bundan sonra herkesin daha tedirgin olacağının altını çiziyor: “Kürtler zaten konuşamıyor. PKK diğer Kürt hareketlerine söz hakkı tanımıyor. Devlet ile PKK kavgasında bu konuşanlar arada kayabiliyor ya da korkuyor. Bölge artık farklı bir durumda. Hepimiz görüyoruz.”
 </p>
 <p>
  <img alt="" src="http://web.archive.org/web/20160112221051im_/http://medya.turkishreview.org//aksiyon/2015/12/07/573505.jpg "/>
 </p>
 <p>
  Tahir Elçi’yi yakından tanıyan meslektaşı Serdar Bülent Yılmaz, Elçi’nin öldürüldüğü gün kendisiyle birlikte İstanbul’da bir toplantıya katılacağını, ancak daha sonra mazeret bildirdiğini söylüyor: “Kürt meselesinin çözümü konulu bir toplantıya gidecektik. Ancak onun basın açıklaması olunca o gelmeyeceğini söyledi. Tahir gibi insanlar susturulursa herkes susar. İki tarafa söz söyleyen ve o misyonu yerine getiren insanların sayısı az olduğu gibi bizler zaten kuşdiliyle konuşuyoruz. Bu biterse bir mesafe alamayız.”
 </p>
 <p>
  Devletin her zaman kirli bir tarafının olduğunu da söyleyen Yılmaz, Kürt aydınların susması konusunda biraz farklı düşünüyor: “Her şey açıkta oluyor ve biz buna tanıklık ediyoruz. Ama şu anda insanlar korksa da susmaz. Çünkü bizler biraz da ölümü kanıksadık, ölüme alıştık. Açık suikastlar olursa o zaman makul Kürtler susar, korkar, kaçar.”
 </p>
 <p>
  Aydınlar ve konuşabilecek insanlar henüz tam susmamışken halkın ağzını bıçak açmıyor desek yeridir. Diyarbakırlılar tedirgin ve şüpheci. Bir hafta içinde şehri terk edenlerin sayısı 10 bine yaklaştı. Daha önce PKK’nın gençlik yapılanması YDG-H’nin bazı mahallelerde hendek kazıp barikatlar kurmasını eleştiren halk, artık devleti eleştirir duruma gelmiş. Bunun sebebi ise devletin kolluk güçlerinin şehirdeki sert tutumu. Çünkü görevliler neredeyse herkese terörist muamelesi yapıyormuş. Bu durum da ister istemez bir öfkeye ve duygu kaymasına neden olmuş. Gündüz hayat normalmiş gibi devam etse de geceleri şehirde hayat durma noktasına geliyor. Merkezden itibaren silah sesleri duyulmaya başlıyor. Ama şu da var: Diyarbakırlılar giderek bu hâle alışıyor.
 </p>
 <p>
  Tarihî yerler ise daha çok Sur ilçesi içinde kaldığı için turistler de bu şehre uğramaz olmuş. Esnaf ise şikâyetçi. 55 yaşındaki Abdullah Kömeç, insanların iş yerlerini kapatıp başka şehirlere taşındıklarını anlatıyor: “Benim tanıdığım 10 arkadaş iş yerlerini kapatıp göç etti. Bu sadece PKK ile ilgili bir sorun değil. Bir devlet meselesi. Biz yıl boyunca çözüm gelecek diye bekledik ancak çözüm yerine daha derin yaralar oluştu. Şimdi kim kimdir, nedir bilmiyoruz. Nefret duygusu oluştu. Bu duygu kötüdür. İnsan düşmanlık besler. Yaşadığımız bölgede her gün bir olay var, çatışma var. Bu biraz daha devam ederse normal insanlar da devlete başkaldırır. Biz geçmişte zor günler geçirdik ama bu kadar karışık bir durumla karşılaşmamıştık. Kim düşman, kim dost bilmiyoruz. Kürt sorunu çözülmedikçe sorunlar büyür. İnsanlar ölmeye devam eder. Her ölüm de yeni tepkileri beraberinde getirir.”
 </p>
</div>


Kaynak: [www.aksiyon.com.tr](http://www.aksiyon.com.tr/guneydogu/kurt-aydinlar-tedirgin_553156), [web.archive.org (arşiv bağlantısı)](http://web.archive.org/web/20160112221051/http://www.aksiyon.com.tr/guneydogu/kurt-aydinlar-tedirgin_553156)
