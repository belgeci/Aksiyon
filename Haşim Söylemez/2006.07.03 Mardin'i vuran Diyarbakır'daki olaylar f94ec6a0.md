# Mardin'i vuran Diyarbakır'daki olaylar

*Haşim Söylemez 2006.07.03*

<font class="agenda2NewsSpot">
 Geçen sene bir milyon turisti ağırlayan Mardin, bu yıl Diyarbakır'da yaşanan olayların kurbanı oldu. Rezervasyon iptalleri yüzde 80'e vardı.
</font>
<font class="newsDetail">
 Yedi bin yıllık geçmişiyle Mardin, onlarca uygarlığa, dine, kültüre ve mezhebe beşiklik etmiş tarihî bir şehir. Ulu Cami, Zinciriye ve Kasımiye medreseleri, Kırklar Kilisesi; kadim Süryani evleriyle bütünleşen Selçuklu ve Osmanlı mimarisi Mardin'in özetidir adeta. Müslüman'ı, Süryani'si, Arap'ı, Kürdü, Türk'ü ile şehir minik bir laboratuar niteliğinde. Bu özelliklerini dünyaya göstermek isteyen Mardin, son yıllarda yerli ve yabancı turistlerden büyük ilgi gördü. Ama bu yıl ziyaretçilerin sayısı neredeyse yok denecek kadar az. Sebep ise kuş gribi ile Diyarbakır ve Mardin'de yaşanan olaylar.
 <br/>
 <br/>
 Mardin'e 2004'te gelen turist sayısı yaklaşık 500 bin olur. 2005'te bu rakam ikiye katlanır ve tarihî şehir bir milyon turisti misafir eder. Herkes 2006'da sayının daha da yukarılara çıkacağını tahmin ederken, nisandan itibaren başlayan rezervasyon iptalleri şehrin sakinlerini şaşkına çevirir. Tur şirketlerinde ilk altı ayda yaşanan rezervasyon iptalleri yüzde 65 oranında. Turizmciler bu oranın yıl sonuna kadar yüzde 80'i bulacağını tahmin ediyor. Onlara göre şehre bu yıl turist gelmeyişinin iki sebebi var: Kuş gribi, Diyarbakır ve Kızıltepe'de yaşanan olaylar.
 <br/>
 <br/>
 MARDİN TURİSTİNİ ARIYOR
 <br/>
 <br/>
 Turistlerin rezervasyonlarını daha çok Diyarbakır'da günlerce süren ve medyada geniş yer bulan olayları bahane ederek iptal ettiği konuşuluyor. Mardin'de terör nadiren görülen bir olgu. Hatta denilebilir ki bölgedeki en güvenli kent konumunda. Buna rağmen terör bahanesi kafaları karıştırıyor. Zira, Diyarbakır'ı gerekçe gösteren turistler bu yıl nedense bu şehre akın etmiş durumda. Şu anda Diyarbakır'daki otellerde yer bulmak neredeyse imkânsız.
 <br/>
 <br/>
 Mardin'de yıllardır turizmle uğraşan tarihî Erdoba Evleri sahibi Hıdır Sümer, "İşletmem 120 yatak kapasiteli. Ancak bunun yüzde 10'u dolu. Kuş gribi ile birlikte şubat ayından itibaren iptaller başladı. Tam bu durumu atlatmaya başlamıştık ki, Diyarbakır olayları patlak verdi. Ardından da rezervasyonların iptali geldi. Bahaneler Diyarbakır'daki hadiselere dayandırıldı ve biz bu duruma geldik." diyor. Hıdır Sümer'e göre bu yıl Mardin turizm gelirleri açısından büyük zarar gördü. Kentin çıkış noktası ise kongre turizmi: "Kongre ve toplantılarla bir şeyler yapmaya çalışıyoruz. Tabii bu turistin yerini tutmuyor. Üstelik iptaller karşısında fiyat artırımına da gitmedik. Önceki senenin ücretlerini uyguluyoruz hâlâ. Diyarbakır bize çok zarar verdi. Oysa Mardin çok güvenli bir şehir ve yıllardır da böyle."
 <br/>
 <br/>
 Sadece büyük işletmeler değil zarar görenler. Esnafından lokantacısına herkes kendisini "Diyarbakır mağduru" görüyor. İstanbul'dan telkari sanatını doğup büyüdüğü şehirde gençlere öğretmek için Mardin'e dönen Suphi Yerli de bu durumdan şikayetçi: "Bu sene çok kötü geçiyor. Eskiden turlarla çok sayıda müşteri gelirdi. Yetiştiremezdik siparişleri. Şimdi çok nadiren müşteri geliyor." Telkari sanatını dünyaya tanıtmak için yabancı turistlerin şehri ziyaret etmesinin önemine dikkat çekerek, "Ancak bu şekilde sanatımızı dünyaya tanıtabiliriz. Ama bu sene hayal kırıklığı yaşıyoruz." diyor. Suphi Yerli gibi düşünen bir başka isim ise Bülent Atlı. 15 yıldır Mardin'de taksicilik yapan Atlı'ya göre Mardin, Diyarbakır'da yaşanan olayların cezasını çekiyor bu yıl. "Ben eskiden bir ayda 3-4 defa Hasankeyf'e yolcu götürüyordum. Deyrülzafaran'a her gün giderdim." diyen Atlı'nın tek temennisi bu durumun bir an evvel sona ermesi.
 <br/>
 <br/>
 Mardin, turizm için iki ana yol üzerinde bulunuyor. Antalya'ya gelen turistler, günlük turlarla Mersin üzerinden Antakya'ya, oradan da Mardin'e geçiyor. Kültür turizmini benimseyenler ise Trabzon'dan başlayıp Kars, Van, Adıyaman'daki tarihî ve kutsal mekanları gezdikten sonra son durak olarak Mardin'i tercih ediyor. Ancak bu yıl bu turların hiçbiri gerçekleşmemiş. Mardin Belediye Başkanı Metin Pamukçu, önceden günde 40 otobüsün şehre turist getirdiğini söylüyor. Bölgede yaşanan terör olaylarından ötürü yatırımcının Mardin'e gelmediğini ancak bu durumun yanlış olduğunu vurgulayan Pamukçu, kendi eksikliklerinin de olduğunu söylüyor: "Yatırımcıya kendimizi anlatmakta zorlanıyoruz. İlimiz ve çevresi gerçekten güvenli. Bir de bizim turizm alanında yetişmiş kalifiye elemana ihtiyacımız var. Bir an önce bu açığımızı kapatmamızda fayda var. Yeni tesisler oluşturup kendimizi tanıtmamız şart."
 <br/>
 <br/>
 TURİZMLE İLGİLİ BİRİMLER OLMALI
 <br/>
 <br/>
 Bir özeleştiri de Mardin İşadamları Derneği Yönetim Kurulu Başkanı Halit Bilgin'den geliyor. Ona göre Mardin henüz turizme hazır değil. "Bizim turist ağırlayacak ciddi kapasitemiz yok. İhmal edilmiş bir durum bu. 1 milyon turistin buraya gelip konaklaması mümkün değil zaten; çünkü o kadar yatak kapasitemiz yok. Gelip geçen turistten de çok fazla bir şey elde edemezsiniz. Biz Mardinliler olarak kendimizi ve stratejimizi değiştirmek zorundayız. Geçici çözümler yerine kalıcı projeler geliştirmeliyiz." diyor. Mardin'de ciddi bir eğitim sorunu olduğunu söyleyen Bilgin, "Eğitim seviyemiz civar illere göre çok düşük. Fakülteler açılması lazım buraya. Turizmle ilgili birimler oluşturulmalı. Elimizin altında kendimizin ortaklaşa hazırladığı bir turist rehberi fihristimiz bile yok." diyor.
 <br/>
 <br/>
 Bilgin'e göre bu eksiklikler yüzünden şehrin tarihî mekânları doğru dürüst anlatılamıyor. Herkes şehrin tarihini ve mekânları kendi kafasına göre anlatıyor. Oysa Mardin sahip olduğu özellikleriyle Venedik ya da Kudüs'ten daha aşağı değil. Şehrin kıymetini bilmediklerini dile getiren Bilgin, Mardin'in yeniden elden geçirilmesi gerektiğini, bunun için de yeni beton yapıların yıkılıp eski binaların ortaya çıkarılmasının şart olduğunu öne sürüyor.
 <br/>
</font>

Kaynak: [www.aksiyon.com.tr](http://www.aksiyon.com.tr:80/aksiyon/haber-20914-34-mardini-vuran-diyarbakirdaki-olaylar.html), [web.archive.org (arşiv bağlantısı)](http://web.archive.org/web/20100616161652/http://www.aksiyon.com.tr:80/aksiyon/haber-20914-34-mardini-vuran-diyarbakirdaki-olaylar.html)
