# Türkçeci, trafik dersine girerse!

*Haşim Söylemez 2001.01.20*

<div>
 <p class="spot">
  Ortaöğretimde ders müferdatına  konulan bazı dersler, 1940'lı yılları  hatırlatırken, bazı derslerin içinden  ders çıkarılıp farklı bir dersmiş gibi  öğrencilere okutuluyor. İstanbul'un  göbeğinde okuyan öğrencilere  tarım dersi, Hakkari'nin bir dağ  köyünde okuyan öğrenciye ise  trafik dersi veriliyor
 </p>
 <p class="metin">
 </p>
 <img border="0" src="/web/20010709211820im_/http://www.aksiyon.com.tr/2001/320/resimler/Turkce.jpg"/>
 <p class="metin">
  Sekiz yıllık kesintisiz eğitim sağ—sol kavramları arasında bir mücadeleye dönüştürülüp, şartlar gözönünde bulundurulmadan apar—topar uygulamaya konuldu. Şimdi ise 12 yıllık kesintisiz eğitim konusu tartışılıyor. Temel eğitim kaç yıl olmalıdır konusu hâlâ tartışılırken gözden kaçan önemli unsurlar eğitimi çıkmaza sokuyor. Altyapı yetersizliği, öğretmen ve yetişmiş eleman eksikliği gibi sorunlar başta olmak üzere ve daha burada sayamadığımız birçok sorun üst üste gelince Türkiye'de eğitim için belirlenen hedeflere ulaşılamıyor. Eğitim seviyesinin yükseltilmesinin 8 yılla mümkün olmadığını görenler, bile bile şimdi de 12 yıllık zorunlu eğitimi gündeme getiriyorlar. Eğitimdeki sorun, altyapı yetersizliği ya da yetişmiş eleman eksikliği ile bitmiyor. Müfredatlara konulan çağdışı dersler ve uygulamalar da eğitimde gericiliğe sebep oluyor. Köy Enstitüleri döneminde gerekli olan ancak günümüz şartları gözönünde bulundurulduğunda gereksiz kalan dersler hâlâ aynı mantıkla öğrencilere okutuluyor.
 </p>
 <p class="metin">
  İstanbul'un göbeğindeki bir ilköğretim okulunda tarım dersi veriliyor, Hakkari'nin bir dağ köyünde bulunan bir ilköğretim okulunda ise trafik dersi öğrencilere okutuluyor. Tarım ve trafik bilgisi gibi derslerin verilmesi bir yana bu derslerin bölgelere göre dağılımı da yanlış yapılıyor. Tarım, trafik gibi derslerin yakından—uzaktan alâkası olmayan branşlardaki öğretmenler tarafından verilmesi ise işin ayrı bir vehametini ortaya koyuyor. Bu demode dersler ilköğretim ve liselerde seçmeli ders olarak verildiği gibi, öğrencilere ana dersler arasında okutulanları bile var.
 </p>
 <p class="metin">
  Bir dersten başka dersler çıkarılıyor
 </p>
 <p class="metin">
  Lise ve ilköğretim okullarında uygulanan ders müfredatlarında birbirinden ilginç dersler bulunuyor. Bu derslerin birçoğu Köy Enstitüleri döneminden kalma, birçoğu ise günümüzdeki şartlara ve konjonktürlere bağlı olarak müfredata konulmuş durumda. Tarım, ev ekonomisi, yerel el sanatları gibi dersler 1940'lı yılların modelinin izlerini taşıyor. Tarım, trafik ve ilk yardım eğitimi, sağlık bilgisi, çevre bilgisi, el işi, iş teknik, ev ekonomisi, insan hakları, iş eğitimi, yöresel el sanatları, drama (tiyatro) dersi gibi dersler zorunlu, ya da seçmeli ders olarak ortaöğretime giden öğrencilere okutuluyor. Birçok okulda fen bilgisi öğretmenleri tarafından verilen müzik ve beden eğitimi öğretmenleri tarafından verilen resim dersleri ise işin cabası.
 </p>
 <p class="metin">
  Uygulamaya konulan birçok ders ise tekrar olmasına rağmen yine de müfredatlardaki yerini alıyor. Verilen bazı derslerin ana dersler içinde bulunmasına rağmen farklı bir dersmiş gibi müfredata konulmasını anlamak ise mümkün değil. Sağlık bilgisi, çevre bilgisi ayrı derslermiş gibi okutuluyor ancak bu derslerin muhtevası zaten fen bilgisi dersi içinde veriliyor. Vatandaşlık bilgisi dersinde, insan hakları, demokrasi gibi konular işlenmesine rağmen, İnsan hakları dersi adı altında farklı bir dersi uygulamaya koymak tekrardan başka bir işe yaramıyor. Halen bir lisede öğretmen olan Türk Eğitim—Sen Zeytinburnu İlçe Başkanı Ahmet Orhan, her yazılan kitaba bir ders verilmeye çalışıldığını belirterek: "Birçok ders lüzumsuz ve modası geçmiş. Bunların hâlâ müfredatlara konulmasını anlamak mümkün değil. Ayrıca birçok dersin içinde işlenmesine rağmen yeni bir ders gibi gösterip, dersler oluşturuluyor. Birisi bir kitap yazmıştır, bir yerde tanıdığı bulunuyor, o kitaba bir ders uydurulup müfredata konuluyor. Durum böyle olunca eğitimde bir yere gidemeyiz" şeklinde konuşuyor.
 </p>
 <p class="metin">
  Her bölgeye farklı ders
 </p>
 <p class="metin">
  Bir dersten başka başka dersler çıkarılması bir yana yeni üretilen derslerin bölgesel şartlar gözönünde bulundurulmaksızın uygulanması ise ayrı bir skandal olarak karşımıza çıkıyor. İstanbul'da tarım dersi okutuluyor, Hakkari'nin yolu bile olmayan bir dağ köyündeki ilköğretim okulunda ise trafik dersi içerisinde trafik işaretleri sadece sözlü olarak öğretiliyor. İstanbul'un göbeğinde betonarme yapılar arasında yaşayan bir öğrencinin şeker pancarının nasıl yetiştirileceğini bilmesi gerekli olmadığı gibi zaten uygulaması olmadan öğretilmeye çalışılan bu dersler kısa bir süre sonra unutuluyor. Oysa Hakkari'nin bir dağ köyünde bulunan ilköğretim okulunda tarım veya havyancılık derslerinin okutulması hiç de abes kaçmaz. Yetkililer ders müfredatlarını hazırlarken bu çok önemli ayrıntıyı dikkate almıyorlar. Türk Eğitim—Sen İstanbul İl Başkanı Doç. Dr. Hanefi Bostan her bölgeye farklı derslerin konulması gerektiğini belirtiyor. Bostan, şartlar gözönünde bulundurularak müfredatların hazırlanması gerektiğini söylüyor: "Bölgenin durumuna göre dersler müfredata konulmalı. Sanayinin yoğunlukta olduğu yerde sanayi dersi, tarımın yoğunlukta olduğu yerde tarım dersi konulmalı. İstanbul'da tarım dersinin okutulmasını anlamak mümkün değil. Doğuda hayvancılık, tarım gibi dersler verilirse mantıklı olur. Yetkililer cinsel eğitimi çok gerekliymiş gibi apar—topar vermeyi bir milli sefer haline getirdiler. Bu konuda bu kadar duyarlı olanlar nedense başka konularla pek ilgilenmiyorlar. Bu dersin bir faydası olduğunu düşünmüyorum. Madem bu kadar hassas davranıyorlar, o zaman müfredatları doğru hazırlasınlar."
 </p>
 <p class="metin">
  Türkçe öğretmeni, trafik dersi verirse
 </p>
 <p class="metin">
  Modası geçmiş derslerin müfredata konulması bir yana bu dersleri verecek öğretmenleri de bulmak mümkün değil. Bu yüzden birçok okulda tarım derslerine tarih, matematik gibi değişik branştaki öğretmenler giriyor. Trafik ve İlk Yardım derslerine ise ehliyeti olmayan ve bu konuda bilgisi dahi bulunmayan Türkçe ve diğer branşlardaki öğretmenler giriyor. Öğretmenler kendi branşları olmadığı halde yeni türeme derslere çaresiz giriyorlar. İstanbul'da görev yapan ve isminin açıklanmasını istemeyen bir tarih öğretmeni şunları söylüyor: " Benim branşım tarih. Ancak ben okulda, tarım, trafik, çevre derslerine giriyorum. Dersimin saati az olduğundan zorunlu olarak bu derslere giriyorum. Bir yıl boyunca bu derslerde öğrencilere hiçbir şey öğretemiyorum. Not verip her öğrenciyi geçiriyorum. Ben tarımdan anlamam, ehliyetim bile yok. Ben nasıl bu dersleri verebilirim? Ama veriyorum ve haftada sadece bir sınıf için 7 saatimi bu üç derse ayırıyorum."
 </p>
 <p class="metin">
  Demode derslerin muhtevası ise çok farklı. Tarım dersinde şeker pancarı nasıl yetiştirilir, gibi konular muhtevada yer alırken, trafik dersinde ise yolun ve yayanın tarifi başta olmak üzere yol çeşitleri çok gerekli bilgi olarak öğrencilere öğretiliyor. Uygulaması olmadan sadece sözlü olarak öğrencilere öğretilen bu derslerin pratik hayatta ne kadar yararlı olduğu ise tartışılır.
 </p>
 <p class="metin">
  21. yüzyıl Türkiye'sinde 1940'lı yılların zihniyeti ile hareket edilip körpecik beyinler gereksiz bilgilerle dolduruluyor. Birçok ana dersin öğretmeni bulunmazken, gereksiz derslerle mevcut öğretmenleri meşgul etmek ise eğitime verdiğimiz önemi ortaya koyuyor. Hem unutmayalım eğitimimiz hâlâ taşımalı...
 </p>
 <br/>
 <center>
  <a class="anaorta" href="http://web.archive.org/web/20010709211820/mailto:hsoylemez@hotmail.com">
   hsoylemez@hotmail.com
  </a>
 </center>
 <br/>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2001/320/haberler/2.htm), [web.archive.org (arşiv bağlantısı)](http://web.archive.org/web/20010709211820/http://www.aksiyon.com.tr:80/2001/320/haberler/2.htm)
