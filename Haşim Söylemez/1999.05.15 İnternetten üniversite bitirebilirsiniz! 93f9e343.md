# İnternetten üniversite bitirebilirsiniz!

*Haşim Söylemez 1999.05.15*

<div class="pNewsDetailMainContent ctx_content" itemprop="articleBody">
 Modern anlamdaki ilk üniversitemiz olan İstanbul Üniversitesi'nden sonra Türkiye'de üniversite sayısı her geçen yıl arttı. 1970'lere gelindiğinde yüksekokul sayısı bir elin parmaklarını geçmişti. Daha sonra Turgut Özal zamanında temeli atılan özel üniversiteler ve 90'lı yıllarda başlatılan "her ile bir üniversite" projesiyle birlikte hemen hemen her şehirde en az bir üniversite eğitimöğretime başladı. Devlet üniversiteleri, özel üniversiteler derken 21'inci yüzyıla gün saydığımız şu günlerde, artık farklı üniversiteler hayata geçiriliyor; gelişen teknolojinin elvermesiyle birlikte üniversite kavramı dört duvar arasından çıkarılıp, sanal ortamlara taşınıyor.
 <br/>
 <br/>
 Sınavsız üniversite
 <br/>
 <br/>
 Teknolojinin nimetlerini iyi değerlendiren Orta Doğu Teknik Üniversitesi (ODTÜ) geçtiğimiz eğitim sezonundan itibaren "sanal bir üniversite" açtı. İnternet aracılığıyla öğrencilerine ulaşan üniversite, normal bir üniversitedeki gibi eğitimöğretim veriyor. Tek fark söz konusu üniversitenin belirli bir mekanının olmaması. Bilgisayar firması IBM ile işbirliği yapan ODTÜ, sanal üniversiteden mezun olan öğrencilerine normal yüksek okul mezuniyet diploması verecek. Mart ayının başında açılan sanal üniversitede dersler internet aracılığıyla İngilizce olarak veriliyor. Üniversitenin şu anda Fizik, Matematik, Astroloji, Bilgisayar bölümleri bulunuyor. 200 öğrenciyle eğitimöğretim dönemini açan sanal üniversite, 4 dönem olmak üzere 1.5 sene sürüyor.
 <br/>
 <br/>
 Sanal üniversiteye kayıt olmak için aranan şartlar normal üniversitelerde arananlardan çok farklı. Sanal üniversiteye kayıt olabilmek için ÖSS gibi bir sınava girip kazanmaya gerek yok. Lise mezunu olmak, İngilizce bilmek, bilgisayar kullanabilmek ve en önemlisi 4 eğitim dönemi için 1400 dolar (KDV hariç) ücret ödemek gerekiyor.
 <br/>
 <br/>
 Üniversiteye kaydını yaptıran öğrenci kendisine verilen şifrenin yardımıyla internetteki sanal üniversite sayfalarına girip, uzman hocalar tarafından hazırlanmış olan ders metinlerini takip ediyor. Öğrenci anlayamadığı konuları ve kafasına takılan soruları internet aracılığıyla dersin hocasına sorup cevap alabiliyor. Sadece soru sormakla kalmayabiliyor; konuyu oturduğu yerden kilometrelerce uzaklıktaki öğretim üyesi ile tartışabiliyor. Tartışma sırasında öğrenci veya dersin hocası başka öğrencilerin fikrini de sorabiliyor. Ve öğrenci dersin hocasını ve sınıf arkadaşlarını ancak internet aracılığı ile tanıyabiliyor.
 <br/>
 <br/>
 Normal bir sınıfta gerçekleşen olayların sanal üniversite ortamında da gerçekleştiğini belirten ODTÜ Enformatik Enstitüsü Müdiresi Prof. Dr. Neşe Yalabık; "Öğrenci ve dersin hocası internet aracılığıyla bir konuyu tartışabiliyor. Öğrenciler için uzman öğretim üyeleri tarafından hazırlanmış olan ders notları programlara yerleştiriliyor. Bunun için öğrenci konu ile ilgili her istediği bilgiye ulaşabiliyor. Kafasına takılan soruyu da dersin hocasına sorup cevabını yine internet aracılığı ile alabiliyor" şeklinde özetliyor sistemi.
 <br/>
 <br/>
 Sınavlar da internetten
 <br/>
 <br/>
 Sanal üniversitenin en çok merak edilen tarafı ise sınavların nasıl yapılacağı. Eğer sınav yazılı ise öğrenci ODTÜ merkezine gitmek zorunda. Eğer sınav proje verme şeklinde ise öğrenci hazırlamış olduğu projeyi internet aracılığıyla dersin hocasına ulaştırıp notunu alıyor. Sanal üniversite öğrencileri her dönem için 10, toplam 40 sınava tabi tutuluyor. Sınav konusunda herhangi bir problemin olmadığına dikkat çeken Prof. Dr. Yalabık şöyle devam ediyor; "Sınavlar iki türlü oluyor. Proje verme ve yazılı. Yazılı sınavda öğrenci okula gelmek zorunda. Projede ise, gelmesine gerek yok. Öğrenci internet aracılığıyla dersin hocasıyla bağlantı kurup, sınav tarihi ve sınavın şekli konusunda bilgi alıyor. Sınavların normal üniversitenin sınav dönemlerinde yapılması için yeni bir plan hazırlanıyor. Çoğu hocalar sınavları proje verme tarzında yapıyor."
 <br/>
 <br/>
 İşyerinden veya evlerinden dersleri takip edip üniversiteden mezun olan öğrenciler, aldıkları ODTÜ diplomasıyla kolayca iş bulma şansına sahip oluyorlar. Hem ODTÜ hem de IBM Bilgisayar Firması öğrencilere mezuniyet sonrası iş bulma konusunda yardım edeceğini belirtiyor, ayrıca. Üniversitelerinden aldıkları diploma sayesinde öğrencilerin kolay iş bulabildiklerini vurgulayan Prof. Dr. Yalabık; "Biz üniversite olarak öğrencilerimizin kolay iş bulmaları için elimizden geleni yapıyoruz. Zaten bizim diplomamıza sahip öğrencinin iş bulamaması biraz zor. Çünkü bizim öğrencilerimiz daha mezun olmadan kendilerine iş teklifleri geliyor. Bu durum sanal üniversite için de aynı" diyor.
 <br/>
 <br/>
 IBM Bilgisayar Firması'nın Eğitim Hizmetleri Sorumlusu Gökben Orhun da sanal üniversiteden mezun olan öğrencilerin iş bulamamasının zor olduğunu dile getiriyor. Orhun; "İşin akademik kısmı ODTÜ'ye ait. Biz işin pazarlama, reklam ve kısmen istihdam tarafı ile ilgileniyoruz. Dolayısıyla bizim programlardan mezun olanlar bizim tanıtımımız sayesinde kolay iş bulma imkanına sahip oluyorlar" iddiasında bulunuyor.
 <br/>
 <br/>
 Öğrenciler memnun
 <br/>
 <br/>
 Türkiye'nin ilk sanal üniversitesinde okuyan A. Can isimli öğrenci ise, iş bulma konusunda bir kaygılarının olmadığını vurguluyor ve "ODTÜ diploması alacağımız için kolayca iş bulabileceğime inanıyorum. Üniversitemiz ve IBM bu konuda bize gereken yardımı yapıyor" şeklinde konuşuyor. Başka bir öğrenci ise sanal üniversite ile ilgili olarak şunları söylüyor: " Ben üniversiteden çok memnunum. Kafama takılan soruları anında sorup cevap alabiliyorum. Devamlı öğrenci olsam sorularıma bu kadar kolay cevap bulamazdım. Okulu bitirdiğim zaman da belki hiçbir arkadaşım ile yüz yüze tanışmamış olacağım ama, iyi bir okulun diplomasına sahip olacağım."
 <br/>
 <br/>
 Türkiye'de her yıl milyonu aşan sayıdaki genç, bir üniversiteye girebilmek için yıllarca hazırlanıp, birikimini birkaç saat içinde ortaya koyup geleceğini belirleme ile karşı karşıya bırakılıyor. Gençler bu hızlı maratonda birbirleriyle kıyasıya yarışırken, bir yandan da teknoloji farklı kavram ve yöntemleri hayatımıza sokuyor. İnternet aracılığıyla oluşturulan sanal üniversite ile birlikte üniversite kavramına yeni bir versiyon getirildi. Her daim yeni gelişmelere imza atan teknoloji bakalım bundan sonra üniversite kavramına ne gibi bir ilave yapacak? Teknolojinin tüm nimetlerinden faydalanmak ise sevindirici bir yön. Ayrıca sanal üniversitenin giriş sınavı olmadığı için soruların çalınması gibi bir durum da asla sözkonusu olmayacak.
 <br/>
</div>


Kaynak: [www.aksiyon.com.tr](http://www.aksiyon.com.tr:80/dosyalar/internetten-universite-bitirebilirsiniz_505066), [web.archive.org (arşiv bağlantısı)](http://web.archive.org/web/20160104015053/http://www.aksiyon.com.tr:80/dosyalar/internetten-universite-bitirebilirsiniz_505066)
