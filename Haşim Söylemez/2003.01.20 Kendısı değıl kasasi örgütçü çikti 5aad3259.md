# Kendısı değıl kasasi örgütçü çikti

*Haşim Söylemez 2003.01.20*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Evi 'örgüt evi' olarak geçiyor, kasası 'örgüt malı' olarak alıkonuyor ancak kendisi hiçbir şekilde şuçlu bulunmuyor. Cevat Babuna'nın kızı Ceyda Ertüzün hiç olmazsa kasadaki mallarını geri almak için üç yıldır uğraş veriyor. Ertüzün gerekirse konuyu AİHM'ye taşıyacağını söylüyor.
  </font>
 </div>
 <div id="newsText">
  <font class="detail-text">
   Tarih 12 Kasım 1999. Sabaha karşı saat üçte sivil ve üniformalı kişilerden oluşan polis ekibi Bağdat Caddesi'ndeki bir apartman dairesine baskın düzenler. Sabahın ilk ışıklarına kadar sorgusuzsualsiz evi didik didik arayan ekip İstanbul Emniyeti'nin yolunu tutarken, ekip otosunda, o sırada evde bulunan şahıslar ve 'şüpheli' birtakım bulgularla birlikte bir de çelik kasa vardır. Aynı günün aynı saatinde daha sonra resmi kayıtlarda 'Bilim Araştırma Vakfı', kamuoyunda ise 'Adnan Hocacılar' davası olarak anılacak olan operasyon kapsamında 48 eve baskın düzenlenir. Emniyet amirliğine gözaltına alınan şahıslarla birlikte farklı evlerden ve bölgelerden getirilen eşyalar, dokumanlar tabir yerindeyse karmançorman olmuştur. Ancak 'örgüt malı' diye Bağdat Caddesi'ndeki evden alınan çelik kasa karışıklığa sebebiyet vermeyecek, sahibine ait olduğu hemen anlaşılacak kadar belirgin izler taşımaktadır. Orta boydaki çelik kasa, bir trafik kazasında ölen DYP eski milletvekillerinden Prof. Dr. Tevfik Ertüzün'ün eşi ve kamuoyunun yakından tanıdığı Prof. Dr. Cevat Babuna'nın kızı Ceyda Ertüzün'ün şahsi malıydı, zaten Ertüzün'e ait evden alınmıştı.
   <br/>
   <br/>
   Ceyda Ertüzün, daha sonra sıradan bir kasa vasfından çıkıp İstanbul DGM'de 'örgüt malı' diye duruşmalara dahil edilen kasanın kendisine ait olduğunu ispatlamak ve mağduriyetinin giderilmesi için 3 yıldır uğraş veriyor. Ancak bütün çabalar bu zamana kadar sonuçsuz kaldı.
   <br/>
   <br/>
   Sahibi değil, kasa suçlu
   <br/>
   <br/>
   Dul bir bayan ve bakmakla yükümlü olduğu iki çocuğun mağduriyetine yol açan çelik kasanın başına gelenleri anlamak için hikayesini aşama aşama takip etmek gerekiyor. Polis, baskın yaptığı Bağdat Caddesi'ndeki evden tutanak talebine rağmen hiçbir işlem yapmadan kasayı götürürken o sırada evde bulunan Alev Ulaşoğlu'na ait olduğunu gerekçe göstermiş. Ulaşoğlu daha sonra 'örgüt üyesi' iddiasıyla DGM'de yargılanmaya başlamış.
   <br/>
   <br/>
   Bilim Araştırma Vakfı ile hiçbir ilişkisi bulunmayıp gözaltına alındıktan kısa süre sonra serbest bırakılan Ceyda Ertüzün'ün evi iddianamede 'örgüt evi' olarak kayıtlara geçmiş. Ertüzün'ün çocukluktan beri arkadaşı olan Alev Ulaşoğlu da polis sorgusunda çelik kasanın kendisine ait olduğunu belirten tutanakları imzalamış. Ancak duruşmalarda Ulaşoğlu kasa ile hiçbir bağının olmadığını, bunun Ceyda Ertüzün'e ait olduğunu her seferinde dile getiriyor. Ceyda Ertüzün, Ulaşoğlu'nun mahkemede kasanın kendisine ait olmaduğunu kesin bir dille reddettiğini söylüyor: "Bu mahkeme tutanaklarında var. Alev Hanım, kasanın bana ait olduğunu söylüyor. Alev Hanım'a gözü kapalı tutanak imzalattırıyorlar. Zaten tutanakların bir bilgisayardan alındığı belli, herşey aynı yazılmış."
   <br/>
   <br/>
   Ulaşoğlu'nun kesin ifadesine rağmen kasa iade edilmeyince Ertüzün kendisi devreye girmiş. Evinin 'örgüt evi' olmadığını ve kasanın kendisine ait olduğunu ispatlamak için savcılığa kendi isteğiyle ifade vermiş. İfadesinde kasadakileri saymış. Paraların ve hisse senetlerinin ölen eşinden kalan birikimler olduğunu, takıların, saatlerin kendisine, kız kardeşlerine ve annesine ait olduğunu belgelerle ortaya koymaya çalışmış. Mücevherlerin alındığı kuyumcuların ve takıların ailesine ait olduğunu bilen kişilerin mahkemede tanık olarak dinlenmesini istemiş. Hatta Ertüzün kendi isteğiyle dosyaya müdahil olarak katılmak için çeşitli başvurularda bulunmuş. Ama ne müdahil olarak kabul edilmiş ne de gösterdiği tanıklar dinlenmiş. Duruşmayı dinleyici olarak izlemesine dahi izin verilmiyor.
   <br/>
   <br/>
   Ertüzün'e göre bu dava ile ilgili olarak takip edilen hukuki süreçte bir haksızlık var. Götürüldükten 65 saat sonra kırılarak açılan kasanın başka bir evden alındığını ileri sürdüklerini söyleyen Ertüzün, "Kasa benim evimden alındı ancak başka bir evden alındığı ve Alev Ulaşoğlu'na ait olduğu söyleniyor. İçindeki her şeyi ispatlayabiliyorum. İsme yazılı hisse senetlerine rağmen kasamı alamadım. Eşim Tevfik Ertüzün adına Kardemir hisse senetlerinin yanı sıra Ereğli Demir Çelik hisseleri de vardı. Eşim bir dönem buranın yönetim kurulu başkanlığını yapmıştı. Ayrıca eşimin Meclis'e verdiği mal beyanı da kasadakilerle örtüşüyor. Bunun bir kopyasını da mahkemeye gönderdim" diyor.
   <br/>
   <br/>
   Ceyda Ertüzün, kasadaki malların 100 milyar lira değerinde olduğunu açıklıyor. Adalet Bakanlığı'na başvuruda bulunuyor, soruşturma başlatılıyor, ancak bir sonuç alınamıyor. Ertüzün son çare olarak ailesini yakından tanıyan başta Süleyman Demirel olmak üzere, Erdal İnönü, Ekrem Ceyhun, İsmet Sezgin, Köksal Toptan, Vehbi Dinçerler, Mümtaz Soysal, Mükerrem Taşçıoğlu, Bülent Akarcalı, Mahir Kaynak, Avni Özgürel, Ahmet Vardar, Fehmi Koru, Işılay Saygın gibi isimlerden oluşan yüz kişiye ait hüsnüniyet mektubunu mahkemeye gönderiyor. Bu sefer de evdeki hesap çarşıya uymuyor, yüz kişi 'mahkemeye baskı yaptıkları' gerekçesiyle TCK'nın 232. maddesi gereği soruşturma geçiriyor. Böylece bu teşebbüsten de bir sonuç alınamıyor.
   <br/>
   <br/>
   Son duruşmada İstanbul 1 Nolu Devlet Güvenlik Mahkemesi 'örgüt malı' olduğu gerekçesiyle kasadaki malların devlete verilmesi talebinde bulunmuş fakat 1 Nolu DGM davayı 3 Nolu DGM'ye devretmiş. Ceyda Ertüzün mahkemeye tekrar başvuruda bulunacağını, gerekirse konuyu Avrupa İnsan Hakları Mahkemesi'ne götüreceğini söylüyor: "Bütün delilleri mahkemeye dava yeni başlıyormuş gibi yeniden sunacağım. Eğer sonuç alınmazsa hakkımı AİHM'de arayacağım. 3 yıldır maddi ve manevi olarak mağdur ediliyorum. Çevremdeki insanların yüzüne bakamaz oldum. Benim iki çocuğum var ve ben bunlara bakmakla yükümlüyüm. Sanık olmadığım halde mallarım sanık malları muamelesi görüyor. Evim 'örgüt evi' olarak geçiyor, o zaman benim de örgüt elemanı olmam lazım. Sonuna kadar bu mücadeleyi vereceğim."
   <br/>
   <br/>
   Her ne kadar konu 100 milyar değerindeki bir malın talebi gibi gözükse de olayın başka boyutlarını da düşünmek gerekiyor: Suçlu olmadığı anlaşılan bir anne ve davadan dolayı okullarını değiştirmek zorunda kalan iki genç çocuğun flulaşan dünyası.
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-9248-34-kendisi-degil-kasasi-orgutcu-cikti.html), [web.archive.org (arşiv bağlantısı)](http://web.archive.org/web/20130728171735/http://www.aksiyon.com.tr:80/aksiyon/haber-9248-34-kendisi-degil-kasasi-orgutcu-cikti.html)
