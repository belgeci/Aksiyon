# Ergenekon Zirve Cinayetini Örtmeye çalışıyor

*Haşim Söylemez 2015.10.26*

<div class="pNewsDetailMainContent ctx_content" itemprop="articleBody">
 <p>
  <em>
   Malatya’da öldürülen Tılman Geske’nin eşi Suzanna Geske: “Türkiye her geçen gün daha karışık hâle geliyor. Bu dava karanlıkta kalırsa, eşimi emre günaydın ve arkadaşlarına öldürten güç yarın başkalarını da öldürtecektir.”
  </em>
 </p>
 <p>
  Alman vatandaşı Tilman Ekkehart Geske, Necati Aydın ve Uğur Yüksel, 18 Nisan 2007’de boğazları kesilerek öldürüldü. Kayıtlara Zirve Yayınevi cinayetleri olarak geçen olay henüz tam netleşmiş değil. Yaşananları şaşkınlıkla izleyen Tilman Geske’nin eşi Suzanna Geske ise davanın önemli tanıklarından. Ona göre Ergenekon ve diğer karanlık güçler cinayeti kapatmaya çalışıyor.
 </p>
 <p>
  <strong>
   -Malatya’ya geliş nedeniniz neydi?
  </strong>
  <br>
   2003’te geldik. Daha önce Adana’daydık. Adana’da 6 yıl yaşadık. Eşim yurtdışı eğitim hizmetleri sunan bir şirket açmıştı. Daha sonra şirket kapatıldı. Adana’ya yabancılar gelmeye başlayınca kendimize farklı bir şehir bulmaya karar verdik. Eşim haritaya baktı, Hıristiyan var mı yok mu diye. Malatya’da kimse yoktu, üniversitesi de vardı. Böylece buraya taşındık. Malatya’da yerli bir Hıristiyan vardı ama korktuğu için kendisini gizlemişti. Daha sonra bizimle tanıştı. Eşim daha sonra şirket açtı. Kayra vardı, o zaten bizim arkadaşımızındı. Martin burada çalışmalar yapıyordu. Güney Afrikalı olduğu için oturma izni almakta zorlanıyordu. Onun hakkında yerel gazeteler sürekli haber yapıyordu. İnsanların beynini yıkıyor, misyonerlik yapıyor diye. Bu nedenle ikamet almakta zorlandı. Yerel gazeteler yazıp duruyordu 40 kadar kilise ev varmış diye. Oysa o zaman bir tane ev vardı, daha sonra iki tane oldu.
  </br>
 </p>
 <p>
  <strong>
   -Haberler yapılırken korkmadınız mı?
  </strong>
  <br>
   Hepimiz buradayken haberler yapılıyordu. Ama sadece Martin Bey’in adını yazıyorlardı. Toplamda 40 kişiydik. Martin Eylül 2006’da ülkesine döndü ve Kayra’yı kapattı. Kayra daha sonra yerini Zirve’ye bıraktı. Tam bu sırada eşimin tercümanlık ofisi de Ankara’dan gelen talimat üzerine kapatıldı. Ama sebebini açıklamadılar. Eşimin Zirve ile bir ilgisi yok, sadece arkadaştılar ve ofisini kullanıyordu.
  </br>
 </p>
 <p>
  <strong>
   -Martin gittikten sonra eşinizle ilgili haberler yapıldı mı?
  </strong>
  <br>
   Haberler hep Martin ile ilgili yazılıyordu. Eşime dair hiç haber çıkmadı. Bize karşı bir tehdit yoktu. Ama Martin Bey, Necati Bey ve Uğur Bey’e yönelik tehditler vardı. Telefonlarla tehdit alıyorlardı. Daha sonra ofise gelip gitmişler ve Kayra için ‘kapatın’ diye tehditlerde bulunmuşlardı. Gelen gençlerin aslında konu hakkında pek bilgileri yoktu. Sadece “kapatın, gidin” deyip çıkıyorlardı.
  </br>
 </p>
 <p>
  <strong>
   -Olay olduğunda siz neredeydiniz?
  </strong>
  <br>
   Sabah eşimle görüşüp daha sonra çocukları okula göndermek için eve döndüm. Bir komşum telaşla geldi, “Televizyonu aç.” dedi. “Bir olay olmuş. Sizin ofis mi yoksa Amerikalıların mı bilmiyorum.” dedi. Ben “Malatya’da Amerikalı yok.” dedim. Sonra sırayla herkesi aradım, eşimi, Necati ve Uğur’u aradım ancak kimse telefonlarına cevap vermiyordu. O zaman bir tuhaflık olduğunu anladım. Çocuklarımı okuldan alıp geldim. Bütün hastaneleri aradık ve Araştırma Hastanesi’ne gittik. “Biri var ama boynunda haç var.” dediler. Eşim haç takmazdı, onun Uğur olduğunu anladım. Sonra SSK Hastanesi’ne gittik ve eşimin öldüğünü orada öğrendim.
  </br>
 </p>
 <p>
  <strong>
   -Daha sonra ‘İslamcı’ bir grup genç bu cinayeti işledi denilmeye başlandı. Siz buna inandınız mı?
  </strong>
  <br>
   Biz olaydan 8 gün önce Quo Vadis diye bir film seyrettik. “Ölmeye hazır mıyız?” diye aramızda konuştuk. İkimiz de İsa Mesih için ölmeye hazır olmadığımızı söyledik. Daha derin yaşamamız gerektiğine karar verdik. Uğur da bir rüya görmüş, onu anlattı, bir olay olacak ve sakinlik bitecek diye. Ama gerçekten çok sakin yaşadık. Bize yönelik hiç tehdit yoktu. Gazeteler susmaya başlamıştı. Artık bir şey yazmıyorlardı. Fırtına öncesi sessizlik vardı. Olay olduktan sonra bunları düşündüm ve kendimce bir değerlendirme yaptım. Zaten olay çok karışıktı ve tam olarak anlamlandıramıyordum.
  </br>
 </p>
 <p>
  <strong>
   -Neden?
  </strong>
  <br>
   Bunun basit bir cinayet olmadığını düşünüyordum ama bir bilgim de yoktu. Daha sonra ilk duruşmada avukat Orhan Kemal Cengiz, uzun bir konuşma yaptı. Birçok şey anlattı. Kafam karıştığı gibi hayretler içinde kaldım. Çok farklı şeyler duymaya başlamıştım. Sonra kendi kendime sormaya başladım ‘Ben nasıl bir ülkedeyim?’ diye. Çünkü pek gazete okumazdım, haberleri dinlemezdim. Olayın basit bir olay olmadığını anladım ve gazeteleri okumaya başladım. Artık Türkiye’de neler olup bitiyor öğrenmeye çalıştım. Orhan Bey, arkadaki güçler, şunlar bunlar anlatınca ben çok şaşırdım. Ondan sonra olayı anlamaya başladım. Davada askerler de yargılanmaya başladı. Kafes Eylem Planı filan. ‘İslamcılar öldürdü’ diye değil, daha kapsamlı bakmak gerektiğini gördüm. Aslında din burada kullanıldı. Ergenekon ile de tanışınca olay benim gözümde daha da büyüdü.
  </br>
 </p>
 <p>
  <strong>
   -Daha sonra nasıl bir cinayet olduğuna karar verdiniz?
  </strong>
  <br/>
  5 çocuk hemen bulundu. Zaten bu işin en kolay tarafı buydu. Emre Günaydın hastaneyken güvenlik kayıtlarının bulunduğu CD’ler silinmiş denildi. Kim girmiş-çıkmış bilinmiyor. Türkiye’de değişik olaylar olmuş, geçmişteki cinayetleri öğrenmeye başladım. Bu işin sıradan üç-beş gencin işi olmadığını anladım. Olaydan 2 gün sonra biri (taziyede) gelip kulağıma şunları söyledi: “Biz bir şeyler yaptık ve Emre Günaydın’ı öldürmesinler diye hastaneye gönderdik.” Kadın bir siyasetçi ya da görevliydi. Bunu bana niye söyledi hâlâ bilmiyorum. Kadın, Günaydın’ı nereden tanıyor, onu da bilmiyorum. Şu an görsem tanımam. Sadece söyleyip gitti. Tuhaf şeyler oluyordu. Daha sonra bir gazeteci geldi, “Biz başka bir şey yazdık ancak ertesi gün gazetede Malatya’da 6 tane kilise var diye haber çıktı.” dedi. Gazeteci bana şoke olduklarını söyledi. Cinayet için tam bir ortam hazırlığının yapıldığını anladım.
 </p>
 <p>
  <strong>
   -Türkiye’de aynı yıl Ergenekon soruşturması diye büyük bir dava başladı. Cinayetle bu dava bağı aklınıza geldi mi?
  </strong>
  <br/>
  Ergenekon’u okudum, anladım ve kendim çözdüm. Ve Türkiye’nin gerçekleriyle yüzleşmeye başladım. JİTEM’i öğrendim. Karanlık ilişkileri öğrenmeye başladım. Cinayetin arkasında karanlık bir güç var. Buna Ergenekon deyin ya da başka bir şey.
 </p>
 <p>
  <strong>
   -Daha sonra askerler, akademisyenler gözaltına alındı.
  </strong>
  <br/>
  Şaşırmadım aslında. Büyük komutanların ve akademisyenlerin olması beni şaşırtmadı. Bizim davayla bir ilgisi yok ancak Rektör Fatih Hilmioğlu da gözaltına alınınca o zaman daha iyi anlamaya başladım bazı şeyleri. Çünkü benim eşim sürekli onunla irtibata geçmek istedi, üniversiteye bir proje sunacaktı. Ama eşime hiç randevu vermedi. Sonra ikamet için başvurduğumuz bazı emniyetçiler eşimi hep aşağıladılar. Davada tutuklanan ve şüpheli olanların hepsi aslında kimin ne yaptığını biliyor.
 </p>
 <p>
  <strong>
   -Ama herkes dışarıda şu an.
  </strong>
  <br/>
  Mahkeme salonunda “Adalet mülkün temelidir” yazıyor. Ama kimse ona göre hareket etmiyor. Ve sonra tahliyeler başladı, konu kapanacak diye korkuyorum. Ergenekon bu cinayeti kapatıyor. Öğreniyorum ki Ergenekon sanıkları hep tahliye ediliyorlar. Eşimin bu karanlık güçler tarafından öldürüldüğünü biliyorum. Ve şu anda bunların üstü örtülüyor. Artık Türkiye ile ilgili haberleri ve olayları tam anlamak için Türkçe, Almanca ve İngilizce gazeteleri okuyorum. Doğruyu bulmaya çalışıyorum. Çünkü daha yakın bir zamana kadar bizim davamızı savunan gazeteler şimdi karşımıza geçmiş durumda. Tam bir kafa karışıklığı. Yangından mal kaçırıyorlar. Ama kimse bunların üstünü örtemez. Tanrı bunun hesabını soracaktır.
 </p>
 <p>
  <strong>
   -Dava son aşamada. Nasıl bir karar bekliyorsunuz?
  </strong>
  <br/>
  Kim içeride, kim dışarıda beni ilgilendirmiyor. Ben cinayetin 5 gence yüklenmesine karşıyım. Benim için önemli olan azmettirenlerin cezalandırılması. Ama bu dava karanlıkta kalırsa, eşimi Emre Günaydın ve arkadaşlarına öldürten bu güç yarın başkasını kullanarak başkalarını öldürtecektir. Benim için üzücü olan bu olacaktır. Bu nedenle asıl kişilerin bulunup cezalandırılmasını istiyorum. Ergenekon, Zirve cinayetini örtmeye çalışıyor. Ve Türkiye her geçen gün daha karışık bir hâle geliyor. Umudum giderek azalıyor.
 </p>
 <p>
  <strong>
   -Olaydan sonra sizi devletten arayan oldu mu?
  </strong>
  <br/>
  2007 seçim dönemiydi. Yerel bir yönetici bize geldi, çay bile içmeden çıkıp gitti. Ertesi gün gazetelerde ‘taziyede bulundu’ diye haberler okuduk. Devletten kimse aramadı. Taziyede bulunan bile olmadı.
 </p>
 <p>
  <strong>
   -Olaydan sonra Almanya hükümeti sizinle ilgilendi mi?
  </strong>
  <br/>
  Almanya Büyükelçiliği hemen bir yetkili görevlendirdi. Onun yardımlarıyla burada cenazeyi gömdük.
 </p>
 <p>
  <strong>
   -Malatya’da ne kadar kalmayı planlıyorsunuz?
  </strong>
  <br/>
  Gitmeyi düşünmüyorum. Biraz tedirgin olsam da korkmuyorum. Burada bir hayatım var. Komşularımla ilişkilerim iyi. 2016’ya kadar ikametgâhım var ama sınırsız ikametgâh alacağım. En uzun yaşadığım şehir Malatya oldu. 12 yıldır buradayım.
 </p>
</div>


Kaynak: [www.aksiyon.com.tr](http://www.aksiyon.com.tr/siyaset/ergenekon-zirve-cinayetini-ortmeye-calisiyor_552687), [web.archive.org (arşiv bağlantısı)](http://web.archive.org/web/20160213082930/http://www.aksiyon.com.tr/siyaset/ergenekon-zirve-cinayetini-ortmeye-calisiyor_552687)
