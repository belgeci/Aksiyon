# Dramdan Serhildan çıkarmak...

*Haşim Söylemez 2014.10.13*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   PYD İle IŞİD Arasındaki Çatışmaların Türkiye’ye yansıması farklı oldu. Şehirlerde başlayan Serhildanlar (Başkaldırılar) sonucu kan aktı. Türkiye artık Kürt meselesinde yeni bir sürece girmiş durumda. Peki, Kobani gerekçesi ile başlayan olayların asıl sebebi ne?
  </font>
 </div>
 <div id="newsText">
  <font class="detail-text">
   <p>
    Türkiye artık yeni bir sürece girdi. Suriye sınırındaki Kobani’de PYD ile IŞİD arasında başlayan çatışmaların Türkiye’ye yansıması farklı oldu. Şehirlerde başlayan serhildanlar (başkaldırılar) sonucunda kan aktı. Sıkıyönetim dönemini anımsatan sokağa çıkma yasakları, okulların tatil edilmesi, farklı görüşteki grupların birbirlerini devlete rağmen infaz etmesi, polislerin şehit edilmesi son on güne sığan acı gerçekler. KCK/PKK yanlıları, Suriye toprakları içinde bulunan Kürt şehri Kobani’nin terör örgütü IŞİD tarafından kuşatılmasını protesto etmek bahanesiyle, Türkiye’yi tabir yerindeyse Kobani’den daha vahim bir duruma soktu. 40’a yakın kişi hayatını kaybetti.
   </p>
   <p>
    Kobani gerekçesi birçok sıkıntıyı beraberinde getirdi. İmralı’da tutuklu Abdullah Öcalan, açılım sürecinin artık müzakere boyutunu aştığını belirtip hükümete 15 Ekim’e kadar süre tanıdı. Öcalan’ın açıklaması sıcaklığını korurken Türkiye’nin dört bir yanında ‘Kobani’ ateşi yanmaya başladı. Ardından Kandil farklı bir açıklama yaptı: “Gerekirse her yer Kobani olacak.” Bunun üzerine KCK/PKK’nın Yurtsever Devrimci Gençlik-Hareketi (YDG-H) bir anda şehirlerde ortaya çıktı. Marjinal sol gruplar da eşlik edince farklı bir tablo oluştu. KCK ile Hüda-Par arasında başlayan çatışma ölümlerle sonuçlandı. HDP’nin “Sokağa çıkın” çağrısı da hadiselerde etkili oldu. Ortaya çıkan tabloya göre artık Türkiye Kürt meselinde yeni bir sürece girmiş durumda. Peki, Kobani gerekçesiyle başlayan olayların asıl sebebi neydi? Bu sorunun cevabını bulmak için farklı sorular sormakta fayda var. İlk önce Kobani ile başlamak gerekiyor. İşte sorular ve cevapları:
   </p>
   <p>
    <strong>
     Kobani, politik Kürtler için neden önemli?
    </strong>
   </p>
   <p>
    Suriye’de Esed rejimini devirmek için başlayan olaylarla birlikte PYD (Demokratik Birlik Partisi) güç kazanmaya başladı. KCK şeması içinde Suriye yapılanması olarak yer bulan parti, bir anda kendini Suriye’deki bütün Kürtlerin hamisi olarak gördü. Parti, Suriye’de etkili olan diğer Kürt partileri (15 parti)ile bağını kopardı. Böylece 2003’te Süleymaniye’de kurulan PYD 2004’te geçtiği Suriye’de kısa sürede tek başına bir Kürt partisine dönüştü. İlk başta rejim karşıtı gibi görünse de aslında rejimle bir çatışmaları olmadı. Partinin hâlen Kamışlı ve Haseke’yi rejimle ortak yönetiyor olması derin bir çelişkiyi barındırıyor. PYD, Suriye devrimi yerine ‘Rojava devrimi’  fikrini benimsedi. Ancak Kobani’nin IŞİD tarafından kuşatılmasıyla PYD propaganda faaliyetlerine başladı. Ocak ayında ilan edilen kantonlardan biri olan Kobani’nin yaklaşık 200 kilometre batısında Afrin kantonu, doğusundaysa Cizire kantonu yer alıyor. Bu 3 kanton arasında da Arap ağırlıklı bölgeler bulunuyor ve bu bölgeler IŞİD’in elinde. Kobani düşerse diğer PYD kantonları da zayıflayacak. IŞİD de çok geniş bir alanda egemenlik kuracak. Kürtler Rojava’yı ve burada uyguladıkları yönetim biçimini, Beşar Esed sonrası Suriye’de talep ettikleri özerkliğin temeli olarak görüyor. Kobani’nin düşmesi, diğer iki kanton arasındaki bağın kopması anlamına geliyor. Aslında KCK, Kobani’yi, sadece Suriye topraklarında değil, Türkiye’de de uygulamak istediği özerkliğin bir parçası olarak algılıyor. Çünkü Suruç, PYD’ye göre Kobani kantonunun bir parçası. Arap, Türkmen ve Ermenilerin de yaşadığı Kobani’de, nüfusun büyük çoğunluğu Kürtlerden oluşuyor. Kürtlerin yüzyıllardır Kobani olarak andığı bölge, iç savaştan önce Kürtlere vatandaşlık hakkı tanımayan Suriye yönetimi tarafından Ayn al-Arab (Arap Pınarı) olarak adlandırılmıştı. Kobani bu yönüyle önemli bir konumda yer alırken; asıl mesele, siyasi olarak uluslararası boyutta resmiyet kazanmak. Çünkü Kürtler kurdukları kantonların IŞİD saldırılarıyla dünya tarafından bilinmesini ve tanınmasını istiyorlar. Kürtler bunun için Birinci Körfez Savaşı’nı örnek gösteriyorlar. O dönemde Irak Kürtlerine yönelik baskılar nedeniyle dış dünya duruma müdahale etmiş ve Kürt sınırına bir tanımlama getirerek 36. Paralel’i devreye sokmuştu.
   </p>
   <p>
    <strong>
     Kobani’de neler oluyor?
    </strong>
   </p>
   <p>
    16 Eylül’de IŞİD’in Kobani’yi kuşatmasıyla başlayan göç dalgasında 170 bin kişi Türkiye’ye geçmek zorunda kaldı. Ancak aradan daha bir hafta geçmeden, PYD tarafından yapılan çağrılar üzerine Kobanililerin önemli bir kısmı (70 bin kişi) geri döndü. Kobani şu anda kuşatma altında olmasına rağmen orada hâlâ sivil insanlar yaşıyor. YPG savaşçıları ise cephede IŞİD ile çarpışıyor. Bu zamana kadar ölenlerin sayısı 500 kadar ve ölümlerin neredeyse tamamı cephede. Bu sayıya öldürülen IŞİD militanları da dâhil. İnsanların göçle birlikte yaşadıkları ciddi bir insanlık trajedisi var ve bu sıkıntı devam ediyor. PKK ve PYD, Türkiye’yi IŞİD’e yardım etmekle suçlarken aynı zamanda Suruç’tan Kobani’ye bir koridorun açılmasını istiyor. Ancak bu koridorun mahiyetine pek girmiyor. Oysa sınır hattı boyunca savaşmak için Kobani’ye geçenlere devlet resmen göz yumuyordu. Türkiye’de başlayan olaylardan sonra ilk kez TSK bir açıklama yaptı ve sınırı geçmeye çalışan 5 PYD’linin silahlarıyla birlikte yakalandığını duyurdu. Aslında yapılan eylemler ve propagandaların bir amacı da PYD saflarına yeni savaşçılar çekmek. Ama örgüt bu konuda istediği limiti tutturabilmiş değil. Türkiye’den daha çok Kürt gencinin saflarına katılmasını istiyor.
   </p>
   <p>
    <strong>
     IŞİD için Kobani ne anlama geliyor?
    </strong>
   </p>
   <p>
    IŞİD, Tel Abyad (Şanlıurfa Akçakale karşısı), Carablus (Gaziantep’in Karkamış ilçesi karşısı) ve Rakka’yı kontrol altında tutuyor. Bu üçgenin ortasındaysa Kobani var. IŞİD Kobani’yi de alırsa, bölgeler arasında kesintisiz bir irtibat kuracak. Bu bölgeden başka bölgelere doğru ilerlemesi de lojistik olarak kolaylaşacak. Ayrıca Kürt kantonları arasındaki bağı kesmiş olacak. Kobani’yi düşürürse Türkiye-Suriye arasındaki bir sınır kapısı daha IŞİD’in denetimine geçecek. IŞİD şu anda Şanlıurfa Akçakale-Tel Abyad, Gaziantep-Karkamış  ve Kilis Çobanbey-El Rai kapısını elinde tutuyor. Türkiye insani yardımlar ve geçişler dışında bu kapıları açmıyor. Bütün bu sebeplerle birlikte IŞİD aynı zamanda adını ön plana çıkarmayı seven bir örgüt. Dünya gündemini daha çok meşgul etmek için ses getirecek noktalara saldırıyor. Nitekim Irak’ta Türkmenlere ve Araplara yönelik saldırıları pek gündem oluşturmadı. Ama Ezidi ve Kürtlere yönelik saldırıları dünyada yankılandı. Kobani bu yönüyle de önemli. Ne kadar çok tanınırsa o kadar çok militan toplayabileceğini düşünüyor. Aslında katılımlara bakıldığında da bu tezinde haklı gibi görünüyor. Diğer bir nokta ise IŞİD şu anda Bağdat’ı sarmış durumda ama bu pek ses getirmiyor. Oysa Bağdat’ın düşmesi Irak’ın tamamen düşmesi anlamına geliyor.
   </p>
   <p>
    <strong>
     Kobani’nin düşmesi çözüm sürecini etkiler mi?
    </strong>
   </p>
   <p>
    Aslında bu soru çok yersiz. İki farklı konu. Normal şartlar altında Kobani’nin düşmesinin çözüm sürecine bir etkisi yok. Çünkü Kobani kuşatmasından önce de çözüm sürecinin KCK/PKK tarafından bitirildiği dile getirilmişti. KCK Eşbaşkanı Cemil Bayık daha önce yaptığı açıklamada “Savaşı eylül sonunda başlatabiliriz.” diyerek işaret fişeğini ateşlemişti. Aslında KCK/PKK tarafı çözüm sürecinin bir an önce bitmesini istiyordu. Çünkü hükümetin Oslo protokolüne uymadığını ileri sürüyor ve bunun için verilen sürenin dolduğunu belirtiyordu. Yani Kobani’den önce de çözüm sürecinin bittiği ve Kandil’in hazırlık yaptığı açıktı. Daha eylül başında Murat Karayılan, eğitimden geçirilen PKK militanlarına yeni bir savaşa hazır olmaları talimatını vermişti. Lakin Kobani meselesi çözüm sürecini bitirmek için iyi bir argüman oldu. Nitekim hükümetin IŞİD’e yardım ettiği tezini ileri süren PKK, bunun için argüman ve delil üretiyor. Erdoğan’ın “Kobani düştü düşecek.” sözü ise fitili ateşlemeye yarayan bir çakmak oldu.
   </p>
   <p>
    <strong>
     Çözüm süreci nereden nereye geldi?
    </strong>
   </p>
   <p>
    AKP hükümeti İmralı’da tutuklu bulunan Abdullah Öcalan ile MİT üzerinden yaptığı müzakereler sonucunda adına ‘çözüm’ denilen bir süreci başlattı.  Süreç, 21 Mart 2013’te Diyarbakır’daki nevruzda Öcalan’ın mesajının okunmasıyla başladı. İlk etapta silahların susması gündeme geldi. Hükümet ve PKK buna ‘evet’ dedi. Ardından oluşturulan ‘akil insanlar’ heyeti Türkiye’yi dolaştı. Bu geziler sürecin ne olduğunu açıklamaktan çok, toplumu sürece ikna çabalarını içeriyordu. PKK ise 8 Mayıs 2013’te daha önce duyurduğu geri çekilme sürecinin başladığını resmen ilan etti. Bazı küçük gruplar, Van saha alanındaki militanlar başta olmak üzere Irak topraklarına doğru harekete geçti. 3 ay sonra PKK yaptığı açıklamayla güçlerinin önemli bir kısmının çekildiğini duyurdu. Örgüt buna karşılık hükümetin adım atması gerektiğine vurgu yaptı. Aynı günlerde dönemin Başbakan Yardımcısı Bülent Arınç, çekilmenin sadece yüzde 5  olduğunu açıkladı. KCK/PKK ise 8 Mayıs’taki çekilme kararını sürecin miladı olarak belirledi. Bu durum rakamlara da yansıdı. PKK bir yılın ardından gelişmelerden memnun değildi. Örgütün tezine göre devlet bölgede daha çok yapılanıyor ve yeni karakollar inşa ediyordu. Hükümet ise kan dökülmediği ve sürecin devam ettiği beyanında bulunuyordu. Ama iki taraf arasında yaşanan gelgitten toplum etkilendi. KCK Yürütme Konseyi çözüm adına ciddi adımlar atılmadığını ileri sürerek 9 Eylül 2013’te geri çekilmenin durdurulduğunu duyurdu.
   </p>
   <p>
    Geçen sürede PKK gücüne güç kattı. Aslında örgüt sadece göstermelik birkaç ekibini geri çekmişti. Çekilme sürecinde basına yansıyan fotoğraflar da bu ekiplere aitti. Daha çok yaşlı, sorunlu ve merkeze alınmak istenenler çekilme sürecine dâhil edildi. PKK süreçte 150 militanı Kandil’e çekti. Buna karşılık, eğitimden geçirilmiş 400 kadarını bu görev alanlarına gönderdi. Örgüt bir nevi güç tazelemesine gitti. Resmî raporlara yansıyan istihbarat verileri MGK toplantılarında da gündeme geldi. Buna göre PKK Türkiye içinde mevcut irili ufaklı 40 kamp alanının yerini değiştirdi. Değiştirilen yerler daha önce tespit edilenlerden oluşuyordu. Diğer bir bilgi ise PKK’nın değişimle birlikte toplam 60 yeni kamp yeri açtığıydı. Son bir yılda örgüte 4 bin kişi katıldı. 2 bin 500’ü Suriye’deki PYD’ye, diğerleri Kandil’deki eğitim kamplarına gönderildi. Hâlihazırda PKK’nın silahlı dağ kadrosunun 8 bin kişi olduğu tahmin ediliyor. Cemil Bayık’ın sadece ağustosta örgüte katılımın 1200 kişi olduğunu açıklaması önemli bir ayrıntı. Diyarbakır, Kızıltepe, Van, Hakkâri, Şırnak ve Lice’de asayiş bölge komutanlıkları kuruldu. En çarpıcı iddia ise PKK’nın bölgede milis kuvvetler olarak kullanacağı kişilere silah dağıttığı. Bu kişileri YDG-H birimi yönetiyor. Geçen süre zarfında Öcalan İmralı’dan 35 değişik açıklama yaptı. Kandil ise basın söyleşileri dışında 56 açıklamayla durum değerlendirmesinde bulundu. Hükümet kanadı ise çözümden sorumlu Devlet Bakanı Beşir Atalay’ı görevden aldı, yerine komisyon atadı. Yalçın Akdoğan da yine süreçle ilgilenen kişilerden biri olacak.
   </p>
   <p>
    <strong>
     KCK bundan sonra ne yapacak?
    </strong>
   </p>
   <p>
    Kürdistan Topluluklar Birliği (KCK), bundan sonra dozunu artırarak şehir eylemlerine devam edeceğini duyurdu. Ancak örgütte ciddi değişiklikler yapıldı. Son bir yılda KCK/PKK daha çok şehir savaşı üzerine eğitim verdi. Yani PKK eskisi gibi dağlarda değil, artık şehirlerde savaşma kararı aldı. Askerî karakol baskınları yerine şehir merkezlerini kontrol altına alma, eylem yapma, zaman zaman silahlı çatışmalara girme stratejisi örgütün yeni savaş planı. KCK’nın bu plana uygun en etkili yapı olduğu belirtiliyor. Çünkü KCK bir yandan dağdan beslenirken diğer yandan şehirlerde faaliyet yürütmeyi hedefleyen bir örgüt. KCK serhildan çağrısını ağustosta yaptı. Örgütün 23 Ağustos’ta şehir yapılanmasına gönderdiği bilgi notunda, ‘Metropollerde, bulunduğunuz yerlerde bir halk savaşı için hazır olun ve topyekûn kapsamlı bir serhildana hazırlanın’ ifadesi yer alıyordu. Aslında serhildan eylülde okulların açılmasıyla başlatılacaktı ancak Kürtçe okulların mühürlenip sonra açılması halk üzerinde yeterince etki uyandırmadığı için ertelenmişti. Ancak Kobani gerekçesiyle yeniden işaret verildi ve şu ana kadar da örgüt amacında başarılı olmuş durumda. KCK’nın stratejisine göre, şehir savaşı olan serhildan bundan sonra talepler onaylanıncaya kadar zaman zaman uygulamaya konacak.
   </p>
   <p>
    <strong>
     Hizbullah-PKK
    </strong>
    <strong>
     çatışması nereye varır?
    </strong>
   </p>
   <p>
    Kobani gösterileri, bölgede kabuk tutan bir yarayı yeniden açtı. Hizbullah’a yakın isimlerin güvenlik güçlerine destek olduğu iddiasıyla birlikte gösterilerin adresi değişti. Mardin Dargeçit’te “Hizbullah’ın partisi” olarak kabul edilen Hür Dava Partisi (Hüda-Par) İlçe Başkanı’nın iki göstericinin ölümüne neden olduğuna ilişkin haberlerle birlikte gerilim arttı. Hizbullah’ın öncülüğünü yaptığı “Peygamber Sevdalıları Platformu” üyesi dernek ve vakıflara saldırılar başladı. 24 saatlik sürecin sonunda PKK’ya yakın kaynaklar, öteden beri “Hizbulkontra” olarak nitelendirdikleri Hizbullah’ın, 3 kişinin ölümünden sorumlu olduğunu açıkladı. Karşılıklı öldürdükleri kişilerin fotoğraflarını internet üzerinden paylaştılar. PKK, intikam mesajları yayımlayıp saldırıların dozunu artırırken, Hizbullah ise “Saldırıya uğrayan herkesin nefsi müdafaa hakkı vardır” diyerek savaş ilan etti. Hizbullah şu anda PKK’lılar tarafından öldürüldüğü iddia edilenler için taziye açmadı. Bu şu anlama geliyor: “İntikam alınmadan taziye kabul etmiyoruz.”
   </p>
   <p>
    <strong>
     Polislere niye saldırılıyor?
    </strong>
   </p>
   <p>
    KCK/PKK son dönemde polislere saldırılar düzenliyor. Diyarbakır’da iki polis memurunun infazından sonra Bingöl’de iki polisin şehit edilmesi ve emniyet müdürünün yaralanması KCK’nın yeni stratejilerinden. Örgüt artık en büyük düşmanı olarak emniyet mensuplarını görüyor. İddiaya göre, KCK/PKK’nın elinde 750 polisten oluşan infaz listesi bulunuyor. Bu polislerden bazıları başka görevlere atanmış, bazıları ise açığa alınmış ve korumasız durumda. İddiaya göre, 17 Aralık yolsuzluk operasyonu gerekçesiyle tutuklanan eski terörle mücadele ekibinden müdür ve amirlerin isimleri de bu listede yer alıyor
   </p>
   <p>
    <a href="http://web.archive.org/web/20141020103101/http://aksiyon.com.tr/aksiyon/haber-39705-ates-cemberinde-bir-ulke.html" target="_self">
     1-Ateş çemberinde bir ülke
    </a>
   </p>
   <p>
    <a href="http://web.archive.org/web/20141020103101/http://aksiyon.com.tr/aksiyon/haber-39707-huzura-darbe.html" target="_self">
     2-Huzura Darbe
    </a>
   </p>
   <p>
    <a href="http://web.archive.org/web/20141020103101/http://aksiyon.com.tr/aksiyon/haber-39711-askeri-sinirin-otesinde-ne-bekliyor.html" target="_self">
     4-Askeri sınır ötesinde ne bekliyor?
    </a>
   </p>
   <p>
    <a href="http://web.archive.org/web/20141020103101/http://aksiyon.com.tr/aksiyon/haber-39710-uyari-14-ay-once-gelmisti.html" target="_self">
     5-Uyarı 14 ay önce gelmişti
    </a>
   </p>
   <p>
    <a href="http://web.archive.org/web/20141020103101/http://aksiyon.com.tr/aksiyon/haber-39709-suriyede-parcali-muhalefet-umutsuz.html" target="_self">
     6-Suriye'de parçalı muhalefet umutsuz
    </a>
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action?newsId=39708), [web.archive.org (arşiv bağlantısı)](http://web.archive.org/web/20141020103101/http://www.aksiyon.com.tr:80/aksiyon/newsDetail_getNewsById.action?newsId=39708)
