# Evlatlıklar Avrupa Birliği'ne girdi

*Haşim Söylemez 2003.01.13*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Refahın olduğu ülkelere legal ve illegal yollardan yapılan göç hareketleri akla hayale gelmedik usülleri de beraberinde getiriyor. Avrupa göçü engellemek için zorlukları artırdıkça güç simsarları da taktik değişikliğine gidiyor. Evlatlığın veya evlat edinmenin tanımı çok basit; çocuğu bulunmayan kişilerin aile kurmak, özlemlerini gidermek için bir çocuğu kendi nüfusuna alma işlemi.
  </font>
 </div>
 <div id="newsText">
  <font class="detail-text">
   Bu tanımı amacından saptırmadan isteğe bağlı olarak uzatıp kısaltmak mümkün. İsterseniz medeni bir hak, isterseniz çocuğun hakkını koruyan bir sözleşme akdi de diyebilirsiniz. Ama 'evlatlık' kavramının masumiyetine sığınıp olayı ranta dökenlerin getirdiği yorum çok farklı: çocuk transferi.
   <br/>
   <br/>
   'Avrupa Avrupa duy sesimizi, bu gelen Türklerin ayak sesleri...' sloganını kendisine göre tevil eden kimi Türkler, "Bunu ancak Türkler yapar" dedirtecek işlere, faaliyetlere imza attı/atıyorlar. Kendi akrabasını bulunduğu ülkeye alma, köylüsünü mark (euro) karşılığında davet edip orda konuşlanmasını sağlama, bir sarışın Alman ya da İngiliz bayana damat olarak gidip ihracata yeni bir boyut ekleme, mülteci olarak 'sığındım' diyerek fabrikalarda çalışma alışılageldik denenen göç yöntemleri oldu. Ancak 'evlatlık yoluyla göç' söylenen bütün yolları geride bırakıyor. Yeni fırsat arayışı içinde olan bir kesim, Türkiye'den evlatlık alarak Avrupa'ya yeni bir göç dalgası başlattı. Türkiye'den bu ülkelere evlatlık almak için 'evladı' tabir yerindeyse anahtar deliğinden geçirmek gerekiyor. Türkiye Araştırma Merkezi Vakfı, evlatlık edinmek isteyen Türklerin sayısında her geçen gün artış yaşandığını belirtiyor. Türkiye'de bu işlemleri gerçekleştiren kurumların başında gelen Sosyal Hizmetler ve Çocuk Esirgeme Kurumu ise son altı aydır evlatlık işlemlerini durdurmuş durumda. Aslında evlatlık almak için hiçbir kuruma başvurmadan bir mahkeme kararı yeterli oluyor.
   <br/>
   <br/>
   Türkiye'den Avrupa ülkelerine gidenler arasında 4050 yaşını geçmiş evlatlıklar da var. Her iki durumda da maddi kazanç sözkonusu. Ancak bu üç kağıt düzeninin arasında gerçek anlamda evlat edinmek isteyen aileler de yok değil.
   <br/>
   <br/>
   Hollanda'ya 12 bin evlatlık
   <br/>
   <br/>
   Evlatlık kılıfı altında Avrupa'ya giden Türklerin sayısıyla ilgili olarak telaffuz edilen rakamlar ürkütücü boyuta ulaşmış durumda. Sadece Hollanda'ya bu şekilde 12 bin kişinin transfer edildiği belirtiliyor. Hollanda hükümeti konunun suiistimal edildiğini gerekçe göstererek 'evlatlık' işlemlerini neredeyse askıya almış durumda. Bu sebepten akademik unvana sahip kişiler bile öz çocuklarını yaşadıkları ülkeye aldırmakta problem yaşıyor. 3 yıldır Hollanda Roterdam İslam Üniversitesi Rektörlüğü yapan Prof. Dr. Ahmet Akgündüz iki çocuğunu bulunduğu ülkeye aldırmak için uzun süren bir uğraş vermiş. Akgündüz bu konudaki sıkıntısını anlatırken, Hollanda hükümetinin her seferinde 12 bin rakamını gerekçe gösterdiğini belirtiyor. Akgündüz tefecilerin yanında masum insanların da yandığını söylüyor: "Aslında haklılar. Sadece çocukları değil büyükleri de evlatlık diye Türkiye'den bu ülkeye almışlar. Burada yaşayıp duruyorlar. Şimdi Hollanda hükümeti durumu fark etmiş. Bu yüzden, kendi çocuklarımı buraya aldırmak için neredeyse bir yıl boyunca uğraştım. Üstelik benim akademik bir kariyerim de bulunuyor. Benim yaşadıklarımı başkaları da yaşıyor."
   <br/>
   <br/>
   Sadece Hollanda değil aynı durum Almanya'da da geçerli. Alman hükümeti de evlatlık işlemlerini durdurmuş durumda. Türkiye Araştırma Merkezi Vakfı'na göre Almanya'da yaşayan Türklerin yüzde 4'ü evlatlık almış. Vakıf Başkanı Faruk Şen,  Almanya'da Türklere yönelik evlatlık yasağının sınırlı da olsa kalkması gerektiğini söylüyor. Alman yetkililerine bir de önerileri var: Öneri, sadece 1. derecede akraba ve 18 yaşını geçmemiş kişilerin Türkiye'den evlatlık olarak alınmasını kapsıyor. Şen, evlatlık konusunda büyük bir suiistimalin yaşandığını, bu yüzden Alman hükümetinin problem çıkardığını söylerken; "Önüne gelen evlatlık almış. Kendisinden küçük olsun da isterse 50 yaşında olsun, evlatlık diye bu ülkeye getirilmiş. Ciddi bir çirkinlik sözkonusu. Şu anda bu anlamda büyük bir yığılma var. Biz konuyu masum insanların faydalanacağı şekilde ayarlamak istiyoruz. Özellikle genç evli çiftler evlatlık almak için başvuruda bulunuyor, bunlar da bu sebepten engelleniyor" şeklinde sitemini dile getiriyor.
   <br/>
   <br/>
   Sosyal Hizmetler ve Çocuk Esirgeme Kurumu (SHÇEK) üzerinden son 5 yılda 5 bin çocuk evlat edinilmiş. Kurum yetkilisi bu rakamın neredeyse tamamını yurtdışında yaşayan Türkler'in oluşturduğunu söylüyor. Yetkili, Türkiye'den yurtdışına kurum dışı yollarla evlatlık olarak giden birey sayısının kurum yoluyla gidenlerin iki üç katından daha fazla olduğuna da dikkat çekiyor. SHÇEK Adalet Bakanlığı tarafından evlatlık edinme kanununun yeniden düzenlenmesi için son 6 aydır evlatlık işlemlerini durdurmuş durumda. Bu zamana kadar evlatlık işlemleri çok kolay yapıldığı gibi kanuni olarak sonradan takibini de güçleştiriyordu. Kurum aracılığıyla yurtdışına evlatlık almak için aynı zamanda Uluslararası Sosyal Hizmet Örgütü'nün (ISS) de kriterlerini yerine getirmek gerekiyor.
   <br/>
   <br/>
   7 bin euro karşılığında evlatlık
   <br/>
   <br/>
   Sözde evlatlık işlemi iki sebepten dolayı yapılıyor; 01 yaş ve 18 yaş altı çocuklar için hükümetlerin verdiği aylıklardan nemalanmak ya da 18 yaşından büyükleri evlatlığına alıp bulundukları ülkelere aldırmak. Avrupa ülkelerinde çocuk yapımına teşvik amacıyla verilen çocuk parası aslında pek fazla değil ancak yine de buna tamah ediliyor. Almanya hükümeti ayda 245 euro, Hollanda ise 250 ila 350 dolar arasında çocuk parası veriyor. Zaten evlatlık ticaretini yapanlar da daha çok büyükler için bu kavramı devreye sokuyor. 18 yaşından başlayıp 50 yaşına kadar alınan evlatlık ticaretinde çok iyi para kazanılıyor. Türkiye'den bu yolla evlatlık alınan kişilerden 5 bin ila 7 bin euro arasında para alınıyor. Evlatlık kılıfı ile Avrupa ülkelerine kapak atan sözde evlatlıklar üç dört yıl sonra sahte babası aleyhine üç şahit eşliğinde dava açarak evlatlıktan ayrılıyor. Böylece Hollanda ya da Almanya bağımsız ve özgür bir Türk işçisine kavuşmuş oluyor. Faruk Şen durum değerlendirmesi yaparken, kendilerinin de bir çıkmaza girdiklerini söylüyor: "Evlatlık alınan büyükler burada yeni bir ülke ve iş sahasına kavuşuyor. Değişik bir yolla yeni Türklerin sözü edilen ülkelere girmesi sağlanmış olunuyor. Çocuk aylığı almak için evlatlık alanların çok az olduğunu düşünüyorum." Resmi yollarla evlatlık alan kişinin kimliği ne pahasına olursa olsun gizli tutuluyor. Adresi veya durumu, kurum ve kendisi dışında kimse bilmiyor. Kurum dışı evlatlıklarda ise sadece mahkeme baz alındığı için takip etmek oldukça güç. Resmi anlamda evlat edinenlerin isimleri bay 'Ş' veya bayan 'N' şeklinde hitaplarda anlam buluyor. Hollanda'da tanıdıkları olduğunu ve bunların köylerinden 30 yaşındaki birisini evlatlık olarak aldıklarını söyleyen Kemal Sevgi tanık olduğu evlatlık olayını şöyle anlatıyor: "Evlatlık almak için önce o kişi babası aleyhine dava açtı, daha sonra mahkeme kararı ile yeni bir aileye evlatlık olarak alındı. Böylece Hollanda'ya gitti. Akrabalarım bunun karşılığında kendisinden para aldılar ancak rakamı söylemek istemiyorum. Bizim memlekette bu tür evlatlık hadiseleri çok oluyor."
   <br/>
   Peki evlatlık almak o kadar kolay mı? Aslında bu konuda net bir kanun ya da yönetmelik yok. Mevcut hükümlerin ise uçları açık. Hukukçuların tabiri ile bir kanun boşluğu bulunuyor. SHÇEK aracılığı ile evlatlık almak için anne babanın görülmesi, çocuğun yaşayacağı şartların tescillenmesi yeterli. Ancak diğer bir yolla yani mahkeme kararı ile evlatlık alma işlemi daha kolay ve daha sorunsuz gerçekleşiyor. Anne ve babaya sahip birisinin bir başkasının evlatlığına geçmek için babası aleyhine dava açması şart. Üç şahit karşılığında açılan davanın kazanılmaması neredeyse imkansız. Kırsal kesimlerde sözü edilen mahkeme süreci en geç bir ay içinde tamamlanıyor. Hukuken boşta kalan fert daha sonra yine bir mahkeme kararı ile başka birisinin evlatlığına geçebiliyor.
   <br/>
   Bekar olan bir kişinin evlatlık almak için en az 30 yaşını doldurmuş olması gerekirken evli çiftlerin evlatlıktan büyük olma şartı yeterli oluyor. Zaten evlatlık yolu ile göç işleminde alan razı veren razı olduğu için herhangi bir problemin yaşanması söz konusu değil. Mahkeme kararı ile evlatlık alan kişi daha sonra o şahsı velayetine alıp bulunduğu yere götürebiliyor. Avukat Faruk Sungur mahkeme kararı ile evlatlık işlemlerinin, tarafların anlaşması halinde çok kolay olacağının altını çiziyor. Sungur'a göre bu tür davalarda mahkeme sadece resmi bir evrak verme makamı konumunda. Yeni evladını nüfusuna geçiren ya da mahkeme kararını notere tasdik ettiren kişi evlatlığını bulunduğu ülkeye götürmekte hiçbir sorun yaşamıyor. Türkiye'deki birçok ülkenin konsolosluk yetkilisi evlatlık olayının hukuki anlamda kendilerini ilgilendirmediğini, tam evraklara vize verdiklerini söylüyor. Ancak son bir yıldır evlatlık işleyişini kısmen askıya aldıklarını vurguluyorlar.
   <br/>
   Masum, bir o kadar da anlamlı olan 'evlatlık' kavramının böylesine ticari bir malzeme yapılması kabul edilir gibi değil. Her ne şartta olursa olsun yapılan bu ticaret insani olmadığı gibi, evlat sahibi olmak isteyen gurbetçi için de engelden başka birşey değil. AB'ye alınmak için Avrupa'nın kapısına dayandığımız ve kendimizi beğendirmeye giriştiğimiz bu süreçte, ayak seslerimizi kötü bir yolla getireceği puanı da düşünmek gerekiyor.
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-11003-34-evlatliklar-avrupa-birligine-girdi.html), [web.archive.org (arşiv bağlantısı)](http://web.archive.org/web/20120418152237/http://www.aksiyon.com.tr:80/aksiyon/haber-11003-34-evlatliklar-avrupa-birligine-girdi.html)
