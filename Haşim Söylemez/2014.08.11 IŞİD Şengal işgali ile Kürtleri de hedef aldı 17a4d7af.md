# IŞİD, Şengal işgali ile Kürtleri de hedef aldı

*Haşim Söylemez 2014.08.11*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   <p dir="LTR">
    IŞİD, Irak topraklarında terör estirmeye devam ediyor. Şimdi de Kürtler örgütün hedefinde. IŞİD, ezidi Kürtlerin yoğunlukta yaşadığı en zayıf şehir olan Şengal’i ele geçirip yüzlerce kişiyi öldürdü.
   </p>
  </font>
 </div>
 <div id="newsText">
  <font class="detail-text">
   <p dir="LTR">
    IŞİD, Irak’ta terör estirmeye devam ediyor. Ülkenin yarısından fazlası tehdit altında. Örgüt ani baskınlar yaparak stratejik bölgeleri ele geçiriyor, insanları öldürüyor veya kaçırıyor. Bu korku binlerce insanı göçe zorluyor. Son olarak Şengal’e (Sincar) saldıran IŞİD, on binlerce Ezidi’nin başka yerlere göç etmesine sebep oldu. Şu ana kadar en az 100 çocuğun dağlarda açlık ve susuzluktan öldüğü bilgisi var. Bir o kadar da yaşlının öldüğü söyleniyor. Binlerce Ezidi ise dağlarda mahsur kalmış durumda. Tam bir trajedi yaşanıyor. Laleleş, Türkiye ve Erbil tarafına binlerce Ezidi göç ediyor.
   </p>
   <p dir="LTR">
    Yollarda karşılaştığımız Ezidiler trajediyi gözyaşları içinde anlatıyor. Nero Halid bunlardan biri: "Biz evimizi gece terk ettik. Bir anda toplandık ve kaçtık. Nereye gideceğimizi bilmeden yanımıza alabildiklerimizi alıp kaçtık. Komşularımızın nereye gittiğini bilmiyoruz. Herkes kendi derdine düşüp kaçıştı. Bir anda yollarda bulduk kendimizi."
   </p>
   <p dir="LTR">
    Rerha Hakim ise IŞİD’in bir engelle karşılaşmadan Şengal’e girdiğini aktarıyor: "Silahlar patladı. Sesler geldi ve biz evlerimizi terk ettik. Zaten iki gün önceden gelecekleri söyleniyordu. Kimisi çok erkenden evlerini terk edip yollara düştü. Şu anda ne yapacağımızı bilemiyoruz. Bundan sonrası nasıl olacak onu da bilmiyoruz. Durum hiç iyi değildir. Hastalarımız, yaşlı insanlarımız vardır."
   </p>
   <p dir="LTR">
    Şengal, Musul’un kuzeybatısında, Suriye-Irak sınır kapısına çok yakın bir yerde. Rabia ile yan yana. Konumu itibarıyla IŞİD’in dikkatini çeken bir yer. Şengal’i ele geçiren IŞİD, böylece Irak-Suriye sınırını fiilen ortadan kaldırmış oldu. Hem ovaya açılan hem de dağa uzanan bir yerleşim alanı olması da burayı önemli kılıyor. Şengal, Kürtler için önemli bir yer. Ezidiler, Saddam döneminde ciddi bir asimilasyona uğratılmış ve özellikle Kürtlükleri yönünden baskı görmüşlerdi. Son dönemde Irak Kürt Yönetimi onlara kimlik kazandırma çabası içine girdi. Ama Şengal’deki Ezidiler tarih boyunca sürekli baskılara maruz kaldıkları için hep azınlık psikolojisi içinde yaşadı. Bu durum IŞİD’in buraya saldırmasına imkân sağladı. Ayrıca burada Peşmerge güçlerinin zayıf bırakılması da örgütün iştahını kabarttı. Şengal sadece bir ilçe değil. Buraya bağlı birkaç nahiye ve önemli köyler var. Daha önce dağınık olan köyler Saddam döneminde daha kolay kontrol altında tutulmak için bir araya getirilmiş. Köylerin tamamında Ezidiler ikamet ediyor. Şengal’de az sayıda Arap ve Hıristiyan nüfus da yaşıyor. Kısmen Türkmenler de bu bölgede varlar. Zaten daha önce Telafer’den göç eden Türkmenler buraya geçmişlerdi. Az sayıda farklı etnik grupların varlığı istihbarat ağının sık döndüğü bir yer hâline getirmiş durumda Şengal’i. İddiaya göre IŞİD, diğer etnik yapılarla irtibata geçip onlardan bilgi ve yardım alıp en zayıf anında Şengal’e girdi. Şengal bölgesinde 300 bin Ezidi yaşıyor.
   </p>
   <p dir="LTR">
    IŞİD, Kürtlere karşı Irak’taki ilk ciddi saldırısını Şengal’e girerek yaptı. Oysa örgüt daha önce Kürtlerle bir meselesinin olmadığını ilan etmişti. Mesud Barzani’nin Bağdat Hükümeti ve Amerika ile görüşmeler yapıp IŞİD’i bitirmek için çalışmalara başlaması, Selefî anlayışına sahip örgütü kızdırdı. Ramazan Bayramı’nda Peşmerge kuvvetlerini ziyaret eden Barzani’nin ‘Sizlere yakında ağır silahlar vereceğiz’ müjdesinin IŞİD’in hızlı hareket etmesine sebep olduğu belirtiliyor.
   </p>
   <p dir="LTR">
    IŞİD, Kürtlerin en zayıf noktası olarak gördüğü Şengal’e saldırdı. Çünkü Peşmerge diğer cephelerde örgüte karşı güçlü ve hazırlıklıydı. Ama Şengal’de tam tersi bir durum vardı. Şengal olayı, Peşmergenin moralini bozarken PKK ve PYD için ise hesapta olmayan bir fırsat gibi görünüyor. Şu anda PYD, Suriye’de IŞİD’e karşı elde ettiği başarıların aynısını Irak topraklarında da elde etmek istiyor. Bu psikolojik üstünlük, PYD için Şengal’e müdahale edip orada başarılı olma zeminini oluşturmuş durumda. Ayrıca KCK Yürütme Kurulu Üyesi Murat Karayılan’ın Şengal’i kurtarmak için 300 gerillayı göndermesi de niyetleri daha net ortaya çıkarmış oldu. Ezidiler, PYD ve PKK’nın yaklaşımlarından memnun. Hatta Ezidi gençleri PYD ve PKK saflarına geçmeye başladı.
   </p>
   <p dir="LTR">
    Kürdistan Demokrat Partisi (KDP) cephesi ise PKK’nın Şengal’e müdahalesini aslında tam olarak istemiyor. Çünkü PKK’nın burada kalıcı olmasından çekiniyor. Hatta bazı yorumcularda, Şengal’de başarılı olursa PKK’nın burayı ikinci Kandil yapacağı görüşü hâkim. Burası hem Suriye’ye hem de Kandil’e yakın olmasından dolayı PKK açısından önemli görülüyor. Diğer bir etken ise PKK, Ezidileri artık sahipsiz bırakmak istemiyor ve Şengal konusunda inisiyatifi ele geçirmek istiyor. Üstünlük sağlayamasa da Şengal olayında dışarıda kalmak istemiyor. PKK, KDP üzerinde baskı kurmak için kendi medyasında ve sosyal medyada "KDP’ye bağlı Peşmergeler Şengal’i terk etti" şeklinde yayınlar yapıyor. KDP bunu kabul etmiyor. KDP medyası ise Şengal’i almak için hazırlık yaptıklarını ve uygun zamanı beklediklerini aktarıyor.
   </p>
   <p dir="LTR">
    IŞİD’in Şengal’i alması Maliki yönetimi ile Kürtleri de yakınlaştırmış gibi. Bir iddiaya göre, Şengal’den önce Peşmerge ve Irak ordusu, İran’ın da desteğiyle, Musul’a girmeyi planlıyordu. Böylece IŞİD, Şengal bölgesinde sıkıştırılıp etkisizleştirilmek isteniyor. Yaşanan bu olaylarla birlikte Ezidilerin büyük bir kısmı perişan hâlde, sıcakta Şengal Dağları’na sığındı. Bir kısmı ise Dohuk ve Kürt bölgesinin içlerine geçti. Küçük bir kısım Ezidi ise Türkiye sınırını geçerek buradaki tanıdıklarına sığındı. Ama Şengal Dağları’nda hâlâ 20 bin Ezidi mahsur durumda ve yardıma muhtaç. Kesin bir bilgi olmamakla birlikte IŞİD’in 500 Ezidi kadını alıkoyduğu, Musul’a götürdüğü ve yüzlerce kişiyi öldürdüğü söyleniyor. Bu bilgiyi teyit etmek şu anda çok zor. Her ne kadar rakamlar tartışmalı olsa da Ezidilere yönelik bir katliamın yapıldığı kesin.
   </p>
   <p dir="LTR">
    Ayrıca Şengal’in düşmesi, diğer bölgelerdeki insanların psikolojisini de etkilemiş durumda. IŞİD’in çok iyi başardığı psikolojik üstünlük sağlama stratejisi şu ana kadar tutmuş gibi. Kaynağı belirsiz söylentiler, binlerce kişinin bir anda evlerini terk etmelerine sebep oluyor. "IŞİD geliyor" söylentisinden daha korkulan bir durum yok artık. Son olarak IŞİD’in Mahmur’a saldırdığı ve ele geçirdiği söylentisi bir infiale yol açtı. Mahmur ilçesi Erbil’e 60 kilometre uzaklıkta. Mahmur’a 35 kilometre uzaklıktaki Guer nahiyesinde çıkan çatışmalar tedirginlik sebeplerinden biri.
   </p>
   <p>
    Son tahlilde PKK ve PYD güçleri, Şengal Dağı eteklerinde bir köyü geri almış durumda. Kürdistan Bölgesel Yönetimi ise Ezidileri silahlandırmak için harekete geçti. Kürt yönetiminin yüzlerce genci silahlandırdığı alınan bilgiler arasında. Irak’ın Kürt bölgesini tehdit eden IŞİD’e karşı bütün Kürtler birlikte hareket etmek istiyor. Yer yer birlikte olsalar da siyasi hesaplardan dolayı genelde henüz tam bir birlik sağlanmış değil.
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://aksiyon.com.tr:80/aksiyon/haber-39209-isid-sengal-isgali-ile-kurtleri-de-hedef-aldi.html), [web.archive.org (arşiv bağlantısı)](http://web.archive.org/web/20141003131621/http://aksiyon.com.tr:80/aksiyon/haber-39209-isid-sengal-isgali-ile-kurtleri-de-hedef-aldi.html)
