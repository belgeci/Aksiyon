# Burası SiT beğenmezsen git

*Haşim Söylemez 2000.03.04*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Tarihi yapıları ve dokuları koruma adına çoğu zaman gerekli önlemleri alamıyoruz. Sadece işin adını koyup, koruma adına ciddiyetsiz davranıyoruz.
  </font>
 </div>
 <div id="newsText">
  <font class="detail-text">
   Ciddiyetsizlik ve vurdumduymazlık işin içine girince koruma adı altında alınan kararlar ise zaman zaman işleri çıkmaza sokuyor. Adana'nın Kozan ilçesine bağlı Dilekkaya köyünde 20 yıldır tabii varlıkları koruma adına bir karmaşa yaşanıyor. Anavarza Antik Kenti'nin dibindeki Dilekkaya köyü SİT alanı, ancak, gerektiği şekilde korunamadığı gibi, karardan dolayı köylüler de kendi evlerini onaramıyor.
   <br/>
   <br/>
   Anavarza Antik Kenti olarak tabir edilen alan 20 yıldır SİT alanının, kalenin yanısıra yaklaşık yüz yıl önce kurulmuş olan Dilekkaya köyü de SİT alanın içinde kalmış durumda. Zaten SİT alanı olan bölge için, daha keskin hatlarla alanı belirleyen ikinci SİT kararı 1994 yılında çıkarılmış. Bu tarihten itibaren 150 hanelik Dilekkaya köyü ve Anavarza Kalesi'nde en ufak bir yapı yapmak, kazı yapmak, tabir yerindeyse çivi çakmak bile yasaklanmış. Bölge 1., 2., ve 3. dereceden olmak üzere SİT alanı ilan edilmiş. 1994 tarihindeki ikinci SİT kararı ile birlikte Adana Valiliği açık ve kesin bir ifade ile; "Anavarza Antik Kenti'ni boşaltın" diyor. Köylüler ise yüzyıla yakın zamandır yaşadıkları köylerini herşeye rağmen terk etmek istemiyorlar.
   <br/>
   <br/>
   Dilekkaya mahkemelik
   <br/>
   <br/>
   1994 yılında çıkan SİT kararından sonra Dilekkaya köyü sakinleri bölgeyi boşaltmayınca Adana Valiliği tüm köyü mahkemeye veriyor. Mahkemeyi Valilik kazanıyor. Ancak hem birinci hem de ikinci SİT kararlarına rağmen köylüler bölgeyi boşaltmıyor. Köylüler alanı boşaltmıyor, ancak yetkililer de SİT alanının korunması adına hiçbir şey yapmıyorlar. Ve tarihi doku, 20 yıldır tarihi eser kaçakçıları ve doğa şartları yüzünden gitgide yok oluyor. Köylüler mahkeme kararına rağmen köylerinden vazgeçmeyeceklerini belirtiyorlar. Dilekkaya köyü sakinlerinden Mehmet Kılıç köylerini hiçbir zaman terk etmeyeceklerini belirtiyor. Kılıç "Burası bize babamızdan miras kaldı. Bütün anılarımız burada. Tarlalarımız, arazilerimiz hep burada. Biz burayı terk etsek bile nereye gideceğiz. Aslında 1950 yılından beri yetkililer bize buradan gidin diyorlar" şeklinde konuşuyor.
   <br/>
   <br/>
   Adana İl Kültür Müdürü Hasan Erzurumluoğlu, köylülerin burayı boşaltmaları gerektiğini söylüyor. Erzurumluoğlu'na göre burası tarihi bir alan ve korunması şart. Hasan Erzurumluoğlu mahkeme kararını bir türlü uygulamaya koyamadıklarını belirterek "Bölge 20 yıldır SİT alanı; ancak kesin olan SİT kararı 1994 yılında çıkarıldı. Köylüler mekanı boşaltmayınca onları mahkemeye verdik. Mahkemeyi biz kazandık. Köylülerin bir an önce burayı boşaltmaları gerekiyor" diyor.
   <br/>
   <br/>
   Tavuk kümesine 1 ay hapis
   <br/>
   <br/>
   Köylüler antik kent alanını boşaltmıyor. Ancak bir yapı yapmalarına da izin yok. Dilekkayalılar için tavuk kümesi dahi yapmak yasak. Kurallar kesin olunca olanlar da oluyor. Dilekkaya'da hemen hemen her hane sahibi ya para cezasına ya da hapis cezasına çarptırılmış. Fay hattı üzerinde bulunan antik kent zaman zaman meydana gelen depremlerden büyük zarar görüyor. Sadece tarihi dokular değil zarar gören, evler de depremlerden nasibini alıyor. Doğal afetlerden zarar gören evlerini bile onaramayan köylüler isyan ediyor. Kümes yapan ve 5 milyon lira para cezasına çarptırılan Kalender Güney; "Tavuk kümesi yaptım diye bana iki yıl önce 5 milyon lira ceza kestiler. Cezayı vermesen asker gelip seni götürüyor. Hapis cezasına çarptırılıyorsun. Evim depremden zarar gördü, ama onaramıyorum. Başımıza yıkılacak diye korkuyorum. Bizi jandarmaya bekçi şikayet ediyor" şeklinde konuşuyor.
   <br/>
   <br/>
   Evini onardığı için Ağır Ceza Mahkemesinde yargılanıp hapis cezasına çarptırılan Mehmet Kılıç, artık bu durumun bir an önce düzeltilmesini istiyor. Kendisine kesilen para cezasını vermediğini belirten Kılıç; "Para cezasını vermeyince tutuklayıp götürdüler. Hapis yattım. Köyümüzde cezaya çarptırılmayan kalmadı. Bize yazık oluyor. Yıllardır burada yaşıyoruz, bundan sonra nereye gideriz bilemiyoruz" şeklinde konuşuyor.
   <br/>
   <br/>
   Dilekkayalı Halil Çetin ise, alanın 1., 2., 3. derecede SİT alanı ilan edildiğini, aslında 2. ve 3. derecedeki alanlarda yapı yapmanın yasak olmadığını belirterek şunları söylüyor: "3. derece SİT alanı ilan edilen alanlarda dahi yapı yapılmasına izin verilmiyor. Yapıyı onarmak bile suç sayılıyor. Oysa ki kurallara göre 2. ve 3. derecedeki SİT alanlarında yapı yapmak yasak değil."
   <br/>
   <br/>
   Köylüler yapı yapmanın yasak olduğunu söylerken Adana İl Kültür Müdürü Hasan Erzurumluoğlu ise bazı alanlarda yapıya izin verdiklerini söylüyor. Erzurumluoğlu: "Biz 3. ve kısmen 2. derecedeki SİT alanlarına yapı yapma izni veriyoruz. İzinler arkeologlarımızın kontrolünde oluyor. 1. derecedeki alanlar ise hassas alanlar, buralarda yapı yapmak, kazı yapmak yasak. Biz kararları tabii dokuyu korumak için aldık" şeklinde konuşuyor.
   <br/>
   <br/>
   Her taraf tarih
   <br/>
   <br/>
   Çukurova'nın ortasına kurulmuş olan Anavarza Antik Kenti'nin her tarafı tarih. Nereye baksanız, nereye el atsanız karşınıza bir tarih parçası çıkıyor. Binlerce yıl önceki tarihi eserler günümüze kadar ulaşabilmiş. Tarihi çok eski olunca, misafirleri de çok olmuş antik kentin. Romalılar tarafından inşa edilen büyük kale ve kent daha sonra Ermenilerin eline geçmiş. Abbasiler, Selçuklular, Danişmentliler ve Osmanlılar burayı kullandı. Romalılar tarafından M.Ö. 3 veya 6. yüzyıllarda yapıldığı sanılan kenti kullanan tüm devletler ve beylikler tarihi dokunun bozulmaması için özen göstermişler.
   <br/>
   <br/>
   Yine rivayete göre, kaleden Kadirli, Kozan ve Osmaniye'ye ulaşan yeraltı tünellerinin olduğu ve bu kanalların bir zamanlar kral tarafından kullanıldığı söyleniyor. Anavarza Kalesi'nden Hemite, Yılan ve Toprak Kalelerini görmek de mümkün.
   <br/>
   <br/>
   Tarihi mekanlar SİT alanı ilan edilip ne pahasına olursa olsun korunmalı. Ancak sadece işin adını koyup koruma adına hiçbir işlemde bulunmamak yanlış. Tarihi dokuların yok olmadan geleceğe taşınması gerekiyor, bir ibret vesikası olarak.
   <br/>
   <br/>
   email:hsoylemez@hotmail.com.
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-5919-burasi-sit-begenmezsen-git.html), [web.archive.org (arşiv bağlantısı)](http://web.archive.org/web/20130106184048/http://www.aksiyon.com.tr:80/aksiyon/haber-5919-burasi-sit-begenmezsen-git.html)
