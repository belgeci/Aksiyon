# Kandil'den salvo

*Haşim Söylemez 2015.02.24*

<div class="pNewsDetailMainContent" itemprop="articleBody">
 <p>
  Kandil, çözüm sürecinde ayak sürümeye devam ediYor. Oslo’daki şartları isteyen KCK yönetimi, İmralı üzerinden yapılan görüşmeleri bir oyalama
  <br>
   olarak görüyor.
  </br>
 </p>
 <p>
  Şartlar olgunlaştırılacak, karşılıklı adımlar atılacak ve Abdullah Öcalan tutuklu bulunduğu İmralı Cezaevi’nden çıkıp 21 Mart (2015) sabahı Diyarbakır’daki Nevruz etkinliklerine katılacaktı. Böylece sürecin en önemli adımı atılmış olacaktı. Oysa 21 Mart’a çok kısa bir süre kaldı. Öcalan’ın Nevruz alanına da, ev hapsine de çıkması çok zor. Yapılan hesapların ve Oslo görüşmelerinin en sarpa sardığı nokta bu. Kandil’e göre İmralı ile yapılan görüşmeler oyalama ve gelgitlerden başka bir işe yaramıyor. Hatta bazı KCK/PKK’lılara göre İmralı, Oslo’yu akim bırakıyor ve hükümetin bu oyalama taktiğine göz yumuyor.
 </p>
 <p>
  Kandil’den ardı ardına gelen açıklamalar da bu görüşü teyit ediyor. KCK’nın eş başkanları Cemil Bayık ve Bese Hozat’a göre, çözüm sürecinde oyalama var, geri çekilen PKK’lılar döndü ve örgüt en güçlü dönemini yaşıyor. Bayık ve Hozat’ın açıklamalarını şöyle okumak gerekir: Kandil, Öcalan’a rağmen çözüm sürecine şüpheyle yaklaşıyor ve karşı adımları görmeden adım atmak istemiyor. Kandil’de ‘çözüm süreci bitti, yeni bir mücadele dönemi başladı’ görüşü yüksek sesle dillendiriliyor.
 </p>
 <p>
  Nitekim öyle bir çağrı da geldi. Kandil, Türkiye’de Rojava benzeri bir ayaklanma ve sistemi devreye sokmak için start verdi. Bunun için seçimler bir engel olarak görülmeyecek. Hatta KCK’ya göre HDP barajı aşsa da aşmasa da kanton sistemine geçilecek ve halk öz savunmasını başlatacak.
 </p>
 <p>
  Öcalan’ın hükümete sunduğu on maddelik rapor Kandil’e gitti ve Kandil bunu geri gönderdi. Bu, çözüm sürecinde hükümete verilen en sert cevap oldu. Her şeyden önce KCK, Öcalan’ın serbest kalmasını istiyor. Çünkü tutuklu Öcalan’ın özgür iradesiyle karar almakta zorlandığı tezini benimsiyor. Ve görüşmeler devam edecekse Kandil’i temsilen birinin katılması şartını koşuyor. Hükümet silahlı militanların sınır dışına çekilmesini isterken Öcalan da buna onay veriyor. Ancak Kandil somut adım atılmadan silahlı güçlerin sınır dışına çekilmesini kabul etmiyor.
 </p>
 <p>
  Öcalan-Ankara ve Kandil’in talepleri birbirine girmiş durumda. Öcalan ile Kandil’in talepleri birkaç konu dışında neredeyse aynı ancak öncelik sırası farklı. İşte Kandil’i kızdıran asıl mesele de bu. Öcalan’ın Kandil’e gönderdiği ve müzakere metni olarak sunulan talepler daha çok genel istekleri içeriyor. Yeni anayasa, seçim barajı, yerel yönetimlerin güçlendirilmesi gibi geniş zaman diliminde konuşulacak konular. Zaten Kandil bu yüzden bu mutabakat metnini geri gönderdi ve konuya dair açıklama yapmadı. Diğer bir nokta ise örgütün silahsızlanması. Kandil ‘yok’, Öcalan ‘olabilir’ diyor. Hükümet ise ‘hemen olsun’ görüşünde. Konuyu Öcalan’ın on maddelik mutabakat metni ile KCK’nın isteklerini sıralayıp tartışmakta fayda var. İşte o istekler:
 </p>
 <p>
  <strong>
   Öcalan ne istiyor, hükümet ne diyor?
  </strong>
 </p>
 <p>
  Demokratik siyaset: Siyasi Partiler Yasası’nın yürürlükten kaldırılması, Hazine yardımının eşit bir şekilde tüm partilere dağıtılması, yüzde 10 seçim barajının tamamen kaldırılması. Hükmet bunun için Öcalan’a seçim sonrası söz verdi. Terör yasaları: Terörle Mücadele Yasası’nın kaldırılması. Ceza Muhakemeleri Yasası’nda değişiklikler ve yasal mevzuatla ilgili değişikliklerin gündeme alınması. Bu konu biraz karışık ve Öcalan ile hükümet bu noktada tam anlaşmış değil. Anayasa: Kürt statüsünün Anayasa’ya girmesi. Ana dilinde eğitim hakkı, kültürel hakların Anayasa’da yer alması. Hükümetin öteden beri dile getirdiği yeni Anayasa’da bunlar yer alacak. Ancak görüşmeci, Öcalan’a Anayasa’da Kürt diye bir ibarenin yer almayacağını aktardı. Toplumsal talepler: Kadın, gençlik ve çevre sorunlarıyla ilgili düzenleme yapılması, kadın meclislerinin kurulması. Bu konuda bir sorun yok. Taraflar anlaşmış durumda. Tahliyeler: Terör suçları kapsamındaki hükümlülerin, süreçte kaydedilecek ilerlemeyle birlikte tahliye edilmesi, topluma kazandırılması için gerekli tedbirlerin alınması. Bu konuda Öcalan’a söz verildi. Genel af gündemde. Güçlü yerel yönetim: Avrupa Yerel Yönetimler Özerklik Şartı’nın kabul edilmesi. Türkiye genelinde bölge meclislerinin kurulması, yerel yönetimlerin yetkilerinin artırılması. Hükümetin yarı güçlendirilmiş bir özerkliğe sıcak baktığı Öcalan’a aktarıldı. Silahsızlanma: Müzakere kapsamında ele alınacak tüm başlıkların ardından örgütün Türkiye’deki silahlı faaliyetlerine son vermesi ve silahsızlanma aşaması. Hükümet, bunun atacağı bir-iki adımdan sonra gerçekleşmesini istiyor. Öcalan’ın ‘olabilir’ dediği belirtiliyor. Dağdan inecekler: Silahsızlanmayla birlikte dağdan inenlerle ilgili ekonomik ve sosyal tedbirlerin alınması. Bu konuda taraflar arasında bir sorun görünmüyor.
 </p>
 <p>
  <strong>
   Kandil’in olmazsa olmazları
  </strong>
 </p>
 <p>
  Öcalan’ın serbest kalması: Kandil, bu konu üzerinde ısrarla duruyor. KCK yönetimine göre Öcalan özgür iradesiyle hareket edemiyor ve çözüme gerçek manada katkı sunamıyor. Kandil hükümetin kesin ve resmî bir tarih vermesini istiyor. Örgüt, ev hapsi ve ardından serbest kalma aşamasına sıcak bakıyor. Bu sürenin toplamda bir yılı geçmemesini istiyor. Sekretarya: Öcalan’ın cezaevinde rahat çalışması için 6 kişilik sekretaryanın bir ay içinde oluşturulması ve bu kişiler arasında Kandil temsilcisinin olması isteniyor. Kandil aradaki görüşmecilerin de ortadan kaldırılmasını talep ediyor. Yani Kandil artık İmralı heyetini istemiyor. Üçüncü göz: Kandil, üçüncü gözde ısrarlı. Üçüncü göz çözüm sürecine dâhil olmalı ve her şey kayıt altına alınmalı. Silahsızlanma: Kandil, Öcalan’ın aksine silahsızlanmanın asla başlamayacağını söylüyor. Çözüm süreci başarılı olsa bile örgüt silah bırakmayacak. Silahlı milisler özerk alan içinde görev alacak. Kandil daha çok kişiyi silah altına almayı ve düzenli orduya geçmeyi planlıyor. Terör örgütü: Kandil, Türkiye’nin kendilerini terör örgütü listesinden çıkarmasını ve milis kuvvetler olarak tanımlamasını istiyor. Rojava: Kandil, Türkiye’nin Rojava’daki yapıyı ve güçleri tanıyıp ona göre hareket etmesini istiyor. Tutuklular: Kandil, Öcalan gibi tutukluların bir an önce serbest bırakılmasını istiyor. Avrupa’daki liderler: Avrupa’da bulunan ve Türkiye’de hakkında dava olan kişilerin davaları düşürülmeli. Bu kişilere kapsamlı bir af getirilmeli. Örgütün belirleyeceği lider kadrodaki isimleri Türkiye tanıyıp kabul etmeli. Özerklik: KCK, bir an önce yasal çerçeveye alınmasını istiyor. Kandil’e göre yerel yönetimler yasasının çıkarılmasıyla bu sağlanamaz. Bu, resmî olarak tanınmalı. 15 kantondan oluşacak özerk yapının devlet tarafından tanınması önemli. KCK’nın atayacağı özerk bölge valisinin aynı zamanda devletin de temsilcisi sayılması talebi var. Milis güçlere ve diğer yapılara devletin müdahale etmemesi isteniyor. Devlet güçleri: Polis ve askerin kademeli olarak bölgeden çekilmesi. KCK memurları: KCK’nın atadığı kişilere devlet dokunmamalı, onlara baskı yapmamalı. Şu anda belediyelerde devam eden eş başkanlar, resmiyette eşit imza hakkına sahip olmalı. Yerel kaynaklar: Kandil, bir an önce devletin bölgedeki yerel kaynaklardan, bölge halkı için kullanılmak üzere pay vermesini istiyor. Havaalanları, devlete ait firma ve şirketlerde de KCK’lılar aktif görev almalı ve diğer personeller gibi eşit muamele görmeli. Bayrak-öğretmen: KCK’nın bölgedeki bayrak, flama ve posterlerine müdahale edilmemeli. Araba plakaları dâhil, hayata dair birçok şeyde bölgesel renklerin kullanılmasına izin verilmeli. KCK, devlet okullarına öğretmen atayabilmeli ve bunlar devletin memurlarıyla aynı haklara sahip olmalı.
 </p>
</div>


Kaynak: [www.aksiyon.com.tr](http://www.aksiyon.com.tr/dosyalar/kandilden-salvo_549110), [web.archive.org (arşiv bağlantısı)](http://web.archive.org/web/20150730175511/http://www.aksiyon.com.tr/dosyalar/kandilden-salvo_549110)
