# Özgürlükler kanla alınmasın

*Haşim Söylemez 2013.01.28*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Kürt sanatçı Şivan Perwer, son açılım sürecinin bütün provokasyonlara rağmen devam ettirilmesi gerektiğini söylüyor. Devletin kendisi gibi başka isimlerle de görüşmesini ve güvence vermesini istiyor.
  </font>
 </div>
 <div id="newsText">
  <font class="detail-text">
   <p>
    Sanat ile siyasetin buluştuğu noktada sürgünün adı oldu o. Sadece söylemekti derdi. Gurbet deyince ismi akla ilk gelenler arasındaydı. Şivan Perwer’den bahsediyoruz. Gerçek anlamda hiçbir siyasi harekete bel bağlamadı. Yasaklara sadece şarkılarıyla karşı çıktı. Kitleleri bununla bilinçlendirdi. ‘Alamanya’ ona yeni bir hayat sunarken aynı zamanda ufku da açtı. Müzikte dünyanın meşhurlarını tanıdı, izledi. Ve kendisi bir ekol oldu. Şivan Perwer ile yolumuz Erbil’de kesişti. Yaşlandıkça heyecanı ve hareketliliği artmış sanki. Esprileri, sözleri hep mesaj içerikli. Ne zaman Kürt adı geçse barışa, huzura, hak ve özgürlüklere getiriyor sözü. Ona göre, ne Türkler üstün ne de Kürtler. Herkes Allah nezdinde eşit. Irak’ta ‘Kürdistan (Bölgesel Kürt Yönetimi)’ oluşunca kendisine Kültür Bakanlığı teklif edilmiş; ancak o elinin tersiyle itmiş. Aynı teklifin ikinci kez yapıldığını söylerken cevabını da paylaşıyor: “Kürdistan’ı dolaşıyorum, toprakları inceliyorum, yeşillik yok. Nerede ne yetişir, ona bakıyorum. İnsanın özgürlüğü, yaşadığı toprakların güzel ve yeşil olmasıyla da ilgilidir. Bunun için ben ‘Orman Bakanı’ olmak istediğimi söyledim.” Perwer bir sanatçı olsa da siyasetle de anıldı. Başbakan Tayyip Erdoğan’ın birkaç yıl önce “Türkiye’ye dön” çağırısı onun önemini gösteriyor. Taraflı tarafsız Kürtlerin sevdiği bir isim. Erbil’de şu sıralar Neçirvan Barzani’nin desteğiyle Şivan Perwer Kültür Vakfı açmaya hazırlanıyor. Vakıf, Kürt gençleri için bir konservatuar merkezi gibi kullanılacak. Uzun aradan sonra ‘Şivanname 1-2; Gazind/Destana Rojava’ albümünü çıkaran Perwer, Türkiye’ye gelmek için henüz şartların olgunlaşmadığını söylüyor.
   </p>
   <p>
    <strong>
     -Başbakan size Türkiye’ye dönün çağrısında bulundu. Neden Türkiye’ye gelmediniz?
    </strong>
   </p>
   <p>
    Doğru, Başbakan çağrıda bulundu ama bazı adımların atılması gerekir. Daha somut şeyler yapılması lazım. Açılım ‘yapıyoruz’ demekle olmaz. Bunu yaparsa ben de sonuna kadar destek veriyorum. Ben en başından beri Başbakan’ı destekledim. Seçimlerde, referandumda destek verdim. Bundan dolayı Kürt hareketleri bana tepki gösterdi. ‘Sen ne yapıyorsun?’ diye çıkıştılar. Ama ben desteğimi sürdürdüm.
   </p>
   <p>
    <strong>
     -Yeni süreci de destekliyor musunuz?
    </strong>
   </p>
   <p>
    Eğer niyetleri iyiyse, samimiyseler desteklerim. Başlayan süreci önemli buluyorum. PKK ile masaya oturması ve herkese ‘terörist’ dememesi gerekir. Terörist birkaç kişiden oluşan gruptur. Onun dışındakiler farklıdır. Devlet, Şivan Perwer, Abdullah Öcalan, Murat Karayılan, Kemal Burkay ve İbrahim Güçlü gibi kişilerle oturup görüşsün. ‘Bundan sonra gerilla ve asker ölmesin, bu savaş bitsin’ desinler. Türkiye sürekli, ‘Kürtler sırtını Amerika ve İngiltere’ye dayamış’ diyor. Bu yanlıştır. Kürtler sadece haklarını istiyor. Irak devleti Kürtleri parça parça etti ve 100 yıl boyunca onlara bu coğrafyada zülüm yapıldı. Rahmetli Mustafa Barzani ne yaptı? Hak istedi sadece ama Irak binlerce Kürt’ü öldürdü. Kürdistan bölgesi kan üzerine kurulmuş. Kürt halkı çok zorluk gördü. Kürtlere sesleniyorum; ‘Bölgenizi terk etmeyin, kimseye karşı savaşmayın. Barış içinde yaşayın. Yalnız size saldıranlara karşı savaşın.’ Türkiye’nin merhameti devreye sokması lazım. Açılım başladı, karşı çıkanlara kulak verilmemeli, yola devam edilmeli. CHP ve MHP’ye bakmamak gerek. Zaten onlar Türkiye’yi bu hâle getirdi.
   </p>
   <p>
    <strong>
     -Yeni süreçte size bir rol verilse, Türkiye’ye gelin deseler o zaman gelir misiniz?
    </strong>
   </p>
   <p>
    Niyetleri varsa beni başka şeyler karıştırmamaları gerekir. Beni siyasi malzeme yapmasınlar. Siyasi malzeme olmam. Bunun için zaten Türkiye’ye gelmiyorum. Kuşkusuz o zaman Türkiye’ye dönebilirim. Ama dediğim gibi ben hiç siyasetin aracı olmam. Tüm uluslara şarkı söylüyor ve herkese kardeşlik, barış mesajları veriyorum. Kürtlere nasıl saygı gösteriyorsam aynısını Türklere gösteririm, gösteriyorum. Biz Kürtler başka milletlerin varlığına karşı değiliz. Biz iktidarlara karşıyız. Var olan iktidarlar güçlerini kötü kulandı, kullanıyor. Ben iktidarlarla savaşırım. Milletlerle savaşım olmaz. Özellikle AKP Hükümeti, barış ve demokrasi devrimini bir an önce yapmalı.
   </p>
   <p>
    <strong>
     -Sizce bu süreç son fırsat mı?
    </strong>
   </p>
   <p>
    Kürt halkı ayaktadır ve bilinçlidir. Globalizm, ilim, edebiyat, teknik ve basın yönleriyle çok iyiler artık. Baş eğmezler. Ve özgürlüğünü istemektedirler. Kürtler özgürlüklerini kanla almasın. Bu özgürlüğün kardeşlik ve dostlukla alınmasını istiyorum. Kürtler, Türklerle beraber güçlü bir Türkiye kurmak istiyor. Tüm farklılıklara saygı gösteren bir Türkiye kurmak istiyorlar.
   </p>
   <p>
    <strong>
     -Söylemlerinizden dolayı tepki alıyor musunuz?
    </strong>
   </p>
   <p>
    Bazen beni görüp geliyorlar, sarılıp öpüyorlar. ‘Biz MHP’liyiz ama seni çok seviyoruz’ diyenler oluyor. Bu çok oluyor. Kürtler tarafından da bazen sorun oluyor. Herkes aynı düşünmüyor, bazen sert tepkilerle karşılaşıyorum. Biliyorum ki bu hayatta insan her şeyle karşılaşabiliyor. Önemli olan bu tepkilere pabuç bırakmayıp yola devam etmektir. Hayatın sürmesi için ne doğruysa ben onu yapıyorum. Kimseye yaranmıyorum. MHP’nin kendisini değiştirmesi gerekir. ‘Türkler büyüktür’ diyenler bir şey yapamıyor. Bu sözler artık çok yavan. Herkes büyük. Türkler Kürtlerden, Kürtler de Türklerden büyük değildir. Kim daha fazla emek verirse o büyüktür.
   </p>
   <p>
    <strong>
     -Türkiye’yi özlüyor musunuz?
    </strong>
   </p>
   <p>
    Ben özgürlüğü özlüyorum. Bütün dünyayı dolaşıyorum, bana fark etmez. Hâlbuki insan köyünü, şehrini, çocukluğunun geçtiği yerleri, annesini, kardeşlerini özlüyor. Ama Şivan niye Türkiye’yi terk etti? Çünkü Şivan barışa ve özgürlüğe muhtaçtı. Bu ülke özgür olmazsa yeşil olmaz. Ben burayı (Kuzey Irak) dolaştığım zaman söylüyorum ‘Buralar niye yeşil değil, niye ağaçlar yok?’ İnsan ülkenin eksikliğini tamamlamak için hasret çekiyor. Bu hasret özlemdir.
   </p>
   <p>
    <strong>
     -Yeni sürecin eski süreçlerden farkı var mı?
    </strong>
   </p>
   <p>
    Olof Palme, İsveç’in eski başbakanı iyi bir insandı, cana yakındı ve Kürtleri seviyordu. Birkaç sefer onunla tartıştım. Yazar Mahmut Baksi de Palme’nin dostuydu. Baksi ile birlikte birkaç defa Palme’nin yanına gittik. Palme, özgürlüklerden yanaydı. Barışı istemeyen kişiler onu öldürdü. Yalnız, İsveç halkı demokrasiye inandığı için katillere yol vermedi, demokrasiden vazgeçmedi. Bir süreç başladığı zaman patlama da olur, sabotaj da... Barış isteyenlerin sayısı az değil. İnsan bir süreci bir patlamaya kurban ederse demek ki niyetinde barış ve çözüm yok. Sürecin devam ettirilmesi gerekir. Ve süreç bir sabotaja kurban edilmemeli. Geçen süreçler hep bu tür şeylerin kurbanı oldu. Bir olay çıktığı zaman hükümet haykırıyordu; ‘Açılımı durduracağım’. Çünkü siyasi propaganda yapıyorlardı. ‘Bu benim partime zarar veriyor, senin partini güçlendiriyor’ diyorlardı. Niyetleri varsa bu süreç çok ileri gider. Yalnız eğer bitirirlerse o zaman iyi niyetli olmadıkları ortaya çıkar. Her şey biter.
   </p>
   <p>
    <strong>
     -Yani bu süreç iyi nitelere mi bağlı?
    </strong>
   </p>
   <p>
    Evet, kesinlikle iyi niyetlere bağlıdır.
   </p>
   <p>
    <strong>
     -Süreç için Türkiye’ye tavsiyelerde bulunuyorsunuz. PKK için bir şey söylemeyecek misiniz?
    </strong>
   </p>
   <p>
    PKK daha yumuşak olmak zorunda. Bence PKK bu sürece destek veriyor. PKK’nın birkaç ismi ile konuştum. Süreç için iyi diyorlar. PKK, ‘Onların iyi niyetleri varsa biz bu süreci desteklemek için hazırız’ diyor.
   </p>
   <p>
    <strong>
     -Sakine Cansız ve arkadaşlarının Fransa’da öldürülmesini nasıl yorumluyorsunuz?
    </strong>
   </p>
   <p>
    Sakine’yi çok yakından tanıyordum. Onunla çok oturup konuşmuşumdur. Kıymetli bir kadındı, Kürtlerin annesi olmuştu. Bazen ona “Kürtlerin Rosa Luxemburg’u” deniliyordu. Bu doğru. Cezaevinde kalıp işkence görmüş; ama dik durmuştu. Hep Kürtler için çalıştı.
   </p>
   <p>
    <strong>
     -Sizce kim öldürmüş olabilir?
    </strong>
   </p>
   <p>
    Barışı sevmeyen kişilerdir. Yoksa Sakine kimseye zarar vermedi. Sakine cinayeti eski dosyalar gibi rafa kaldırılmayacak. Cinayetin hesabı sorulacaktır. Kim yapmışsa deşifre olacak. O cinayet nerede planlanmış, kimler tarafından işlemiş bilinecek. PKK’nın iç hesaplaşması değil. Yıllardır PKK Avrupa’da kimseyi öldürmedi. Çoğu zaman benim PKK ile aram iyi olmadı; ancak PKK beni bir gün tehdit edip hakarette bulunmadı. Güzel şeyler söylemiyorlardı hakkımda ama saldırı yoktu. Son yıllarda PKK bundan da vazgeçti. Üç kadın ya derin devlet (İran-Türkiye-Suriye-Rusya) ya da uluslararası mafya işi bir cinayetin kurbanı oldu diye düşünüyorum.
   </p>
   <p>
    <strong>
     -Türkiye’de her yerde konser verebileceğinizi söylemiştiniz. Düşünceniz değişti mi?
    </strong>
   </p>
   <p>
    Şartlar olgunlaşırsa ve dönersem Türkiye’nin her şehrinde konser veririm. Van, Mardin, Diyarbakır, Trabzon, Sivas, Çorum, Nevşehir, Edirne, Kars, İzmir nerede olursa olsun konser veririm. Kürt olduğum için bu talebimi ilginç buldular. Türk kardeşlerimi kucaklayıp onlara konser vermek isterim. Eminim onlar da beni sevecektir. Benim Türk kardeşlerimle bir sorunum yok ki. Hem Türkiye’ye herkes gelip rahatça konser veriyor. Ben Kürt olduğum için mi veremeyeceğim? O zaman adım Perweroti olsa herkes buna kucak açacaktı. Bu ayıptır ayıp. Madonna, Sahkira, Pavorotti, bütün yabancılar gelip Türkiye’de rahat rahat konser veriyor. Kendi ülkemde konser vermem için ne yapmam gerekir?
   </p>
   <p>
    <strong>
     -Siz devrim şarkıları söylediniz, söylüyorsunuz; ama aşk şarkılarınız da var.
    </strong>
   </p>
   <p>
    Ne kadar devrim için savaşsam da hayatta sevgi ve aşk devam ediyor. Bu konuda Kürt klasik kültürü bellidir. Bakın Xazalı ne kadar güzel. Bazı insanlar eleştiriyorlar, ‘Siyasi ve protest şarkılar söylüyorsunuz, Kürt klasiklerini unutuyorsunuz’ diye. Ben Kürt klasiklerini daha da artırmak için çalışıyorum. Aşk ve kelamlarımız olsun. Tüm yönleriyle Kürt kültürünü zenginleştirmek istiyorum. Son albümlerimde bu var.
   </p>
   <p>
    <strong>
     -Fethullah Gülen açılımla ilgili bir açıklamada bulundu, bundan haberiniz var mı?
    </strong>
   </p>
   <p>
    Evet, okudum. İyi bir mesajdır. Fethullah Hoca’nın fikirleri iyidir. Bu süreci desteklemesi çok manidardır. Umarım insanlar onun ne demek istediğini anlamışlardır. O geniş bir meydanda milletlerin edebiyat, kültür ve dinlerine hizmet ediyor. Okulları dünyada etkili durumda. Kürt sorununun çözümü konusuna Hoca’nın dâhil olması şart. Başlattığı hareket bugün Kürtçe televizyon-radyo açmış durumda. Kürtçe yayınlar yapıyor. Bunlar önemli adımlardır. Hiçbir siyasi beklenti olmadan yapılan hizmetlerdir.
   </p>
   <p>
    <strong>
     -Başka ne yapılabilir?
    </strong>
   </p>
   <p>
    Umudum Fethullah Hoca Kürt meselesine daha çok eğilsin. Çünkü Türkiye onu çok dinliyor, geniş bir tabanı var. O, süreçlere dâhil olursa barış gelir. Gerçek barış, vicdan sahiplerinden gelir. İyi bir düşünür ve vicdan sahibi. Müslümanların vicdanının sesi olabilir.
   </p>
   <p>
    <strong>
     -Uzun bir aradan sonra İbrahim Tatlıses ile Erbil’de buluştunuz, planlı mıydı?
    </strong>
   </p>
   <p>
    Tamamen rastlandı. Görmek istediğini bildirdi, ben de ‘Buyursun gelsin’ dedim. İkimiz de Urfalıyız. Çocukluğumuz beraber geçti. O yoksul bir ailenin çocuğuydu. Su ve çekirdek satıyordu. Çok fedakârdır. Ailesinin yükünü kaldırıyordu. Babası kebap yapıp satıyordu. Dikkatinizi çektiyse televizyon programlarında bazen ağlıyor. O günleri hatırladığı içindir. Çok zahmet çekmiş. İbrahim siyaset bilmediği için aşk şarkılarından oluşan arabesk söylüyor. Bu çözümsüzlüktür. Ben okuyordum sürekli. Bir gün İbrahim’in babası bana bir plak gösterdi, İbrahim şarkı söylüyordu, ilk şarkısıydı. Babası buna çok sevinmişti. Dayısı bana ‘Sen niye şarkı söylemiyorsun?’ diye sordu. Ben de ‘Okuyup üniversiteye gideceğim’ dedim. O zaman biliyordum ki Kürt kültürü asimile oluyor. Bir de Urfa’nın arabesk şarkıları bana hoş gelmiyordu. Taklit ve kopyaydı. İbrahim fedakârca direndi ve kendini iyi bir noktaya getirdi. Türkçe söyledi ve halkın sevgisini kazandı. Ben şarkılarımda barış ve insanlığa vurgu yapıyordum, şarkılarım daha çok anlamak ve bilinçlenmek içindir. Felsefe, siyaset ve kültür şarkılarımın içindedir. Ben müziği milletin meselesi için kullandım.
   </p>
   <p>
    <strong>
     -İbrahim Tatlıses, görüşmenizde size ne söyledi?
    </strong>
   </p>
   <p>
    Geçmişte ben İbrahim’i görmek istiyordum, o kaçıyordu. ‘Şivan suçlu’ diyordu. ‘Onu görürsem devlet bana bir şeyler yapar’ diye düşünüyordu. Bugün korkusu kırılmış. Çok duygulandı ve ağladı. ‘Çok çok teşekkür ederim. Sen iyi şeyler yaptın.’ dedi. Doğruları yıllar sonra itiraf etti.
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-34710-173-ozgurlukler-kanla-alinmasin.html), [web.archive.org (arşiv bağlantısı)](http://web.archive.org/web/20140303195802/http://www.aksiyon.com.tr:80/aksiyon/haber-34710-173-ozgurlukler-kanla-alinmasin.html)
