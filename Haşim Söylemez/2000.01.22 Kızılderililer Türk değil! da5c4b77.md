# Kızılderililer Türk değil!

*Haşim Söylemez 2000.01.22*

<div class="pNewsDetailMainContent" itemprop="articleBody">
 Amerika kıtasının keşfinden sonra burada yaşayan ve "Kızılderili" adı verilen toplulukların kökenleri ile ilgili olarak çok sayıda tez ileri sürüldü. Kızılderililerin kökeni hakkında araştırma yapan her bilim, adamı farklı bir görüşün altını çiziyor. Kimisi kendi mensup olduğu ırka, kimisi de elinde sağlam bir delil olmadığı halde başka bir topluluğa bağladı Kızılderililer'in kökenini. Kızılderililer ise hiçbir zaman kendilerini bir ırka bağlamadılar. Kendilerinin iki yolla dünyaya geldiklerine inandılar sürekli; bazı Kızılderililere göre onlar topraktan çıkmıştı, bazılarına göre ise Tanrı kendilerini mısırdan yapıp sonra fırına vererek pişirmişti. Kendilerine "yerliler" adını veren Kızılderililerin soyları ile ilgili olarak bu zamana kadar ortaya atılan çok sayıdaki görüşten sadece birkaçı tartışmaya yol açtı, diğerleri ise bilimadamları tarafından kabul bile görmedi.
 <br/>
 <br/>
 Amerika'nın ilk yerlileri olan Kızılderililerin kökeni ile ilgili olarak, 19. yüzyıl sonlarında ve 20. yüzyılın başlarında ortaya atılan ve bilimadamlarınca geçerliliği kısmen kabul edilen birkaç önemli tez bulunuyor. Portekizli antropolog Mendesh Corell'in tezine göre; Amerika, Güney'e ait insanlar tarafından ele geçirilip buraya yerleşildi. Böylece Güney Amerika'daki topluluklar Avustralyalı yerlilerle benzeşen astrohit bir gruptur.
 <br/>
 <br/>
 Avustralyalı bilimadamı Heine Gergell ise, Güney Amerika'nın, Güney Doğu veya Doğu Asya kökenli insanlar tarafından yerleşime açıldığı, Kızılderililerin de bu insanlar olduğu görüşünü savunuyor. Orta Avrupalı antropolog Hirdrehka'nın tezi de Heine Gergell'in teziyle uyuşuyor. Hirdrehka, Amerika'ya Asya üzerinden Bering Boğazı yolu ile giden insanların yerleştiği görüşünü savunuyor. Kızılderililerin kökeni ile ilgili olarak ileri sürülen tezlerin içinde en kıymete değer olanı bu tez. Çünkü yapılan arkeolojik ve jeolojik araştırmalar neticesinde, Buzul Çağı'nda Bering Boğazı üzerinden Beringye (Beringia) adı verilen bir kıstağın olduğu tespit edilmiş durumda. Fransız Paul Hille ise; Amerikayı okyanus kökenli insanların yerleşime açıtığı tezini en doğru görüş olarak kabul ediyor.
 <br/>
 <br/>
 Son iki aydan beri bulunan birkaç mızrak ucuna dayanılarak bir tartışma konusu daha ortaya atıldı Kızılderililerin atalarıyla ilgili; Amerika'yı Batı Avrupa üzerinden giden insanlar yerleşime açmıştı. Tez sahiplerinin gerekçesi, mızrak uçlarının Batı Avrupa kültürünün yaygın izlerini taşıması.
 <br/>
 <br/>
 "Asyalı, ama Türk değiller"
 <br/>
 <br/>
 Kızılderililerin kökenleriyle ilgili olarak ortaya atılan yukarıdaki tezlerin yanısıra, bu toplulukların köken olarak Türk olduklarını ileri sürenler de var. Bizi ilgilendiren en önemli tez de bu. Son olarak Sosyolog Prof. Dr. Orhan Türkdoğan "Etnik Sosyoloji" isimli kitabında Atabaskan (Nadane) dil grubuna bağlı olan Kızılderililerin Türk olduğunu yazdı. Sadece Türkdoğan değil, Fransız dil bilimcisi Dumuzi de Keçove de dillerinin Türk dillerine benzediğini söylüyor. Ancak Kızılderililer konusunda yıllarca araştırma yapan, bir çok eser ve makale ortaya koyan Doç. Dr. Engin Beksaç ise, Kızılderililerin Türk olma olasılığının olmadığını ileri sürüyor. Beksaç'a göre, bu konuda kesin ve kanıtlanmış hiçbir bulgu yok. Beksaç, Kızılderililerin Türk olupolmadığı tartışmalarına son noktayı koyuyor; "Asyalı olabilir, ama Türk değiller."
 <br/>
 <br/>
 Kızılderililerin Türk olduğunu savunanlar dillerinde Türkçe kelimeler kullandıklarını, yaşam ve bazı kilim desenlerinin benzerliklerini gerekçe olarak gösteriyorlar. Doç. Dr.Engin Beksaç da, bunların kanıtlanmış ve yeterli bilgiler olmadığını söylüyor. Beksaç; "Yaşamdaki benzerlik, dünyanın her yerinde var. Bazı Kızılderili grupların kullandıkları yapılar Çukurova'dakilerle yapılarla bir benzerlik arzediyor. Çukurova'daki yapılar da daha güneydeki yapılara benziyor. Şimdi bunları biribirine bağlamak yanlış olur. Çünkü, güneyde Arap kökenli olanlar yaşar" şeklinde konuşuyor.
 <br/>
 <br/>
 "Başka dil gruplarında da
 <br/>
 <br/>
 Türkçe var"
 <br/>
 <br/>
 Bazı Kızılderili grupların kullanmış olduğu kimi sözcüklerin Türkçe olması ve kilim desenlerinin, Türk kilim desenlerine benzemesini Beksaç doğal bir benzerlik olarak değerlendiriyor. Beksaç UralAltay dil grubuna girmeyen birçok dilde de Türkçe kelimelerin olduğunu belirterek "Keçove ve Atabaskan gruplarının kullandığı dillerde Türkçe kelimeler var. Bunlar Kızılderililerin kullanmış olduğu onlarca dil grubundan sadece birkaçı oluyor. Kızılderililerin kullanmış olduğu ve şu anda yok olan diller var. Moğolların kullanmış olduğu dilde bir çok Türkçe kelimeye rastlamak mümkün. Türkçeyi incelediğinizde bir çok farklı dilden kelimeleri görmek pek zor değil. Ama bunlara dayanarak Türkler şu millettendir demek yanlış olur" şeklinde konuşuyor.
 <br/>
 <br/>
 Kızılderililerin sanatlarıyla ilgili bir kitap da yazan Beksaç, Kızılderililerin kullandığı ve halen mevcut olan kilim desenlerinin 19. yüzyıla ait olduğunu belirtiyor. Navaho adı verilen Kızılderili topluluğunun kilim desenlerinin Türk kilim desenlerine benzediğini söyleyen Beksaç; "Bu desenler daha sonra dokumacılar tarafından Kızılderililere verilmiştir. Kilimler 19. yüzyılın ikinci yarısına ait. Eski dönemlere ait bir bulgu yok. Kızılderililer genellikle deri kullanmışlardır" görüşünü savunuyor.
 <br/>
 <br/>
 Kızılderililerin dinlerinin Şamanizm ağırlıklı olması da köken bakımından Türk olmaları tezini beraberinde getiriyor. Ancak, bu Şamanizmin Asya Şamanizmi ile bağlantısı olmadığı vurgulanıyor. Doç. Dr. Engin Beksaç: "Kızılderililerin Şamanizmi doğadan kaynaklanıyor. Doğa ile iç içe olan hemen hemen her topluluğun inancı Şamaniktir. Kızılderili Şamanizminin Asya Şamanizmi ile çok farklı yönleri var" şeklinde konuşuyor.
 <br/>
 <br/>
 Sonuç olarak; Kızılderililerin kökenini, eldeki bilgi ve bulgulara göre ne Türk ne de başka bir topluluğa bağlamak mümkün değil. Anlaşılan Kızılderililerin soyları konusu hâlâ merak uyandırmaya devam edecek. Aslında önemli olan "Oturan Boğa" ve "Sessiz Bizon"un kendisini ne olarak hissettiği...
 <br/>
 <br/>
 E'mail:hsoylemez@hotmail.com
 <br/>
</div>


Kaynak: [www.aksiyon.com.tr](http://www.aksiyon.com.tr:80/dosyalar/kizilderililer-turk-degil_505764), [web.archive.org (arşiv bağlantısı)](http://web.archive.org/web/20150512112149/http://www.aksiyon.com.tr:80/dosyalar/kizilderililer-turk-degil_505764)
