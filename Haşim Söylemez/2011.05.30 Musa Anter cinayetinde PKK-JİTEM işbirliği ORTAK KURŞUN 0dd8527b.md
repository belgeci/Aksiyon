# Musa Anter cinayetinde PKK-JİTEM işbirliği ORTAK KURŞUN

*Haşim Söylemez 2011.05.30*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   20 Eylül 1992’de ‘faili meçhul’ bir suikast ile hayatına son verilen Kürt şair Musa Anter’in ölümünün üzerindeki sis perdesi giderek aralanıyor. Anter’in JİTEM-PKK işbirliği sonucu öldürüldüğüne dair ciddi tanık ve deliller ortaya çıktı.
  </font>
 </div>
 <div id="newsText">
  <font class="detail-text">
   <p>
   </p>
   <p class="MsoNormal">
    31 Ağustos 1959’da, Diyarbakır’da yayımlanan İleri Yurt gazetesinde bir şiire yer verilir. Musa Anter’in ‘Amma Ne İleri Yurt’ adlı köşesindeki Kürtçe şiirin başlığı ‘Qimil’dır (Kımıl). Adı gibi şiirin teması da ilginçtir. Siverekli bir kız, kımıl zararlısı tarafından samana döndürülmüş bir torba buğdayı çerçiye götürür. Çerçi, buğdayın işe yaramayacağını görünce, karşılığında mal veremeyeceğini söyler. Bunun üzerine kız üzüntüsünü bir türküyle dile getirir: “Bi çîya ketim lo apo, çîya melûlbûn rebeno / Ceh seridî lo apo, genim hûrbûn êvdalo / Qimil hatî lo apo, bi refa ye rebeno / Xwar genimî lo apo, hiştî qâye rebeno (Dağa tırmandım amca, zavallı dağ mahzunlaştı / Arpa olgunlaştı amca, buğday un ufak oldu biçare / Kımıl geldi amca, kafile halen de zavallı / Buğdayı yedi, geride samanı bıraktı zavallı)”… Sonunda şiirin kahramanı kıza şöyle seslenir: “Üzülme bacım, seni kımıl, süne ve sömürenlerin zararından kurtaracak kardeşlerin yetişiyor artık.” Bu şiir, gözleri bir anda Anter’in üzerine çevirir.
   </p>
   <p class="MsoNormal">
    6 Eylül 1959 tarihli Cumhuriyet’te şiire tepki gösteren bir haber yayımlanır: “Doğu illerimizden birinin merkezinde çıkan bir gazetede anlaşılmaz sebeplerle Kürtçe şiir neşrediliyor. İnsaf edelim.” 19 Eylül 1959 tarihli Ulus gazetesi ise “Bu gazeteye kim kâğıt veriyor?” diyerek dikkatleri bu noktaya çeker. Beklendiği üzere İleri Yurt ve Anter aleyhine dava açılır. Ancak olay yerelden ulusala taşmış, sanıkları savunmak için başka şehirlerden avukatlar gelmiş, adliyenin önü miting alanına dönmüştür. Durum Ankara’nın canını o kadar sıkar ki Cumhurbaşkanı Celal Bayar, Diyarbakır Valisi’ne telefon açıp Anter’e gerekenlerin yapılması talimatını verir. 1950’lerde hemen her makalesinde Kürtçeye yer verdiği için sık sık mahkemeye çıkarılan Anter’e bir gün hâkim “Niye Kürtçe yazıyorsunuz?” diye sorunca, “Hâkim bey, İstanbul’da Yahudiler, Rumlar ve Ermeniler gazete çıkarıyor. Ayrıca İngilizce ve Fransızca gazete de çıkıyor.” cevabını verir. Bu cevap Anter’i Kürtlerin gözünde daha da büyütür. Ama Anter’in ‘Kımıl’ şiiriyle başlayan politik şöhreti, 17 Aralık 1959’da bir grup Kürt aydını ile birlikte tutuklanıp yargılanması ve tarihe “49’lar Davası” olarak geçen olayla birlikte zirve yapar. O artık Kürtler için “Ape Musa (Musa Amca)” olmuştur. Kimi Kürtlere göre Anter’in ünü ‘biraz suni ve içi boş; ama halkta karşılık bulan’ türdendi. Zira aynı dönemde Kürt siyasi hareketine Anter’den daha çok yön veren başka isimlerin saygınlığı onunki kadar yoktur. Anter’in sivri dili ve keskin kalemi onu odak noktası hâline getirmiştir. Zaten ne olduysa o şiirden sonra oldu, yani Anter’i infaza götüren süreç 1959’larda başladı!
   </p>
   <p class="MsoNormal">
    Peki, Musa Anter’i kim, nasıl infaz etti? Hâlen faili meçhul dosyalar arasında bulunan Anter’in öldürülmesinin üzerindeki sis perdesi kalkmış değil. Diyarbakır Özel Yetkili Cumhuriyet Savcılığı, daha önce, dosyanın zaman aşımına uğramaması için davanın yeniden ele alınmasına ön ayak oldu. Süreç bu anlamda işliyor. Bu noktada, ‘Yeni söylenecek ne var?’ sorusu ehemmiyet kazanıyor. Elde ettiğimiz bilgiler, o döneme ait resmî tutanaklar ve bazı kişilerin anlattıkları, Anter’in, Ergenekon ekibi tarafından -PKK ve özellikle Öcalan’ın bilgisi dâhilinde- öldürüldüğüne işaret ediyor. Bu bilgiler, yetkili mercileri harekete geçirecek nitelikte. Çünkü şimdiye kadar olay sadece JİTEM üzerine yıkılmış ve faili meçhul olarak kalmıştı. Daha sonra itirafçı Abdülkadir Aygan, Anter’i Yeşil’in (Mahmut Yıldırım) Hogir kod adlı Cemil Işık (itirafçı) ve Hamit Yıldırım’a öldürttüğünü söyleyerek olayın üstünü örtmeye çalıştı. Oysa olay, başından beri PKK ve bugün bir kolu Ergenekon’a uzanan JİTEM ortak organizasyonuydu. Bugün cinayetle ilgili yeni bilgiler ve tespit edilen yeni isimler de bu tezi ciddi biçimde destekliyor.
   </p>
   <p class="MsoNormal">
    Anter ile PKK arasındaki kavga öteden beri vardı; ancak bazı kırılma noktaları, onu örgüt gözünde ‘düşman’ yaptı. Bunlardan biri, Anter’in İsveç hükümeti ile ilişkisiydi. Anter, İsveç’in talebi üzerine bu ülkeye 50 Kürt genci gönderip okumalarını sağlar. Öcalan’ın İsveç vatandaşı olmak için başvurduğu sırada görüşüne müracaat edilen kişi de Anter’dir. Ancak Anter’in cevabı olumsuzdur ve Öcalan’ın talebi reddedilir. Bu, Öcalan’ı çileden çıkarır. Neticeden İsveç’te yaşayan Baksi ailesini sorumlu tutan Öcalan, daha önce PKK’ya katılan Lamia Baksi’yi öldürtür. Ardından Anter’e olan kinini plana dökmek için yol arar.
   </p>
   <p class="MsoNormal">
    PKK-Anter çatışmasının sebeplerinden biri de para konusudur. Örgüt, onu sürekli sıkıştırıp ‘vergi’ adı altında para istemektedir. Aslında o düşünüldüğü kadar zengin değildir. Elinde sadece babasından kalan verimsiz iki köy arazisi ve oğlu Anter’in (adı da Anter) aldığı Dragos’taki bir ev vardır. Örgüt birkaç defa para almışsa da Anter her defasında bir daha vermeyeceğini söyler, bu tavrın kendilerine de zarar vereceğini belirtir. Hatta baskıdan dolayı oğlu, İsveç’ten Dragos’taki evin tapusunu Celal Yertekin isimli arkadaşının üzerine yapar.
   </p>
   <p class="MsoNormal">
    1989’da Anter’in ‘sonunu hazırlayan’ bir olay yaşanır. Anter, Nusaybin’deki köyünde manevi oğlu Ali Oral’la (Aliko) birliktedir. Yanlarına bir kadın gelir ve cebinden, üzeri naylonla sarılı şifreli bir pusula çıkarır. Pusulada yazılanlar ilginçtir: “Partimiz PKK, ulusal kurtuluş mücadelesinde önemli bir süreçten geçmektedir ve Kürdistan’ın kurulması artık yakındır. Bu mücadelede herkesin emeği ve fedakârlığı olmalı, Kürt iş adamları da katkı sunmalıdır. Bu nedenle parti, 60 bin TL vergi vermenizi uygun görmüştür…” Anter teklifi kabul etmez ve kısa süre sonra bir grup PKK’lı evi basar. Anter o sırada evde olmadığından kurtulur. Bunun üzerine Anter, Mardin’i terk ederek İstanbul’a gelir. PKK’nın sözde Mardin Eyalet Koordinasyonu ise 3 sayfalık bir bildiri hazırlayarak tüm Mardin’de dağıtır. Bildiride Anter, ‘ajan-işbirlikçi ve Kürdistan davasının ihanetçisi’ olarak nitelendirilir. Anter’in tecrit edildiği, ilişkisi olanların bağını koparması gerektiği, infaz timlerinin peşinde olduğu ve İstanbul’a gitmesine rağmen öldürüleceği belirtilir. Anter, o dönem yeni kurulan Halkın Emek Partisi’nin (HEP) yöneticileri ile görüşebilmiş, örgütle bu şekilde haberleşebilmiştir. Ardından PKK, Anter’i affettiğini açıklar. Ama o yine de tedirgindir. Çünkü geçmişte yaşanan infazları ve Öcalan’ın birçok arkadaşını öldürttüğünü çok iyi bilmektedir.
   </p>
   <p class="MsoNormal">
    Anter, 1960 darbesinden önce tutuklanıp cezaevine konduğu sırada tanıştığı Hüseyin adındaki MİT mensubuyla irtibata geçer. Bu yolla, devlet yetkililerinden yardım talebinde bulunur. Aynı zamanda araya giren Kürt kökenli bazı kanaat önderlerinin katkılarıyla örgütle barışır. Akabinde İstanbul’da Yeni Ülke, Gündem gazetesi ve Perinçek grubuna bağlı 2000’e Doğru dergisinde cüzi para karşılığında yazarlık yapar. Bu sıralarda açılan HEP’te kurucu üye, İstanbul’da kurulan (1992) Kürt Enstitüsü’nde ise yönetici olur. Anter’i ölüme götüren bir başka kırılma noktası, 12 Aralık 1991’de katıldığı HEP Kongresi’dir: “Ben kongreye biraz da tesadüfen katıldım… Apo’nun annesi de kongreye gelmişti. Tesadüf mü diyeyim tertip mi diyeyim her ne hâl ise protokolde yan yana oturduk. Anonslarda ‘Hepimizin babası Musa Anter ve hepimizin annesi Esma (Üveyş) Öcalan da aramızda’ dendi. İnsanlar elimizi öpmek için sıraya girdi.”
   </p>
   <p class="MsoNormal">
    Bu durum Anter’i Kürtler nezdinde ‘yeni lider adayı’ konumuna getiriyor, Öcalan ikinci planda kalıyordu. Bir rivayete göre, Anter’in faaliyetleri, yakın arkadaşı, aynı zamanda 28 Mart 1992’de kendisiyle birlikte gözaltına alınan S.B. tarafından Öcalan’a ispiyon ediliyordu. O dönem yandaşlarının parti içinde etkili olamaması da Öcalan’ın Anter’i kara listenin başına almasında etkili olur.
   </p>
   <p class="MsoNormal">
   </p>
   <p class="MsoNormal">
    JİTEM-Öcalan operasyonu
   </p>
   <p class="MsoNormal">
    İşte tam bu sırada Öcalan, Anter ile ilgili kararını Sarı Baran’a (Cihangir Hızır) açıklayarak Hogir kod adlı Cemil Işık’ı bilgilendirmesini ister. Örgütten ayrılan ancak yakalanıp hapis cezasına çarptırılan Hogir’e ‘öldürme görevi’ karşılığında Almanya’ya gönderme sözü verilir. Bu haberi alan Hogir, örgütten kaçar! Önce Saddam güçlerinin yanına, ardından Zaho’ya gider. Aslında Zaho’da yaşamasına imkân yoktur. Çünkü kendisi daha önce birçok KDP peşmergesinin ölüm emrini vermiştir. Fakat PKK ile KDP arasında yapılan (sözlü) anlaşma gereği Hogir’in bir süreliğine burada kalmasına müsaade edilir. Kesin olan bir nokta var ki o da Hogir’le ilgili yaşanan her şey, bizzat Öcalan’ın talimatı doğrultusunda ve örgütün kontrolünde gerçekleştiğidir. Örgüt içerisinde yaşanan bu durum, KDP’nin Habur gümrük sorumlularından Ömer Guli tarafından Silopi Gümrük Müdürü Ali Balkan Metel’e aktarılır. Metel de bilgileri ilgili yerlere iletir. Konu o sırada Ankara’da olan Binbaşı Cem Ersever’in kulağına kadar gelir. Ersever’in aldığı duyum, artık göreve dönüşür. Ersever’e verilen görev ise Hogir’in ikna edilerek Türkiye’ye getirilmesi, faaliyetlere dâhil edilmesidir. Fakat bu arada derin güçler, PKK’nın hakkında infaz hükmü verdiği Anter’i ortadan kaldırma kararı almıştır. Ersever’e gelen notta Hogir’in Zaho’da olduğu bildirildiğinden, yapılan yeni değerlendirmede onunla görüşülmesi ve itirafçı olarak faaliyetlere dâhil edilmesi kararı alınır. Hogir’in getirilmesi için BOTAŞ tesislerinin yanındaki arazide kurulu JİTEM Timi’nde gerekli hazırlık ve planlar yapıldıktan sonra, iki sivil (resmî) araçla gümrüğe gidilir. Zaho’ya geçen JİTEM ve itirafçı grup Hogir’i getirir. Ali Ozansoy adlı itirafçı, Hogir ile konuşarak ikna eder. Hatta Ersever, Anter kumpasını bilmediği için, Hogir’in devlete yardımcı olması (PKK ve ilişkileri hakkında bilgi vermesi) durumunda, Avrupa’ya akrabalarının yanına gönderilmesi için yardımcı olacakları sözünü verir. Hogir daha sonra diğer itirafçılarla birlikte Silopi’den Diyarbakır’a getirilir. Plan, Türkiye’ye geçip Diyarbakır’a gelindikten sonra Hogir’e açıklanır. Ozansoy ona “Almanya’ya gitmeden önce bizimle biraz iş yapacaksın.” der.
   </p>
   <p class="MsoNormal">
    Aslında Anter operasyonunun başında Yeşil vardı. Yeşil, emirleri Ergenekon sanıklarından emekli Tuğgeneral Veli Küçük’ten alıyordu. Hogir’in Zaho’dan getirilmesi Öcalan’ın bilgisi dâhilinde yapılmış ortak bir operasyondu. Çünkü Öcalan da Anter’i öldürmesine karşılık Hogir’e Avrupa’ya gönderme vaadinde bulunmuştu. Hogir, bu teklife dünden razıydı. En azından hayatta kalacaktı! Daha ilk görüşmede Ersever ekibinin Hogir’e, Öcalan’la aynı teklifleri yapması manidardır. Bu durumda Ersever’in Hogir’le yaptığı görüşmenin hem KDP hem de PKK tarafından bilindiği anlaşılıyor.
   </p>
   <p class="MsoNormal">
    Anter’in infaz kararı, örgütün komuta kademesi tarafından biliniyordu. Bu infaz için Hogir adı bizzat Öcalan tarafından belirlenmişti. Yoksa Hogir gibi ‘idamlık’ suçlardan aranan birinin teslim olması söz konusu olamazdı. Gerçekte Öcalan, Hogir’i ortadan kaldırmak için gerekli şartları oluşturma amaçlı Ersever’le çalışmasına izin veriyor. Öcalan, Ersever ekibinin yapacağı bu eylemle, Hogir’i ‘hain’ ilan edecek, dolayısıyla ondan kurtulacak ve en önemlisi Anter’den intikamını alacaktı. Üstelik bu cinayeti kullanarak örgüt adına kazanımlar elde edecekti. Cinayetin gerçekleştiği süreç tam da örgütün sıkıntı yaşadığı, katılımların azaldığı ve uluslararası camiada ‘terör örgütü’ olduğu kanaatinin yerleştiği bir dönemdi.
   </p>
   <p class="MsoNormal">
    Ersever, Hogir’in ikna edilmesi olayında ön safta bulunsa da akabinde Yeşil ve ekibinin yaptığı planı anladığından kendini geri çeker. Ersever’in kendini çekmesinde operasyonun Yeşil tarafından gerçekleştiriliyor olması etkili olur. Çünkü Ersever ve Yeşil, birbirini sevmeyen iki ayrı kutuptu. İtirafçı Abdülkadir Aygan’a göre, bu hadisenin başlangıcında Ersever, eski PKK’lı itirafçı Mustafa Deniz (öldü sanılsa da hâlen yaşıyor ve İhsan Hakan adını kullanıyor, olayları bilen önemli bir tanık) ve yine eski PKK’lı Neval Boz’u yanına alarak Ankara’dan Diyarbakır’a gelir. Ersever, kirli oyuna dâhil olmamak için Neval Boz’la Adıyaman’a gider. Bu dönem Hogir kod adlı Cemil Işık hakkında terör faaliyetlerinden dolayı Diyarbakır DGM ve Muş Savcılığı’nca işlem başlatılmıştır. Oysa o, JİTEM ekibiyle elini kolunu sallayarak Diyarbakır’da gezmekte, hatta operasyonlara katılmaktadır. Daha da ilginci bu kişinin bir süre sonra Türkiye’den gitmesine izin verilecektir (cinayetin iç yüzünü bilen Hogir, 1994’te Almanya’da infaz edilir. Onu öldüren kişi de Kandil’de ortadan kaldırılır. Böylece olayı anlatacak önemli bir tanık yok edilmiş olur).
   </p>
   <p class="MsoNormal">
    Bu sırada JİTEM’de bir toplantı yapılır ve toplantıya Yeşil, itirafçılar Murat İpek, Alaattin Kanat, Cemil, Zana, Kahraman ve Mesut Mehmetoğlu adlı kişiler katılır. Olaylara şahit olan birinin beyanlarına göre, bu organizasyonun en tepesinde Balyoz davası sanıkları arasında adı geçen üst düzey bir asker vardı. Aynı zamanda üst düzey bir bürokrat durumdan haberdardı. Bürokratın dönemin OHAL valisi olduğu ileri sürülüyor. Diğer ilginç nokta, eski polis müdürü İbrahim Şahin’in de o dönem bölgede aktif olduğudur (Aksiyon, Anter’in ölümünden birkaç ay önce Şahin’in Demir Otel’de PKK’nın Diyarbakır sorumlusu ve Behçet Cantürk’le birlikte rakı içtiğini ve bölgede dolaştığını yazmıştı). Anter’in Diyarbakır’a gönderilip burada infaz edileceğinden Ergenekon sanığı Yalçın Küçük’ün haberi olduğu da biliniyor. Çünkü Küçük’ün, o dönemde Öcalan’la sık sık telefon görüşmesi yaptığı iddia ediliyor.
   </p>
   <p class="MsoNormal">
   </p>
   <p class="MsoNormal">
    “Anter, Diyarbakır’a gitsin”
   </p>
   <p class="MsoNormal">
    JİTEM ve PKK, Anter’i öldürmek için planlarını hazırlamıştır. Bunun için Anter’in Diyarbakır’a gitmesi için ikna edilmesi lazımdır. Diyarbakır Belediyesi’nce düzenlenen festival, Anter’in davet edilmesine kılıf olur. Festivalde okuyucularıyla buluşup konferans verecektir. Aslında Anter, Diyarbakır seyahatini sürekli tehdit aldığı PKK ile barışma vesilesi olarak görür ve bu yüzden daveti kolay kabul eder. Gözden kaçan çok önemli bir ayrıntı daha var. Tanıkların anlatımına göre Anter ile Öcalan arasında bir telefon görüşmesi yapılmıştır. Öcalan, bu görüşmede Anter’e Diyarbakır’a gitmesini önerir. Aynı tarihlerde Öcalan, kendisi ile sürekli telefonla konuşan kişilere “Şu adamı Diyarbakır’a gönderin.” talimatı verir. Bu arada Öcalan, Anter’i ‘barışma’ bahanesiyle Diyarbakır’a yönlendirirken; aynı zamanda kurduğu kumpası da JİTEM mensuplarına bildirir. Bu konuyu en iyi Veli Küçük ve Fikri Karadağ’ın bildiği ileri sürülüyor. Çünkü Öcalan, Anter’in infaz edilmesi için gereken bütün işlemleri yapmış ve ona göre bir tezgâh hazırlamıştı. Olayın diğer bir boyutu ise Öcalan’ın, infazı biliyormuşçasına, 21 Eylül’de Yeni Ülke gazetesinde Ali Fırat imzasıyla Anter’i öven tam sayfa başsağlığı ilanı vermiş olması.
   </p>
   <p class="MsoNormal">
    Dönemin önemli tanıklarından ‘Kürdistan Medya Sorumlusu’ Şükrü Gülmüş, “Anter, benim yönetici olduğum gazetelerde yazıyordu. Ama Diyarbakır’a gideceğini bilmiyordum. Bence onu bir organizasyon dâhilinde Diyarbakır’a götürdüler.” diyor. İddiaya göre, aynı dönem Kürt medyasında çalışan ve Öcalan’la sürekli telefonla görüşen bir grup vardı ve bu grup Anter’i Diyarbakır’a göndermek için Öcalan’dan talimat almıştı. Peki, kimdi bu kafa adamlar? O dönemde etkili olan Y.S. Bucak, H. Bildirici, F. Yıldız, R. Öylek ve G. Geçilmez’di. Olayların seyrini bilecek kilit isimlerden biri de M. Gürcan’dı. Ancak bu şahsın cinayet planından çok, süreci iyi bildiği belirtiliyor.
   </p>
   <p class="MsoNormal">
    Diyarbakır’a gitmek için evden ayrılan Anter ve akrabası, havalimanına gitme niyetiyle vapura bindiklerinde, polisler tarafından durdurulur. Bomba ihbarı olduğu, arama yapılacağı söylenir. Polisler, yolculardan birinin Anter olduğunu bilmekte ve kimliklere bakma bahanesiyle oyalama taktiği uygulamaktadır. Anter ise uçak biletini göstererek Diyarbakır’a gideceğini, acele etmezse uçağı kaçıracağını defalarca belirtir. Fakat polislerin tavrı değişmez. Çünkü Emniyet’e Anter’in öldürüleceğine dair bilgi ulaştırılmıştır. Polisin uzun uzadıya yaptığı arama neticesinde herhangi bir şey bulunamaz ve yolcuların gidişine izin verilir. Anter ise Diyarbakır uçağını kaçırır.
   </p>
   <p class="MsoNormal">
    Bir iddiaya göre, Anter’in infaz edilmesini istemeyen Cem Ersever, bu durumu gizlice polise bildirmişti. Çünkü Yeşil’in başını çektiği grup, Öcalan ile irtibatlı olarak Anter’i öldürmek için ciddi planlar yapmıştı. Ersever bunu daha sonra öğrendiği için artık önlem almasına imkân yoktu. Anter ise PKK ile barış fırsatı olarak gördüğü Diyarbakır’a gitmeye kararlıdır ve bir arkadaşından aldığı borç para ile Malatya uçağına bilet alır. Oradan karayoluyla Diyarbakır’a geçer. 15 Eylül 1992’de, kalacağı Büyük Otel’e ulaşır. Bu esnada bazı HEP çalışanlarının Diyarbakır’da Anter’i protesto ve katıldığı programları boykot ettiği bilinmektedir. Çünkü HEP’in Ankara’da kongresi vardır. Anter, kurucu üye olmasına karşın kongreye katılmama kararı vermiştir. O yılın başında DEP adına giriştiği birkaç etkinlik sebebiyle örgütten ihtar almıştır. Anter, HEP’e, PKK sempatizanlarının yerine diğer Kürtçü örgütlere sempati duyanları ya da PKK ile arasına mesafe koyanları dâhil etmektedir.
   </p>
   <p class="MsoNormal">
    Anter, Diyarbakır’da olduğu süre içinde imza gününe katılır, kitaplarını imzalar, biraz da eski dostlarıyla görüşerek vakit geçirir. Anter aslında daha önceden belirledikleri gibi PKK’nın göndereceği kişi ile buluşmayı beklemektedir. Bu kişi Aygan’ın iddia ettiği gibi Hogir değildir. Çünkü Anter, Mardin’le fazlasıyla alakadar olan biri olduğundan, özellikle bölgede meydana gelen tüm siyasi hareketliliği bilmektedir. Gerçekte Anter’e gelecek kişi, PKK’nın Diyarbakır sözde bölge sorumlusu Ebukekir kod adlı Şeyhmuz Kaya’dır (şu an nerede olduğu bilinmiyor). Kaya’ya o dönem Ebu denildiği biliniyor. Bu arada Ebubekir’le Anter arasında kuryelik yapan Silvanlı biri vardır. Bu kişi en son itirafçılarla birlikte görülmüş, kendisinden bir daha haber alınamamıştır. Kuryede olan pusula, JİTEM’in elinde de olduğu için, JİTEM ve diğer PKK mensupları kurye gibi hareket edip onunla buluşma kararı alır.
   </p>
   <p class="MsoNormal">
    İtirafçı Murat İpek ile Mesut Mehmetoğlu, Anter’in kaldığı Büyük Otel’e gelerek görevliler aracılığı ile kendisine not gönderir. Fakat Anter planlanan görüşmeye gitmez. Bunun üzerine ikinci bir görüşme için pusula gönderilir. Anter’in eline geçen bu notta 19 Eylül’de kendisiyle görüşüleceği yazılıdır. Buna göre örgütün tayin ettiği kişi ile Anter konuşacak, aralarındaki sorunların giderilmesi sağlanacak ve Anter özellikle PKK karşıtı söylemlerinden vazgeçecektir. Bu arada İsmail Miroğlu (Orhan Miroğlu’nun babası) ısrarla kendisini yemeğe çağırdığından, 20 Eylül günü bu davete icabet edeceğini bildirir. Anter, Miroğlu’na, “Ben gündüz Çınar’a gidip oradaki küçük arazimi satıp döneceğim, seninle de 16.30’da otelde buluşuruz.” der.
   </p>
   <p class="MsoNormal">
    Anter, 20 Eylül sabahı kendisiyle gelen yeğenini çağırarak ‘iki aşiret arasında kan davası olduğunu, barış için kendisine ricada bulunulduğunu, o yüzden Bağlar Mahallesi’ndeki toplantıya yalnız gideceğini’ söyler. ‘Yeğenim’ dediği Süphan Mete’nin itirazlarını ise kabul etmez. Aslında Anter, çevresine yalan söyleyerek PKK kuryesi ile yalnız görüşmek istemiştir. Çünkü otelde verilen pusulada ‘yalnız olacaksın’ notu vardır. Anter, lobide Orhan Miroğlu ve diğer misafirlerle sohbet ederken 19.00 civarında küçük bir çocuk, Anter’e asansörün yanında beklendiğini söyler. Anter bu kişiyle görüşür, birlikte odaya çıkarak bir süre konuşurlar. Aygan’a göre bu kişi, 25 yaşlarında, zayıf, doğu şiveli, orta boylu biridir. Aygan’ın tarif ettiği kişinin, Jirki aşiretine mensup Hamit Yıldırım olduğu, hâlen Şırnak’ın Dergûl (Kumçatı) beldesinde JİTEM adına çalıştığı söyleniyor.
   </p>
   <p class="MsoNormal">
    Fakat olaya karışan Murat İpek, otele Mesut Mehmetoğlu’nun gittiğini ve Anter’i taksiye kadar onun getirdiğini belirtmektedir. İpek, bu aşamada planda bir değişiklik olduğunu, çünkü hesapta olmayan Miroğlu’nun Anter’le birlikte geldiğini belirtmektedir. Yapılan tespitlere göre de doğru olan isim Mehmetoğlu’dur. Anter aşağıya inince, Orhan Miroğlu’ndan kendisiyle gelmesini ister. Otelden ayrılan üçlü Dağkapı istikametine 150 metre kadar yürüdükten sonra içinde şoför olmayan bir taksi bulur ve şoförü de otelden çağırarak binerler. Ön koltuğa Miroğlu oturur, arkada Anter ve üçüncü kişi bulunmaktadır. Miroğlu, bu kişinin üzerinde bir tişört olduğunu, ama silah taşıdığına dair bir belirti olmadığını, hatta o an üzerinde silah olmayabileceğini söylemektedir. Bu kişi arabaya binmeden önce etrafı kolaçan eder ve şoföre Seyrantepe’ye gitmesini tembihler. Yolculuk uzayınca Miroğlu bu kişiye dönerek “Bizi nereye götürüyorsun, uzun süredir dönüp duruyoruz.” diye tepki gösterince, bu kişi, “Ergani yoluna, Peşmerge konutlarına gideceğiz” cevabını verir. Bu arada Anter, itiraz etmeden üçüncü şahsın yönlendirmesiyle hareket etmektedir.
   </p>
   <p class="MsoNormal">
    Silvan yoluna dönen araç, bahsedilen bölgeye geldiğinde durur. Üç kişi araçtan iner. Üçüncü şahıs etrafa bakarken, dükkân önünde oturan başka üç kişiden yaşlı olanı nereyi aradıklarını sorar. Üçüncü kişi, Gurmanc lehçesiyle “Silvanlı Abdullah’ın evini arıyoruz” der. Karşı taraf, “Buralarda öyle biri yaşamıyor.” cevabını verir. Bu bilgiler, Miroğlu’nun olaydan iki ay sonra Gündem gazetesine verdiği söyleşide yer alıyor. Aynı Miroğlu, polise verdiği ifadede “Mehmet’in evini arıyoruz” diye sorulduğunu, ikinci ifadesinde ise Mahmut veya Abdulkadir adının geçtiğini söylemektedir.
   </p>
   <p class="MsoNormal">
    Murat İpek’in beyanlarında Silvanlı kurye olarak geçen kişi, muhtemelen üçüncü kişinin evini sorduğu Silvanlı Abdullah’tır. Bu şahıs hem PKK bölge sorumlusudur hem de JİTEM adına çalışmaktadır. İpek, olayın başında Alaattin Kanat’ın olduğunu, araçla taksiyi takip ettiğini belirtir. Kanat’ın da öldürülme yerine yakın bir yere gelip Anter’le görüştüğünü, Anter’in Kanat’a “Yaptığınız yanlış, bu tarz sizlere zarar verecektir.” dediğini aktarır. Aygan ise olayın geri kalan kısmı için şunları anlatıyor: “… Aradan iki saat geçmesine rağmen Hamit’ten ses çıkmadı. Hogir tedirgin olmuş, telaşlanmıştı. ‘Bu işte bir b…k var. Polis bizi yakalarsa fena olur.’ dedi. Yürüyerek Yeşil’in yanına gittik. Bu sırada şehirden siren sesleri yükseldi. Yeşil, telsizi polis kanalına çevirmişti. Biraz dinledikten sonra ‘Ortalık karıştı, ne olduğu anlaşılamıyor, merkeze gidelim’ dedi…”
   </p>
   <p class="MsoNormal">
    Aygan’ın kısmen doğru anlattığı gibi, gidilecek adresin bulunamaması üzerine tekrar yürünmeye başlanır ve bu arada üçüncü kişi karanlık bir sokağa girerek “Gelin, buldum, burası.” der. Miroğlu ve kolunu tuttuğu Anter, sokağa girer. Sokakta 4. bir kişi daha vardır. Anterler gelmeden bu kişi silahı gelen arkadaşına vermiş ve üçüncü şahıs geri dönerek Anter ve Miroğlu’nun üzerine kurşunları boşaltmıştır. İddialara göre bu kişi, PKK’lı Şehmuz Kaya idi. Sokakta ortaya çıkan dördüncü kişi de saldırıda bulunmuştur. Bu kişi de 1973 Zaho doğumlu Fersan Kemal Zeki’dir. Olayda kullanılan taksinin şoförü, ifadesinde Anter’i öldüren ve Dijvar kod adını kullanan kişinin Kuzey Irak Kürtçesiyle (Behdini) konuştuğunu belirtiyor. Yine olay sonrasında Anter’i öldüren şahsın eşkâlini anlamak için gösterilen fotoğraflardan Fersan Kemal Zeki adlı eylemciye çok benzediği şeklinde teşhis yapılmış, yapılan çalışmada bu kişinin Iraklı bir peşmerge olduğu ortaya çıkarılmış ve bu kişinin daha önce peşmerge konutlarında kaldığı tespit edilmiştir. Bu kişinin sıradan bir peşmergeden çok, Ergenekon’un Kuzey Irak’a, peşmergeye silah verdiğinde aracı olan kişi olduğu da ayrı bir iddia olarak ortada duruyor. Hatırlanacağı üzere Tuncay Günay (Ergenekon ve Veli Küçük ile bağlantılarıyla ilgili resmî ifadesi alınan ilk kişi), Veli Küçük’ün peşmergeye silah verdiğini ifadesinde açıklamıştı.
   </p>
   <p class="MsoNormal">
    Yine Aygan, olayın kendi cephesiyle ilgili olarak şunları anlatıyor: “Merkeze geldiğimizde Ali Ozansoy, ‘Hamit, Ape Musa’yı vurmuş, işi bitirmiş’ dedi. Biraz sonra Hamit geldi ve ‘Tamam vurdum’ dedi. Hogir, ‘Niye yanımıza getirmedin de orada vurdun?’ diye sordu. Hamit olayı şöyle anlattı: ‘Taksiye bindirdikten sonra şehir dışına çıkacağımızı söyledim, şüphelendiler. Yanında yeğeni de vardı. Seyrantepe’ye geldiğimizde ben lafı dolaştırarak onları oyalamaya çalıştım. Baktım dönmek istiyorlar. Arabadan indirdim. Zaten geldiğimizi söyledim. Önden yürümeye başladım. Onlar arkamdan geliyordu. Silahımı çıkardım, ikisini de vurdum.’ Şırnaklı Hamit’in üzerinde Yeşil’in verdiği 14’lü Uman marka tabanca vardı. Silahı bir çöp tenekesine atmış. Ve iş böylece tamamlanmış...”
   </p>
   <p class="MsoNormal">
   </p>
   <p class="MsoNormal">
    Tabanca Şahin’de mi?
   </p>
   <p class="MsoNormal">
    Aygan’a karşılık Murat İpek, taksinin bahse konu yere gelmesinden sonra Anter ve Miroğlu’nun araçtan indiğini, önde arkadaşları olduğu hâlde ilerlerken kendilerine karanlık yerden ateş edildiğini ve orada kendisi, Alattin Kanat, PKK bölge sorumlularından Şeyhmus ve Mehmet Ali’nin bulunduğunu belirtiyor. Aygan’ın olayı Hamit’in üstüne atarak bir şeyleri örtme gayreti içinde olduğunu anlamak mümkün.
   </p>
   <p class="MsoNormal">
    Ergenekon soruşturması sırasında Anter cinayetiyle ilgili ifade veren Emek kod adlı gizli tanık da Murat İpek’e yakın bilgiler veriyor. Emek, Anter’in infaz edilmesi eyleminde Yeşil, Alaattin Kanat ve Süleyman Söylemez adlı kişilerin olduğunu söylüyor. Buna göre, otelden alınan Anter’in arabasına yolda Alaattin Kanat dâhil oldu. Emek, kötü bir şeyler olacağını anlayan Anter’in telaşlandığını ve korktuğunu, daha sonra ise sorgulanmak yerine öldürüldüğünü belirtiyor. Gizli tanık Emek de tıpkı Aygan ve İpek gibi olaydan PKK’nın bilgisi olduğunu, Anter’in otelden çıkarılmasında örgüt elemanlarının bilgi desteği olduğunu açıklıyor.
   </p>
   <p class="MsoNormal">
    Miroğlu’nun ifadesine göre, kendilerini vuran üçüncü kişi Ergani Kürtçesiyle konuşmaktadır; ama Aygan, bu kişinin Şırnaklı olduğunu söylüyor. Bu durum çelişki doğuruyor. Çünkü sözü edilen Kürtçeler birbirinden farklı. Şırnaklılarınki Behdini lehçesine yakındır ve anlaşmakta zorluk çekilmektedir. Dolayısıyla üçüncü kişi hakkında Aygan’ın yanlış bilgi verme ihtimali gözden kaçırılmamalı. Ayrıca Aygan’ın beyanlarına göre Şırnaklı Hamit, Diyarbakır’da JİTEM’e çalışmaktadır. Hele o dönem Diyarbakır’da bulunan herkes Ergani-Silvan yolunu ve Seyrantepe’nin neresi olduğunu bilir. Bu kişinin bilmemesi, onun yabancı biri olduğunu gösterir.
   </p>
   <p class="MsoNormal">
    Bugüne kadar Anter cinayeti hakkında birçok şey söylenmesine karşın olayda kullanılan silahın akıbeti hakkında bir bilgi elde edilemedi. Aygan’a göre, Hamit silahı yakındaki çöp bidonuna attı. Fakat detaylı yapılan aramalarda polis bölgede tabancaya rastlayamadı. Olayda ikinci bir silah daha kullanıldı ve bunu kullanan kişi de sokakta ortaya çıkan peşmergedir. Eğer bahse konu silah (cinayette kullanılan asıl silah) bulunmuş olsaydı birçok sorunun cevabı ortaya çıkacaktı. Bu konuda ortaya atılan en önemli iddia şu: Silahı kullanan Şeyhmus Kaya, tabancayı tekrar Yeşil’e verdi. Yeşil de daha sonra tabancayı Korkut Eken üzerinden İbrahim Şahin’e ulaştırdı. Tabii Ergenekon cephanelikleri arasında olma ihtimali de oldukça yüksek. Bunun için balistik incelemenin yeniden yapılması mümkün. Çünkü günümüz teknolojisi silah ve mermiyi belirleme konusunda hayli gelişmiş durumda.
   </p>
   <p class="MsoNormal">
    Cinayetle ilgili Murat İpek’in söylediği en vahim şey, olay yerine gelen ilk gazetecinin kimliği. İpek, olayın planlanması aşamasında ilgili bürokratın konuyla ilgili bazı medya mensuplarına önceden bilgi verdiğini, bu yüzden onların dahi bulmakta zorlandığı yere gazetecilerin hemen geldiğini söylüyor.
   </p>
   <p class="MsoNormal">
    Şimdilerde cinayetin en önemli tanığı olarak Abdulkadir Aygan’ın ismi geçiyor. Dolayısıyla onun beyanları esas kabul ediliyor. Gerçekte Aygan’ın bu konuda samimi olmadığı ifade ediliyor. Hadise, Aygan üzerinden doğruymuş gibi anlatılarak gerçeklerin üzeri örtülmek isteniyor. Bunu da Öcalan ve Ergenekon istiyor. Çünkü cinayetin çözülmesi, Kürtler arasında ciddi bir kırılma oluşturacak. Cinayette ilginç olan bir başka nokta, olayın Diyarbakır JİTEM komutanının izinde olduğu güne denk getirilmesi. Kendisinin yerine Tim Komutanı Binbaşı Savaş Gevrekçi’nin vekâlet etmesi manidar. Bu şahsın görüşüne başvurulması, davanın seyri açısından önemli olabilir.
   </p>
   <p class="MsoNormal">
   </p>
   <p class="MsoNormal">
    Resmî raporlar da olayı örtüyor
   </p>
   <p class="MsoNormal">
    20 Eylül 1992’de öldürülen Anter, köyü Zivinge’ye gömülür. Aile, mezarın Akarsu köyüne naklini ister. Bir yıl sonra da taşıma işlemi gerçekleşir.
   </p>
   <p class="MsoNormal">
    Son bilgilere göre, olayın kilit ismi olan Şehmuz Kaya ve itirafçı Mustafa Deniz cinayeti çok iyi biliyor. Mustafa Deniz ile Veli Küçük’ün geçmişte görüştüğü biliniyor. Özetle, Anter cinayeti, JİTEM-PKK işbirliği ve Ergenekon yapılanmasının bir projesiydi. Maksat, bölgede OHAL şartlarını daha da katılaştırmak ve halkın PKK’ya olan ilgisini artırmaktı. Çünkü 1992’de PKK aslında güçlü görünüyor gibi olsa da militan devşirmekte zorlanıyordu. Vedat Aydın ve Anter cinayetleri Kürt gençlerinin dağa çıkmasına neden oldu. Aynı zamanda Öcalan, ajan olarak itham ettiği ve rakibi olarak gördüğü Anter’i yok etmiş oldu. Olayın birçok detayını çarpıtarak veren Abdülkadir Aygan bile en sonunda şu itirafı yapmak zorunda kaldı: “Musa Anter suikastı, Ergenekon’la PKK arasındaki paslaşmayla gerçekleştirildi, bu ortak bir eylemdi.”
   </p>
   <p class="MsoNormal">
    Olay, devletin resmî raporlarına ise kısaca girer. Dönemin başbakanı Mesut Yılmaz’ın isteği üzerine Başbakanlık Teftiş Kurulu Başkanı Kutlu Savaş’ın hazırladığı Susurluk raporunda “Anter cinayetinin Yeşil tarafından planlanıp uygulandığı ve eylemden sonra PKK’nın kazançlı çıktığı, ama Türkiye’nin kaybettiği vurgulanmıştır.” denilerek bir nevi olayın üstü örtülmek istendi.
   </p>
   <p class="MsoNormal">
    1917’de Mardin’de doğan Musa Anter, birçok siyasi davadan yargılandı. Aynı zamanda Zapsuların damadı olan Anter’in öldürülmesi, hâlâ birçok yönüyle sır.
   </p>
   <p class="MsoNormal">
   </p>
   <p class="MsoNormal">
   </p>
   <p class="MsoNormal">
    Ümit Fırat*:
   </p>
   <p class="MsoNormal">
   </p>
   <p class="MsoNormal">
    PKK'nın haraç istemesi canını sıkıyordu
   </p>
   <p class="MsoNormal">
    <span>
    </span>
   </p>
   <p class="MsoNormal">
    Musa Anter, 1989'da örgütün baskısından dolayı, yaşadığı köyü terk etti. PKK ondan 2 milyon lira istemişti. Musa ağabeyin öyle bir mal varlığı falan yoktu. Daha sonra örgüt bu borcu 22 milyon liraya çıkararak faiz bindirmişti. Suikastından 11 gün önce kendisiyle görüştüm. Muammer Karaca Tiyatrosu'nda Yılmaz Güney'i anma toplantısı vardı. O da katılmıştı. Programdan sonra Fatoş Güney bizi yemeğe davet etti. Birkaç arkadaş ve Anter'le birlikte Odakule'deki mütevazı bir restoranda yemek yedik. Çok gergindi. Sebebini sordum, o da bana PKK'nın kendisinden para istediğini söyledi. 'Benim durumumu bilmiyorlar mı? Ben bu parayı nereden bulacağım? Benden ne istiyorlar?' diye sitem etti. Ben de 'Bunlar Öcalan'dan habersiz mi bu işi yapıyorlar?' diye karşılık verdim. Konuşmamıza Avukat Ali Yaşar da şahit oldu. Zaten bu son görüşmemiz oldu. Sonra Diyarbakır'a gitti ve o malum olay yaşandı.
   </p>
   <p class="MsoNormal">
    *Kürt yazar, Musa Anter'in yakın dostu, sırdaşı
    <span>
    </span>
   </p>
   <p class="MsoNormal">
   </p>
   <p class="MsoNormal">
   </p>
   <p class="MsoNormal">
    Orhan Miroğlu*:
   </p>
   <p class="MsoNormal">
   </p>
   <p class="MsoNormal">
    PKK’nın kafa adamını
   </p>
   <p class="MsoNormal">
    ben de merak ediyorum
   </p>
   <p class="MsoNormal">
   </p>
   <p class="MsoNormal">
    Bu işte rol alan insanların tümü Aygan’ın anlatımlarında var. Biz Anter cinayetine dair bilgileri bilmiyoruz. Aygan ile karşılaştım, o bana ayrıntıları anlattı. Bu operasyon JİTEM’in; ama muhtemelen PKK’dan birisi de kullanılmıştır. Bu kafa adamın kim olduğu bilinmiyor. Bunu Yeşil biliyor. Onu da ifadesini alan MİT yetkilileri biliyor. Bir kişi daha var: Hanefi Avcı’nın Ankara Emniyet’te istihdam ettiği itirafçı Ali Ozansoy’dur. Bu olayda yer alan kişidir. Nasıl ifade verdiği çok önemlidir. Musa Anter’in koruma talebinde bulunup bulunmadığını bilmiyoruz. Buna devlet cevap vermiyor. Ben olayların ne olduğunu bilmiyorum, sadece o gece yaşadıklarımı bilirim. Bizi otelden alan Hamit Yıldırım’dır. Bu kişinin görüşüne başvurulması lazım. Hâlen görevlidir ve başka bir isim kullanmaktadır. Bu bölgesel bir JTEM işi değildir. Ankara’dan alınmış genel bir operasyondur. Bunda bir PKK’lı kullanıldı. Ben bunu savcılığa sordum ama cevap alamadım hâlâ. Bence Anter cinayetinde Öcalan’ın da konuşması lazım. Kimi görevlendirdi, PKK işin içinde var mı? Anter cinayeti çözülürse bütün faili meçhul cinayetler peşi sıra çözülür. Ben hesapta değilim, mecburen Anter ile birlikte gittim. Kafa adam veya adamlar Anter’i bir hafta boyunca Diyarbakır’daki toplantıya hazırladılar. O sulh için gideceğini düşünüyordu. Dolaysıyla bu işi organize eden kafa adam denilen kişi çok önemlidir. Anter Diyarbakır’a daha önce arası olmayan PKK’dan olumlu referans alıp gidiyor. Yeşil’in MİT’e verdiği ifadelerin ayrıntıları önemli. MİT 75 yıl izlediği kişiye (Musa Anter) dair bütün bilgileri açıklı. Vedat Aydın dosyası zaman aşımına uğramak üzere, Musa Anter cinayeti için de aynı sorun var. Bu yüzden herkes eteğindeki taşları dökmek zorunda. Otelin telefon kayıtları bile incelenmedi. Onlar bile önemli delillerdi.
   </p>
   <p class="MsoNormal">
    *Yazar-Anter cinayetinde yaralı kurtulan kişi
   </p>
   <p>
   </p>
  </font>
 </div>
 <div>
 </div>
 <div>
 </div>
</div>


## Yorumlar

### suleyman, 12 January 2012, 18:59
> bırakın yeşili kırmızıyı apo yavuşağı ıyı bılır sokun gtne jopu kımın parmağı var kım yünlendırdı kım yaptı çıksın ortaya ermenı ıbnesı ne ıstedın yaslı baslı adamdan lawuk.jıtemıde yünlendıren o yavşaktır bunlar organıze beraber iş yaparlar yeşil şimdı yakalansa ne yapabılırler apoya ne yaptılarki ...

Kaynak: [www.aksiyon.com.tr](http://www.aksiyon.com.tr:80/aksiyon/haber-29530-179-musa-anter-cinayetinde-pkk-jitem-isbirligi--ortak-kursun.html), [web.archive.org (arşiv bağlantısı)](http://web.archive.org/web/20120628001641/http://www.aksiyon.com.tr:80/aksiyon/haber-29530-179-musa-anter-cinayetinde-pkk-jitem-isbirligi--ortak-kursun.html)
