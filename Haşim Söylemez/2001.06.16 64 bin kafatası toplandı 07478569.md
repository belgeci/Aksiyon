# 64 bin kafatası toplandı

*Haşim Söylemez 2001.06.16*

<div class="pNewsDetailMainContent" itemprop="articleBody">
 Kafatasından saf Türk ırkını tespit  çalışması neticesinde 64 binden fazla kafatası toplandığı ortaya çıktı. Toplanan kafataslarının yarıdan fazlasının daha sonra atıldığı ancak kalan kısımlarının nerede olduğunun binmediği belirtiliyor. Ortaya çıkan bir başka gerçek de saf ırk akımı doğrultusunda, Anadolu Selçuklu Devleti ve Osmanlı'nın da yok sayılmak istenmesi1929'da başlayıp 1930'ların sonlarına kadar devam eden, gerek araştırmaların yapıldığı günlerde gerekse günümüzde hep tartışılan bir konu oldu kafatası vasıtasıyla saf Türk ırkının tespiti çalışmaları. O dönemlerde Anadolu'nun değişik yerlerinden binlerce kafatası mezarlardan çıkartılarak Ankara'daki Antropoloji Müzesi'ne gönderildi. Bir zamanlar dünyayı salgın hastalık gibi saran ırkçılık akımlarını gözönünde bulundurursak yapılan çalışmaları o günün şartlarında normal görmemiz mümkün. Ancak bizim dile getirmek istediğimiz, toplanan kafataslarının sayısı ve bu kafataslarının akıbetinin ne olduğu. Ortaya çıkan bir diğer gerçek de bu işi yürütenlerin amaçlarının arasında Anadolu Selçuklu Devleti'ni ve Osmanlı'yı yok sayma politikasının yattığı. Hatta bunun için birtakım yerlerin isimleri değiştirilmiş, toplanan kafataslarından Osmanlı hiç kaale alınmadan saf bir Türk protresi çizilmeye çalışılmıştı.
 <br/>
 <br/>
 Anadolu Selçukluları ve                                    Osmanlı yok sayılıyor
 <br/>
 <br/>
 Kafataslarını toplatıp bunların üzerinde araştırmalar yaparak Türk ırkının tespitine çalışanların başında gelen Afet İnan'ın çalışmaları sadece kafataslarını incelemekle sınırlı kalmadı. İnan ve ekibi Anadolu Selçuklu Devleti'ni "Türklüğü şüpheli" değerlendirmesi ile tarihten silme çalışmalarına girdi. Mesela Afet İnan'ın isteği ile Anadolu Selçuklu Sultanı Alaaddin Keykubad'ın kendi adına Akdeniz kıyısında kurduğu Alaiye şehrine Kafkasya'da yaşamış bir başka Türk soyu olduğu ileri sürülen Alanların isminden hareketle Alanya ismi verildi.
 <br/>
 <br/>
 1932'deki Tarih Kongresi'ne katılan dil bilimci Çanakkale Mebusu ve Türk Tarih Cemiyeti Reis Vekili Semih Rıfat "hegemonya" ve "Osmanlı" kelimelerini Türkçeleştirmeye çalıştı. Hegemonya kelimesinin "ekemen" anlamına geldiği ve bunun da bir çeşit "ağalık" demek olduğu, Osmalı Devleti isminin Arap kültürünü çağrıştırdığından hareketle Osmanlı'nın batı dillerindeki yazılışı olan "Otoman" kelimesinden ilham alınarak "Ataman" yazılabileceği açıklandı. Yine aynı akım ve düşünce çerçevesinde Osmanlı Arşivi'nde bulunan tarihi belgelerin işe yaramaz evrak (evrak-ı metruke) kapsamında görülerek açık artırmayla satışına karar verildi.  İzzet Halim ve M. Tekfuryan'ın sahip olduğu bir Ermeni şirketine okkası 3 kuruş on paradan satıldı. Diğer yandan yine Osmanlı Arşivi'nden 1.5 milyon belge de Bulgaristan'a satıldı. Bu olaylar dünya tarihinde yaşanmış en büyük belge satış olayı olarak da gizemli yerini hâlâ koruyor. Tarihi eserlerin üzerlerindeki sanat eseri tuğralar bile kazındı bu dönemde. Örneğin İstanbul Üniversitesi merkez binasının giriş kapısının üzerindeki padişah tuğrası bu dönemde kazınmıştı.
 <br/>
 <br/>
 64 bin'den fazla kafatası
 <br/>
 <br/>
 1935 yılında Afet İnan ve ekibi dünya tarihinde eşi görülmemiş bir garip çalışmayı uygulamaya koydular. Anadolu Selçuklu Devleti'nin hakim olduğu Konya merkezli bölge; Danişmentliler Beyliği hakimiyetinde kalan Kayseri ve Sivas; Artuklular hakimiyetinde kalan Diyarbakır yöresindeki öğretmenlerden mezarları açarak buldukları kafataslarını Prof. Dr. Şevket Aziz Kansu'nun Antropoloji Kürsüsü'ne göndermeleri istenmişti. Maksat saf Türk ırkını tespitti. Sonuçta toplanan kaftası sayısı 64 bini geçti. Tarihi kayıtlarda mevcut olan ancak kimsenin bilmediği bu rakam yani 64 bin kafatası sayısı, konuya gösterilen aşırı ilginin boyutunu ortaya koyması açısından çok önemli.
 <br/>
 <br/>
 Toplanan kafataslarının nerede olduğu, daha sonra nereye gönderildiği ise bilinmiyor. Ancak bu kafataslarının bir kısmının Dil Tarih Coğrafya Fakültesi'nin mahzeninden çıkartılarak atıldığı belirtiliyor.
 <br/>
 <br/>
 Bu konu üzerine araştırmalar yapan, birçok kaynağı inceleyen araştırmacı-tarihçi Cezmi Yurtsever şunları söylüyor: "İstenilen kafatası sayısı 64 bin. Ben yaptığım araştırmalarda bu sonuca vardım. Zaten belgeler de beni doğruluyor. Afet İnan'ın bütün bu kafataslarını incelemiş olması mümkün değil. Bu kadar kafatası niye toplatıldı onu da anlamak mümkün değil. Çünkü her bölge için 5 ya da 10 örnek yeterli olurdu. Bu kafataslarının nerede olduğu ise kesin olarak bilinmiyor. Ancak bunların bir kısmının daha sonra atıldığı kesin."
 <br/>
 <br/>
 Bu konu üzerine araştırmalar yapan bir başka isim ise Yazar Yavuz Bülent Bakiler. Bakiler'e göre toplanan kafataslarının sayısı 64 binden fazla. Bakiler devamla şunları söylüyor: "64 bin sadece Afet İnan'ın Türk Tarih Kurumu'nda ölçmüş olduğu kafatası sayısı. Bir de ölçülmeyenler var. Demek ki toplanan kafatası sayısı 64 binden daha fazla. Bu durumu bir kafatası milliyetçiliği olarak algılamak yanlış. Çünkü, o dönemde ciddi bir ırkçılık akımı başlamıştı. Türk ırkı dışında olan herkes kendi ırkına sahip çıkıyordu. Orta Asya'ya başkaları sahip çıkmak istiyordu. Orasının bizim yurdumuz olduğunu ispatlamamız lazımdı. Sadece Türk kafatasları değil Agop isimli bir Ermeni'nin kafatası da ölçülmüştü."
 <br/>
 <br/>
 Etrüskler de Türk!
 <br/>
 <br/>
 Dört ciltlik Türk Tarihi kitabı, 1931 yılında Milli Eğitim Bakanlığı tarafından bastırılarak ülkedeki bütün okullarda okutulmaya başlandı. Birinci cilt içinde Türk ırkının brakisefal özellikler taşıdığı söyleniyor ve bu ders konusu olarak işleniyordu. Ders kitaplarındaki görüşleri savunmak, tartışmak ve bütün dünyaya duyurmak amacıyla 1932 yılında Birinci Türk Tarih Kongresi yapıldı. Afet İnan, kongrenin açılışında Türklerin arı ırktan geldiği hakkında bir konuşma yaptı. Aydın Milletvekili Dr. Reşit Galip, Hititler'in kuzeyden, yani Turan'dan gelen Türkler olduğu görüşlerini dile getirdi. Hititlerin başparmakları açık eldiven giymeleri de bunların soğuk kuzey ülkelerinden geldikleri görüşüne dayanak olarak sunulmuştu.
 <br/>
 <br/>
 Sümer uygarlığının doğduğu Mezopotamya'da o devirlerin özelliğini yansıtacak kafatasları bulunamadığı için Sümer heykellerinin kaftasları ölçülerek bunların da brakisefal ve Türk oldukları görüşüne varıldı. Mısır'a göç ederek yerleşen Türkler'in ilk Türkler oldukları, Amon tapınak rahiplerinin kafataslarının brakisefal olduğu ileri sürüldü. Msırlılar'ın Horus Tanrısı'nın Türkçe'de "Doğan-Güneş" olduğu görüşü de ders kitaplarındaki yerini almıştı. Ege'de medeniyet kuran Giritliler'in mezarlarından çıkan kaftaslarına bakılarak onların da Anadolu'dan Ege'ye, daha sonra da Girit'e göç ettikleri ileri sürüldü. İtalya'ya Anadolu'dan göç ederek yerleşen ve Roma şehrini de kuran Etrüskler'in isminin "Turskiya" yani Türkiye isminin bir başka ifadesi olduğu görüşlerine yer verildi. Ve bütün bunları anlatan haritalar yapılarak bütün okullara ders kitaplarının yanında dağıtıldı.
 <br/>
 <br/>
 O döneme ait hemen hemen bütün kaynakları inceleyen araştırmacı-tarihçi Cezmi Yurtsever, bütün bu çalışmaların sebebinin üstün ırk, üstün medeniyet kuran millet olma iddiasından kaynaklandığını belirterek; "Bunlar hayal ürünü şeylerdir. Zaten Mustafa Kemal bu durumu fark edip, onları doğru tarih yazma konusunda şu sözleriyle uyarmıştı: 'Tarih yazmak, tarih yapmak kadar mühimdir; yazan yapana sadık kalmazsa, değişmeyen hakikat insanlığı şaşırtan bir mahiyet alır.' Ancak kafatasçılar Atatürk'ü bile dinlemediler ve amaçları doğrultusunda çalışmalar yaptılar. Bir resmi tarih oluşturulmak istenmiş ve bunda kısmen de başarılı olunmuş" şeklinde konuşuyor.
 <br/>
 <br/>
 1930 yılı dönüm noktası oldu
 <br/>
 <br/>
 Kafatası politikasını öğrenmek için bu olayın başlangıç noktasını çok iyi bilmek gerekiyor. Herşey 1929 yılı içinde Ankara Musiki Muallim Mektebi Yurtbilgisi Öğretmeni Afet İnan'ın Mustafa Kemal Atatürk'le görüşmesiyle başladı. Afet İnan, İstanbul'daki Fransız Misyoner Koleji Notre Dame'de Sion'da okurken eline geçen bir coğrafya kitabında Türklerin Tatarlar, Moğollar ve Çinliler ile birlikte "sarı ırka" mensup olduğu bilgisine rastladı. Bu kitapta Türklerin medeniyet kurma vasfının da ikinci derecede olduğu belirtiliyordu. İnan duygusal bir tepki ile bu işin araştırmasına başladı. Konuyu açtığı Atatürk de kendisine bu konudaki araştırmalarına devam etmesini ve değişik kaynakları incelemesini salık verdi. Bu olaydan sonra Afet İnan Avrupa'da revaçta bulunan "üstün ırka mensub olma" düşüncesine kendisini kaptırdı. Gobineau'nun ortaya attığı "beyaz ırkın dünya uygarlığına üstün katkıları vardır" görüşlerinden hareketle Türkler'in de "beyaz ırka mensup" olduğunu ispat edecek çalışmalara başladı. Bu konuda Afet İnan'ın yegane kaynağı dünyaca ünlü İsviçreli Antropolog Profesör Eugene Pittard'ın "İnsan ve Irklar (Les Races Nations)" isimli kitabı oldu. Pittard 1937'deki Tarih Kongresi'nde "Ben soytarı değilim" diyerek İnan'ın çalışmalarını ve tezlerini reddetmişti.
 <br/>
 <br/>
 Kafatası tespiti ve tetkiki çalışmalarında 1930 yılı dönüm noktasını teşkil etti. Bu tarihte Afet İnan, Türk Ocakları'nın tüzüğünün değiştirilmesinde, Halkevleri'nin ve Türk Tarihi Tetkik Cemiyeti'nin kurulmasında önemli rol oynadı. Ardından Şevket Aziz Kansu Avrupa'dan "kafatası ölçme" aleti getirdi. 1930'lu yılların sonlarına doğru ise değişik yerlerden yaklaşık 2 bin kafatası toplandı. Yine bu çerçevede Viyana'dan brakisefal özellik taşıyan altı kafatası hediye olarak geldi.
 <br/>
 <br/>
 Bütün bu gelişmelerle birlikte dönemin artık resmi ideolojisi haline gelen görüşler iyice ağırlık kazandı ve milli bir politika haline dönüştürüldü. Şevket Aziz Kansu'nun Türklerin beyaz ırkın Alpli-Altay kolundan olduğu görüşü hakim oldu. Yine Türk kafatası ölçüsünün 80-85 olduğu ve bunun da brakisefal ölçüler olduğu saptandı. Geçerli olan bu tez ile birlikte kafatası artık resmi bir ölçü olarak kabul edildi. brakisefalın tespitinden sonra bunun yayılmış olduğu coğrafyanın tespitine çalışıldı. Bu sefer bu coğrafi alanı belirlemek üzere Afet İnan devreye girdi. Ortaya atılan görüşlere göre bu kafatasının kaynağı olarak Seyhun ve Ceyhun ırmakları arasındaki Maveraünnehir denilen bölge gösterildi. İndo-Avrupalı veya Ari olarak bilinen beyaz ırk burdan bütün dünyaya yayılmış ve bu ırkın esasını temsil eden Türkler Anadolu, Mezopotomya, Ege, İtalya, Mısır, Çin ve Hindistan'a göç ederek buralarda medeniyetler kurmuştur görüşü kabul edildi.
 <br/>
 <br/>
 e-mail: hsoylemez@hotmail.com
 <br/>
</div>


Kaynak: [www.aksiyon.com.tr](http://www.aksiyon.com.tr:80/dosyalar/64-bin-kafatasi-toplandi_507916), [web.archive.org (arşiv bağlantısı)](http://web.archive.org/web/20150524005439/http://www.aksiyon.com.tr:80/dosyalar/64-bin-kafatasi-toplandi_507916)
