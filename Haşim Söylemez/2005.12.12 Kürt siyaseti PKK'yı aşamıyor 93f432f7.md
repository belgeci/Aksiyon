# Kürt siyaseti PKK’yı aşamıyor

*Haşim Söylemez 2005.12.12*

<div>
 <!--- Baslik, Spot, Resim kutusu ---------->
 <table>
  <tr>
   <td>
    <br/>
    <br/>
    <p>
     <font class="content">
      Seçim ve siyaset konusu diğer partiler kadar Kürt siyasi hareketinin de gündeminde. Teröristbaşı Abdullah Öcalan’ın talimatıyla kurulduğu öne sürülen DTP başarılı olacak mı, sorusu soruluyor. Etnik politikayı benimseyen Kürtlerin 40 yıllık serüveninin tehditkâr ve alternatifsiz oluşu Kürt siyasetini bir çıkmaza sokuyor.
     </font>
    </p>
   </td>
   <td>
    <!--- Resim Burada ---------->
    <img border="0" hspace="10" src="http://web.archive.org/web/20070406043254im_/http://www.aksiyon.com.tr/resim/575/28.jpg" vspace="10"/>
    <!--- Resim Burada ---------->
   </td>
  </tr>
 </table>
 <hr noshade="" size="1"/>
 <!--- Baslik, Spot, Resim kutusu ---------->
 <p>
  <font class="content">
   Türkiye’de siyaset çok hareketli. Kamuoyu da siyasi partiler de önümüzdeki yıl erken seçim yapılıp yapılmayacağını merak ediyor. AK Parti dışındaki bütün partiler 2006’da erken seçime gidilmesini istiyor. Hükümetin bu konuda ser verip sır vermemesi, şimdilik bu merakın önündeki en büyük engel. Ancak, siyaset hükümetin kararını beklemeye razı değil. Nitekim herkes hareket geçmiş durumda. Bunlardan biri de Kürt siyasi hareketi.
   <br>
    <br>
     İmralı’da ağırlaştırılmış ömür boyu hapis cezasını çeken bölücübaşı Abdullah Öcalan, geçtiğimiz haftalarda avukatlarıyla yaptığı görüşmede, Başbakan Recep Tayyip Erdoğan’ın gündeme getirdiği “alt kimlik üst kimlik” konusunda açıklama yaparak, siyasi tartışmalara katıldı: “Bizim ne istediğimiz bellidir. Ne Çeçenistan gibi bağımsızlık ne de federasyon istiyoruz. Üniter devlet yapısı çerçevesinde demokratik çözümden yanayım. Çözüm isteniyorsa önümüz neden açılmıyor? Benim çözüm tarzım, 21. yüzyıl çözümüdür. Demokratik Cumhuriyet tezini savunuyorum. Burada T.C. Anayasasını, meclisini ve ordusunu tartışmıyoruz. Türkiye Cumhuriyeti Vatandaşlığını anayasal üst kimlik olarak kabul ediyoruz. Alt kültürel kimliklerin önündeki engellerin kaldırılmasını istiyoruz. Demokratik konfederalizm bir devlet yapılanması değildir. Ekonomik, kültürel, sosyal ve çevresel ifade biçimi olarak demokratik şekilde yapılanması ve örgütlenmesidir.”
     <br/>
     <br/>
     Bu çıkış, Öcalan’ın bir süredir izlediği stratejinin bir uzantısı aslında. Tıpkı Öcalan’ın talimatıyla kurulduğu öne sürülen Demokratik Toplum Hareketi’nin siyasi partiye dönüşmesi gibi. Eski Demokrasi Partisi (DEP) milletvekilleri Leyla Zana, Hatip Dicle, Orhan Doğan ve Selim Sadak’ın Haziran 2004’te cezaevinden çıktıktan sonra başlattıkları yeni oluşum, Demokratik Toplum Partisi (DTP) adıyla siyasete girdi. Partinin başında Zana, Dicle, Doğan ve Sadak siyasi yasaklı olduklarından Ahmet Türk ve Aysel Tuğluk var.
     <br/>
     <br/>
     Amaçlarını Kürt siyasetini genişletmek ve Türkiye sathına yaymak şeklinde özetleyen Zana ve arkadaşları, kendilerini “bağımsız” olarak nitelendiriyor ve DTP’nin geçmişte kurulan partilerden farklı olduğunu iddia ediyor. Ancak, partinin 441 kişilik kadrosunda yer alanların dile getirdiği siyasi söylemlerin, etnik temelli siyaset yapan Kürt partilerin 40 yıllık serüveninden pek farklı olmaması, “Acaba?” sorusunu akla getiriyor.
     <br/>
     <br/>
     Şüphesiz bu vehmin altında, mevcut Kürt siyasi hareketinin bugün PKK ve Öcalan parantezine hapsolması ve onun dışında siyaset üretememesi gerçeği yer alıyor. Bir diğer faktör de AB sürecinde hangi stratejiyle hareket edilip edilmeyeceği konusunda bir mutabakatın olmaması. Peki, bugün Kürt siyasetini yönlendirenlerin asıl niyeti nedir? Çeşitli siyasi partilere sahip olduğu halde Kürtler neden başarılı olamıyor? DTP’nin başarı şansı var mı? Bu soruların cevaplarını verebilmek için öncelikle tarihî süreci iyi analiz etmek lazım.
     <br/>
     <br/>
     49’lar davasıyla başlayan süreç
     <br/>
     <br/>
     Türkiye’de “etnik” temelli siyaset yapan Kürtlerin tarihini 1959’da başlatmak mümkün. “49’lar Davası” olarak tarihe geçen ve bölücülük yaptığı gerekçesiyle aralarında Musa Anter, Sait Kırmızıtoprak, Şerafettin Elçi, Naci Kutlay gibi isimlerin olduğu “49 Kürt Aydını” bu tarihte yargılanır. Mahkeme süreci daha sonra Kürt siyasi oluşumlarına öncülük edecek kadroların yetişmesinde tarihî bir rol oynar. 16 Eylül 1967’de Türkiye İşçi Partisi (TİP) içinde yer alan Kürt gençler, “ülkenin doğusu ile batısı arasındaki eşitsizliği” gündeme taşımak için “Doğu Mitingleri” adı verilen eylemleri başlatır. Bu mitingler, ileride siyasetle uğraşacak Kürtler için bir okula dönüşecek olan Doğu Devrimci Kültür Ocakları’nın (DDKO) kurulmasına zemin hazırlar. Mehdi Zana, Mümtaz Kotan, İbrahim Güçlü, Sait Kırmızıtoprak, Mehmet Emin Bozarslan, Tarık Ziya Ekinci, Naci Kutlay, Kemal Burkay ve Ümit Fırat gibi isimlerin yer aldığı ocağa Abdullah Öcalan da gelip gider.
     <br/>
     <br/>
     DDKO’da aktif görev almayan Öcalan, TKPC (Türkiye Komünist Partisi Cephesi) geleneğinden yanadır. Mahir Çayan’ın teorilerini Kürtler üzerinde uygulamaya başlar. DDKO, TİP ve TKPC’de birlikte hareket eden Türklerle Kürtlerin ortak noktası sol görüşlü olmalarıdır. Zamanla Kürtler önce Türklerden kopar, sonra da kendi aralarında ayrışır. Kimi İşçi Partisi’nde kalmayı yeğler, kimi de Rizgari, Kawa, Ulusal Kurtuluş Cephesi (UKÖ) gibi isimler altında toplanır. UKÖ daha sonra PKK olarak faaliyetlerini sürdürür. PKK’nın silahlı mücadeleye başlaması bir çekim alanı oluşturduğundan öteki gruplara yönelik cazibeyi kırar.
     <br/>
     <br/>
     Bu süreçte, Kürt kelimesinin yanına komünizm, sosyalizm gibi kavramlar koyarak siyaset yapan partiler de kurulur. Günümüze kadar gelen bu gelenekte hiçbir partinin Kürtlerin muhafazakâr yönüne vurgu yapmaması, inançlarını ve değerlerini göz önünde bulundurmaması oldukça ilginçtir. Elbette, bireysel olarak bu vurguyu yapan siyasiler vardır. Ancak, onlar daha çok merkez sağ ya da sol partilerde siyaset yaparlar.
     <br/>
     <br/>
     Kürt siyasetinde bir diğer nokta Kuzey Irak’taki Kürtlerin kurduğu partiler olur. Türkiye’de Kürtlerin kurduğu ilk partinin Kuzey Irak’takilerin bir yansıması olması tesadüf değildir. 1965’te Türkiye Kürdistanı Demokratik Partisi kurulur. Sait Kırmızıtoprak’ın öncülük ettiği partide Faik Bucak, Sait Elçi gibi isimler yer alır. Bunu, 1975’te kurulan Türkiye Kürdistanı Sosyalist Partisi takip eder. Pek varlık gösteremeyen TKDP, 1977’de adını Kürdistan İşçi Partisi olarak değiştirir. Bu isim de bekleneni vermeyince partinin adı 1983’te Kürdistan Öncü İşçi Partisi olur. 1990’da kurulan Kürdistan Komünist Partisi siyasetten çok ideolojisi ile ön plana çıkar.
     <br/>
     <br/>
     1990’dan itibaren Kürtlerin siyaset ve politika ile ilişkileri farklı bir zeminde seyreder. Kürt partiler meclise girer, yerel seçimlerde işaret ettikleri adaylar kazanır. DEP’le simgeleşen Kürt partilerin ilki olan Halkın Emek Partisi (HEP) 1990’da kurulur. 1989’da Paris’teki Kürt Konferansı’na katıldıkları gerekçesiyle 7 Kürt kökenli vekilin SHP’den ihracı HEP’in ortaya çıkmasında etkili olur. 20 Ekim 1991’de yapılan genel seçimlerde SHP ile ittifak yapan HEP, mecliste 19 sandalye kazanır. Leyla Zana’nın Kürtçe yemin etmesi HEP’i dağılma sürecine götürür. Bunun üzerine HEP kökenli milletvekilleri 25 Haziran 1993’te Özgürlük ve Eşitlik Partisi’ni (ÖZEP) kurar. “Hülle Partisi” olarak nitelendirilen ÖZEP’i kuranlar tekrar HEP’e döner. Ancak HEP Anayasa Mahkemesi’nce kapatılır. Ardından Özgürlük ve Demokrasi Partisi (ÖZDEP) kurulur. Bunu Demokrasi Partisi (DEP) takip eder. DEP’in genel başkanlığına 12 Aralık 1993’teki kongrede Hatip Dicle getirilir. Baskılar olduğu gerekçesiyle parti, 1994’teki seçimlere katılmaz. Anayasa Mahkemesi bölücülük yaptığı gerekçesiyle DEP için 16 Haziran 1994’te kapatır.
     <br/>
     <br/>
     Öcalan çizgisinin geldiği nokta
     <br/>
     <br/>
     DEP’in kapatılacağı anlaşılınca 11 Mayıs 1994’te Murat Bozlak başkanlığında Halkın Demokrasi Partisi (HADEP) kurulur. 1995 seçimlerinde barajın altında kalan HADEP meclise giremez. Partinin 23 Haziran 1996’daki kurultayında Türk bayrağının indirilmesi büyük tepki çeker, yöneticileri tutuklanır. 18 Nisan 1999’daki yerel seçimlerde büyük başarı kazanır. 37 önemli belediye başkanlığını kazanan partinin, PKK ile ilişkisi olduğu gerekçesiyle açılan davalar neticesinde kapatılmasına karar verilir. HADEP’in yerini, 1998’de kurulan Demokratik Halkın Partisi (DEHAP) alır. HADEP’teki kadroların DEHAP’a geçerek siyaset yapması dikkat çeker.
     <br/>
     <br/>
     Elbette bu çizgi dışında Kürtlerin kurduğu başka partiler de var. 1995’te kurulan Demokrasi ve Değişim Partisi (DDP) Mart 1996’da Anayasa Mahkemesi tarafından bölücülük yaptığı gerekçesiyle kapatılır. Bu partinin devamı olarak Demokrasi ve Barış Partisi (DBP) kurulur. Eski bakanlardan Şerafettin Elçi başkanlığındaki Demokratik Kitle Partisi (DKP) ise Ocak 1997’de siyasi hayata atılır; ancak 1999’da Anayasa Mahkemesi’nce kapatılır. Üç yıldır faaliyette olan Hak ve Özgürlükler Partisi (HAK-PAR) ise Abdülmelik Fırat başkanlığında varlığını sürdürüyor.
     <br/>
     <br/>
     Abdülmelik Fırat, Kürtlerin kendi ahlâklarını ortaya koyup siyaset yapmaları gerektiği görüşünde. Ona göre, rejim için iki tehlike var deniliyor: İrtica ve bölücülük. İrtica için Müslümanları kastediliyorlar, bölücülük için de Kürtler. Durum böyle olunca sağlam siyaset yapılamıyor ve Öcalan gibi adamlar vasıtasıyla insanlar perişan ediliyor. Serbesti Dergisi Yazı İşleri Müdürü Ümit Fırat da Öcalan vurgusu yapanlardan. DTP’nin isminin, ambleminin ve ilkelerinin Öcalan tarafından belirlendiğini iddia eden Ümit Fırat’a göre, bu partinin şekillenmesi yeni de değil: “Yönetici kadro Öcalan’ın avukatlarına söylediği kişilerden seçildi. Aysel Tuğluk’tan çok Özgür Gündem gazetesi yazarı Pınar Selek’i istiyordu. Ancak Selek işlerinin yoğunluğunu gerekçe gösterip teklifi kabul etmedi. Türk asıllı olan Selek’in Kürt partisinde yönetici olması ilginç olurdu.”
     <br/>
     <br/>
     DTP’nin 60 kişilik yürütme kurulundakilerin neredeyse tamamı daha önceki partilerde görev yapmış isimler. DEHAP benzeri bir politika yürüteceği anlaşılan DTP’nin tüzüğünde Öcalan’ın ‘Bir Halkı Savunmak’ ve ‘Özgür İnsan Savunması’ adlı kitaplarıyla cezaevindeki görüşmelerinden alınan notlardan alıntılar yer alıyor.
     <br/>
     <br/>
     “Elde tabanca barış çağrısı yapıyorlar”
     <br/>
     <br/>
     DTP Yürütme Kurulu Üyesi ve eski DEP Milletvekili Sırrı Sakık, partinin yeni bir siyasi hareketi temsil ettiği görüşünde: “Eskilerin eksilerini artılarını değerlendirip ona göre hareket edeceğiz. Bu bakımdan DTP şanslı bir partidir. Uzun süren partileşme sürecinin ardından DTP siyasi mücadelesiyle kırılıp dökülenleri tamir etmelidir.” Ümit Fırat ise Sakık’a katılmıyor. Ona göre insanları değiştim diyerek kandırmaya gerek yok: “PKK’nın en etkili olduğu, Öcalan’a en fazla bağlı olan parti budur. Ellerinde tabanca, barış çağrısı yapıyorlar. Bu durumda yeni demenin hiç anlamı yok. Amaçları daha çok demokrasi, Kürt halkına daha çok özgürlük değil. Gazeteci-yazar Ali Bulaç, Türkiye’de toplumsal grupların siyaset yapamadığı görüşünde. “Asli kimlikleriyle yapmıyorlar. Ortada bir münafıklık var. Bu da asıl kimlikleri yok ediyor.” diyen Bulaç’a göre, Kürtler, meşru siyaset yapıp kimlikleriyle var olamama sorunu yaşadıklarından başarılı olamıyorlar.
     <br/>
     <br/>
     Bugün DTP’nin handikapı da burada. Sadece Kürtlere değil, her kesime açılacaklarını söylüyorlar. Ancak partinin Öcalan’ın etkisinde kaldığının, hatta İmralı’dan direktif aldığının dile getirilmesi geniş açılımlı politikayı şimdiden sekteye uğratmış durumda. PKK’nın şiddet politikasından dolayı tabanda başlayan ciddi tepkileri de göz ardı etmemek lazım. Bu durumda DTP başarılı olacak mı sorusu da kısmen cevap buluyor. Aslında ‘başarı’ kavramı etnik temelli politika yürüten Kürtlerin siyasi serüveninde sürekli gündeme getirilen sihirli bir kelime. Kürtlerin kurduğu partilerin yüzde 10’luk seçim barajını hiçbir zaman aşamaması, Kürtler neden siyasette başarılı olamıyor sorusunu da beraberinde getiriyor. Bu konuda dile getirilen üç görüş şöyle: Kürtlerin kurduğu siyasi partiler tamamen etnik politikayı benimsemeleri sebebiyle geniş kitlelere açılamıyor ve bu yüzden başarısız oluyor. Kürtlerin kurduğu partiler PKK kıskacından kurtulamıyor. Kürt partilerinin başarılı olmasına izin verilmiyor.
     <br/>
     <br/>
     Ümit Fırat’a göre DTP başarılı olamayacak. Sebebi de siyaset kültürüyle ilgili. DTP’nin etnik kimliğe dayalı siyasetin geçmiş örneklerine bakarak bir değerlendirme yapmadığını savunan Fırat, “Kürtler tarih boyunca çok iyi hayvan yetiştiriciliği yaptılar, yapıyorlar ancak geliştirdikleri kaç peynir türü var? Hollandalılar iyi besici değillerdi ama bir sürü peynir türü geliştirdiler. Bu siyasi kültür zamanla ve geniş açılımla elde edilecek bir şeydir. Bir köylü hareketinin kentli hareketine dönüşmesi mümkün değildir. Bunu aşağılamak için söylemiyorum, sadece durum tespiti yapıyorum.” diyor. Kürtlerin siyasetteki başarısızlığını tecrübesizliğe bağlayan Tarhan Erdem’e göre, DEHAP’ın başarısızlık sebebi diğer partilerinkinden farklı değil: “Kürtler siyaseti biliyor ve bunu Kürt partisinin başarısızlığı diye değerlendirmemek gerekir. Burada Kürt milliyetçiliğinin getirdiği olumsuz sonuç var. ÖDP, İP, EMEP gibi partilerin başarısızlığı da aynı şekildedir. Türkiye’de 48 parti var ve hepsi de başarısız değil. Kürtler milliyetçilik yapıyorsa İP de başka şeycilik yapıyor. Dolayısıyla başarısız oluyorlar. DEHAP da bundan dolayı başarısızdır. DTP de böyle giderse başarısız olacaktır.” Etnik siyasetin temel rahatsızlıklarından biri de karşısında muhalif istememesi. Şerafettin Elçi, Abdülmelik Fırat gibi nüfuzlu siyasetçilerin PKK çizgisindeki partiler karşısındaki başarısızlığı, muhalifsiz tek hareket olarak kendini gören güçlerin ağırlığından kaynaklanıyor. Şerafettin Elçi ile hareket eden 19. dönem HEP milletvekili Mehmet Emin Sever, tehditle ortaya konan gücün alternatif oluşmasına fırsat vermediği, bunun da Kürt siyasetini bir çıkmaza sürüklediği kanaatinde: “Hadi çık gel dendiğinde gelinmiyor. Bunun karşısında gücünü silahtan alan sert bir duruş var. Kürt siyasetinin başarısız olması da bundan. Diğer siyasi partiler de Kürt meselesine tam anlamıyla eğilmemelerine rağmen Kürt oyları çaresiz bunlara gidiyor.” DTP’nin başarı şansının olmadığını belirten Sever, “Kürt sorunu imajı artık bozulmuştur. Bunu hep aynı şekilde kullanıyorlar. Ancak bunun yerine başka bir şey gerekiyor. Çağdaş, liberal ve demokratik bir açılım çok önemli.” diyor.
     <br/>
     <br/>
     Görüldüğü gibi Kürt siyaseti oldukça hareketli. Bakalım mevcut halleriyle Türkiye’de bundan sonra başarılı olabilecekler mi? Bekleyip görelim.
     <br/>
    </br>
   </br>
  </font>
  <br/>
  <!-------- end of YAZI ---------->
 </p>
</div>


Kaynak: [www.aksiyon.com.tr](http://aksiyon.com.tr:80/detay.php?id=23001), [web.archive.org (arşiv bağlantısı)](http://web.archive.org/web/20070406043254/http://aksiyon.com.tr:80/detay.php?id=23001)
