# Sağlı sollu terör tehdidi

*Haşim Söylemez 2015.01.12*

<div class="pNewsDetailMainContent" itemprop="articleBody">
 <p>
  Dolmabahçe ve Sultanahmet saldırılarıyla terörün yeniden gündeme geldiği Türkiye’de birçok örgüt kaos oluşturma planları yapıyor. Soldaki güçler ortak karar alırken, sağın ‘patronu’ ise birimlerine emir verdi bile.
 </p>
 <p>
  Türkiye zor bir süreçten geçiyor. Bir taraftan yasaklar, hak ihlalleri, polis ve savcı sürgünleri, tutuklama ve görevden almalar yaşanırken; öte yandan bunu fırsata çevirmek isteyenler iş başında. Takipteki zafiyet, terör gruplarının önümüzdeki günlerde eylem riskini artırıyor. İstihbarat uzmanlarına göre, içeriden kudretli derin bir yapı bu grupları ateşliyor. Terör gruplarının ortak özelliği, istihbarat birimlerini kolaylıkla atlatmaları ve rahat hareket etmeleri. Silah ve patlayıcıya kolay ulaşmaları, bu hususta sıkıntı yaşamamaları da düşündürücü.
  <br/>
  PKK/KCK’yı ayrı bir tarafa koyup sağ ve solda hareketlenmeye başlayan örgütleri masaya yatırmakta fayda var. Sol, büyük eylemlerde birleşme kararı alırken; sağ örgütler ise patronlarından gelecek talimatları bekliyor. DHKP-C’nin Dolmabahçe türü saldırı girişimleri, yeni örgütün Sultanahmet’teki canlı bomba eylemi tarzı saldırılar çok uzak değil. MİT Müsteşarı Hakan Fidan’ın büyükelçilerle yapılan konferansta Paris’teki saldırıyı değerlendirip radikalleşen örgütlerin eylemlerinin hep beklendiğini, Türkiye’ye saldırı riskinin arttığını söylemesi dikkat çekti. Aslına bakılırsa Türkiye’de henüz ortaya çıkmayan, sadece istihbarat raporlarında olan çok sayıda örgüt türemiş durumda. Bu yapıların ne zaman harekete geçeceği ve bağlantıları konusunda net bilgiler yok. 154 kadar terör ve şiddette meyilli gruba sahip Türkiye, radikal ‘İslamcı’ grupların Ortadoğu-Avrupa arasında geçiş noktası olması bakımından da risk altında. IŞİD, El-Kaide gibi yapılara Türkiye üzerinden katılım sağlanırken bu örgütler aynı şekilde Ortadoğu’dan Avrupa’ya geçişlerde de Türkiye’yi kullanıyor. Geçiş noktası olması, bu yapıların aynı zamanda Türkiye içinde kümelenmelerine de zemin oluşturuyor. İşte, örgütler ve yapmak istedikleri:
 </p>
 <p>
  <span>
   <strong>
    Devrimci Halk Kurtuluş Partisi/Cephesi (DHKP/C):
   </strong>
  </span>
  Son dönemde aktif olan örgütün bundan sonraki hedefi daha etkili olmak. Önemli isimlerinin Yunanistan’da tutuklanması bile örgüt için sorun oluşturmuşa benzemiyor. Yunanistan hükümeti, örgütün en derin ve etkili ismi Hüseyin Fevzi Tekin’i Türkiye’ye iade etmeyecek. Örgüt, şehir eylemlerini daha da genişletmeyi planlıyor. Her türlü direniş eylemlerine katılmayı planlayan yapı önümüzdeki süreçte toplumsal olaylarda eylem yapmak istiyor. Aynı şekilde bazı mahalleleri kuşatma ve bireysel saldırı ve intihar saldırısı girişimleri de örgütün planları arasında. Alınan bilgilere göre DHKP/C militan sayısını geçmişe nazaran üç katına çıkardı. Suikastlar, belirli noktalara saldırılar gibi eylemler planladıkları belirtiliyor.
 </p>
 <p>
  <span>
   <strong>
    Devrimci Karargâh:
   </strong>
  </span>
  Ergenekon yapısının nüfuz ettiği en etkili örgütlerden. Bir tabanı yok ancak militanları var. Militan olarak daha çok JİTEM ve MİT artıklarını kullanıyor. Eğitim almaları için PKK kamplarına gönderilen kişilerin ciddi sorunlarının olması dikkat çekiyor. Devrimci Karargâh mensubu 15 kişinin, eylem yapmak için talimat aldığı belirtiliyor. Ancak hedefleri konusunda bir bilgi yok. Örgütün lideri Adnan kod adlı Serdar Kaya ve yardımcısı Faruk kod adlı Şemdin Şimşir, Avrupa’da bulunuyor. İkili zaman zaman PKK kamplarını ziyaret ediyor. Bostancı’daki saldırıdan sonra sessiz kalsa da örgüt hâlâ aktif konumda. En son Kobani protestolarında görülmüştü.
 </p>
 <p>
  <span>
   <strong>
    Maoist Komünist Parti (MKP):
   </strong>
  </span>
  Örgütün 45-50 kişilik bir gerilla grubu bulunduğu ve bu grubun askerî birliklere yönelik taciz ateşi, kamu yatırımlarının bulunduğu şantiyelere yönelik sabotaj eylemlerinde bulunabileceği belirtiliyor. Üç buçuk sene önce İstanbul Maltepe’de molotoflu saldırılar yapan örgüt, şehir eylemlerini derinleştirmeyi planlıyor.
 </p>
 <p>
  <span>
   <strong>
    Marksist Leninist Komünist Partisi (MLKP):
   </strong>
  </span>
  Örgütün lider kadrosu Ziya Ulusoy, İbrahim Çiçek, Ali Hıdır Polat’tan oluşuyor. 2010’dan itibaren Irak’ın kuzeyindeki Gare bölgesinde eğitim alarak kapalı alanda görevlendirilen örgüt mensupları 2011 başlarından itibaren 14 bombalı eylem yaptı. Haziran 2012’de bahse konu eylemleri gerçekleştirenlerden 5 örgüt mensubu ile örgütün 4 üst düzey yöneticisi toplam 9 şahıs yakalandı. 2 hücre evine yönelik operasyonda elektronik bomba düzenekleri, bomba yapımında kullanılan bol miktarda malzeme, eylem istihbaratları, sahte kimlikler, kimlik yapımında kullanılan malzemeler ve şifreli dokümanlar ele geçirildi. 2 farklı hücre evinde kaldıkları değerlendirilen 6 şahıs yakalanamadı. Örgütün hareketli olduğu, istihbarat birimlerince “Operasyonla ilgili kendi içlerinde yapacakları sorgulama/çözümleme sonrası önümüzdeki dönemde bu şahısların yeni eylemler yapabilecekleri değerlendirilmektedir.” şeklinde not edilmiş durumda. MLKP’nin gençlik yapılanması ise üniversite ve liselerde etkili.
 </p>
 <p>
  <span>
   <strong>
    Türkiye Komünist Partisi/Marksist-Leninist (TKP/ML):
   </strong>
  </span>
  Durumu iyi olan şahıslardan para alarak örgüte eleman kazandırmak için çaba gösteren yapılanma, çok sayıda sosyal alanda faaliyet yürütüyor. Militan gücü ve sosyal alan hareketleriyle adından söz ettiriyor. Örgütün askerî kanadı, Türkiye İşçi Köylü Kurtuluş Ordusu (TİKKO). Gençlik örgütlenmeleri ise Türkiye Marksist Leninist Gençlik Birliği (TMLGB) ve Liseli Öğrenci Birlikleri (LÖB). Silahlı kanat, örgütün en etkili olduğu alan. Şehir eylemleri ve kırsal eylem potansiyeli bulunuyor. Yapı yeni süreçte var olabilmek için her alanda ‘direniş’ ve ‘eylem’ kararı almış durumda.
 </p>
 <p>
  <span>
   <strong>
    Acilciler:
   </strong>
  </span>
  1974’te İlker Akman’ın liderliğini yaptığı grup, Türkiye Devriminin Acil Sorunları isimli bir kitapçıkla kuruldu. Ağırlıklı olarak Hatay-Adana bölgesinde faaliyet yürütüyor. Hâlen örgütün liderliğini Mihraç Ural yapıyor ve Şam’da bulunuyor. Örgütün yayın organları: Cephe, Atak, Demokratik Atılım. Suriye krizi ile birlikte sık sık gündeme gelen örgüt, Türkiye’de eylem yapacak potansiyele sahip. Acilciler şu anda Arap Alevileri üzerinden propaganda yürütüyor. Esed ile birlikte hareket eden Ural, sol örgütlerin şu anki en önemli silah ve mühimmat tedarikçisi. Sol örgütlerin Suriye ve Yunanistan üzerinden Avrupa ağını koordine eden Acilciler, Hatay ve Adana bölgesinde bir Alevi yapılanması oluşturma gayretinde. Solun en güçlü ve tehlikeli örgütü konumunda.
 </p>
 <p>
  <span>
   <strong>
    Hizbullah:
   </strong>
  </span>
  12 Eylül darbesi öncesi ortaya çıkan örgüt giderek güçlendi. Özellikle domuz bağı cinayetleriyle Türkiye’nin gündemine oturdu. Sivil yapılanmasının yanı sıra silahlı yapısıyla da yeraltı faaliyetlerini yürütüyor. Güneydoğu’da PKK ile girilen silahlı çatışmalarda Şeyh Said Serriyeleri denilen silahlı grubunu uyandırdı. Şu anda bu birim giderek silahlanıyor.
 </p>
 <p>
  <span>
   <strong>
    Hizb-üt Tahrir:
   </strong>
  </span>
  Bu örgütün uzun bir geçmişi var. Türkiye’de örgüte yönelik 1967’de operasyon yapıldı. Değişik dönemlerde küçük operasyonlarla sürekli püskürtüldü. Üniversite ve esnaf arasında da yapılanan örgüt, ‘Hizb-üt Tahrir Anayasası’ isimli kitaba göre hareket ediyor. Geçmişte kamu kurum ve kuruluşlarına yönelik tehditler savuran yapı Nevşehir’deki adliye binasına bomba koydu. Ergenekon iddianamesine göre bu yapı Ergenekon ile kriminal bir bağa sahip. Hizb-üt Tahrir rejimi devirip hilafeti getirmek istiyor. Son dönemde güçlenen örgüt, silahlı kanadını her geçen gün kuvvetlendiriyor.
 </p>
 <p>
  <span>
   <strong>
    El-Kaide:
   </strong>
  </span>
  Kasım 2003’te İstanbul’daki sinagog ve HSBC bankasına yönelik saldırılarla gündeme oturdu. Afganistan’daki El-Kaide örgütüne bağlı çalışıyor. Afganistan’da eğitim alan teröristler Türkiye’de eylemlerde bulunuyor. Suriye krizinin başlamasından bu yana en çok tartışılan örgüt oldu. İddiaya göre Esed rejimine karşı mücadele etmek için Suriye’ye gelen El Kaidecileri Türkiye’de barındıran örgüt Suriye krizini fırsata çevirdi. Hücre yapılanması olarak Türkiye’de zayıf olan örgütün birçok ilde yapılar oluşturduğu belirtiliyor. En çarpıcı iddia ise 300 kadar El Kaide militanının Türkiye içinde barınır hâle gelmiş olması. Metropollere kadar ulaşan El-Kaide’nin Türkiye’de giderek taban oluşturma çabasında olduğu da dile getiriliyor.
 </p>
 <p>
  <span>
   <strong>
    El-Nusra:
   </strong>
  </span>
  Her ne kadar Ortadoğu merkezli bir örgüt olsa da Türkiye’de taraftar toplamayı başarmış durumda. Lübnan, Suriye ve Irak’ta etkili olan yapı Esed’i devirmek için girişilen mücadelede yer alıyor. Birçok yerde IŞİD ile beraber hareket ederken ayrıştığı yerler de var. Türkiye içinde son tahlillere göre İstanbul, Diyarbakır, Gaziantep, Siirt, Bingöl gibi şehirlerde yapılanmaya gidilmiş durumda. Her an saldırı yapma potansiyeli olan örgütün Türkiye’nin Ortadoğu politikalarına göre eylem yapma kararı bulunuyor.
 </p>
 <p>
  <span>
   <strong>
    Vahdet:
   </strong>
  </span>
  Bu yapının, bir dönem Hizbullah’ı oluşturan Vahdet Yayınevi ile bir ilgisi yok. Herhangi kurumsal bir yapısı bulunmuyor. Ama içinde barındırdığı militanların neredeyse tamamının yabancı kökenli olması dikkat çekiyor. Dağıstan, Çeçenistan, Rusya ve Asya ülkelerinden, Uygur Türklerinden oluşan militan yapısıyla tehlikeli bir güç. Sultanahmet’teki canlı bomba saldırısını gerçekleştiren kadının bu örgüte üye olduğu belirtiliyor. Her ne kadar Vahdet adını kullansalar da aslında El-Kaide ve IŞİD ekolünden farklı düşünmüyorlar. Son dönemlerde daha çok IŞİD ile hareket ediyor ve talimatları oradan alıyorlar. İçlerinde kadınlar ve çocukların bulunduğu bu grup, diğer örgütlerin paravan yapısı gibi. İntihar eylemlerini en büyük cihat olarak biliyorlar. Kim için çalıştıkları değil, dine hizmet edecek her ölümü meşru ve cennete giden yol olarak görüyorlar.
 </p>
 <p>
  <span>
   <strong>
    IŞİD:
   </strong>
  </span>
  Kaynağı Irak olsa da artık Ortado-ğu’nun her yerinde var. Örgüt son iki yıldır işlediği katliamlarla ön plana çıkıyor. Türkiye’de de en hızlı yayılım gösteren örgüt konumunda. Gaziantep, Antalya, Mersin, Bolu gibi yerlerde eğitim kampları açtığı sık sık gündeme geldi. IŞİD’in Türkiye’de saldırı veya intihar eylemi yapması mümkün ve oldukça rahat. Her yere yayılmış legal taraftarları ile illegal kişileri arasındaki bağ bu örgütün takibini zorlaştırıyor. Örgütün Türkiye ile birtakım konularda pazarlık yaptığı ve mesaj amaçlı bazı eylem planları olduğu biliniyor. Vahdet antetiyle Sultanahmet’teki saldırı talimatının da IŞİD tarafından verildiği ve saldırının Türkiye’deki Çeçen ve Dağıstanlı bazı militanların geçişlerinin zorlaştırılmasına karşı bir mesaj olduğu ileri sürülüyor.
 </p>
 <p>
  <span>
   <strong>
    ASALA TİMİ-1915:
   </strong>
  </span>
  Eski Asala uzantılarının kurduğu bir grup. Henüz bir eylemleri yok. Özellikle yurtdışında Türk evlerine veya Türkiye’ye ait yerlere saldırı düzenlemeyi planladıkları ileri sürülüyor. Ermenilerin meseleleri politik açıdan çözmelerine karşı bir duruş sergiliyorlar. Ermenileri temsil etmedikleri de istihbarat bilgi notlarına yansımış. Bu yıl için birtakım eylemler planladıkları aktarılıyor. Ermenilerin böyle bir yapıdan haberi yok. Yurtdışı bir yapılanma; daha çok Türkiye’deki bazı sol gruplarla ilişki hâlindeler.
 </p>
 <p>
  <span>
   <strong>
    SEYİT RIZA BİRLİĞİ:
   </strong>
  </span>
  Yaklaşık iki yıldır Avrupa’da yavaş yavaş şekillenen örgüt, yakın zamanda ortaya çıkabilir. Marjinal Alevilere göre bu örgüt, Alevilerin PKK’sı olabilir. Tasarlanan yapıya göre hem kırsalda hem de şehirde yapılanacak ve Tunceli’yi Dersim Kantonu olarak belirleyecek. Varlığını ilan etmek için uygun zaman beklediği belirtilen örgütün Seyit Rıza Alevi Birliği veya Seyit Rıza Birliği adıyla hareket edeceği aktarılıyor.
 </p>
</div>


Kaynak: [www.aksiyon.com.tr](http://www.aksiyon.com.tr:80/dosyalar/sagli-sollu-teror-tehdidi_541047), [web.archive.org (arşiv bağlantısı)](http://web.archive.org/web/20150119195604/http://www.aksiyon.com.tr:80/dosyalar/sagli-sollu-teror-tehdidi_541047)
