# Mayınlı topraklar zorunlu nadasta

*Haşim Söylemez 1999.07.24*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Tarım, Türkiye ekonomisi için önemli sektörlerden birisi. Tarımın yapılabilmesi için de yeteri kadar tarım arazilerine ihtiyaç var.
  </font>
 </div>
 <div id="newsText">
  <font class="detail-text">
   Bu bağlamda Türkiye su sorununu halledip Güneydoğu Anadolu'nun geniş çorak arazilerini tarım arazisi yapmak için yıllardır GAP adı altında çaba harcıyor. Bir taraftan trilyonlar harcanırken, bir taraftan da hiçbir harcama gerektirmeyen ancak yanlış politikalar yüzünden kullanılmayan değerli araziler de var. Bu tezatların ve anlamsızlığın tam anlamıyla yaşandığı bölgelerin başında ise Suriye sınırında bulunan yerleşim yerleri geliyor. Sınır şeridi boyunca döşenen mayınlar kilometrelerce verimli araziyi kulanılmaz hale getirmiş. Bu topraklar sadece mayın nadasına bırakılmış olan yerler değil, aynı zamanda insanların sakat kaldığı, ölümlerin yaşandığı yerler haline de gelmiş.
   <br/>
   <br/>
   İki Kıbrıs adası büyüklüğündeki bu verimli araziler 43 yıldır tarıma kapanmış durumda. Yetkililer geçen süre zarfında olaya kayıtsız kalırken, yöre halkı ise bir an önce mayınların temizlenip arazilerin tarıma açılmasını istiyor.
   <br/>
   <br/>
   Mayınlar nasıl döşendi?
   <br/>
   <br/>
   Peki yöre halkının zararına olan bu mayınlar nasıl döşendi? Bunun hikayesi ise ilginç: 1950'li yıllarda  Mardin'de sınır kaçakçılığı sırasında kaçakçılar ve gümrük mühafızları arasında çıkan silahlı çatışmada iki gümrük mühafız memurunun ölmesi üzerine dönemin Başbakanı Adnan Menderes, Mardin Kaymakamı Kamuran Çuhruk'u Ankara'ya çağırır ve bölgede bu tür olayların tekrar yaşanmaması için Suriye sınırının baştan başa mayınlanmasını ister. Bu direktif doğrultusunda 1956 yılında Suriye sınırı tamamen mayınlanır. 300 ila 750 metre genişliğinde, 700 km uzunluğunda, toplam 3.5 milyon dönümlük arazi mayın tarlası haline dönüştürülür. Mayınlı tarlalar dışında da 5 ila 10 km arasında değişen daimi emniyet bölgeleri de verimli araziler olmasına rağmen bomboş duruyor.
   <br/>
   <br/>
   Mayın döşeme planı çerçevesinde Şırnak, Mardin, Şanlıurfa, Kilis, Hatay'daki tarım arazileri başta olmak üzere tüm sınırda bulunan yerleşim yerleri istisnasız mayınlandı. Etki gücü küçük ve büyük olmak üzere iki tür mayın verimli arazilere döşendi. Bunun için meydana gelen patlamalarda  bazen küçük yaralanmalar olurken bazen de ölümler olabiliyor.
   <br/>
   <br/>
   Mayınlar konusunda bölgede geniş araştırmalar yapan, Gaziantep eski milletvekili Şinasi Çolakoğlu mayınların nasıl döşendiğini şöyle anlatıyor: "Kaçakçılığın önlenmesi için önce güvenlik bölgesi oluşturuldu. Kurulan daimi emniyet bölgeleri de kaçakçılığı önleyemedi. Jandarma taburu ardından, Komando Tugayı getirildi. Bu da bir çözüm olmayınca mayınlar döşendi. Tabii bu da çözüm olmadı. Boş yere topraklar heba ediliyor. Mardin'deki ölüm hadisesi de önemlidir."
   <br/>
   <br/>
   Devlet temizleyemiyor
   <br/>
   <br/>
   İlk başta kaçakçılığı önlemek için döşenen mayınlar daha sonra bir dizi problemi de beraberinde getirdi. Bir daha sökülmeyen mayınlar bölgedeki en verimli arazilerin kullanılmasını engellediği gibi, kaçakçılığı da önleyemedi. Son yıllarda kaçakçılığın yapılmamasına rağmen mayınlar hâlâ yerinde tutuluyor. Şimdi ise devlet döşemiş olduğu mayınları temizleyemiyor. Hazırlanmış olan plana göre döşenen mayınlar planın kaybedilmesi ve sellerin mayınları sürüklemesi yüzünden bir türlü temizlenemiyor.
   <br/>
   <br/>
   Gaziantep eski milletvekili Şinasi Çolakoğlu, mayınları gösteren anahtarların kayıp olduğunu belirterek:  "Devlet döşemiş olduğu mayınları temizleyemiyor. Çünkü, yerlerini bilmiyor. Sadece anahtar değil, mayınları gösteren harita da kayıp. Mayınların hiçbir faydası olmadı. Kaçakçılık yine yapıldı. Mayın çözüm değil" şeklinde konuşuyor.
   <br/>
   <br/>
   Kilis Valisi H. Güner Özmen ise mayınların temizlenmesinin çok zor olduğunu belirterek: "Mayınlar yıllar önce döşendiği için, zaman aşımı olmuş. Yerleri kaybedilmiş. Bunun için temizlemek oldukça zor. Bunların temizlenip, tarım arazisine dönüştürülmesi çok iyi olur. Sanırım bunu yetkililer inceliyorlardır" şeklinde konuştu.
   <br/>
   <br/>
   Devlet mayınları temizleyemediği gibi bu mayınlardan zarar gören vatandaşa da tazminat ödemek zorunda. Tarlasına giden veya yanlışlıkla mayın bölgesine girip sakatlanan ve zarar gören vatandaş devlet aleyhine dava açıp tazminat alma hakkına sahip olabiliyor. Bir dönem hakimlik de yapan Şinasi Çolakoğlu: "Mayınlar sonrasında kaçakçılık yapanların dışında kaza ile çoğalan mayınzedeler de var. Bunlar isterse devlete yönelik dava açıp tazminat alma hakkı elde edebiliyor. Çünkü devlet oluşan zararı ödemekle yükümlüdür. Bu bir hukuk kaidesidir." diyor.
   <br/>
   <br/>
   Mayın tarlaları ve üzüm bağları
   <br/>
   <br/>
   Suriye sınırı boyunca oldukça verimli topraklara sahip olan Türkiye tarafındaki alanlarda bir taraftan mayın tarlaları bir taraftan da ağırlıklı olarak üzüm bağları uzanıyor. Mayın tarlalarını belirleyen herhangi bir ibare ve iz yok. Bölgeyi bilmeyen bir kişinin mayınlara basması mümkün.  Tarlalar ve mayın tarlaları yan yana. Tarlaların hemen bitişiğinde mayın tarlaları başlıyor. Mayın tarlalarından sonra da daimi emniyet bölgesi bulunuyor. Yani geçişler sadece karakollar ve sınır kapılarından mümkün olabiliyor. Aksi halde sonuca katlanmak gerekiyor. Ancak usta kaçakçılar kolaylıkla mayın tarlalarından geçebiliyorlar. Mayınları belirleyen bir sınır veya bir işaretin olmaması yöre halkının tepkisini de çekiyor.
   <br/>
   <br/>
   Ahmet Kurt isimli bir çiftçi mayın tarlaları ile ilgili olarak şunları söylüyor: "Biz mayınlı alanların tarıma dönüştürülmesinden vazgeçtik. Bari güvenlik açısından birşeyler yapsınlar. Benim tarlam tam mayınların başladığı yerle sınır. Aramızda 3 metre var. Çocuklar bilmeden burada oynuyor. Sonra mayınlar patlıyor. 10 yaşındaki oğlum yanlışlıkla mayına bastı, şu anda sağ bacağı yok. Karımın parmakları koptu. Bunların vebalini kim ödeyecek? Tarlamızdan da vazgeçemeyiz. Artık bir çözüm getirsinler."
   <br/>
   <br/>
   Hasılat iki katına çıkar
   <br/>
   <br/>
   Oldukça verimli olan topraklara döşenmiş olan mayınların sökülmesi halinde bölgedeki tarım ürünlerinde elde edilen hasılatın iki katına çıkabileceği belirtiliyor. Çünkü; bu mayınlı tarlaların bulunduğu yerlerde su kuyularının bol olması sulama problemini ortadan kaldırıyor. Kilis Belediye Başkan Vekili Ahmet Barutçu, boş yere mayın nadasına bırakılan toprakların büyük bir kayıp olduğunu belirtiyor. Barutçu bir an önce bu arazilerin tarıma dönüştürülmesi gerektiğini belirterek: "Sınır şeridi boyunca bu topraklarda üzüm, pamuk başta olmak üzere bir çok tarım ürünü yetiştiriliyor. Bunların hem sınır illerine hem de ülke ekenomisine çok büyük bir katkısı var. 3.5 milyon dönümlük bir alanın kayıp olması düşünülemez. Bu alanın tarıma kazandırılması halinde bölgede verim iki katına çıkar. Çok yakın bir gelecekte artık bu toprakları kaybedeceğiz. Çünkü temizlenmesi daha da güç olacak. Suriyeliler çoktan mayınları temizlediler. Zaten çok az vardı" şeklinde konuşuyor.
   <br/>
   <br/>
   Eski milletvekili Şinasi Çolakoğlu ekonomik olayın önüne geçmenin yolunun silah ile mümkün olmadığını belirterek şöyle konuştu: "İlk etapta kaçakçılığı önlemek için döşenen mayınlar, yanlış bir fikrin ürünüdür. Hem verimli arazileri mayınlıyorsun hem de ekonomik olarak kazanç sağlayan kaçakçılığın önüne geçiyorsun. Yasak ama halk yoksul. Bu bir ekonomik olaydır ancak ekonomik kararla çözülür. Verimli arazilerin mayınlardan temizlenmesi halinde verim çok artar. Topraklar boşuna heba ediliyor."
   <br/>
   <br/>
   Verimli toprakların mayınlanması bir yana tarlası bu bölgede kalıp mağdur olan insanlar da var. 89 yaşındaki İsmail Soluk isimli bir vatandaşa ait tek tarla mayınlarla döşenmiş. Tarlasının mayınlanmasından sonra çiftçiliği bırakıp kaçakçılığa başlayan Soluk, kendi durumunu şöyle anlatıyor: "Mayınların döşendiği zaman tek tarlam vardı. Üzüm yetiştiriyordum. Mayın döşenecek denildi, bedeller ödenecek denildi, ancak sadece mayın döşendi, tarlamın bedelini alamadım. Yapacak birşey kalmayınca kaçakçılığa başladım. Bacağımı kaybettim. Şimdi ise durumumu görüyorsunuz."
   <br/>
   <br/>
   Garip olayların yaşandığı ülkemizde yıllar önce başka bir amaç doğrultusunda  kilometrelercelik verimli arazilere döşenen mayınların temizlenmesi istenirken, devlet ise bu konuda ne yapacağını bilemiyor. Oysa hâlâ insanlar mayın tarlalarında kolunu, bacağını kaybediyor. Sınırları kontrol eden termal kameralara rağmen böylesine banal olan mayın faydadan öte zarar getiriyor. Sonuç; Çin hâlâ mayınlarla uğraşıyor, Afrika, Vietnam ve üçüncü dünya ülkeleriyle birlikte yeni yüzyılın liderliğe aday Türkiye'si de mayın tarlalarından kurtulamıyor.
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-4711-34-mayinli-topraklar-zorunlu-nadasta.html), [web.archive.org (arşiv bağlantısı)](http://web.archive.org/web/20140717050218/http://www.aksiyon.com.tr:80/aksiyon/haber-4711-34-mayinli-topraklar-zorunlu-nadasta.html)
