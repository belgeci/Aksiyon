# Bir şaman'ımız eksik!

*Haşim Söylemez 1999.11.06*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Son yıllarda bir çok ünlünün yöneldiği ve bu vesileyle dünya basınında sık sık yer alan Budizm'den sonra, tabiat etkilerinden ve insanın korkularından ortaya çıkan ilkel bir inanç anlayışı olan  Şamanizm de gün yüzüne çıkma gayretinde.
  </font>
 </div>
 <div id="newsText">
  <font class="detail-text">
   Kendi öğretilerini dünyada tanıtmak için şamanistler, dergiler çıkartıyor, kitaplar basıyor, konferanslar veriyorlar. Daha çok Orta Asya'da yaygın olarak kendisini gösteren şamanizm, Kore ve Amerika'nın bazı bölgelerinde de etkili bir inanış biçimi. Şamanizmin etkili hale getirilmesi için çalışılan coğrafyalardan birisi de Türkiye. Türkiye'de şamanizm halihazırda münferit bazdaki taraftarıyla hayatiyetini sürdürüyor. Ancak yaygınlaştırılması için "mafya"nın da desteklediği bir çalışma söz konusu.
   <br/>
   <br/>
   Türkiye'de ve dünyada şamanizmi yaşam felsefesi haline getirmek isteyenlere bakıldığında, ağırlıklı olarak doğaya yönelmek isteyen, arayışlar içinde olanlar çıkıyor karşımıza. Zira tabiat şamanizm için vazgeçilmez bir olgu. Şamanizmi kabul edenlerin gerekçe olarak gösterdikleri diğer bir sebep ise, İslamiyet'ten önce Türkler'in eski inanış biçimi olması. Başka bir deyişle "Türk milliyetçiliğinin" ifrad derecede ileri götürülmesi.
   <br/>
   <br/>
   Yazar Nihal Adsız da bir dönem Türklüğün özüne dönüş felsefesinden hareketle şamanizmi savunmuş ve bu yolda mücadeleler vermişti.
   <br/>
   <br/>
   Şamanist olduğunu söyleyen Taylan Ak da bu görüşü savunanlardan birisi. Ak kendisinin Türk olduğunu, tam anlamıyla Türk olmak için Türkler'in eski inanışı olan şamanizmi kabul ettiğini söylüyor. Ak, "Ben Türk olduğumu söylüyorsam, Türklüğü herşeyi ile kabul etmem gerekiyor. Şamanizm de Türkler'in eski dini olduğu için ben bunu seçtim. Bir Türk olarak herşeyi ile atalarıma bağlı olduğum için çok mutluyum" şeklinde konuşuyor. Türklerin Şamanizm'den de önceki inanışının korkuya dayalı bir tabiata (güneş, ay, su, dağ, ağaç, hayvanlar) tapınma olduğu gerçeğini Ak'ın bilmediği görünüyor.
   <br/>
   <br/>
   Şamanizm konusunda derin araştırmaları bulunan Yrd. Doç. Dr. Engin Beksaç ise, insanların doğaya yönelme isteklerinden ve birtakım arayışlardan dolayı şamanizmi seçtiklerini söylüyor: "Günümüzde şehirleşme ve yoğun hayat trafiğinden sıkılan insanlar doğaya yöneliyor, bir doğa inanışı olan şamanizmi seçiyorlar. Kimileri bir arayış olarak şamanizmi seçiyor. Kimileri de milliyetçiliklerini gerekçe olarak gösteriyorlar, şamanizmi tercih etmelerine. 'Neden şamanizm?' dediğimizde karşımıza bu sebepler çıkıyor."
   <br/>
   <br/>
   Bazı şamanist öğelerin günümüzde kullanılması da Türkiye'de şamanizmin inanış biçimi olarak seçilmesine gösterilen sebepler arasında. Sosyolog Ahmet Duran bu konuda "Şamanizme ait bir çok inanış şekilleri Anadolu'da hâlâ ilk günkü gibi kullanılıyor. Tabulaştırılmış yaşayış şekillerinin bir çoğu şamanizm inancının bir artısı olarak günümüze kadar gelmiş. Bu inanış biçimlerinin olması da şamanizme geçişi kolaylaştırıyor" diyor.
   <br/>
   <br/>
   Türkiye şamanistliği
   <br/>
   <br/>
   Görüştüğümüz Türk şamanistler, şamanist öğretilerin aksine herhangi bir şamana (din adamına) bağlı olmadan ritüellerini toplu ya da münferid olarak yerlerine getirdiklerini belirtiyorlar. Kitap ve internet aracılığı ile şamanizm hakkında bilgiler edinen şamanistler, bu kaynakların kendileri için yeterli olduğunu söylüyorlar. Belirli zamanlarda küçük gruplar halinde meditasyon olarak tabir edebileceğimiz bir ibadet şeklini kendilerine uyguluyorlar. Bunun için de loş mekanları ve ormanlık alanları kullanıyorlar. Şamanistlerin büyük bir çoğunluğu müzik ile uğraştığından, çoğu zaman müzik partilerinde biraraya geliyorlar. Türkiye'deki şamanistler genellikle rock ve metal müzik dinliyor veya bu müzik türleriyle ilgileniyor.
   <br/>
   <br/>
   Şamanist Mete K. Türkiye'de şamanizmin gereklerini uygulamada bazı problemlerinin olduğunu, ancak bunu büyük bir sorun olarak görmediklerini belirtiyor. "Şamanizmi yaşamak için illa ki bir şamanın olması gerekmiyor. Yazılı kaynaklar şamanizmi öğrenmek için yeterli. Biz meditasyon gibi bir ibadet şekli ile inancımızı yerine getirmeye çalışıyoruz. Doğa bizim için çok önemli ancak Türkiye'de doğa ile başbaşa kalacağınız yerler çok az. Biz de bunun için şamanizmi mekansız olarak uygulamaya çalışıyoruz" diyen genç şamanist Mete K., "Müzik ise başından beri şamanizmde var olan temel öğedir. Biz bu öğeye bağlıyız. Belki şamanizme ait bağlı kaldığımız tek öğe müziktir. Rock ve metal müziğin yanısıra 'şamanist müzik' olarak tabir edebileceğimiz müzikleri de çalıp dinliyoruz. Mesela davul bizim vazgeçemediğimiz bir çalgı" şeklinde konuşuyor.
   <br/>
   <br/>
   Aile boyu şamanistler
   <br/>
   <br/>
   Türkiye'de ferdi olarak şamanizmi tercih edenlerin yanısıra aile boyu şamanist olanlar da var. Üç kuşak boyunca şamanist inanışını benimseyen "Kam" ailesi reisi; "Biz üç kuşak boyu şamanistiz. Bu inanış dedemizden kalma. Babamın dedesi, babam ve şimdi benim ailem şamanist. Ben tekstilcilikle uğraşıyorum. Eşim ev hanımı, çocuklarım hukuk fakültesinde okuyorlar. Hepimiz şamanist düşünceye sahibiz. İbadetlerimizi beraber yapıyoruz. Her zaman değil, fırsat buldukça. Şamanistiz dediğimizde toplum bize ters bakabiliyor. Biz gizli kalıp yaşayışımızı devam ettiriyoruz. Elimizden geldiğince de bu inanış biçimini anlatmaya çalışıyoruz" şeklinde konuşuyor.
   <br/>
   <br/>
   Diğer bir şamanist C.B.nin durumu ise çok farklı. C.B evli ve bir çocuk babası ancak ailede sadece kendisi şamanist, eşi ve çocuğu ise Müslüman. C.B., inanışından dolayı eşi ile ilgili bir probleminin olmadığını belirtiyor. "Eşim bana karşı son derece hoşgörülü. Bu dinden dolayı eşim ve çocuğumdan hiçbir tepki almadım. Onlar bana saygı gösteriyorlar. Ben inancımın gereklerini yerine getiriyorum ve bunu yaymaya çalışıyorum. Eşim ve çocuğuma bile anlattım, ancak onlar tercihlerini İslamiyet'i seçmekte kullandılar"diyor. C.B.nin eşi N.B. de eşine karşı hoşgörülü olduğunu belirterek; "Bu onun inancı. Ben ona saygı duyuyorum. O da bana saygı duyuyor. Bu konuda bir problem yaşamıyoruz" şeklinde konuşuyor.
   <br/>
   <br/>
   Din mi, inanış biçimi mi?
   <br/>
   <br/>
   Hunlar, Göktürkler, Avarlar gibi bir çok büyük eski Türk devletlerinde de şamanizmin bulunduğunu belirten uzmanlar, yine de şamanizmin bir din mi yoksa yaşam felsefesi mi olduğu konusunda hemfikir değiller. Bir çok Türk bilim adamı şamanizmin inanış biçimi olduğunu söylüyor. Buna karşılık, şamanizme inananlar bunun bir din olduğunu savunuyorlar. Dinler tarihi konusunda uzun yıllardır araştırmalar yapan Uludağ Üniversitesi İlahiyat Fakültesi öğretim üyesi Doç. Dr. Ahmet Güç, şamanizmin din olmadığını, bir kabile inancı olduğunu söylüyor: "Şamanizmi bir din olarak kabul etmek yanlış olur. Şamanizm örgütlü bir din değildir. Bizim ülkemizde yaşanan şamanizmi ise, bir din olarak nitelemek daha da yanlış olur."
   <br/>
   <br/>
   Şamanistler ise şamanizmin din olduğunu ve bu konuda mücadele vereceklerini belirterek şöyle konuşuyorlar: "Şamanizm bir felsefe değil, bir dindir. Türkler'in de ilk inandıkları bir din bu. Şu anda bu din dünyanın dört bir yanında yaşatılıyor. Onun da kuralları, ilkeleri var. Doğaçlama yapılması şamanizmin bir ilkesidir. Bir aracıya yani dini bir öndere tabi olmak gerekiyor. Ölüye saygı, kurban kesme, bütün bunlar bir dinin ilkeleridir."
   <br/>
   <br/>
   Michael Harner'in şamanizmi
   <br/>
   <br/>
   Türkiye'de olduğu gibi dünyadaki şamanistlerin de halihazırdaki başucu kitapları Michael Harner'ın "Şamanın Yolu" isimli eseri. Materyalist görüşlere sahip olan Michael Harner, Amazon bölgesindeki Hivarolar arasında antropolojik araştırmalar yaptığı sırada şamanizm ile tanışmış ve yeni bir yol olarak gördüğü bu inanış biçimini bilimsel olarak ele almaya başlamış. Harner, daha sonra şamanizm ile ilgili olarak kitaplar yazıp konferanslar vermiş. Harner'in kitabında şamanizmin nasıl uygulanacağı anlatılıyor, şamanizm ile ilgili kurallar veriliyor. Şamanizme bilimsellik kazandırdığı için yeni nesil şamanistler  bu kitaba çok önem veriyorlar. Yrd. Doç. Dr. Engin Beksaç, şartlar bakımından Türkiye gibi uygulamada zorluk çekilen ülkelerde Michael Harner'in vazgeçilmez kaynak olduğunu söylüyor.
   <br/>
   <br/>
   Sadece Harner'in fikirleri ve eserleriyle de sınırlı değil bu konudaki kaynaklar. Amerika'da aylık olarak çıkan Shaman's Drum (Şamanın Davulu) isimli dergi de şamanistler için kayda değer bir kaynak. Bu dergide şamanizm ile ilgili tüm bilgilere yer verildiği gibi, şamanizmin nasıl yaşanacağına da tariflerle açıklık getiriliyor.
   <br/>
   <br/>
   Şamanizm ile ilgili olarak dünyada halihazırda 50 dernek var. Bu dernekler üye topladıkları gibi üyelerinden de aidat alıyorlar. Bu derneklerin en başında ise, "Kartallar nereye uçar? (Where the eagles to fly?), Avrupa Şaman Birliği isimli dernekler geliyor. Türkiye'deki şamanistlerin ise, henüz bir derneği yok.
   <br/>
   <br/>
   Şamanistler uyuşturucu kullanıyor!
   <br/>
   <br/>
   Türkiye'de sayılarının bine yaklaştığını iddia eden şamanistlerin, bir ortak yönleri daha var. Şamanistlerin büyük çoğunluğu uyuşturucu kullanıyor. Şamanistlerin uyuşturucu kullanması, uyuşturucu pazarını düzenleyen mafyanın da işine yarıyor. Şamanistler ise bu inancın gereği olarak uyuşturucu maddelerine başvurduklarını belirtiyorlar. Çünkü şamanizmde kendinden geçme, objeleri hayal ile görme ibadet olarak telakki ediliyor. Bu ibadetin yerine getirilmesi için uyuşturucu bulunmaz bir araç. Orta Asya'da aynı işi görmek için insanı kendisinden geçiren tütsüler veya kenvir kullanılıyormuş.
   <br/>
   <br/>
   Şamanizmde ibadet sırasında kendinden geçmek için uyuşturucu kullanıldığını belirten Yrd. Doç. Dr. Engin Beksaç da: "Şamanizmde kendinden geçme bir ibadettir. Çünkü hayal kurma ancak kendinden geçme ile mümkündür. Dolayısıyla şamanizme inananlar, kendilerinden geçmek için uyuşturucu kullanıyorlar. Kullanmak zorundalar. Uyuşturucu mafyası da bu konuda devreye girerek gençleri şamanizme yönlendiriyor" şeklinde konuşuyor.
   <br/>
   <br/>
   Şamanist H. Çimen ise, uyuşturucu kullandıklarını belirterek: "Bu bizim için gerekli. Ama her zaman kullanmıyoruz. Sadece ibadet ettiğimiz zaman kullanıyoruz. O da aşırı dozda değil, olaya biraz mistisizm katmak için" diyor.
   <br/>
   <br/>
   Öyle veya böyle şamanizm tekrar gündeme getirilip meşrulaştırılmak isteniyor. Bu olay kimin işine yarayacak bilinmez ama, şamanizmi bir din olarak görüp onu hak dinlerden daha üstün görme yanlışlığına düşenlerin sayısı giderek artacağa benziyor.
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action?newsId=5520), [web.archive.org (arşiv bağlantısı)](http://web.archive.org/web/20131221063023/http://www.aksiyon.com.tr:80/aksiyon/newsDetail_getNewsById.action?newsId=5520)
