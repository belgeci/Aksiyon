# Paris cinayetinde Dewran bilmecesi

*Haşim Söylemez 2015.04.21*

<div class="pNewsDetailMainContent" itemprop="articleBody">
 <p>
  MİT ile PKK arasına sıkışan Paris cinayetine dair belirsizliklere yeni bilinmeyenler ekleniyor. Cinayetteki ikinci şahıs Dewran'ın infaz edildiği ileri sürülüyor.
 </p>
 <p>
  9Ocak 2013’te PKK’lı Sakine Cansız, Fidan Doğan ve Leyla Şaylemez’in Paris’te öldürülmesiyle ilgili tartışmalar devam ediyor. Cinayete dair geçen aylarda Kandil’den gelen açıklama, bir kez daha dikkatleri buraya çevirdi. Cemil Bayık’ın “Hakan Fidan, cinayetlerde MİT’in parmağını bize itiraf etti” şeklindeki beyanatına cevap bile verilmedi. Ardından Fransa’dan gelen haber konuyu biraz daha netleştirdi. Geçen hafta Fransız hükümeti 3 kadının öldürülmesiyle ilgili iç ve dış istihbaratın elindeki 46 belgenin gizliliğini kaldırdı. Fransız iç istihbarat teşkilatı DGSI’nin elindeki 39, dış istihbarat teşkilatı DGSE’nin elindeki 7 belgenin üzerindeki gizliliğin kaldırılmasıyla soruşturmanın detayları ortaya çıktı. Maktul avukatlarının talepleriyle açılan belgelerin MİT’i işaret ettiği öne sürüldü. PKK’ya yakın medyada bu yönde yayınlar artıyor.
 </p>
 <p>
  Paris cinayeti ile ilgili son açıklamaya ve ortaya çıkan bilgilere bakmadan önce, cinayetin kilit isimlerinden Dewran ile ilgili gelişmelere bir göz atmakta fayda var. Dewran, cinayet zanlısı Ömer Güney’e kapıyı açan kişi olarak biliniyor. Kimlik bilgisi sadece bu kod isimden ibaret. Ancak çalışmaları ve bağlantılarıyla ilgili birtakım bilgiler mevcut. Sakine Cansız’ı yakından takip eden biri. İran kökenli Dewran, PKK’lı Rıza Altun’un referansı ile örgüte katılmış. En son 2012’de Kandil’de görülmüş. Hem MİT hem de PKK’ya çalışan bir ajan olarak biliniyor. Fransız polisi ise hâlâ bu kişiyi arıyor. 20 Ocak 2013’te Fransız polisine IP adresi İran’da bulunan bir bilgisayardan elektronik posta gönderildiği ve mesajda tetikçi Güney’in Türk istihbaratına çalıştığı yazılıyordu. Aynı şekilde Güney’in suikast öncesinde Türkiye’deki ziyaretine dair detayları da verilmişti. Fransız polisinin bulguları ile postadan gelen bilgilerin örtüşmesi soruşturmanın önünü açmıştı. Bu postanın İranlı Dewran veya bir yakını tarafından atıldığı belirtiliyor.
 </p>
 <p>
  Dewran’a dair çarpıcı bilgi Irak’tan geldi. İddiaya göre Dewran, 4 ay önce Fransa’dan Irak’a geçmiş, oradan da İran’a geçmek isterken yakalanıp infaz edilmiş. Kim tarafından yakalandığı ve infaz edildiği bilinmiyor. Dewran’ın infaz edildiği peşmerge güçlerince tespit edilmiş. Ceset teşhisini ise eski bir PKK’lı yapmış. PKK’lının beyanına göre, tanıdığı ve Dewran adını kullanan bu şahıs ile cesetteki bulgular örtüşüyor. Şahsın üzerinden kimlik ya da pasaport çıkmamış. Sadece bir sigara paketi ve sigara aldığı marketin verdiği alışveriş fişi varmış. Bu iddialara dair peşmergeden resmî bir açıklama yok. Dewran’la ilgili bir iddia da cinayetten sonra Ömer Güney’i öldüreceği şeklinde. Amaç, cinayetin tamamen bir sır olarak kalmasını sağlamak. Ancak Fransız polisinin kapsamlı operasyonu sonunda Güney’i öldürmekten vazgeçmiş. Tabii Dewran’ın Güney’in bütün bağlantılarını bilmesi de onun kimlere çalıştığının göstergesi.
 </p>
 <p>
  Paris cinayetinden haberdar olduğu bilinen ve Fidan döneminde önemli görevlere getirilen bir başka isim daha var. Daha önce ‘Öcalan’ın İmralı Günlükleri’nin yayımlanmasına katkı sunan ve örgütün yayın organlarının vergi borçları için fatura düzenleyen Takashi Katoda kod adını kullanan D. isimli MİT üst düzey görevlisinin bilgisine başvurulması yeterli. Zira Katoda’nın cinayetleri kimin ve neden işlediğini çok iyi bildiği ileri sürülüyor. Bu şahsın 7 Şubat krizinden sonra Erzurum’a tayin edildiği biliniyor. Güney’in kullandığı telefonda Erzurum’a ait numaranın kayıtlı olması da bağlantılar anlamında önemli. Ömer Güney’in bu numarayı neden rehberinde tuttuğu, hiç iletişim kurup kurmadığı ise bilinmiyor. Ancak Fransa’nın istediği bilgileri Türkiye hâlâ cevaplamış değil. MİT ise her şeyi gizlilik çerçevesi içerisinde değerlendirip durumu askıya almış durumda. Fransız dış istihbaratı DGSE’nin MİT’ten istediği bilgilere karşılık teşkilat sadece sitem belirten bir bilgi paylaşmış. Gizliliğin kalkmasından sonra Fransa bu belgeyi de yayımladı. Belgede MİT şöyle diyor: “Terör sorununun çözümünde büyük bir rol oynayan teşkilatımızın hedef alınması üzücüdür.”
 </p>
</div>


Kaynak: [www.aksiyon.com.tr](http://www.aksiyon.com.tr/teror/paris-cinayetinde-dewran-bilmecesi_550636), [web.archive.org (arşiv bağlantısı)](http://web.archive.org/web/20150801144720/http://www.aksiyon.com.tr/teror/paris-cinayetinde-dewran-bilmecesi_550636)
