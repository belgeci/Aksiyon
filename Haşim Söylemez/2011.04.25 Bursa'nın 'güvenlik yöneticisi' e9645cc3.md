# Bursa’nın ‘güvenlik yöneticisi’

*Haşim Söylemez 2011.04.25*

<font class="agenda2NewsSpot">
 ‘Güvenlik Özgürlüktür’ sloganıyla yola çıkan Bursa Emniyet Müdürü Halil Yılmaz, tematik olan bu kavramın içini toplum ile polisi kaynaştırarak dolduruyor. Ona göre, hayatta her şey birbirine bağlı ve temelinde insan güvenliği var.
</font>
<font class="newsDetail">
 <p>
  <p class="MsoNormal">
   Halil Yılmaz ismi, Emniyet teşkilatında iyi bilinir. Yüksek rütbesi ve görevlerinden ziyade hukukçu kimliğiyle ortaya attığı tezler ve geliştirdiği projeler nedeniyle... Yazdığı makaleler teşkilat içinde tartışmalara sebep oldu, ‘acaba’ dedirtti. Hâlen Bursa Emniyet Müdürlüğü görevini yürüten Yılmaz’ın insan hakları, özgürlük, demokrasi ve polisin nitelikleri gibi konulardaki çabası dikkat çekiyor. Yılmaz, her ne kadar paradigmalardan yola çıkarak bir şablon ortaya koysa da iyi bir polisin her yönüyle donanımlı olması gerektiğini düşünüyor. Ona göre, teşkilatta değişimler yaşanıyor; ama henüz yeterli değil. Çünkü ortaya koyduğu kalite bareminin çıtası hayli yüksek. İstanbul, Osmaniye ve Gaziantep’te görev aldıktan sonra Bursa’ya atanan Yılmaz, burada sürdürdüğü ‘Güvenlik Özgürlüktür’ projesini anlatırken aslında toplumla teşkilatın bir bütün olduğunu ifade ediyor.
  </p>
  <p class="MsoNormal">
   -Projenizin sloganı ‘Güvenlik Özgürlüktür’. Özgürlük ve güvenliğin yolları nerede kesişiyor?
  </p>
  <p class="MsoNormal">
   Fark etmediğimiz ama önemli kavramlar bunlar. Hava ve su gibi... Bulunduğumuz mekânda hava var ama kokusu rengi olmadığı için farkında değiliz. Ama nefes almakta zorlanırsak o zaman havanın farkına varırız. Güvenlik de böyle. İnsanlar güvendeyken, güvenliğin öneminin farkına varamıyor. Güvensizlik hissi oluşmaya başlayınca diyoruz ki ‘güvenlik önemli bir şey’. İşte biz de ‘Güvenlik Özgürlüktür’ temasını kullanarak güvenliğin özgürlükle bağlantısını anlatmaya çalıştık.
  </p>
  <p class="MsoNormal">
   -Bursa’da ne yaptınız bu anlamda?
  </p>
  <p class="MsoNormal">
   Konuya ilişkin profesyonel kişiler tarafından hazırlanmış görsellerimiz var. İki tür görsel kullandık. Birincisi, ekstrem sporlarla ilgili. İnsanların özgürlüklerini tadacakları, adrenalini yükseltecekleri ve bunu hissedecekleri sporlar. Bu sporları yapabilmek için mutlaka en geniş anlamda güvenlik tedbirleri almak gerekir. Güvenliğinizi sağlayamazsanız sporun vereceği özgürlüğü hissedemezsiniz. Diğer görsellerimizde sosyal hayattan kareler var.
  </p>
  <p class="MsoNormal">
   -Güvenlik her şeyi kapsıyor mu?
  </p>
  <p class="MsoNormal">
   Amerikalı sosyolog Maslow’un bir teorisi var: İhtiyaçlar Hiyerarşisi Teorisi... Ortaya koyduğu görüşlerinde en temel ihtiyaç fiziki ihtiyaçlardır. Bunlar yeme-içme gibi temel şeyler. Eğer sizin karnınız doymuşsa, güvenlik ihtiyacınız ortaya çıkıyor, karnı tok olan insan barınma ihtiyacını hissediyor, güvenlik istiyor. O nedenle toplumun sığınacağı yer, güvenlik kavramı ve uygulamalarıdır. Görüldüğü gibi yeme-içmeden sonra ikinci temel ihtiyaç güvenlik.
  </p>
  <p class="MsoNormal">
   -“Emniyet müdürüyüm” yerine ‘güvenlik yöneticisiyim’ diyorsunuz. Bu yeni bir kavram mı?
  </p>
  <p class="MsoNormal">
   Her konunun bir siyaseti olmalı, stratejik bir yaklaşımı olmalı. Yapılacak bütün faaliyetler bu güvenlik siyasetine, stratejisine uygun planlanmalı ve icra edilmeli. İl emniyet müdürleri, sadece uygulayıcı değil, uygulama öncesinde belli bir stratejinin oluşmasında fikrî katkıları olması gereken yöneticiler olmalı.
  </p>
  <p class="MsoNormal">
   -‘Güvenlik yöneticisi’ kavramının polis okullarında müfredata girmesi gerektiğini düşünüyor musunuz?
  </p>
  <p class="MsoNormal">
   Şu anki müfredatlarımızın içinin doldurulduğunu düşünmüyorum. Bu konuda bir çalışma yok. Kaldı ki güvenlik çalışmaları, güvenlik stratejileri, güvenlikle ilgili altyapılar mesleği sadece polislik olan bizim gibileri değil, farklı meslek gruplarını da ilgilendiriyor. Antropologların, sosyologların, pedagogların, siyaset bilimcilerin düşünceleriyle oluşacak bunlar.
  </p>
  <p class="MsoNormal">
   -Bir makalenizde zulüm ile anarşiden söz ediyorsunuz. Zulüm ve anarşi çizgisini nasıl ayırıyorsunuz? Çünkü iki kavram da negatif.
  </p>
  <p class="MsoNormal">
   Polis, güvenlik personeli görevini yapamazsa o zaman toplumda anarşi olur; herkes istediğini yaparsa kaos oluşur ve bunun sonrası anarşidir. Öbür tarafta yasalara uygun olmayan şekilde ya da yasalarda olsa bile şartlar ortadan kalkmışsa ve siz hâlen bu yetkiyi kullanıyorsanız o zaman vatandaşa zulüm yapmış olursunuz. O bakımdan polis öyle görev yapmalı ki ne görevini yapmayarak anarşiye ne de görevini abartarak zulme sebep olsun.
  </p>
  <p class="MsoNormal">
   -Bu uygulanmıyor mu?
  </p>
  <p class="MsoNormal">
   Kavramları içselleştirmenizle ilgili. İçinde bulunduğunuz şartları yasal durumla iyi mukayese ederek hızlı karar vermekle ilgili. Polislik mesleği anında karar vermenizi gerektiriyor. Kararınızı öteleyemezsiniz. Anında karar vermesi gerekirken zulüm ve anarşiye sebep olmamak için de polisin her yönüyle donanımlı olması gerekir. Ona göre polis alımları yapılmalı veya polisler ona göre eğitilmeli.
  </p>
  <p class="MsoNormal">
   -Geçmişe nazaran bir değişim yok mu?
  </p>
  <p class="MsoNormal">
   İyiye doğru bir gidiş var ama yeterli değil. Üniversite mezunu olmaları bile yeterli değil. Üniversite mezunlarının içinden yüksek muhakeme gücü ve kabiliyeti olanları seçmelisiniz.
  </p>
  <p class="MsoNormal">
   -Makalelerinizde ‘güçlü polis’ tabirini kullanıyorsunuz. Bu nasıl olacak?
  </p>
  <p class="MsoNormal">
   ‘Güçlü polis’ denince, modern binalarda iş gören, teknolojik araçlar ve güçlü silahlar kullanan bir kamu gücü aklımıza geliyor. Evet, bunlar gereklidir; ama her şey değildir. Bu meslek ilim cürüm savaşıdır. Suç sahipleri teknolojiyi kullanıyorsa buna mukabil polis de kullanmak zorundadır. Ama yetmez. Polis, kişisel nitelik, kavrama bilgisi, yüksek ahlak, özgürlük ve güvenlik dengesini kurmak zorundadır. Yani polisin teknolojik seviyesiyle nitelik seviyesini en üst düzeyde tutmak zorundasınız. Bunlarda bir aksilik varsa işi güvenli bir şekilde yönetemezsiniz.
  </p>
  <p class="MsoNormal">
   -Fikriniz ve projelerinizle ‘köyün delisi’ gibi algılanıyorsunuz. Eleştiriler aldınız mı?
  </p>
  <p class="MsoNormal">
   Anlatıyoruz. İlk yaptığım işlerden biri, bütün arkadaşlar için vizyon paylaşımı konferansları. Düşüncelerimi, stratejik unsurları arkadaşlarımla paylaşıyorum. Sonra kendilerine söz veriyorum, onlar düşüncelerini aktarıyor. Gaziantep’te görev yaparken 4 bin 500 polis vardı. 4 binine birebir ulaştım. 800 kişilik gruplar hâlinde personelimle birebir konuştuk. O toplantıda emniyet müdürü, memur yoktu. İlin güvenliğini üstlenen iki kişi vardı. Fikirlerimizi paylaştık. Yetmedi; Ticaret Odası, İl Genel Meclisi’nde toplantılar yaptık. ‘Biz güvenliğe böyle bakıyoruz’ diye anlattık. Polis memuru benim ortağımdır. Ortaklar aynı kazanç uğruna aynı ufka bakmak zorundadır. Belediye ile emniyet ortaktır. Birlikte o şehrin güvenliği için çalışmalar yapmak zorundadır. Şehirdeki değerlerin, ticaretin, turizmin, güvenliğin gelişmesi için bu gerekli. Aynı şeyi Bursa’da da yapıyoruz.
  </p>
  <p class="MsoNormal">
   -Vizyon toplantılarında ana tema ne oluyor?
  </p>
  <p class="MsoNormal">
   Öncelikle özgürlükler... 21. yüzyılın temel değerleri; demokrasi, insan haklarının korunması ve serbest piyasa ekonomisi. Güvenlik zafiyetinin olduğu yerde demokrasi kesintiye uğrar. Özgürlük dengesi sağlanamazsa insan haklarından söz edemezsiniz, bir zaafiyet oluşmuş demektir. Güvenlik yoksa serbest ekonomi piyasasından söz edemezsiniz. İhaleye fesat karışır. Günümüzün bu üç temel kavramı doğrudan polis teşkilatı ile ilgilidir. Mevlana’nın bir sözü var: ‘Dün dünde kaldı cancağızım, bugün yeni şeyler söylemek lazım’... Biz bu doğrultuda hareket ediyoruz. Teşkilat olarak inovasyonu, yeniliği ilke edinmiş bir kuruluşuz. Eğer ben ‘güvenlik yöneticisi’ olarak sadece geçmişte aldıklarımla kalırsam olmaz. Üstüne bir şey koymam lazım, koymamız lazım.
  </p>
 </p>
</font>

Kaynak: [www.aksiyon.com.tr](http://www.aksiyon.com.tr:80/aksiyon/haber-29241-36-bursanin-guvenlik-yoneticisi.html), [web.archive.org (arşiv bağlantısı)](http://web.archive.org/web/20110822155709/http://www.aksiyon.com.tr:80/aksiyon/haber-29241-36-bursanin-guvenlik-yoneticisi.html)
