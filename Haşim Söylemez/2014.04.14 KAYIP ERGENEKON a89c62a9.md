# KAYIP ERGENEKON

*Haşim Söylemez 2014.04.14*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   2007’den beri gündemden düşmeyen Ergenekon davası ile ilgili gerekçeli kararın açıklanmasıyla olayın vahameti de gözler önüne serildi. Ortaya çıkan tabloya göre asıl Ergenekon yeni başlıyor. Kayıp Ergenekon’dan iz var, sonuç yok.
  </font>
 </div>
 <div id="newsText">
  <font class="detail-text">
   <p>
    Hem savcı mütalaasında hem de Ergenekon davasının gerekçeli kararında gözden kaçan bir ayrıntı vardı: Kayıp Ergenekon… Gerekçeli kararda Ergenekon Terör Örgütü’nün bütün yönleriyle çözülemediğine ve hâlâ ulaşılmayan birimlerinin olduğuna vurgu yapılıyordu. Aslında bu durum, davanın başlamasından itibaren sık sık gündeme geliyordu. Konunun mahiyeti hep “Bir numara kim?” sorusunun gölgesinde kaldı. Gerekçeli kararda Ergenekon’un karakteri şöyle özetleniyor: “Derin devletle ilgili ilk kez yargı kararı verilmiştir. Ergenekon, silahlı bir terör örgütüdür. Devletin içindeki Gladyo yapılanmasıdır, kendine özgü yapısı vardır. Perdeleme sistemi nedeniyle birimler arasında sınırlı bir iletişim yapısı vardır. Çok karışık bir ilişki yumağı olan örgütün bazı uzantılarına ulaşılamadığı görülmüştür.”
   </p>
   <p>
    Soruşturmayı yürüten savcılar bir yönüyle örgütün hücrelerine bir bir ulaştı ancak hücreler arasında bağlantı sağlanamadığı için bir bütün hâlinde Ergenekon ortaya çıkarılamadı. Örgütün görünen yüzünden daha güçlü olan görünmeyen yüzü soruşturma dosyalarında kaldı. Mesela, faili meçhul cinayetler kısmı ana dava ile birleştirilmedi. Yeşil kod adlı Mahmut Yıldırım’ın peşine düşen savcılar sadece Albay Kazım Çillioğlu cinayetinin faili olarak bu isimin yakalanmasına dair mahkeme kararı çıkardı. Diğer faili meçhul cinayetler de soruşturulmadı. Çünkü Yeşil’in izini süren savcılar, bu kişinin en son MİT’te mi, JİTEM’de mi görev yaptığına dair bir bilgiyi ilgili makamlardan alamadı. Tam olarak deşifre edilemeyen JİTEM yapısı ve Ergenekon davası dosyasında pek ulaşılamayan (ulaşılmasına imkân tanınmayan) MİT hiç mercek altın alınamadı. Oysa MİT’in geçmişte bu yapı içindeki en etkili birim olduğunu görmek mümkün. Aralık 2013’te ölen eski MİT’çi Teoman Koman sorguya bile çağrılmadı. Finans, örgütler için en önemli ihtiyaç. Ancak resmî görevlilerin devletin imkânlarıyla yaptığı faaliyetleri dışında örgütün finans kaynağı dosyası da açılamadı. Terör örgütleriyle Ergenekon çatı yapısı arasındaki bağlantılar da tam olarak çözülemedi. Her ne kadar eski örgüt mensuplarının ifadeleri ve verdikleri belgelerle Ergenekon ile bu yapılar arasındaki ilişki şekli deşifre edilmiş olsa da Ergenekon’un bu yapıları tam olarak ne zaman ve nasıl harekete geçirdiği konusunda bir yol alınamadı. Hatta savcılar, davanın PKK ayağında İmralı’da tutuklu bulunan Abdullah Öcalan’ın ifadesini almak istemiş ancak izin alamamıştı. DHKP-C, PKK, Dev-Sol, Devrimci Karargâh, Hizbullah, Türk İntikam Tugayı (TİT) gibi örgüt ilişkileri de tam olarak ortaya konulmadı. Sadece Semih Tufan Gülaltay’ın mensubu olduğu TİT’in Akın Birdal suikastı, davanın eylemlerinden sayıldı. Mesela, Hizbullah’ın hamiliğini yapan ve Ergenekon’un sağ örgütü olarak bilinen Tevhid Selam Kudüs Ordusu soruşturması da akim kaldı.
   </p>
   <p>
    Terör örgütleriyle dirsek temasında bulunan, “vatanseverlik” adı altında ilginç bağlantıları olan Ergenekon yapılanması, “devletin gerçek koruyucusu ve sahibinin” kendileri olduğunu iddia ediyor. Hâliyle devleti koruma adına yasa dışı işleri meşru görüyor. Ergenekon’un faaliyet alanları yurtdışı ve yurtiçi olmak üzere ikiye ayrılıyor. Ergenekoncuların “iç düşmanları” pasifize etmek, hatta ortadan kaldırmak için yapmayacağı  faaliyet yok. Kayıp Ergenekon’un hedefleri arasında dinî grupları ortadan kaldırmak ya da minimize etmek de var. Bunun için örgütün 2002’de yeniden yapılandığı vurgulanıyor. Planlara göre kişiler değişir, yeni kişilerle yola çıkılır.
   </p>
   <p>
    Örgütün her dönemdeki vazgeçilmez kavramları ise ‘vatanseverlik’, ‘millilik’. Ana suçlama argümanları ise ‘vatan elden gidiyor’, ‘ dış güçler’, ‘vatan bölünüyor’. Bunun için yapının milliyetçi, sağcı veya solcu olması gerekmiyor.  Geçmişte ülkücü ve solcu gençleri “tetikçi” olarak kullanan yapı, Soğuk Savaş sonrası dönemde “yeni” bir strateji izlemeye başladı. Bünyesine TİT ve “itirafçılar” gibi grupları dâhil etti mesela. Görevi sadece kontrgerilla faaliyetleriyle sınırlı değildi artık. Sivil ve askerî bürokrasi ile politikacılardan, sivil toplum kuruluşlarından, iş dünyasından taraftarlar topladı. Ancak Ergenekon yapılanması, bilinen hiçbir terör örgütü ile “yapısal” olarak örtüşmüyor. Daha çok “çatı” örgüt konumunda. Yani ihtiyaç duyulan terör örgütlerini kuruyor, onlara yardım ediyor ve onları yönlendiriyor.
   </p>
   <p>
    Ergenekon, her döneme uygun faaliyetler içinde bulunuyor. Toplumun nabzını tutmaya çalışıyor. İktidarın hâline, siyasetin gidişatına, ekonominin genel durumuna ve toplumun hassasiyetlerine göre argümanlar geliştiriyor. Çoğu zaman argümanları ortaya atan da, ona karşı toplumsal refleksi harekete geçiren de yine bu örgüt oluyor. Siyasal yapıya ayar verme ihtiyacı hissedildiğinde kanlı eylemler düzenleyebiliyor, suikastlar gerçekleştirebiliyor, sonra da ortaya çıkan toplumsal atmosferi fikrî olarak etki altına alıyor. Ergenekon anayasasını açıklayan ve yeniden yapılanma sürecini değerlendiren kitapçıkta, örgütün resmî istihbarat kuruluşları yanında legal ve illegal örgütlere karşı da mücadele etme mecburiyeti karşısında faaliyetlerini “yeni ve gelişmiş yöntemlerle sürdürmek zorunda olduğu” vurgusu gözden kaçırılmamalı. 1999’da “yeniden yapılanma” sürecine giren örgüt, devlet birimleri içinde Kemalizm’i koruma ve Türkiye Cumhuriyeti’nin varlığını ortadan kaldırmaya yönelik tehditlere karşı organize edilmiş. Bu “kutsal” hedefleri şeffaf bir biçimde değil, illegal bir yapı kurarak savunmayı hedefleyen örgüt, siyasi suikastlardan narkotik trafiğine, entelektüellerin kullanılmasından naylon örgütler kurarak terör dünyasına yön vermeye, ajan kullanmaktan dezenformasyona kadar sayısız faaliyeti meşru görüyor.  Örgütün, son yapılanmada, takibi zorlaştırmak amacıyla “parçalı” bir organizasyona geçtiği belirtiliyor. AK Parti’nin iktidara geldiği 2002’den sonra başlayan Ergenekon’un üçüncü yapılanmasında görevler şahıslara değil, ana hedeflere bağlanıyor. Günümüzde ise Ergenekon yapılanmasının eskiye göre daha güçlü ve profesyonel hareket ettiği vurgusu üzerinde durmakta fayda var. Öyle ki 200 yıl sürecek denilen yapının ne kadar süreceği bilinmese de gerekçeli kararda savcıların satır aralarında yazdığı ‘asıl tehlike şimdi başlıyor’ mesajını anlamak zor değil.
   </p>
   <hr/>
   <h3>
    <span>
     DAVA DOSYASINA KONULMAYAN KAYIPLAR
    </span>
   </h3>
   <ul>
    <li>
     Ergenekon’un kayıp silah ve mühimmatları. Söylenen ancak tespit edilmeyen veya boş çıkan 30 nokta.
    </li>
    <li>
     Terör örgütleriyle kişiler üzerinden bağ kuramamak
    </li>
    <li>
     Finans ve siyaset ayağındaki eksiklik
    </li>
    <li>
     Dinî grupları bölme, yok etme veya minimize etme eylem planları
    </li>
    <li>
     Mezhepler arasında çatışma ortamı çıkarma. Bunun için yapının çalıştığı Alevi ve Sünni görevli kişiler, gruplar
    </li>
    <li>
     Etnik çatışma ve toplumu kutuplaştırma faaliyetleri
    </li>
    <li>
     Yurtdışı bağlantılar
    </li>
    <li>
     20 önemli kişiye yönelik suikastın faillerine ulaşma
    </li>
    <li>
     MİT, Polis, JİTEM, Askeriye ayaklarının ortaya çıkarılamaması
    </li>
    <li>
     Yapıyı destekleyen akademik kadronun tespit edilememesi
    </li>
    <li>
     Ergenekon’un yeni yapılanma sürecinde ortak çalıştığı sivil toplum kuruluşlarının seçilememesi
    </li>
    <li>
     Yeni yapılanmalarda kimlerin hangi görevde yer aldığı
    </li>
    <li>
     Siyaset ve siyasetçi ayağının soruşturulamaması
    </li>
    <li>
     Hem davaya konu olan Ergenekon’un hem de yeni yapılanan kısmının asıl (veya birinci derecedeki) yöneticilerine ulaşılamaması.
    </li>
   </ul>
  </font>
 </div>
 <div>
 </div>
 <div>
 </div>
</div>


## Yorumlar

### veysel, 16 April 2014, 17:12
> Ergenekon terör örgütünün siyasi ayağının çok iyi çalıştığını söylemekte fayda var.Kendini Ergenekona karşı çıkan grupların, bilerek veya bilmeyerek,  bir zaman sonra nasıl bu yapının içinde yeraldığını düşünmek gerekir.Bence yapı hiçbir zaman yok edilmeyecek çünkü birinci derecedeki yöneticileri bö...

Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=9DE993F67860198BD06DAE8AE7CABCDA?newsId=38321), [web.archive.org (arşiv bağlantısı)](http://web.archive.org/web/20140426133116/http://www.aksiyon.com.tr:80/aksiyon/newsDetail_getNewsById.action;jsessionid=9DE993F67860198BD06DAE8AE7CABCDA?newsId=38321)
