# HDP govend çekebilecek mi?

*Haşim Söylemez 2015.02.10*

<div class="pNewsDetailMainContent" itemprop="articleBody">
 <p>
  Selahattin Demirtaş mı, HDP mi? ‘Yeni Türkler’ ve ‘küskün Kürtler’ HDP’ye oy verecek mi? Parti barajı aşarsa ne olur? HDP, govend (halay) çekebilecek mi?
 </p>
 <p>
  Seçimler yaklaşırken siyaset arenası da ısınmaya başladı. Şüphesiz en dikkat çeken çıkışlardan birini Halkların Demokrasi Partisi (HDP) yaptı. 7 Haziran’daki genel seçimlere parti olarak girip yüzde 10 barajını aşacaklarını ilan ettiler. Partiyi etkileyen diğer güçler düşünüldüğünde, bu kararın son anda değişebileceği ihtimalini de göz ardı etmemek lazım. Fakat şu andaki tartışma, partinin barajı aşıp aşamayacağı noktasına kilitlenmiş durumda. Genel olarak bakıldığında riskleri çok fazla ancak bir o kadar da getirisi var. Partiyi buna iten ana neden, Selahattin Demirtaş’ın cumhurbaşkanlığı yarışında almış olduğu oy oranı. Zaten bu güveni Demirtaş sağlamış durumda. Bu nedenle Kürtler govend (halay) çekerken halay başı olarak gördükleri Demirtaş’a çok güveniyorlar. Durum her ne kadar bu açıdan reel görünse de parti ile aday arasındaki oy dağılımı bir hayli karışık. Selahattin Demirtaş’ın bu oyunda halay başılığı çok iyi yapacak olması da partinin barajı aşmasına yetmeyebilir. Zira halay başı kadar halayı çekenlerin de ritim tutturabilmeleri gerekir ki govend tam anlamıyla icra edilsin. Yani HDP’nin yerel seçimdeki oy oranı ile Demirtaş’ın adaylıktan kazandığı oyu iyi harmanlaması şart. İşte o zaman başlıktaki soru anlam kazanır.
 </p>
 <p>
  HDP Eş Genel Başkanı Selahattin Demirtaş, cumhurbaşkanlığı seçimlerinde aldığı oyların üstüne 600 ila 800 bin oy daha ilave edip barajı aşacaklarını söylüyor. Şüphesiz bu özgüven çok önemli ve HDP’nin barajı aşarak Meclis’e girmesi demokrasi adına da mühim bir gelişme olabilir. HDP’lilere göre oyları yüzde 10,5 civarında. Asıl kitlesine dönüş yapan parti, ilk etapta Kürtlerin oyuna başvuracak. Küskün, kararsız Kürtlere ulaşmak partinin hedeflerinden biri. Bir diğer hedefi ise metropollerdeki Kürtlerin tamamını etkilemek ve ikna etmek olacak. Nihayetinde büyük şehirlerde yaşayan Kürtlerin tamamı HDP veya HDP çizgisindeki partilere oy vermiyor. Tabii HDP, aynı zamanda ortağı DBP’nin (Demokratik Bölgeler Partisi) kendisine sağlayacağı yeni ortakları da yabana atmıyor. Hüda-Par’ın AK Parti ile ittifak yapacağı yönündeki söylentilere karşılık DBP de diğer Kürt parti ve hareketlerine gitti. Muhtemel seçim ittifakları mümkün görünüyor. Azadi Hareketi ve KADEP gibi oluşumlar ittifaka sıcak bakıyor. Ama şu bir gerçek ki bölgede giderek tabanını artıran Hüda-Par’ın oyunu almak çok önemli. Çünkü bu parti, AKP’den çok DBP-HDP’den oy çalıyor.
 </p>
 <p>
  HDP’nin güvendiği etkenlerden biri de Kobani gösterilerinde farklı kesimlerden gördükleri ilgi. İşte bu ‘Yeni Türkler’ diye tanımlanan kesim de partinin iştahını kabartıyor. Lakin bu kesimin Kobani’deki olaylara tepkisinin oya dönüşüp dönüşmeyeceği hususunda net bir veri yok. Diğer bir unsur ise Kobani olaylarından dolayı zarar gören veya bu şekilde şiddeti benimsemeyen Kürtler, DBP-HDP’ye kızgınlık. İşte bu ‘küskün Kürtlerin’ HDP ile seçimde barışıp barışmayacağı da önemli. Parti bunun farkında ve bu yönde çalışmalar yapıyor. HDP bölgede yaptığı seçmen markajını batıdaki büyük şehirlerde de yapacak. Diğer partilerin yaptığı gibi özellikle Kürtlerin kapısını çalacak ve oy isteyecek. Diğer bir çalışma ise potansiyel oy alabileceği, Kürtlerin yaşamadığı yerlere yoğunlaşmak. HDP her ne kadar ‘Türkiye partisiyim’ deyip çoğulculuğu savunsa da henüz bunu ispatlayabilmiş değil. Daha doğrusu seçmeni buna ikna edebilmiş değil. Cumhurbaşkanlığı seçimlerinde Demirtaş’ı destekleyenler “Kürt partisine oy verir mi?” sorusunun cevabı da merakla bekleniyor. An itibarıyla HDP’nin söylemlerinden çok Demirtaş’ın şahsı üzerinden bir hava yakalanmış durumda. Bu hava hazirana kadar eserse parti sonuç alabilir. Bu arada güçlü bir etkeni de yabana atmamak gerekir. “HDP baraja takılıp Meclis’e giremezse o zaman AKP anayasayı değiştirip başkanlık sisteminin önünü açacak çoğunluğu yakalar” tezi parti için bir sınava dönüşebilir.
 </p>
 <p>
  Diğer bir soru ise HDP barajı aşamazsa Kürt meselesi nasıl yol alır? İşte bu nokta çok karanlık. Partinin barajı aşması, müzakerelerin devam etmesi ve Kürt hareketinin bir ayağının Meclis’te olması, diyalog ve çatışmasızlık zemini oluşturmaya devam edebilir. Aksi bir durumda HDP genç tabanına durumu izah edemez ve bölgede ciddi bir kaos başlayabilir. Aslında iki sonuç da Kürt hareketinin işine geliyor savını savununlar da var. Bunlara göre HDP barajı aşarsa gücünü göstermiş olacak, Kürt hareketi taleplerini daha rahat dile getirebilecek. Barajın altında kalırsa bu sefer Kürt hareketinin silahlı kanadı ‘Barajı aşamadık, kalan tek yolla haklarımızı alacağız’ diyebilir.
 </p>
 <p>
  Bu nedenle, HDP’nin parti olarak seçime girmesi, sadece bu partinin bir sorunu olmaktan çıkmış durumda. Barajı aşsa da aşmasa da konu direkt Türkiye’nin geleceğini ilgilendiriyor, dolayısıyla Kürt hareketinin seyrini… HDP’nin Meclis dışında kalmasının AKP’nin seçimden alacağı muhtemel zaferi kursağında bırakacağı da bir gerçek.
 </p>
 <p>
  Peki, yapılan anketler ve son iki seçimin sonuçları göz önüne alındığında HDP açısından nasıl bir tablo ortaya çıkıyor? HDP birçok çalışma yaptırdı, yenilerini de yaptırmaya devam ediyor. Parti neredeyse 15 günde bir seçmen bilgi notlarını güncelliyor. Yaptırdığı bazı anketlere göre tavır alıp taktik geliştiriyor.
 </p>
 <p>
  30 Mart yerel seçimlerinde BDP ve HDP 2 milyon 961 bin 430 oy aldı. Yani Türkiye genelindeki oyların yüzde 6,59’unu... Dört buçuk ay sonra yapılan cumhurbaşkanlığı seçimlerinde (10 Ağustos) ise Selahattin Demirtaş, 3 milyon 914 bin 359 oy aldı. Böylece iki partinin adayı 30 Mart’tan kısa bir süre sonra 996 bin 618 gibi bir oy artırımına gitti. Bu da oyların yüzde 9,76’sına tekabül etti. Zaten HDP’yi de heyecanlandıran Demirtaş’ın aldığı bu oy oranı. Abdullah Öcalan ise yaptığı son açıklamada partinin, temsilcilerin iyi belirlenmesi hâlinde yüzde 10 barajını geçebileceğini söyledi. Bu aynı zamanda HDP’nin seçimlere parti olarak girmek için Öcalan’dan onay aldığı anlamına geliyor. Ancak Kandil’in cevabı henüz bilinmiyor.
 </p>
 <p>
  HDP’nin oy değerlendirme çalışmasına göre ortaya çıkan bir başka sonuç ise Demirtaş’ın 30 Mart seçimlerinde aday gösterilmeyen yerlerden 86 bin 304 oy almış olması. Parti, mahalli seçimlere girdiği 23 şehirdeki oy oranını cumhurbaşkanlığı seçiminde artırdı. 195 bin 544 fazla oy alan Selahattin Demirtaş, batıdaki oyları da yükseltti. Batıdaki Kürtlerden aldığı açıklanan artan oy miktarı ise 714 bin 770.
 </p>
 <p>
  HDP’nin seçim sonuç verileri çalışması daha ince detaylarla da dolu. Örneğin il, ilçe, mahalle bazında alınan ve artırılan oy miktarları konusunda da çalışmalar yapılmış. Ancak bütün çalışma cumhurbaşkanlığı seçim sonuçları üzerinden yapılıyor. Yani Demirtaş’ın aldığı oylar, HDP ve diğer ortağı partinin oyu olarak görülüyor. Bu bir handikap mı yoksa reel sonuç mu, zaman gösterecek.
 </p>
</div>


Kaynak: [www.aksiyon.com.tr](http://www.aksiyon.com.tr/siyaset/hdp-govend-cekebilecek-mi_548990), [web.archive.org (arşiv bağlantısı)](http://web.archive.org/web/20150729083938/http://www.aksiyon.com.tr/siyaset/hdp-govend-cekebilecek-mi_548990)
