# KCK’da MİT-JİTEM-Muhaberat savaşı

*Haşim Söylemez 2012.02.27*

<div class="pNewsDetailMainContent" itemprop="articleBody">
 <p>
  Türkiye MİT krizini aşmaya çalışırken Kandil’de ‘ajan’ kavgası çıktı. Örgütün başı  sadece ‘içerideki’ MİT ve JİTEM mensupları ile değil, El Muhaberatçı ajanlarla da dertte.
 </p>
 <p>
  MİT mensuplarının ifadeye çağrılması ile başlayan tartışmalar KCK/PKK’nın dağ kadrosuna kadar uzandı. Ancak dağdaki tartışma MİT görevlilerinin ifadesinin alınıp alınmamasından ziyade ‘Örgüt içinde MİT elemanı var mı?’ şeklinde devam ediyor. “KCK içindeki MİT’çiler kim?”sorusu örgütte başka bir meseleyi ortaya çıkardı: Aksiyon’un daha önce gündeme getirdiği PKK’daki JİTEM mensupları. İddialara göre Kandil, “MİT’çiler” ve “JİTEM’ciler” diye ikiye bölündü. Bu konuda ciddi tartışmaların başladığı hatta küçük çaplı çatışmaların yaşandığı ileri sürülüyor. Bazı kamplarda örgüt mensuplarının yerleri değiştirildi ve tartışmaları minimuma indirmek için bir bildiri yayımlandı. KCK/PKK’nın dağdaki lideri Murat Karayılan örgüt içindeki ‘ajan’ tartışmalarını bitirmek için 15 Şubat’ta yayımladığı bildiride sert ifadeler kullandı: “Kürt halkının özgürlük mücadelesi için burada bulunuyoruz. Bizi birbirimize düşürmek isteyen odaklara kanmayın. Ajanlık suçlamasını bırakıp ‘ne yapabiliriz’ tartışmasını yapmalıyız. Eğer sorun varsa da o kişiler özeleştirilerini vermek zorunda. Tartışmalar devam ederse gerekli cezalar devreye girecektir.”
 </p>
 <p>
  Karayılan’ın bildirisi örgüt içindeki hareketliliği bitirmeye yetmedi. Örgütün sözde Zap eyaleti medya savunma karargâhında başlayan ajanlık tartışmasında iki örgüt yöneticisi infaz edildi, Roni kod adlı örgüt mensubu çatışmada yaralandı. Bunun üzerine kamplardaki militanların yerleri değiştirildi. Ayrıca Karayılan tarafından görevlendirilen bir heyet ‘ajanları’ deşifre etmek için harekete geçti. Söz konusu heyet, KCK yapılanmasında yer alan kişileri yeniden gözden geçirmek için geçen hafta Türkiye’ye geldi. KCK’nın dağ ve şehir kadrosundan oluşan heyette 20 kişi görev alıyor. Heyet bazı siyasetçileri de sorgulayarak Karayılan’a rapor götürecek. Geçmişte ‘Yeşil’ kod adlı Mahmut Yıldırım ile Ankara’da ilişkide bulanan iki siyasetçinin sorgusu da bu heyet tarafından yapılacak.
 </p>
 <p>
  <strong>
   KCK, ifade olayını biliyordu
  </strong>
 </p>
 <p>
  Önemli bir iddia, KCK’lıların MİT mensuplarının ifadeye çağrılacağını önceden bildiğiyle ilgili. Konu, haberin basına sızmasından bir hafta önce Kandil’de ve KCK’nın şehir yapılanmasında konuşuluyordu. Son KCK operasyonlarında ele geçirilen dokümanlar arasında bu bilginin yazılı olduğu not da vardı. Türk basınında 7-8 Şubat tarihinde yer alan bilgiyi Kandil 1 Şubat’tan itibaren biliyordu. Bu durum, gizli servislerin ajan veya eleman olarak kullandığı örgüt mensuplarının varlığını doğruladığı gibi, onların örgütten yana tavır aldığını da gösteriyor.
 </p>
 <p>
  MİT elemanı KCK’lılar konusu uzun süre tartışılacağa benziyor. Çünkü zamanla örgütün parçası hâline gelen MİT mensupları artık istihbarat verme yerine örgüt adına faaliyetlerde bulunuyor. İddiaya göre, örgütün üst düzey yöneticiliği seviyesine çıkmış MİT elemanları var. Aynı durum JİTEM için de söz konusu. Yani, askerin bir dönem örgüte soktuğu personelin bazısı geri dönmedi. İki birimden dağa gidenlerin ortak özelliği 2007’de patlak veren Ergenekon yapılanması ile irtibatlı olmaları. Aslında dağda başlayan MİT-JİTEM çekişmesinin, iki birim arasındaki ‘örgütü kontrol altına alma mücadelesi’ olduğu belirtiliyor. Üstelik bu durum yeni değil. PKK’nın çıkışından beri devam ediyor. MİT elemanının hâkim olmak istediği bir kampı JİTEM mensubu da ele geçirmek isteyince çıkar çatışması başladı. Dolayısıyla olay, ‘sağlam istihbarat verme’ yerine ‘kim daha çok eylem yaparak örgütü ele geçirecek’ kavgasına dönüştü. Bu, örgütü güçlendirdi.
 </p>
 <p>
  JİTEM ile MİT’in örgüt içinde yer alma savaşı Abdullah Öcalan’ın yakalanmasından sonra hızlandı. 2001’de metropollerde PKK’ya katılan örgüt mensupları arasında ciddi oranda MİT elemanı yer alıyordu. Yine 2002’de metropollere eylem için gönderilen 200 kadar militanın önemli kısmı MİT ile irtibata geçerek faaliyete başladı. Hatta bu kişiler 2004’te kurulan KCK’da yönetici konumuna kadar yükseldi. Bunlar dağ ile şehir arasında gidip gelen kişilerdi ve artık MİT’e bilgi vermek yerine KCK’nın parçası olarak çalışmaya başladı. Bu durum JİTEM’de kıskançlık doğurdu. Aynı tarihlerde JİTEM de istihbarat elemanları olarak örgüte adam göndermeye başladı. Ancak Ergenekon bağlantılı bu elemanlar KCK/PKK yapılanması adına hareket etti. Ergenekon, örgütü kontrol altına almak için çıtayı iyice yükseltti ve 50 kadar subayı dağa gönderip PKK’nın saflarına kattı. Bunlar arasından da örgüt için çalışanlar oldu.
 </p>
 <p>
  ‘Ajan’ tartışmalarında örgüt yöneticisi konumundaki bazı isimler ön plana çıktı. Birbirini ‘MİT mensubu’ veya ‘JİTEM elemanı’ olarak suçlayan gruplar aslında kimin hangi birime çalıştığını açık etti. MİT’in KCK içinde 150 kadar elemanı bulunduğu belirtilirken, JİTEM’in örgütte 500’e yakın resmî görevlisi olduğu ileri sürülüyor. MİT elemanları daha çok yönetici konumunda iken JİTEM mensupları dağ kadrosunda yer alıyor. İşin ilginç yanı ise iki birimin de görevlendirdiği elemanların her türlü eylem ve gösteride yer alıyor olması veya karar merciinde bulunmaları.
 </p>
 <p>
  KCK/PKK içine yerleştirilen, daha sonra MİT ile irtibatını koparan il başkanlığı seviyesine kadar çıkmış 10 kadar istihbarat elemanı olduğu belirtiliyor. Aynı şekilde dağ kadrosunda 12 MİT elemanı istihbarat vermek yerine örgüt adına hareket ediyor. Bunların başında örgütün önemli yöneticilerinden biri olan M.K. geliyor. M.K. Öcalan ile birlikte PKK’nın 1974’teki Anakara Tuzluçayır toplantısına katılan birisi. Birçok baskında arkadaşları yakalanırken kendisinin yara almadan kurtulması şüphe uyandırıyordu. MİT-PKK görüşmesinde de yer alması bu şüpheyi güçlendiriyor.
 </p>
 <p>
  Daha önce ‘asker muhbirlik’ yapan D.K.’nın sonradan MİT elemanı olduğu belirtiliyor. Bir dönem Diyarbakır Cezaevi’nde yatan D.K., Mazlum Doğan’ın oradan kaçışını ihbar ederek bunalıma girmesine ve kendisini yakmasına sebep olan kişiler arasında gösteriliyor. Ankara grubu olarak bilinen derin kadronun temsilcilerinden.
 </p>
 <p>
  <strong>
   Örgüt istihbaratçı kaynıyor
  </strong>
 </p>
 <p>
  Bu kapsamda ismi geçenlerden biri de S.O. KCK’nın tepe noktalarında yer alan biri. MİT elemanı olduğu öteden beri söyleniyor.  Teşkilat ile yapılan görüşmelerde eski müsteşar yardımcısı Afet Güneş ile samimi ve laubali konuşması dikkat çekmişti.
 </p>
 <p>
  R.K. da örgüt içinde MİT elemanı olarak lanse ediliyor. Örgütte önemli kademelere yükselen K. hâlen Avrupa’da. Oslo görüşmelerine katılmak için yola çıktığında İspanya’da tutuklanmış; fakat tuhaf bir şekilde serbest kalıp Oslo’ya gitmişti. KCK’da adı MİT’le anılan isimlerden bazısı da ya BDP’de yönetici veya aktif siyasetin içinde.
 </p>
 <p>
  KCK/PKK’da JİTEM’e çalıştığı öne sürülen isimlerin başında ise Muzaffer Ayata geliyor. PKK Yürütme Konseyi üyesi Ayata hâlen Avrupa’da faaliyet yürütüyor. Ancak askerle çalıştığı söylenen örgütün yöneticilerinden Cemil Bayık ve Ali Haydar Kaytan hâlen örgütün önemli bir kitlesini yönetiyor. Ape Hüseyin kod adlı Kadri Çelik’in JİTEM için çalıştığı da artık örgüt içinde ayyuka çıkmış durumda.
 </p>
 <p>
  Bu arada üçüncü bir güç su yüzüne çıktı. Örgüt içindeki Suriyeliler kendini iyiden iyiye göstermeye başladı. Daha önemlisi iddialar, KCK’da yönetimsel anlamda ibrenin Suriyelilerin lehine kaydığı yönünde. Suriye istihbaratı El Muhaberat’ın elemanları olarak örgüt içinde yer aldıkları belirtilen ve üst düzey konumda olan 100’den fazla Suriyeli bulunuyor. Şu anda dağda 4 bin 500 kadar militan var. Bunların 1750’si Suriye uyruklu ve sayı her geçen gün artıyor. Sayısal artış ile birlikte örgütte güç ve mevki olarak Suriyeliler söz sahibi olmaya başladı. Sadece Dr. Bahoz Erdal kod adlı Fehman Hüseyin’in örgüt içindeki konumu bilinse de aslında en az onun kadar etkili çok sayıda Suriyeli, özellikle KCK’nın siyasi ve silahlı kanadına yön veriyor.
 </p>
 <p>
  Afrin bölgesinin yönetimini ele geçiren PKK mensupları burada kurdukları güvenlik noktaları ile Suriye’den kaçmak isteyen muhalifleri infaz ediyor. Ancak asıl mesele El Muhaberat ile örgüt mensuplarının birlikte çalışıyor olması. İstihbarat birimlerinin tespitleri, PKK içindeki Suriyelilerin çoğunun El Muhaberat elemanı olduğunu gösteriyor. KCK/PKK pragmatist bir refleksle Suriye’de Beşar Esed yönetiminin yanında yer alıyor ve her türlü yardımı yapıyor. Esed’in özel korumaları konumunda olan ve Şabihalar denilen maskeli kişiler arasında 500 PKK’lı olduğu ifade ediliyor. Katliamların çoğunda bunların imzası var.
 </p>
 <p>
  <strong>
   PKK’ya yön veren Suriyeliler
  </strong>
 </p>
 <p>
  İstihbarat birimlerinin hazırladığı raporlara göre, El Muhaberat’a çalışan ancak Türkiye sınırları içinde de terör estiren Suriye uyruklu örgüt yöneticileri kimler? KCK/PKK’daki diğer Bahoz’ların  kimliğini ilk kez Aksiyon açıklıyor. İşte Suriye istihbaratına çalışan ve bu ülkenin vatandaşı olan, aynı zamanda PKK’ya yön veren bazı teröristlerin kimliği.
 </p>
 <p>
  <strong>
   Nurettin Halas El–Muhammed (Sofi Nurettin):
  </strong>
  1990 yılında örgüte katıldı. Hakkâri-Yüksekova-Şemdinli kırsalında bölge sorumluluğu yaptı. Sofi bölgede birçok silahlı eyleme katıldı. 2003-2007 yılları arasında Diyarbakır kırsalında sözde eyalet koordinatörlüğü yaptı. Bu dönemde Diyarbakır’da gerçekleştirilen eylemleri organize etti. 2008 yılında KCK/PKK’nın silahlı kanadı olan HPG ana karargâh komutanı oldu. Fransızca dâhil üç dil biliyor.
 </p>
 <p>
  <strong>
   Fehman Hüseyin (Doktor Bahoz):
  </strong>
  Suriye’de tıp eğitimi aldığı sırada örgüte katıldı. Beşar Esed ile sınıf arkadaşı ve kardeşi ile sıkı bir dostlukları bulunuyor. 1992’de  Şırnak kırsalında sözde Cudi bölge sorumluluğu yaptı. 2003’te  HPG ana karargâh komutanlığına getirildi. 2009’a kadar örgütün bütün askerî faaliyetlerinin en üst düzeyde sorumluluğunu yaptı. 2007 Ekim ayında Dağlıca, 2008 bahar aylarında Aktütün Jandarma Karakolu baskınlarının planlamasını yaptı ve eylem talimatlarını verdi. 2004 sonunda örgüte yeni katılan TREJ kod adlı Kenan Avcı’ya bombalama konusunda eğitim verdirdi. Bu örgüt mensubu Ekim 2005’te Maslak OPET’i patlattı ve Diyarbakır’da yakalandı. Aynı yıl içerisinde Türkiye’de meydana gelen bombalama eylemlerini kendi kurdurduğu ancak PKK ile ilişkilendirilmemesine özellikle dikkat ettiği TAK (Tayrebezen Azadiye Kürdistan-Kürdistan Özgürlük Şahinleri) mensuplarına yaptırdı. Bu örgütün eylemlerinin tamamı internet ortamında üstlenilmekteydi. Bu internet çalışmasını ŞOREJ KOD isimli Avrupa’dan Zap ana karargâhına getirilen örgüt mensubu gerçekleştiriyordu. 2009’da ana karargâh komutanlığından alınarak Zağros saha genel sorumluluğuna getirildi. 2006-2007 yıllarında ajan oldukları şüphesiyle İran uyruklu örgüt mensuplarının infaz edilmelesinin talimatını verdi. Şu anda Türkiye HPG sorumluğunu yürütüyor ancak örgütün bütün eylemlerinin içinde yer alması ile dikkat çekiyor. Esed yönetimine yardım ediyor.
 </p>
 <p>
  <strong>
   Şahin Cilo (kod):
  </strong>
  Uzun süre Öcalan’ın yanında eğitim aldı. Bir dönem PKK başkanlık konsey üyeliğini yaptı. Suriye’de kurulu PYD partisinin çalışmalarının sorumlusu olarak faaliyet yürüttü. Daha sonra özel kuvvetler sorumluluğu görevine getirildi. Hâlen Suriye’de örgütün çalışmalarının koordinasyonundan sorumlu.
 </p>
 <p>
  Çiya Kobani (kod): Haftanin yürütmede Ali Kiçi kod adlı teröristin yardımcısı iken Haziran 2010’da Hakkâri sorumluluğuna atandı. Kureyşin Tepe askerî üs bölgesine yapılan saldırıyı koordine etti.
 </p>
 <p>
  <strong>
   Kadir (kod):
  </strong>
  Kamp sorumlusu ve örgüte yeni katılanlara siyasi eğitim veriyor.
 </p>
 <p>
  <strong>
   Karker (kod):
  </strong>
  Zap Kampı’nda takım komutanlığı yapıyor.
 </p>
 <p>
  <strong>
   Renas Türkmen:
  </strong>
  Alan sorumlusu ve yürütme düzeyinde görevler almaktadır. Gare alanı yürütme üyesi.
 </p>
 <p>
  <strong>
   Savaş (kod):
  </strong>
  1999 katılımlıdır. Hâlen Haftanin Ore alanında takım komutanı olarak faaliyet gösteriyor. 2007 yılı içerisinde Beytüşşebap ilçesinde J.Bçvş. Levent Çelik’in öldürülmesi olayında yer aldı.
 </p>
 <p>
  <strong>
   Bedran Amudi:
  </strong>
  1996 katılımlıdır. Hâlen Gabar alanında takım komutanı olarak faaliyet gösteriyor.
 </p>
 <p>
  <strong>
   Ferhat Kobani:
  </strong>
  Haftanin Keşan alanında takım komutanı olarak faaliyet yürütüyor.
 </p>
 <p>
  <strong>
   Haşim Abdullah (Haşim Derik):
  </strong>
  Cudi alanı Bilika takım komutanı olarak faaliyet yürütüyor.
 </p>
 <p>
  <strong>
   Beşir Muhammed (Bengi Welad):
  </strong>
  Mardin bölgesinde faaliyette.
 </p>
 <p>
  <strong>
   Kava Halil (Orhan):
  </strong>
  2007-2008 yılından itibaren Hakkâri merkez Kato Dağı Kavaklı köyü, Geçitli köyü, Üzümcü köyü ve Taşbaşı köyü arasında kalan bütün mayınlama eylemlerini gerçekleştirdi. 2 Temmuz 2008’de Şırnak-Beytüşşebap-Ayvalık-Beşağaç köyü (Nokta Göle) bölgesinde yapılan operasyonda el yapımı patlayıcı madde düzeneğine basması sonucu bir erin şehit edilmesi ve bir  teröristin ölü ele geçirilmesi olayının saldırı grubu sorumlusu.
 </p>
 <p>
  <strong>
   Zozan Kobani:
  </strong>
  2007-2008 yıllarında Hakkâri merkez Kavaklı Kato bölgesinde faaliyet yürüttü. Zap kampında takım komutanı olarak faaliyet yürütüyor.
 </p>
 <p>
  <strong>
   Arin:
  </strong>
  2007 Ağustos ayında Hakkâri merkez Şine Köprüsü-Çukurca karayolu üzerinde Çukurca  istikametine doğru  intikal eden askerî konvoya karşı mayın patlatma eylemini gerçekleştirdi. 15 Ekim 2008’de Hakkâri merkez Mezra Mahallesi’nde dört askerin şehit edilmesi eylemine saldırı grubu içerisinde katıldı.
 </p>
 <p>
  <strong>
   Şükriye Şekmuş (Nudem):
  </strong>
  2005-2008 yıllarında Hakkâri Kavaklı-Kato bölgesinde tim komutanı olarak görev yaptı. Hâlen Kavaklı Vadisi’nde tim komutanı.
 </p>
 <p>
  <strong>
   Ayrıhan (kod):
  </strong>
  Hakkâri Cephe yönetiminde yürütme konseyinde görevli. 2006’dan  itibaren Kato-Beytüşebap-Başkale ve Çatak arasında kalan bölgede yapılan eylemlerin talimatını verdi.  15 Ekim 2008’de Hakkâri merkez Mezra Mahallesi bölgesinde dört askerin şehit edilmesi eylemine savunma grubu içerisinde katıldı.
 </p>
 <p>
  <strong>
   Dijvar (kod):
  </strong>
  Kış üstlenmesi için gerekli erzak teminini yapıyor, bölge geçiş güzergâhlarını belirliyor. İyi Türkçe biliyor, her bölgeye geçişi serbest. Şehit Sinan bölgesi istihbarat sorumlusu. Bölgedeki istihbari bilgileri Kandil’e iletiyor.
 </p>
 <p>
  <strong>
   Zaho (kod):
  </strong>
  Zağros sahasında bulunan bayan örgüt mensuplarının komutanı. KJB’de (Yüksek Kadın Topluluğu) yöneticilik yapıyor. Zağros sahasındaki bütün eylemleri planlıyor ve örgüt mensuplarına talimatlar veriyor. Aktütün ve Dağlıca baskınlarında planlamada ve çatışmada yer aldı.
 </p>
 <p>
  <strong>
   Fidan Kamışlı:
  </strong>
  Kuzey Irak’ta bölük komutanı olarak faaliyet gösteriyor.
 </p>
 <p>
  <strong>
   Jiyan Haseki:
  </strong>
  Kuzey Irak’ta tim komutanı olarak faaliyet yürütüyor.
 </p>
 <p>
  <strong>
   Selim Derik:
  </strong>
  Kuzey Irak’ta tabur komutanı. Gabar’da bölge sorumlusu olarak faaliyet gösteriyor.
 </p>
 <p>
  Hakurki eyalet sorumlusu. Şu an Zap veya Hakurk’ta olabilir.
 </p>
 <p>
  <strong>
   Harun Koçer:
  </strong>
  Gabar’da tabur komutanı düzeyinde özel kuvvetlerden sorumlu.
 </p>
 <p>
  <strong>
   Sadık (kod):
  </strong>
  Uzun yıllar Mardin alanında faaliyet gösterdi, 2007 yılında PRD öz savunma çalışmalarında bulundu. Şu an Gare bölgesinde HPG meclis ve Suriye KCK Rojava üyesi.
 </p>
 <p>
  <strong>
   Narin (kod):
  </strong>
  Hâlen Abbas kodlu Duran Kalkan’ın yanında halk savunma alanında faaliyet yürütüyor. KCK/PKK ile  HPG arasında koordinasyon sağlıyor. Askerî konsey üyesi.
 </p>
 <p>
  <strong>
   Xebat Botan:
  </strong>
  Örgüt içerisinde çoğunlukla Botan’da sorumlu olarak faaliyet yürütü. Hâlen Suriye’deki çalışmaların koordinasyonundan sorumlu. Cemil Bayık’ın sevmediği örgüt mensuplarından. Birçok silahlı ve bombalı eyleme katıldı.
 </p>
 <p>
  <strong>
   Ahmet Derik:
  </strong>
  HPG arşivinden sorumlu.
 </p>
 <p>
  <strong>
   Rezzan Türkmen:
  </strong>
  Gabar, Hakkâri, Haftanin, Zap ve Kelereş alanlarında sorumlu düzeyde faaliyet yürüttü. 2010’da Hınerede Mazlum Doğan kadro eğitiminden çıktıktan sonra Kandil’de dinî inanışlar ve azınlıklar komitesinde faaliyet yürüttü.
 </p>
 <p>
  <strong>
   Doktor Vicdan (kod):
  </strong>
  Zap karargâhında oluşturulan örgüt adına Suriye’de faaliyet gösteren PYD’nin (Demokratik Birleşik Parti) silahlı kanadı olan öz savunma çalışmalarının sorumlusu.
 </p>
 <p>
  <strong>
   Zeynep Afrin:
  </strong>
  PKK meclis üyesi ve PYD içerisinde sorumlu düzeyde görev yapıyor.
 </p>
 <p>
  <strong>
   Rüstem Kubani:
  </strong>
  1999 geri çekilme sürecine kadar Şırnak’ın kırsalında takım komutanı düzeyinde aktif silahlı faaliyetler yürüttü. ZAP bölgesinde tabur komutanı düzeyinde faaliyetlerine devam ediyor.
 </p>
 <p>
  <strong>
   Cuma (kod):
  </strong>
  Karadeniz kırsalında faaliyet gösterirken 2009 Aralık ayında Tokat/Reşadiye’de 7 askerin şehit edilmesi ve 2010 Nisan ayı içerisinde Samsun/Ladik’te polis aracına yönelik saldırıda 2 polisin şehit edilmesi eylemlerini gerçekleştirdi.
 </p>
 <p>
  <strong>
   Mahmut Kobani:
  </strong>
  Zap eyaletinde, Cilo ve Ertuş bölgesinde bölge sorumlusu olarak faaliyet yürütüyor. Hantepe ve Çukurca saldırılarına katıldı.
 </p>
 <p>
  <img alt="" height="317" src="http://web.archive.org/web/20150905020932im_/http://medya.aksiyon.com.tr/aksiyon/2012/02/27/PKK1.jpg"/>
 </p>
 <h3>
  <span>
   Suriyelilere kimse karışamaz Bahoz istediği eylemi yapar
  </span>
 </h3>
 <p>
  Zeynel kod adlı eski örgüt mensubu,  Ocak 2012’de alınan ifadesinde örgüt içindeki Suriyelileri şöyle anlatıyor:
 </p>
 <p>
  “Örgütün silahlı kanadı olan HPG’den Suriyeli olan Sofi Nurettin sorumludur. Diğer Suriye uyruklu Bahoz Erdal ise Türkiye içerisinde faaliyet gösteren eyaletlerin genelinden sorumludur. Bahoz örgüte katılmadan önce Suriye’de uzman doktor olarak görev yaptığını biliyorum. Özel kuvvetlerden sorumlu ise yine Suriye uyruklu Şahin Cilo’dur. Türkiye sınırları içerisinde yapılan bütün silahlı eylemlerin talimatını Bahoz Erdal verir. KCK yürütme konseyi bazı dönemlerde eylemsizlik kararı alır. Ancak Erdal bu kararlara uymayarak eylem talimatları verir. Bu eylem talimatlarında bazen Kürt vatandaşlar da öldürülür. Bu nedenle bazen KCK yürütme konseyi ile arası açılır. Ancak Bahoz KCK yürütme konseyine “Ben HPG’nin Türkiye sorumlusuyum. Kimse benim işime karışmasın. Türkiye’de yapılacak eylemlerin talimatını ben veririm der. Örgütün üst düzey sorumlularına bakıldığında gerçekten de örgütün silahlı kanadında hep Suriyeliler yer almaktadır ve bu örgüt içerisinde herkesin dikkatini çekmektedir. Ben örgütte faaliyet gösterdiğim dönemlerde arkadaşlarla Suriye uyruklu örgüt mensuplarının örgüt içerisinde neden hep üst düzey konumda bulunduklarını tartışıyorduk. Suriye uyruklu örgüt mensuplarının örgütün üst düzeyde bulunmalarının nedeninin Suriye istihbaratından kaynaklandığını ve bu örgüt mensuplarını Suriye istihbaratının devamlı desteklediğini konuşuyorduk. KCK yürütme konseyinde Suriye uyruklu örgüt mensupları bulunmamaktadır. Çünkü örgüt içerisindeki Suriye uyruklu üst düzey mensupların Türkiye ile yapılan diyalog süreci umurlarında bile değildir. Hatta KCK yürütme konseyinden üst düzey örgüt mensuplarının Türkiye’de üst düzey görevde bulunan yetkililerle görüştüklerini televizyondan izlemiştim. Ancak siyasi kazanımlar Bahoz’un umurunda değildir. Ben cezaevinde bulunduğum sürede Şemdinli ve Çukurca eylemleri oldu ve birçok asker şehit düştü. Benim şahsi fikrim o dönemlerde Suriye yönetimi ülkedeki Sünni vatandaşlarını öldürüyordu. Türkiye Cumhuriyeti Devleti de buna karşı çıkıyordu. Benim şahsi fikrim Bahoz’un da Suriye istihbaratından aldığı talimatlar doğrultusunda Şemdinli ilçe baskını ve Çukurca eylemi talimatlarını vermesinin nedeni, hem gövde gösterisi yapmak hem de Türkiye’yi kendi içerisindeki terör konusuyla meşgul etmektir.”
 </p>
</div>


Kaynak: [www.aksiyon.com.tr](http://www.aksiyon.com.tr:80/dosyalar/kck-da-mit-jitem-muhaberat-savasi_531879), [web.archive.org (arşiv bağlantısı)](http://web.archive.org/web/20150905020932/http://www.aksiyon.com.tr:80/dosyalar/kck-da-mit-jitem-muhaberat-savasi_531879)
