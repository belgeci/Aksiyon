# Aşiretler kabuk değiştiriyor

*Haşim Söylemez 2004.08.30*

<div bgcolor="#FFFFFF">
 <font class="content">
  <p>
   <!--- Resim Burada ---------->
   <img border="0" hspace="5" src="/web/20060117143526im_/http://www.aksiyon.com.tr/resim/508/50.jpg" vspace="5"/>
   <!--- Resim Burada ---------->
  </p>
 </font>
 <font class="content">
  Şehirleşme ve eğitim, aşiret kültürünü derinden etkiliyor. Doktor, hakim, savcı gibi mesleklerin arttığı aşiretlerde, geleneksel yapı korunuyor görünse de büyük bir değişimin olduğu gözlerden kaçmıyor.
 </font>
 <p>
  <font class="content">
   Van'da, eski milletvekillerinden Mustafa Bayram'ın kaba kuvvet kullanarak karakoldan adam kaçırması, Türkiye'deki aşiret gerçeğinin bir kez daha sorgulanmasına yol açtı. Olay, CHP Genel Başkanı Deniz Baykal'ın "Kenti aşiretler yönetiyor" sözüyle gündeme oturdu adeta. Türkiye'nin yeniden tartışmaya başladığı aşiret konusu sadece Türkiye'nin problemi değil aslında. Irak'ı işgal eden Amerika'nın bu ülkede istikrar ve güveni bir türlü sağlayamamasının ardında da bu gerçek yatıyor.
   <br>
    <br>
     Türkiye'de, özellikle doğu ve güneydoğu Anadolu bölgelerinde aşiretler, siyasi yelpazede ve sosyal hayatta son derece etkinler. Aşiretin gücünü arkasına alanların bir kısmı meclisin yolunu tutuyor, bir kısmı da yerel yönetimlerde söz sahibi olmayı tercih ediyor. Eğitimin yaygınlaşması ile birlikte doktorluk, hakimlik ve savcılık gibi mesleklere ilgi de büyük oranda artmış durumda. Kırsal kesimden şehir merkezlerine göçün etkisiyle aşiretlerin geleneksel yapılarında büyük bir değişim gözleniyor.
     <br/>
     <br/>
     Türkiye'nin, 1950'li yıllardan beri yaşatmaya çalıştığı demokrasi tecrübesinde aşiretlerin siyasi hayata etkisi dikkate alındığında, Irak merkezli yeni bir demokratik Ortadoğu hayali kuran ABD'nin işinin hayli zor olduğu anlaşılıyor. Bu zorluğun derecesini anlamak için elli yıllık Türk demokrasinin aşiretler konusunda aldığı mesafeyi kavramak yeterli olsa gerek. Kurallarıyla, töresiyle, siyasi etkinliğiyle ciddi bir güç olan aşiretlerde ne tür bir hayatın hüküm sürdüğünü bilmeden demokrasi kültürünü yeşertmek nasıl mümkün olabilir ki?
     <br/>
     <br/>
     Maraba yerine yevmiyeli işçi
     <br/>
     <br/>
     Ağırlıklı olarak doğu ve güneydoğu bölgesinde görülen aşiretler, Osmanlı devletinin hükümranlığı döneminde idari sistemin bir parçası olarak kabul edilir ve bazı haklar verilir. Cumhuriyet döneminde, özellikle de 1950'li yıllardan sonra siyasi hayatın çok partili atmosferi içinde çevreden merkeze doğru bir yöneliş başlar. Aşiret mensuplarının oylarını "topluca" almak isteyen siyasi partiler de ilgilerini esirgemez.
     <br/>
     <br/>
     Karşılıklı etkileşim, şüphesiz, geleneksel aşiret yapılarında önemli bir değişimi başlattı. Şehir hayatıyla tanışıldı, merkezin hayatı kolaylaştıran nimetlerinden istifade edildi, yerel yönetimlerin imkanlarından yararlanıldı. Nitekim bu süreçte en büyük darbeyi aşiretlerin anayasası hükmündeki 'töreler' aldı; gelenek ve göreneklerde bir kabuk değişimi gözlendi. Ama, söz konusu değişim ve dönüşümün etkisinin sınırlı kalmasında, bölgenin ekonomik, siyasi ve kültürel yapısı kadar Türkiye'nin içinden geçtiği dönem de önemli rol oynadı.
     <br/>
     <br/>
     Kuşkusuz bunların başında terör örgütü PKK'nın varlığı geliyor. Bölgeyi kasıp kavuran terör dalgası; bunu önlemek için alınan bir takım tedbirler, mera ve yayla yasakları, aşiretleri büyük şehirlere göçe zorladı. Yoğun nüfus artışıyla arazilerin yetmemeye başlaması da şehirlere gidişte etkili oldu.
     <br/>
     <br/>
     Şehir hayatındaki geçim sıkıntısı, 'aşiret' kimliğinin yerini aile ve akraba kavramlarına bırakmasına zemin hazırladı. Şehirle kurulan irtibat, hayata dair kanaatlerin değişmesine vesile oldu. Bugün aşiretlerde "maraba" yerine "yevmiyeli işçi" çalıştırılıyor, eğitime önem veriliyor, bireysel tercih ve özgürlüklere tam olmasa da kısmen fırsat tanınıyor.
     <br/>
     <br/>
     Kızlar istediğine varıyor!
     <br/>
     <br/>
     Değişimi yakından hissedenlerden biri Şanlıurfa'nın Siverek ilçesindeki Kırvar aşireti. Aşiret reisi Ahmet Kırvar, iki dönem milletvekiliği yapmış eski bir siyasetçi. Üç köyün sahibi ve tarlalarında binlerce insan çalıştıran bir ağa. Ama, kendisine "bey" denilmesini istiyor. Kitap okumayı seviyor ve çocuklarını üniversitede okutuyor. Oğlu yurt dışında üniversite eğitimi alan Ahmet Kırvar'ın kızı ise geçen sene Fatih Üniversitesi'nden mezun oldu. Kırvar'a göre, aşiretin özünü zedelemedikçe bireysel haklar insanlara verilmeli; onlar da bunu kullanmalı.
     <br/>
     <br/>
     Evliliklerde eş seçimleri de kısmen kişisel tercihe bırakılmış durumda. Ama yine de ailenin daha da genişlenmesi için aşiret içi evlilikler tercih ediliyor. Evlenme çağına gelen genç bir kıza önce aile büyüklerinin işaret ettiği gençle evlenmesi yönünde telkinlerde bulunuluyor. Eğer aşiret içinden damat adayı yoksa başka aşiretten bir adayla evlendiriliyor ya da kızın iradesine bırakılıyor. İradeye bırakma her ne kadar zor bir ihtimal gibi görünse de yaşanan örnekleri var. Aynı durum erkek için de geçerli.
     <br/>
     <br/>
     Kent kültürü ile bütünleşme
     <br/>
     <br/>
     Ahmet Kırvar konuyu, "Aşiret yapısı artık değişti. Aşiretler kente taşındı, insanlar kent kültürü ile bütünleşti. Ancak, evliliklerde hâlâ eski sistem geçerli. Önce aşiret büyüğünün tercihi sonra kızın ya da erkeğin tercihi geçerli oluyor. Bu da daha çok bireyin geleceği için devreye sokulan bir sistem. Ama en son nokta bile olsa kişinin tercihine bırakılması önemli bir değişim olarak değerlendirilebilir. Benim çocuklarım istedikleri kişilerle evlenebilir; ama tercih edilenler ailem, aşiretim ve töreme layık olmak zorunda" şeklinde değerlendiriyor.
     <br/>
     <br/>
     Aşiretlerde, Doğu ve Güneydoğu Anadolu'da hâlâ yaygın olan başlık parası geleneği söz konusu değil. Çoğu geniş aşiretler içinde gerçekleşen evlilik törenlerindeki hediye ve takılar zaten başlık parasını fazlasıyla gölgede bırakıyor. Aşiretlerde kardeş verip kardeş alma anlamına gelen "berdel" geleneği ise sürüyor. Fakat, "berdel" tercihindeki sebep ekonomik kaygılar değil, aşireti iç evliliklerle daha da güçlendirmek. Bu yüzden düğünler aşiretlerin güç gösterisinde bulundukları törenlere dönüşüyor.
     <br/>
     <br/>
     "Töre cinayeti" lafına kızgınlar
     <br/>
     <br/>
     Aşiretlerde kendi içinde bölünmeler de söz konusu. Ana aşiretin, başında bir reis bulunan onlarca kolu olabiliyor. Her kol, seçim, kan davası gibi önemli konular haricinde kendi kuralına göre hareket ediyor. Ama kan davası ve benzer olaylarda bütün aşiret kolları bir araya toplanıyor ve ortak bir karar alınıyor.
     <br/>
     <br/>
     Aşiret reisleri karar aşamasında bünyedeki "arif" denilen bilge kişi, şeyh, molla ya da ihtiyar heyetine danışıyor. Reisler, iş bilen, işin takipçisi, dış dünya ile ilişkileri güçlü olan aile bireylerinden seçiliyor. Toprağın tek sahibi konumundan ziyade idareci niteliğine sahipler. Topraksa aşiretin ortak malı hüviyetinde. Reislik, babadan oğula geçse de bazen liyakate de bakılıyor.
     <br/>
     <br/>
     Namus kavramı aşiretteki sosyal hayatın temel dinamiklerinden biri. Bu konuda suç işleyen aşiret mensubu, büyüklerinin kararına göre cezalandırılıyor. Günümüzde ölüm cezası pek uygulanmıyor. Aşiretten dışlama daha yaygın. Zaman zaman medyada yer alan "töre cinayeti" başlıklı haberler aşiret mensuplarını kızdırıyor. Ahmet Kırvar, Türkiye'de hiçbir köklü aşiretin şu anda böyle bir kuralı devreye sokmadığını söylüyor. Alınan ölüm kararları da aşiretten değil, kişinin ailesinden çıkıyor.
     <br/>
     <br/>
     Aşiret reisi sadece namus konusuyla ilgilenmiyor şüphesiz. Husûmet ve anlaşmazlıkları da çözüyor. Çoğu zaman cinayetler bile yargıya intikal ettirilmeden aşiret reisi tarafından çözüme kavuşuyor. Çözümler genellikle kan parası ödeme şeklinde gerçekleşiyor. Reisin belirlediği miktardaki para, öldürülenin ailesine verilerek sorun ortadan kalkıyor. Kendi içinde yumuşak ve esnek kurallarla hareket eden aşiretler, dışarıya karşı acımasız. Aşiret dışı kan davalarında çok kan dökülüyor.
     <br/>
     <br/>
     Misafir baştacıdır
     <br/>
     <br/>
     Aşiretlerdeki günlük yaşam eski hareketliliğinden çok şey kaybetmiş. Reisleri, yakın akrabalardan seçilen bir kaç silahlı adam koruyor. Aile büyüklerinin ve aşiret reislerinin yanında çocuklarından çok kuzen ve yeğenler bulunuyor. Bunun sebebi, muhtemel saldırılarda aşiret için önem arz eden oğulların hayatlarının korunmak istenmesi. Himayesinde çalışanlar reise büyük hürmet gösteriyor. Çalıştıkları tarla veya mekanlara yakın yerlerde kalıyorlar. Bunların çoğu yevmiye ile çalışan işçi statüsünde. Türk filmlerine konu olan "maraba" geleneği şu anda Türkiye'deki hiçbir aşirette geçerli değil. Bu olay aşiretler için evrim anlamına geliyor.
     <br/>
     <br/>
     Misafir ağırlama aşiretin şânından geliyor. Gelen misafire baştacı muamelesi yapılarak büyük ikramlarda bulunuluyor. Reisin sofrası, her zaman herkese açık. Zira, aşiret reisi ne kadar verirse o kadar itibarı artar inancı hakim. Viranşehir'deki Milli aşireti Kuranlı koluna bağlı Mamo beri (ailesi) reisi Bahri Palmanak, misafir ağırlamanın aşiretin özünden geldiğini söylüyor. 7 bin nüfuslu aşiretin reisi ve fabrika ile binlerce dönüm arazinin sahibi Palmanak, "Bizde misafire ikram çok önemlidir. Kapımız ve soframız herkese açıktır. Gelen konuklara hayvan kesilir, çeşit çeşit yemekler hazırlanır. Biz verdikçe Allah da bize verir" diyor. Palmanak'ın yanında bin aile çalışıyor. Reis, çalışanlarıyla bir arkadaş gibi. Ama çalışanlar onun bir reis olduğunu hiçbir zaman unutmuyor.
     <br/>
     <br/>
     Bölgede siyaset onlardan soruluyor
     <br/>
     <br/>
     Doğu ve Güneydoğu Anadolu bölgelerindeki büyük aşiret sayısı 80 civarında. Daha çok Şanlıurfa ve Gaziantep bölgesinde bulunuyor. Büyük ve etkin aşiretlerin yanı sıra Türkiye'de yaklaşık bin civarında küçük aşiret yer alıyor. Bunların çoğunda ağa çarkı işliyor. Maddi anlamda sıkıntı yaşayan bu aşiretlerin bireyleri, şehirdeki inşatlarda ya da pazarlarda çalışarak geçimlerini sağlarken reisleri de "Züğürt Ağa" misali yaşama mücadelesi veriyor. Siyasette bir yerlere gelen ve okuyanları yok gibi. Ancak seçimler sırasında iş değişiyor. Parti temsilcileri tarafından ziyaret ediliyorlar. Çünkü blok oy garantisi onları ikna etmekten geçiyor.
     <br/>
     <br/>
     Güçlü aşiretler ise siyasette her zaman etkin olmayı başarıyor. Adaylarını seçme gücüne sahipler. Gerçi son dönemde amca oğullarının farklı partileri tercih etmesi aşiret oylarını bölmüş durumda. Ancak, aşiretin tek aday çıkarması halinde herhangi bir bölünme söz konusu bile olmuyor. Aşiretlerin özellikle Mardin, Şanlıurfa, Gaziantep, Muş, Van, Batman, Siirt, Diyarbakır gibi illerde seçim sonucunu tayin etmedeki rolleri tartışılmaz bir gerçek. Bahre Palmanak, "Bizde milletvekili seçimlerinde oylar belirlenen adaya gider. Bu zorunlu değil; ama aşiretimizi o yönde telkin ediyoruz. Yerel seçimlerde ise farklı partilerden aday oluyorlar. O zaman oylar bölünüyor" diye konuşuyor.
     <br/>
     <br/>
     20 bin nüfuslu aşiret
     <br/>
     <br/>
     Türkiye'deki en büyük aşiretlerden birisi yaklaşık 20 bin nüfusa sahip Kikan aşireti. Kürtçe'de 'keke'den gelen Kikan, "iki kardeş" anlamına geliyor. Aşiretin lideri 74 yaşındaki Abdülkadir Timurağaoğlu. Ehl-i Beyt soyundan gelen Timurağaoğlu'nun evinde 90 kişi yaşıyor. Aşiretin Mardin-Kızıltepe'de 200 köyü bulunuyor. Aşiretin sınırları Türkiye'yi çoktan aşmış durumda. Yaklaşık 200 köy de Suriye'de bulunuyor. Her iki ülkedeki köylerin de ağası olan Abdülkadir Timurağoğlu'nun 21 çocuğu bulunuyor.
     <br/>
     <br/>
     Kendisini yeniliğe 'açık' biri olarak niteleyen Abdülkadir Ağa, 1966 yılında ilk apartmanı yaptırır, 1968'de de ilk elektriği getirir. Köydekilerden bazıları "babamızdan biz böyle gördük, böyle yaşadık ve böyle devam etmek istiyoruz" tepkisine aldırmaz. Buğday ve pamuğun yanı sıra Antep fıstığı da yetiştiren Abdülkadir Ağa, çocuklarını okutarak aşiretteki işleri onların arasında paylaştırıyor. Ailenin 6 bin dönümlük tarım arazisinde 400-500 kadar işçi çalışıyor. Tarımla ilgili işlere Vedat Timurağaoğlu, ailenin dış dünya ile ilgili ilişkilerine Mehmet Timurağaoğlu, şirketlere Metin Timurağaoğlu bakıyor.
     <br/>
     <br/>
     Necmettin Erbakan’ın dostu
     <br/>
     <br/>
     Abdülkadir Ağa, torunlarının sayısını bilmiyor. Ancak, onların iyi bir eğitim alması için elinden geleni yapıyor. Torunları arasında üç doktor, bir biyolog, üç ziraat mühendisi ve bir kimya mühendisi var. Kikan aşiretinin lideri Abdülkadir Ağa, geçmişte kızları dışarı vermediklerini söylüyor. Ancak artık hem dışarı kız veriliyor hem de dışardan kız alınabiliyor. İki kızını Suriye'ye gelin veren Abdülkadir Ağa, oradan gelin almayı da istiyor.
     <br/>
     <br/>
     Abdülkadir Ağa siyaset dünyasının da aktif bir üyesi. Politikayla tanışması Milli Selamet Partisi lideri Necmettin Erbakan'ın partisinden 1977-80'de milletvekili seçilmesi ile başlar. Yakın dostu olan Erbakan, Abdülkadir Ağa'yı bu dönemde sık sık ziyaret eder. Kikan aşiretine ağalık beratını ise 5. Mehmet Reşat verir. Aile, Balkan Harbi'nde gösterdiği başarılardan dolayı bu ünvanı kazanmış.
     <br/>
     <br/>
     Biz bir aileyiz artık
     <br/>
     <br/>
     Mardin-Kızıltepe'deki büyük aşiretlerden bir diğeri de İzol aşireti kökenli 'Türk' ailesi. Türk ailesi Kasr-ı Kanco adında büyük bir binada yaşıyor. Dede Hüseyin Kanco tarafından kurulan 150 yıllık Kasr-ı Kanco, saldırılardan korunmak amacıyla kale ev tarzında inşaa edilmiş. Ailenin bugünkü lideri 57 yaşındaki Ahmet Türk, Hamidiye Alayları'ndan günümüze kadar uzanan bir hikayesi olan Kasr-ı Kanco'da yaşıyor. 10 yaşında babası Hacı Sinan Türk'ü kaybeden Ahmet Türk'ün yaşamı gurbette geçer.
     <br/>
     <br/>
     İstanbul Üniversitesi'ndeki okul hayatı esnasında siyaset ile tanışır. Ancak aktif siyaset hayatı milletvekili ağabeyi Abdürrahim Türk'ün öldürülmesi ile başlar. Bazı Kürt derneklerine üye olan Ahmet Türk, 1974 yılında CHP'ye katılır. Devam eden yıllarda çeşitli sol partilerde görev alır. 1989 yılına Paris Kürt Konferansı'na katıldığı için SHP'den ihraç edilir. Bunun üzerine Türk, Halkın Emeği Partisi'ni kurar. Ancak başarıya ulaşamaması onu HADEP bünyesine iter. Burda da istediğini bulamayan ve heyecanını yitiren Ahmet Türk, siyasete ara verir.
     <br/>
     <br/>
     Dip dalga değişime zorluyor
     <br/>
     <br/>
     10 ay önce de kendi ifadesi ile 'nefes aldığı yer'e yani Kasr-ı Kanco'ya, doğduğu yere geri döner. Burada kendini çocuklarına ve torunlarına veren Ahmet Türk, boş vakitlerinde 30 bin dönümlük pamuk ve mısır tarlalarını geziyor, kitap okuyor. En büyük zevki ise satranç oynamak. Ahmet Türk, kökeni İzollara dayanan aşireti 'aile' olarak niteliyor.
     <br/>
     <br/>
     Türkiye'deki aşiret gerçeği, sosyalleşme ve kentleşmenin bir sonucu olarak bugün derinden derine bir değişim süreci içinde. Kadınlar, aşiret dışından evlenebiliyor, kendilerine miras hakkı tanınıyor, eğitimin artmasıyla birlikte yeni nesil kendini daha rahat ifade edebiliyor. Hasılı, aşiret yapısı kabuk değiştiriyor.
     <br/>
     <br/>
     NEVİN ÜNLÜYOL:
     <br/>
     FİLMLERDEKİ AŞİRETLER TARİH OLDU
     <br/>
     <br/>
     Aşiretlerde demokratik bir ortamdan kısmen de olsa söz etmek mümkün artık... Günümüzde kırsal kesimde kalan aşiretlerin dışında kentle bütünleşmiş olanları kendilerini yenilediler. Bunlar sıradan bir ağalık dürtüsünden çok aşiretini siyasi alanda etkin kılmanın derdine düştü, çocuklarını okullara gönderip eğitimli birer yetişkin olarak kurulan fabrikaların başına geçmesini istiyorlar. Bunda da başarılı oldular. 1934 yılında çıkarılan İskan Yasası ile aşiretleri bütünleştirmeyi başaran devletin yaptığını şimdi onlar kendileri yapıyor. Başarılı olup olamayacaklarını kestiremiyoruz. Bence bu bir reform. Ancak kesinlikle şunu söyleyebiliriz; Türk filmlerindeki aşiret modeli artık tarih olmuştur. Kendi içinde namus, töre gibi bazı katı kuralları hâlâ uygulamada olsa da fiilliyetta neredeyse rastlanmıyor. Ama aşiret her zaman aşirettir ve kendini ciddi bir biçimde yenilemesi için bir kaç kuşağa ihtiyaç var. Şimdilerde aşiretin gençleri okullarda okuyor ve yurdışında master yapıp köylerine veya şehirlerine dönüyorlar. Ama bunlar tam olarak çocukken aldıkları aşiret terbiyesinden sıyrılamıyorlar. Fakat onların çocukları kesinlikle farklı olacak. İşte o zaman klasik aşiret tanımı tarihe karışabilir. *Doç. Dr. Sosyolog
     <br/>
    </br>
   </br>
  </font>
  <br/>
  <!---- YAZI SONU ----------->
 </p>
</div>


## Yorumlar

### Fethi Narin, 02-Nisan-2005
> Barbar değiliz: 
> Bir üniversitenin tarih bölümünde öğrenciyim. Mezuniyet tezim Hilvan (Urfa) aşiretleri üzerine. Aşiretlerin tümünün ilkel, çağdışı ve barbar gösterilmesine karşıyım. Reyting uğruna aşiretler bu kadar rencide edilmemelidir. Aşiret mensupları arasında bilgili, kültürlü fertler de vardır. Aşiret hayatı Kemal Sunal ve Şener Şen filmlerinde yansıtıldığı gibi değildir. Bizi TV programlarıyla değerlendirmeyin lütfen.

Kaynak: [www.aksiyon.com.tr](http://www.aksiyon.com.tr:80/detay.php?id=15072&yorum_id=3760), [web.archive.org (arşiv bağlantısı)](http://web.archive.org/web/20060117143526/http://www.aksiyon.com.tr:80/detay.php?id=15072&yorum_id=3760)
