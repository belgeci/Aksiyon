# Ebubekir Efendi ailesinin kayıp kolunu bulduk; Torun Adile Hanım akrabalarını arıyor

*Haşim Söylemez 2000.09.30*

<div>
 <p class="baslik">
 </p>
 <p class="spot">
  Güney Afrika'daki Müslümanlara İslamiyeti doğru bir şekilde öğretip bu
haliyle günümüze gelmesine vesile olan Ebubekir Efendi'nin değişik ülkelerdeki torunları yüzyıl sonra birbirlerine ulaşmaya çalışırken biz ailenin
Türkiye'deki kayıp koluna ulaştık. Ebubekir Efendi'nin 71 yaşındaki torunu
Adile Hanım başka ülkelerdeki akrabalarıyla bağlantıya geçmek istiyor
 </p>
 <p class="metin">
  19. yüzyılın ikinci yarısında Güney Afrika'ya gidip buradaki Müslümanları dinî konularda eğiten ve İslamiyetin bölgede doğru bir şekilde günümüze kadar gelmesine vesile olan Ebubekir Efendi'nin torunları şimdi birbirlerini arıyor. Dünyanın dört bir yanına dağılan aile fertlerinin amacı ailenin kayıp kollarını bir araya getirmek. Akrabalar kendi çabalarıyla birbirlerini bulmaya çalışırken Aksiyon dergisi ailenin Türkiye'deki kayıp kolunu buldu.
 </p>
 <p class="metin">
  Aksiyon dergisinin 299. sayısında "Bir hizmet eri: Ebubekir Efendi " başlığı ile çıkan haber üzerine bu aileyi tanıyan okuyucularımızdan çok sayıda e—mail ve telefon aldık. Yaptığımız araştırmalar ve görüşmeler neticesinde Ebubekir Efendi'nin Türkiye'deki kayıp koluna ulaştık, Ebubekir Efendi'nin 71 yaşındaki torunu Adile Serim ile görüştük.
 </p>
 <p class="metin">
  Dedesi ile ilgili olarak oldukça geniş bir bilgiye sahip olan Adile Hanım kayıp aile fertlerini bir araya getirmek için gayret gösteriyor. Ebubekir Efendi'nin oğlu Ömer Celalettin'in kızı olan Adile Serim 1954 yılından beri Türkiye'de yaşıyor. Biz de Adile Hanım'ın Türkiye'ye geliş hikayesini öğrenmek ve dedesi Ebubekir Efendi ile ilgili yeni bilgilere ulaşmak için kendisini dinledik.
 </p>
 <p class="metin">
  Gelin olarak gelmiş
 </p>
 <p class="metin">
  Ebubekir Efendi'nin Türkiye'deki kolunu oluşturan Adile Hanım, Türkiye'ye 1954 yılında gelin olarak gelmiş. Adile Hanım gelin olarak İstanbul'a geldiğinde 25 yaşında genç bir kızmış. Burada İlhan Serim ile evlenen Adile Hanım bu tarihten itibaren Türkiye'de yaşamaya başlamış. En son 1972'de Güney Afrika'yı ziyaret eden Adile Hanım bir daha da doğup büyüdüğü topraklara gitmemiş. Adile Serim, Güney Afrika'ya gitmeyişini ve Türkiye'ye gelişini şöyle anlatıyor: "Eşimin babası bir iş seyhatı için Güney Afrika'ya gelirken babamla tanışmış. Bu vesile ile ailemizle dost olan kayınpederim beni görünce çok beğenmiş. Beni babamdan isteyince babam da kabul etmiş. Aradan zaman geçtikten sonra eşim de gelip beni gördü, o da beni beğendi. Babam benim Türkiye'ye gelin olarak gideceğimi söyledi. Bizim zamanımızda babaya itiraz diye birşey yoktu. Böylece ben gelin olarak Türkiye'nin yolunu tuttum. Türkiye'ye geldiğimden beri burayı çok sevdim. Dedem bu coğrafyada yaşamış, burayla ilgili olarak çok şey dinledim. O yüzden İstanbul'a geldiğimde pek yabancılık çekmedim. Burası bana daha cazip geldi, eşim, çocuklarım burada yaşıyor. Ben buralı oldum artık."
 </p>
 <p class="metin">
  Şu anda 3 çocuk annesi olan Adile Serim eşi İlhan Serim ile birlikte mütevazı bir hayat sürüyor. Adile Hanım çocuklarını Türk anane ve geleneklerine göre yetiştirmiş ama kısmen de olsa yirmi beş yaşına kadar yaşadığı coğrafyanın kültürünü aktarmayı ihmal etmemiş.
 </p>
 <p class="metin">
  Adile Hanım'ın eşi İlhan Serim eşinden oldukça memnun olduğunu ve kendisiyle kültürel yönden bir problem yaşamadığını belirtiyor. İlhan Serim: "İlk günden beri diyaloğumuzda bir problem olmadı. Adile Hanım Türkiye şartlarına çok çabuk alıştı. Kendisini çok çabuk yeniledi. Mutlu bir aile ilişkimiz var. Çocuklarımız artık yaş olarak bayağı büyüdüler, ailemiz gittikçe genişliyor" şeklinde konuşuyor.
 </p>
 <p class="metin">
  Müslümanım diyemiyordum
 </p>
 <p class="metin">
  Adile Hanım 25 yıl boyunca yaşadığı Güney Afrika'da oldukça zor günler geçirmiş. İnançları ve düşüncelerinden dolayı çoğu zaman tavizler vermek zorunda kalmış. Adile Hanım, Güney Afrika'daki zor günlerini şöyle anlatıyor: "Benim gençliğimde Güney Afrika'da beyazlar ile siyahların kavgası vardı. Biz beyazların olduğu tarafta oturuyorduk. Müslümanım diyemiyorduk. İbadetlerimizi yerine getirmekte oldukça zorlanıyorduk. Çoğu zaman ibadetlerimizi gizli gizli yapıyorduk. Ramazan ayı başlamadan bir ay öncesinden ben iş yerinde çay içmemeye başlıyordum. Mesai arkadaşlarıma bir süre çay içmeyeceğimi söylüyordum. Onları öyle alıştırıyordum. Çaya ara verdiğimi bildikleri için bana çay ikram etmiyorlardı. Ben de orucumu tutmaya çalışıyordum."
 </p>
 <p class="metin">
  Cape Town'daki üniversitede İngilizce Bölümünü bitiren Adile Hanım, Müslüman olduktan sonra Emine ismini alan Hollanda asıllı annesinden çok şey öğrenmiş. Adile Hanım farklı kültürlerden feyz alarak hem çocukluğunu hem de gençliğini yaşamış.
 </p>
 <p class="metin">
  Aile parçalanmış
 </p>
 <p class="metin">
  Yapmış olduğu hizmetlerden dolayı Güney Afrika'da her yıl anısına programlar düzenlenen Ebubekir Efendi'nin soyundan gelen aile fertleri dünyanın dört bir yanına dağılmış durumda. Güney Afrika'da yaşayan ailenin fertleri Ebubekir Efendi'nin bırakmış olduğu mirası devam ettiriyorlar. Ailenin İngiltere ve Hollanda'daki bireyleri ile ilgili ise pek birşey bilinmiyor. Türkiye'de bulunan torun Adile Hanım yıllardır ailesi ile ilgili olarak biriktirmiş olduğu bilgi ve fotoğraflar ışığında aile fertlerini biraraya getirmeye çalışıyor.
 </p>
 <p class="metin">
  Amacının aile fertlerini birbirinden haberdar etmek olduğunu söyleyen Adile Hanım: "Ben aile fertleriyle tanışmak istiyorum. Onlara ulaşmak istiyorum. Elimde bilgiler ve fotoğraflar var. Ancak kimsenin kimseden haberi yok. Benim Türkiye'de olduğumu bile çoğu bilmiyordur. Aksiyon dergisinde dedemle ilgili yazıyı görünce çok şaşırdım, demek ki dedem hâlâ insanları ilgilendiriyor" şeklinde konuşuyor.
 </p>
 <p class="metin">
  Ebubekir Efendi'nin torunu olmaktan dolayı çok mutlu olduğunu belirten Adile Hanım, dedesinin Kürt asıllı olmasından dolayı artık kendisine soranlara; "Kürt'üm" diye cevap vereceğini de sözlerine ekleyerek şunları söylüyor: "Dedeme karşı derin bir sevgi taşıyorum. Zaten bağlılık, sevgi ve saygı bizim ailenin geleneğinde var. Dedemi her geçen gün daha fazla tanımaya başlıyorum. Babamın anlattıklarıyla yetinmedim. Kendim de araştırmalar yapıyorum. Bu konuda abimin bilgisi daha fazla. İnşaallah ailemin diğer bireylerine de ulaşırım."
 </p>
 <br/>
 <center>
  <a class="anaorta" href="http://web.archive.org/web/20020223032429/mailto:hsoylemez@hotmail.com">
   hsoylemez@hotmail.com
  </a>
 </center>
 <br/>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2000/304/haberler/7.htm), [web.archive.org (arşiv bağlantısı)](http://web.archive.org/web/20020223032429/http://www.aksiyon.com.tr:80/2000/304/haberler/7.htm)
