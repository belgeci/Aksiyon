# Kimyasal suya bitkisel arıtma

*Haşim Söylemez Bilinmeyen-tarih*

<div>
 <p>
  <font>
   Dünya artık suya önem veriyor. Tek bir damlasını bile boşa harcamak istemiyor. Kullanılan suyu tekrar kullanmak için olmadık yöntemler geliştiriyor, elinden geleni ardına koymuyor. Nilüferlerden, kamışlardan, sazlardan yararlanılıyor. Yani suyun suyu çıkarılıyor
   <br/>
   <br/>
   Henüz petrol kadar olmasa da, su stratejik bir madde. Hatta yakın gelecekte petrolden daha değerli olacağı stratejistler tarafından dile getiriliyor. İşte bu durumu fark eden ülkeler, su için hiçbir masraftan kaçınmıyor, akla hayale gelmedik yöntemler geliştiriyor. Tabir yerindeyse suyun suyu çıkarılıyor. Sadece kullanılacak su için uğraş verilmiyor; kullanılan suyu tekrar kullanıma dönüştürmek için de büyük çaba sarfediliyor. Bu iş için devasa arıtma tesisleri bir yana, doğal yöntemlere de başvuruluyor. Doğal yöntemlerin başında ise bitkiler geliyor. Bizim sıradan saydığımız, daha çok bataklıklarda karşımıza çıkan nilüfer ve kamış artık bir arıtma cihazı görevi görüyor. Üstelik bu yöntem dünyada giderek yaygınlaşıyor. 1990 yılından beri her iki yılda bir, sadece bu konuda dünyanın değişik merkezlerinde sempozyumlar düzenleniyor. Peki ülkemizde bu alanda bir çalışma var mı? Bitkiler yardımıyla su elde etme yöntemi Türkiye’de henüz deneme aşamasında. İTÜ ve TÜBİTAK ortak bir proje ile bitkilerle suyu arıtıp kullanıma dönüştürmek ya da yağmur sullarını elde tutmak için çalışmalar başlattı.
   <br>
    <br>
     Tamamen doğal
     <br>
      <br>
       Klasik arıtma ve su depolama yöntemlerinin yanında dünyada yavaş yavaş yaygınlaşan bitkilerle su arıtma ve depolama yöntemi, diğer arıtma sistemlerinin tüm özelliklerini içinde barındırıyor. Klasik yöntemlerde suyun kimyasal, fiziksel ve biyolojik olarak üç ayrı merhaleden geçmesi gerekiyor. Yani her aşama için ayrı bir tesis, ayrı bir sistem şart. Bitkilerle doğal arıtmada üç işlem tek bir sistemle gerçekleşiyor. Kurulan havuzlara konulan bitkiler, suların içinde biriken mikro organizmaları ve diğer canlıları kendisine çekiyor. Suda ne kadar mikrop ve canlı organizma varsa hepsi bu bitkilerin etrafında toplanıyor. Mikroplardan arındırılmış su ise ana havuzdan diğer bir havuza aktarılıyor. İkinci bir süzme işleminden sonra su, üçüncü havuza aktarılıyor. Bu işlemlerden geçen atık sular, gönül rahatlığıyla doğaya bırakılabilir ya da denizlere, göletlere aktarılabilir. İstenilirse bitkilerle arıtılmış olan bu sular içme suyu olarak da, kısa bir işlemden sonra kullanılabilir. Lağım suları ve fabrikalardan çıkan kimyasal madde içerikli sular bu sistem sayesinde tertemiz ve tekrar kullanılabilir hale gelebiliyor. Atıl su kullanıma dönüştürüldüğü için, uzmanlar bu yöntemi sıfırdan su elde etme olarak değerlendiriyorlar.
       <br>
        <br>
         Bitkilerle arıtma sistemi sadece atık suları temizlemek için kullanılmıyor; depolanan yağmur suları da bu yöntemle içme suyuna dönüştürülebiliyor. Yine aynı şekilde kurulan havuzlarda biriktirilen yağmur suları bitkiler sayesinde bütün mikroplardan arındırıldıktan sonra direkt içme suyu olarak kullanılabilecek hale geliyor. Bu bitkiler ayrıca yağmur sularını kendi içinde depoladıktan sonra boşaltıyor. Türkiye’de İSKİ, yağmur sularını içme suyuna dönüştürmek maksadıyla bitkilerle arıtma sistemi kurmak için projeler geliştiriyor.
         <br/>
         <br/>
         Projeyi yürüten İstanbul Teknik Üniversitesi Çevre Mühendisliği Bölümü öğretim üyesi Prof. Dr. Lütfi Akça, bitkilerle arıtmada insana zararlı olan bütün mikropların sulardan arındırıldığını belirtiyor. Akça’ya göre daha ileri bir aşamada lağım suları tekrar içme suyu olarak kullanılabilir. Akça: “Bitkilerle arıtma, klasik arıtma sistemlerinin yaptığı işlemi tek başına yapıyor. Amacımız, tüm Türkiye’de atık suları kullanılabilir hale getirmektir. Bunun için uğraş veriyoruz. Türkiye’nin şu anda temiz bir çevreye ve suya ihtiyacı var” diyor.
         <br/>
         <br/>
         Batı çoktan keşfetmiş
         <br/>
         <br/>
         Türkiye bitkilerle arıtma yöntemiyle daha yeni yeni tanışıyor. Gebze’de TÜBİTAK Marmara Araştırma Merkezi’nde kurulan deneme tesisinde bütün testlerden tam sonuç alındı. Proje yürütücüleri bu sistemi tüm Türkiye’ye yaymak gerektiğini belirtiyorlar. Türkiye’de deneme aşamasında olan bitkilerle arıtma konusunda Amerika ve Avrupa ülkeleri oldukça ileri seviyede; Norveç gibi bir ülkede bile bu yöntem çok yaygın. Florida’nın neredeyse tamamında bu arıtma sistemi kullanılıyor. Atık sular temizlenip doğaya bırakılırken, yağmur suları da günlük kullanım için bu tesislerden geçiyor. Konu artık bilimsel platformlarda da tartışılıp inceleniyor. Bu amaçla 2000 yılında Florida’da düzenlenen sempozyuma dünyanın değişik yerlerinden çok sayıda bilim adamı katıldı. 2002 yılında ise Kenya’da sempozyum düzenlenecek.
         <br/>
         <br/>
         Prof. R. Lütfi Akça, Florida’da hemen hemen bütün alanların bu sistemle donatıldığını belirtiyor. Akça gördüklerini şöyle anlatıyor: “Bu konu daha yeni yeni duyuluyor. Ama bazı ülkeler bu işte çok ilerlemişler. Florida’da neredeyse bölgenin tamamının bu sistemlerle donatıldığını gördük. Geniş arazilere kurulan bütün havuzlar birbirine bağlı ve bütün suyu bir gölde topluyorlar. Norveç gibi soğuk bir ülkede bile bu sistem kullanılıyor.”
         <br/>
         <br/>
         Kamış deyip geçmeyin
         <br/>
         <br/>
         Bataklıklarda ya da nehir kenarlarında görüdüğümüz sazlar, kamışlar, nilüferler doğal hayat açısından çok önemli bir vazifeyi yerine getiriyorlar. Bu yüzden kamış deyip geçmemek gerekir. Doğal arıtma sistemlerinde yapraklı ve köklü bitkiler olmak üzere iki kategori var. Yapraklılar sınıfına giren ve doğal arıtmada kullanılan bitiklerin başında nilüfer geliyor. Su sümbülü ve su mercimeği de yapraklı bitkiler sınıfında yer alıyor. Köklü bitkilerde ise kamış başı çekiyor; saz ve Japon şemsiyesi bu türdeki arıtma sistemininde kullanılan diğer bitkiler. Su mercimeği ve Japon şemsiyesi dayanıklılığı bakımından uzun ömürlü olurken, suyu arıtmada ise nilüfer ve kamış en iyi bitkiler arasında gösteriliyor.
         <br/>
         <br/>
         Suyun içerisinde bulunan canlı organizmalar yaşamak için bu bitkilerin köklerine yapışıp onlar vasıtasıyla dışarıdan oksijen alıyor. Bitkilerle arıtmada yüzde 90 oranında randıman elde ediliyor. Zaten uzmanlara göre hiçbir su yüzde 100 oranında bir temizliğe sahip değil. Arıtmalarda köklü bitkiler çok iyi sonuç verirken, yapraklı bitkiler ise daha çok, suyu biriktirip tekrar dışarı vermede etkili. Tamamı yapraklı bitkilerle örtülmüş olan bir alanda suyu çeken bitkiler daha sonra arta kalan suları dışarı veriyor, böylece dışarıya verilen sular bir depoda toplanıp kullanım için elden geçiriliyor. Bitkilerle su depolama veya arıtmada, klasik yönteme oranla yüzde 50 daha fazla verim elde ediliyor.
         <br/>
         <br/>
         Maliyet çok düşük
         <br/>
         <br/>
         Bütün dünyada giderek bitkilerle arıtma sisteminin tercih edilmesi, çok düşük bir maliyeti gerektirmesinden kaynaklanıyor. Hem maddi kaynak hem de enerji bakımından bu sistem klasik sistemden neredeyse 10 kat daha kârlı. Klasik sistemde kişi başına düşen maliyet 100 dolar iken, bu sistemde 20 ya da 30 dolar. İşletme maliyeti bakımından ise klasik sisteme nazaran 4’te 1 oranında daha avantajlı. İTÜ ve TÜBİTAK’ın hazırlamış olduğu projede 10 milyon nüfus için klasik yöntemdeki sistemle 75 milyon dolar harcanırken, bitkilerle arıtma sisteminde bu oran 15 milyon dolara düşüyor. Sistemin kurulması için boş alanlara ihtiyaç olduğundan Türkiye’de Anadolu’daki hemen hemen bütün yerleşim yerlerine bu sistemin kurulması mümkün. Hazırlanan projeye göre kişi başına 1 metrekarelik bir arıtma deposu düşüyor. Bitkilerle arıtmada kullanılan tesislerle klasik arıtmada kullanılan tesislerin ortalama ömrü aynı: 30 yıl.
         <br/>
         <br/>
         Haliç için proje üretiliyor
         <br/>
         <br/>
         İTÜ ve TÜBİTAK, tüm Türkiye için bu sistemi kurmaya hazır olduklarını belirtiyorlar. İSKİ depoları için proje hazırlayan ekip şimdi de Haliç’i kirlerden ve mikroplardan arındırmak için kolları sıvadı. Haliç’e akan derelerin veya suların bulunduğu alanlara bitkilerle artıma sistemi kurulması halinde Haliç daha da temiz olacak. Prof. Dr. Lütfi Akça, Haliç’in dış kaynaklı kirliliklerini ortadan kaldırabileceklerini belirterek: “Aslında tüm Türkiye’de biz bu sistemi devreye sokabiliriz. Bize alan verilsin ve imkan tanınsın bu işi hemen yapalım. Zaten bütün dünyada bu sistem artık sıradan ve klasik bir yöntem haline gelmiş durumda. Haliç’e akan dış kaynaklı suların bulunduğu alanlara bu depoları kurup buralarda temizlenen suyu Haliç’e aktarabiliriz. Böylece Haliç canlılar için daha elverişli konuma gelir. Hem fazla bir masrafa da gerek yok. Biz İSKİ için bir çalışma yapıyoruz. Özellikle sahildeki işletmelerden akan kirli suların denizleri kirletmesinin önüne geçebiliriz” diyor.
         <br/>
         <br/>
         Doğa artık teknolojinin yardımı olmadan kendi kendini yenilemek istiyor. Su hayat için o kadar önemli ki, uğruna savaşlar yapıldığı vaki. Su hayatın vazgeçilmez bir unsuru. İsrail, Manavgat’tan su almak için büyük uğraş veriyor. İnsanlık su için herşeyini ortaya koyuyorken, nilüferi ve kamışı bol ülkemizde yağmur sularını toplamak ya da atık suları temizleyip tekrar kullanmak zor olmasa gerek. Ama geç kalmadan.
         <br/>
         <br/>
         e—mail: hsoylemez@hotmail.com
         <br/>
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </p>
 <p>
  <font>
   (Bu yazı 13 kez okunmuştur)
  </font>
 </p>
</div>


Kaynak: [www.aksiyon.com.tr](http://www.aksiyon.com.tr:80/yazdir.php?id=11998), [web.archive.org (arşiv bağlantısı)](http://web.archive.org/web/20050228022457/http://www.aksiyon.com.tr:80/yazdir.php?id=11998)
