# Madenî Hayatlar!

*Haşim Söylemez 2014.06.02*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   <p dir="LTR">
    Soma’da 301 işçinin hayatını kaybettiği yürek yakan faciadan sonra bir kavram iyice belleklere yerleşti artık: Madenî hayatlar... Bunun en bariz örneği Balıkesir’de yaşanıyor. On binlerce kişi çeşitli madenlerde çalışarak geçimini sağlıyor. Meseleye bir de bu yönünden baktık.
   </p>
  </font>
 </div>
 <div id="newsText">
  <font class="detail-text">
   <p dir="LTR">
    Türkiye Soma’da 301 işçinin yer altında öldüğü kömür madeni faciasından sonra bazı gerçeklerle yüzleşmeye başladı. Madenlerdeki çalışma şartları, ocakların sayısı ve güvenliği gibi konular gündemin ilk sırasına taşındı. Sosyo-ekonomik boyutu da çokça tartışıldı ama verilerin yetersizliğinden net analizler ortaya konamıyor.
   </p>
   <p dir="LTR">
    Madencilerin, "Yer altında olmak yer üstünü yaşatmak içindir." diye bir sözleri vardır. İşte Soma’yla bunu daha iyi anladık. Geçmişteki kazalar da gösteriyor ki, ‘Kara elmas’ denilen kömürün rengi de bahtı da kara. Karabük, Soma gibi yerler kömür ile anılır oldu. Madencilik yalnızca kömürden ibaret değil elbette. Diğer madenlere de bir göz atmalıyız. Oralardaki insanların yaşam mücadelelerini de yakın mercek altına almalıyız.
   </p>
   <p dir="LTR">
    Balıkesir, Türkiye’nin en zengin maden yataklarına sahip: altın, kömür, bor, gümüş, kurşun vesaire… Her taraf maden olunca, hayatlar da madene bağlı hâliyle. 100 çeşit madenin bulunduğu Balıkesir bölgesi diğer maden yörelerinden biraz farklı. Kendi içindeki maden istihdamı kadar başka şehirlerdeki ocaklara da işçi transfer ediyor kent. Soma’da hayatını kaybeden 301 madencinin 104’ünün cenazesi Balıkesir’e getirildi örneğin.
   </p>
   <p dir="LTR">
    İvrindi ilçesi tam bir maden işçisi üssü. Küçük beldede ufak çaplı hayvancılık ve tarım yapılıyor; ancak yetmiyor. Köylerdeki erkeklerin neredeyse tamamının yolu bir şekilde maden ocağıyla kesişmiş. Her iki kişiden biri madenci. Her aileden biri bu işle uğraşıyor. Yalnızca az bir kısmı okuyor ya da başka mesleklere yöneliyor.
   </p>
   <p dir="LTR">
    Öyle ki burada madene bağlı bir kültür de gelişmiş. Mesela madenci olmayana kız verilmiyor. Sebeb; garanti maaş ve sigorta. Çatalan, Döşeme, Çukurlar, Çiçekli köylerinde Soma’ya giden işçi sayısı çok. Âdeta babadan oğula miras kalıyor madencilik. Yeni kuşak geleneği devam ettiriyor. 110 haneli Çatalan köyünün nüfusu 400. Bir o kadarı da Soma’da oturuyor. Yani ocaklarda çalışıyor.
   </p>
   <p dir="LTR">
    Aziz Aldemir, oğlunu Soma’daki faciada kaybeden bir baba. Şimdi dört yaşındaki torunu ve gelinine bakmak zorunda: "Oğlum 8 yıldır çalışıyordu. Köyümüz Soma’ya 60 kilometre uzaklıkta. Civar köylerden ve bizim köyden her genç madene çalışmaya gider. Bu böyle gelmiş böyle devam edecek. Oğlumu kaybettim. Şimdi hayatın zorlukları beni bekliyor. Torunumu ve gelinimi bekliyor. Bugün tedirgin oluruz ama yarın yine insanlar o madene girecek. Çiftçinin oğlu çiftçi olur. Madencinin oğlu da madenci."
   </p>
   <p dir="LTR">
    İsmail Sarı ise madene gitmeyene kız verilmemesinden şikayetçi: "Hayatımız madene bağlı. Maden varsa ve çalışıyorsak o zaman hayatımız var demektir. Balıkesir’in çoğu köyünde madene gitmeyene kız vermiyorlar. Kız isteyince anne ve babası önce madene git, iş sahibi ol, öyle gel diyor. Bizler için hayat asıl şimdi başlıyor. Soma bu anlamda belki psikolojik bir eşik olabilir."
   </p>
   <p dir="LTR">
    <img alt="" height="291" src="http://web.archive.org/web/20140930190252im_/http://medya.aksiyon.com.tr/aksiyon/2014/06/02/Madeni-hayatlar3.jpg"/>
   </p>
   <p dir="LTR">
    <span>
     <em>
      Soma'da çalışan madenciler
     </em>
    </span>
   </p>
   <p dir="LTR">
    Çiçekli köyünden Ali Dede facia günü raporluymuş. Ona göre Soma yeni bir başlangıç olmalı: "Ama sanmıyorum. Bizler yine çalışmaya gideceğiz. Çünkü işimiz yok, tarım ve hayvancılık yok. Köydeki insan başka bir şey yapamıyor. Ayrıca buralarda madenci olmak eskiden beri ayrıcalıklı bir hâl. Anne ve babalar artık kızlarını verirken madenci olma şartını arayacaklar mı merak ediyorum. Kim kızının eşsiz kalmasını, torunlarının babasız büyümesini ister, bakıp göreceğiz." Dede’nin şu anlattıklarıysa meselenin tüm yönleriyle kavranamadığını gözler önüne seriyor: "İnsanlar ölünce maden olayları gündeme geliyor. Oysa kazalarda yaralananların yaşadıkları zorlu bir hayat var. Bazıları için yaşarken hayatı bitiyor. Bunlar pek gündeme gelmez ve madenciler dışında kimse de bilmez. Benim çalıştığım ocakta 750 madenci var. Her ay 100 kaza meydana geliyor. Bazıları ağır hasarlı kazalar."
   </p>
   <p dir="LTR">
    Savaştepe de İvrindi’yle aynı kaderi paylaşıyor. Hatta "iki kişiden biri kömür ocaklarında çalışıyor" istatistiği ilçenin geneli için geçerli. Tabeladaki nüfusu 9 bin 400. Servislerle madenlere gidenlerin sayısıysa 500. Soma’dakilerle tahminen 5 bin 500’ü buluyor. Faciadan Savaştepe’den 36 işçinin cansız bedeni geldi.
   </p>
   <p dir="LTR">
    Savaştepeli madenciler kurmayı kararlaştırdıkları dernekle haklarını arayacaklar bundan böyle. Belediye Başkanı Turhan Şimşek, kömürcülükten başka iş imkânı olmadığını vurguluyor: "Sulamalı tarım yapılamıyor, yeni açılan barajlar ise bunu tamamen ortadan kaldırdı. Hayvancılık var ancak hayvan sahibi olmak için sermaye gerekir. Zaten o da eskisi gibi değil. Savaştepeli için madenden başka yol görünmüyor. Soma’daki facia herkesin psikolojisini etkiledi. Şimdi gitmeyeceklerini söylüyorlar ancak 6 ay sonra madenlerde çalışmak için araya adam sokarlar. Bu çaresizliğin ve alternatifsizliğin sonucu. Durumumuz bundan ibaret."
   </p>
   <p dir="LTR">
    Savaştepe’den Soma’ya kömür ocaklarında çalışmaya gidenlerden biri de üç çocuk babası Süleyman Uçar. Her şeye çocukları için katlanıyor. Üçü de okuyor. Büyük kız tıp öğrencisi. 4 yıldır madende Uçar. Faciadan sağ kurtulmuş. Ardından kurtarma ekibine dâhil olmuş ve üç kişiyi sağ çıkarmış. Kaybettiği arkadaşları için hâlâ yasta. Arkadaşı İsmail Şahin de Uçar gibi mecburen bu işte. 9 yıllık madenci ve Soma’daki son cesedi çıkaran kişi. Savaştepe’nin Soma ile özdeşleştiğini dile getiriyor: "Başka çıkar yolumuz yok. Çocuğumuz, evimiz, borcumuz, ailemiz bize bakıyor. Çalışmak zorundayız. Çünkü başka iş yok. Savaştepeli gençlerin ilk adresi hep Soma’dır." Şahin’in 2008’deki bir maden kazasında kaburga kemiği kırılmış öte yandan.
   </p>
   <p dir="LTR">
    <strong>
     'Suriyeli mülteciler gibiyiz'
    </strong>
   </p>
   <p dir="LTR">
    <span>
     Görüştüğümüz isimlerden Özay Karakuş da benzer sıkıntılara işaret ediyor.
    </span>
   </p>
   <p dir="LTR">
    "Suriyeli çalışıyor mu?" sorumuza verdiği cevap ilginç: "Madenlerde Suriyeli aramaya gerek yok, zaten bizler Suriyeli mülteciler gibi çalışıyoruz. Güvenlik yok, daha çok üretim isteniyor ve bunu yerine getirmek zorundasın yoksa ertesi gün kapı önüne konulursun."
   </p>
   <p dir="LTR">
    Her madencinin gönlünde ‘Paşa Vardiyası’nda çalışmak var, yani sabah 4’ten öğlen 12’ye kadar. ‘Serseri Vardiyası’ ise en tehlikelisi. Gece 12’yle sabah 8 arası. Vardiya sistemindeki acımasızlık sonucu hiçbir maden işçisinin sosyal hayatı yok. Madenci eşi olmak da çok zor. Onlardan biri Reyhan Akkın şöyle özetliyor tabloyu: "Dua ile gönderiyor, gelince şükrediyoruz. Evde geçirdiğimiz kadar vakit geçiriyoruz. Düğünlere hep çocuklarla gitmek zorunda kalıyoruz. Ancak izin vakitlerinde eşim ve çocuklarla birlikte olabiliyoruz. Zor bir hayat, onlar yer altında terlerken biz de aslında yer üstünde ter döküyoruz yollarını gözlerken."
   </p>
   <p dir="LTR">
    Balıkesir’de maden deyince akla gelen başka bir ilçe de Bigadiç. Dünyadaki bor madenlerinin yüzde 60’ı Bigadiç’ten çıkıyor ve hâlâ en büyük rezerve sahip yer. 17 bin nüfuslu ilçede en az bu nüfus kadar bor madenlerinden hayatını kazanan insan var. Kimisi emekli olmuş kimisi halen çalışıyor kimisi ise bor madenlerinin diğer yan kollarından hâlâ ekmek kazanıyor. Aslında bu zamana kadar hesaplandığında ilçe nüfusunun iki katı kadar kişi bor madeninden ekmeğini kazanmış. Taşıma, arıtma, temizleme gibi kollarıyla birlikte bor ilçeye canlılık veriyor. Şu anda bor madenlerinde kömürdeki gibi tehlikeli bir durum yok. Hatta en güvenli maden ocağı olarak tanımlanıyor. Hâlihazırda bor madenlerinde memurlar dâhil 2 bin 500 kişi çalışıyor. Burada da taşeron sistemi devreye girmiş, madenleri taşıyan nakliye firmaları bile bu sektörün önemli ayaklarından biri.
   </p>
   <p dir="LTR">
    <img alt="" height="291" src="http://web.archive.org/web/20140930190252im_/http://medya.aksiyon.com.tr/aksiyon/2014/06/02/Madeni-hayatlar2.jpg"/>
   </p>
   <p dir="LTR">
    Bor madenleri daha çok açık ocak sistemiyle çalışıyor; kapalı ocak sayısı gittikçe azalmış durumda. Zaten kapalı ocaklar da oldukça güvenli bir şekilde dizayn edilmiş. Kömür ocaklarındaki gibi bor ocaklarında karbonmonoksit gazı olmaması ise ayrı bir avantaj. Bor işçisi Erdoğan Sarı çocuklarını okutmak için madenin iyi bir gelir kapısı olduğunu söylüyor. Neredeyse bütün akrabaları bor madeninde çalışmış. O da babasından sonra işe girmiş. Bu sektörde çalışan bir işçi 900 ila 2 bin 500 lira maaş alıyor. Duruma ve zamana göre maaş değişiyor.
   </p>
   <p dir="LTR">
    Mehmet Can bor madenlerinden emekli olan binlerce kişiden biri, şu anda 1350 lira net maaş alıyor. Nevzat Çapar ailesi ise hayatını bordan kazananlardan. Ailede 5 emekli var ve hâlâ madende çalışanların sayısı 4. Halil İbrahim İnci de 15 yıllık madenci, o da mesleği kayınpederinden devralmış. Emekli olan kayınpederi gibi yakın akrabaları da madende çalışıyor veya emekli olmuş. Bor madenlerinde çalışanların tek sıkıntısı son dönemde sınav sistemiyle işçi alımlarının yapılıyor olması. Onlara göre ehil olmayanlar Türkiye’nin farklı yerlerinden gelip torpillemadenlerde çalışıyor. Bu da ilçe halkının madenlerde çalışma oranını düşürüyor.
   </p>
   <p dir="LTR">
    <strong>
     Madende kadınlar da çalışmış
    </strong>
   </p>
   <p dir="LTR">
    Bor madenlerinde çalışanlar sadece erkeklerle sınırlı değil elbet. Kadınlar da bor ocaklarında yıllarca çalışmışlar. Yüzlerce emekli kadın işçi var. Kimisi hayata veda etmiş kimisi emekliliğin tadını çıkarıyor. Şimdilerde madene kadın işçi sokulmuyor. Artık torunlarıyla vakit geçiren Arife Doğan da eski bir maden işçisi. 25 yıl boyunca eşi ile birlikte madende çalışmış. Eşi Halil vefat edince tek başına madende çalışmaya devam etmiş ve evini geçindirmiş. İşi çocukları devralmış. Arife Doğan kadın madenci olmaktan gurur duyuyor: "Yüz kadar kadındık. Ve erkekler gibi çalışırdık. Maden kırar, maden ayıklardık. Şimdi çalışan kadın yok. Bor madeni bizim için farklı bir iş imkânı oldu. Boş vakitlerimizde tarlada çalıştık. Diğer kadınlar gibi evde oturup sadece kocalarımızın çalışmasını beklemedik. Evimize helal ekmek soktuk. Şükürler olsun şimdi bunun gururunu yaşıyorum. Türkiye’de kadın madenci olmaz diyenlere bizler iyi bir örnektik."
   </p>
   <p dir="LTR">
    <img alt="" height="291" src="http://web.archive.org/web/20140930190252im_/http://medya.aksiyon.com.tr/aksiyon/2014/06/02/Madeni-hayatlar4.jpg"/>
   </p>
   <p dir="LTR">
    <span>
     <em>
      Arife Doğan
     </em>
    </span>
   </p>
   <p dir="LTR">
    Balıkesir her ne kadar tarım ve turizmden gelir elde ediyor gibi görünse de asıl geçim kaynağı madenler. İrili ufaklı 100 maden ocağına sahip ilde belli başlı madenler çıkarılıyor. Petrol bile mevcut ancak çıkarılıp satılmasını karşılayacak miktarda değil. Lakin bor, kurşun, linyit, altın, gümüş, kömür, mermer gibi belli başlı madenler şehre dolaylı da olsa önemli kaynak sağlıyor. Havran, Kepsut ve Ayvalık’ta yoğun miktarda altın bulunuyor ve bir kısmı çıkarılıyor. Dursunbey, Balya, Ayvalık, Edremit İlçelerinde kurşun, bakır, çinko çıkarılıyor. Ancak Dursunbey’de kömür ocakları da önemli yer tutuyor. Kömür madenlerinde 2006 ve 2010’da meydana gelen grizu patlamasında toplam 50 kişi hayatını kaybetmişti. İlçede 6 ocak mevcut. Kömür dışındaki diğer maden ocakları da faaliyetlerini sürdürüyor. İlçede tahminî 7 bin-7 bin 500 kişi madenlerde çalışıyor. Ahmet Avcu bu madencilerden biri: "Civar köylülerin önemli bir kısmı madenlerde çalışıyor. Kömür dışındaki madenlerde çalışanlar var. Bölgede çeşitli madenler var ve yeni sahalar açılıyor. Bu da iş imkânı demek."
   </p>
   <p dir="LTR">
    Kurşun daha ziyade Balya’da iş sahası konumunda. Balya geçmişten gelen bir madenci ilçesi. İlçenin tamamı yerli ve yabancı firmalar tarafından işletilen kurşun ocaklarında çalışmış. Madeni Fransızlar işletirken, ilçeyi bir endüstri şehri görünümüne sokmuşlar. Avrupai bir çehre vermeye çalışmışlar. Tenis kortları, hastanelerde kalorifer var... Hatta o zamanlar Balya’nın nüfusu 28 bin iken Balıkesir’in nüfusu sadece 13 bindi ve elektrik İstanbul’dan önce Balya’ya gelmişti. 1900’lü yıllarda Türkiye’de henüz elektriği doğru dürüst bilmezken, Balya’da ahırlar bile elektrikle aydınlanıyordu. Şimdilerde ise sayı azalmış ama halen ilçenin önemli gelir kaynaklarından biri de maden ocakları. Gittikçe azalan nüfus yeniden artıyor. Eczacıbaşı’nın açtığı kurşun maden sahası ile ilçede son dönemde yeniden bir hareketlilik var.
   </p>
   <p dir="LTR">
    Gönen’de cıva çıkarılırken Savaştepe’de ciddi çalışmalar yapılıyor. Havran ve Edremit havzasında ise demir çıkarılırken yer yer altın maden sahaları da mevcut. Kil, kireçtaşı, krom, kükürt, manganez ve manyezit Bandırma, Edremit, Gönen havzasında çıkarılıyor. Balya ise nerdeyse her çeşit madenin çıkarıldığı saha konumunda. Türkiye’de endüstriyel hammadde kaynağı olarak kullanılan kil, tlak, perlit, vollastoint ve manyezitin önemli bir kısmı Balıkesir’de çıkarılıyor.
   </p>
   <p dir="LTR">
    Balıkesir’in bordan sonraki ikinci en büyük maden geliri mermerden. Marmara Adası’nda ağırlıklı olan mermerler Bandırma Limanı üzerinden dünyaya satılıyor. Marmara beyaz Marmara Adası’nda çıkarılırken, kumru tüy denilen türü ise Bigadiç’teki ocaklardan sağlanıyor. Manyas civarında ise Manyas beyazı türü çıkarılıyor. İrili ufaklı 150 mermer firması bu alanlarda faaliyet gösteriyor. Mermerden toplam 10 binin üzerinde kişi hayatını kazanıyor. Balıkesir Üniversitesi Maden Yüksekokulu Öğretim Üyesi Yrd. Doç. Abdülkerim Pekin, mermerin Balıkesir ekonomisine ciddi bir katkı sağladığının, bu oranın turizm geliri ile kıyaslanabileceğinin altını çiziyor. Madenlerde çalışanların ve kazanç sağlayanların sayısı net değilmiş ama Pekin’e göre Balıkesir maden yatakları rezerv ve iş kolu bakımından yeniden incelenmeli.
   </p>
   <p dir="LTR">
    Türkiye’de kömür ve linyit çıkaran kayıtlı 740 işletme bulunuyor. Bu madenlerde 48 bin 706 kayıtlı işçi çalışıyor. Rakam oldukça yüksek ancak Balıkesir’de farklı maden alanlarında hayatlarını kazananların yanında küçük kalıyor. Zira sadece Balıkesir’in 5 ilçesindeki madene bağlı hayat sürdürenlerin sayısı 25 bin.
   </p>
   <p>
    Balıkesir Üniversitesi Dursunbey Meslek Yüksekokulu El Sanatları Kuyumculuk Takı ve Tasarım Bölüm Başkanı Hüseyin Şahin de Pekin gibi düşünüyor: "Çevremizden ve madenlere olan ilgimizden dolayı insanların ekseriyetinin madenlerde çalıştığını biliyoruz. Özel firmalar zaten bu konuda bilgi vermekle yükümlü değil. Ancak önümüzdeki dönemde tespit edilen sahaların açılmasıyla Balıkesir’de madencilik çok daha ön plana çıkacak. Mesela ametist taşının kıymeti hâlâ tam olarak bilinmiyor."
   </p>
   <p dir="LTR">
    <strong>
     <span>
      DURSUNBEY’İN
     </span>
    </strong>
    <strong>
     <span>
      AMETİST TAŞLARI
     </span>
    </strong>
   </p>
   <p dir="LTR">
    <strong>
     <span>
      <img alt="" height="291" src="http://web.archive.org/web/20140930190252im_/http://medya.aksiyon.com.tr/aksiyon/2014/06/02/Madeni-hayatlar5.jpg"/>
     </span>
    </strong>
   </p>
   <p dir="LTR">
    <em>
     <span>
      <span>
       Mustafa Öztürk
      </span>
     </span>
     <strong>
     </strong>
    </em>
   </p>
   <p dir="LTR">
    Dursunbey deyince hemen hemen herkesin ilk çırpıda söyleyeceği tek bir maden var: ametist taşı. Bu taş geçmişte yakut ile denk tutulurken daha sonra yarı değerli taş statüsüne düşmüş. Ancak süsleme ve takı ile birlikte sağlık alanında da kullanılan taşın kıymeti son dönemde giderek artıyor. Dünyadaki en kıymetli ametist taşının çıkarıldığı Dursunbey dünya ligine girmiş değil. Brezilya’daki ocaklardan çıkarılan ametist taşlarından 10 kat daha değerli olan Dursunbey ametist taşları pazar sıkıntısı yaşıyor. Alaçam Madencilik San. Tic ve Ltd. Şti. arama yapan tek resmî firma. Hatta ametistin Avrupa’daki ilk ve tek ruhsatlı firması. Ancak firma sahibi Mustafa Öztürk pazarlama anlamında ciddi sıkıntı çekiyor. Ocak şimdilik durmuş durumda. Talep yok, satış yok ve firmanın sahibi tek başına hem patron hem de bekçi olarak, çıkarılmış taşları koruyor. Guğü köyündeki dağdaki ocağını bekleyen Öztürk kendisini taşların bekçisi olarak tanıtıyor artık. Sürekli ziyaret edildiğini, sözler verildiğini ancak kimsenin ciddi anlamda yardım ve tanıtımda bulunmadığını anlatıyor Öztürk:
   </p>
   <p dir="LTR">
    "Gelenler hep beni dolandırdı. Şu anda çıkardığım taşlara alıcı arıyorum. Oğlum okuyup mühendis oldu. Ancak bu da çözüm olmadı. Köylüler kaçak olarak çıkardıkları ametist taşlarını götürüp satıyor. Ben pazarlarda görüyorum. Ama maden benden gitmiş değil. Şimdi bu dağ başında taşları korumak için kalıyorum."
   </p>
   <p>
    11 yıldır maden sahasını işleten ve resmiyetteki tek ocak sahibi Mustafa Öztürk’ün elinde kristal olarak 3 ton, kök olarak da 25 ton ametist taşı bulunuyor. Öztürk talebe göre üretim yapabileceklerini de ifade ediyor: "Talep olmayınca makineleri falan kapattık. Şimdi sadece mevcudu koruyorum. Dünyadaki bütün fuarlara katılıp ürün tanıtıyoruz. İnsanlar beğeniyor. Brezilya ile kıyaslanmayacak kadar değerli ancak Türkiye pek ilgili değil. Birçok mobilya firmasına başvurdum, lakin sonuç alamadım. En son çare küçük bir ametist oteli veya kafesi açmak isterim. Duvarları ametistten olacak, özel odaları olacak şekilde. Bunun için de paraya ihtiyaç var. "
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=ED610F9F7E917AFBADD0DDDA86653152?newsId=38694), [web.archive.org (arşiv bağlantısı)](http://web.archive.org/web/20140930190252/http://www.aksiyon.com.tr:80/aksiyon/newsDetail_getNewsById.action;jsessionid=ED610F9F7E917AFBADD0DDDA86653152?newsId=38694)
