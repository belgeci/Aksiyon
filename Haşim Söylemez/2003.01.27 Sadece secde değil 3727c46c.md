# Sadece secde değil

*Haşim Söylemez 2003.01.27*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Her ne kadar ibadette bir araç olsa da  seccade birtakım insanî duygu ve  heveslerin de yansıması oldu. Bir sultanın  seccadesi ile vezirininki arasında zirve ile yamaç kadar fark vardı. Kadınların seccadesi  gösterişli, erkeklerinki sade idi. Güç ve iktidar seccadenin desenine kadar işlemişti. "Beni kimsecikler okşamaz madem, öp beni alnımdan sen öp seccadem..." dizesinde şair ile yaradanı arasındaki iç muhasebenin yegane şahidi.
  </font>
 </div>
 <div id="newsText">
  <font class="detail-text">
   Evde veya iş yerinde yapılan ibadetlerin gerçekleşmesini sağlayan birkaç parçadan biri. En önemlisi değil ama sanki yerine getirilmesi gereken zorunlu bir rüknün kaynağı. Kumaşı, deseni, rengi hiç fark etmez, önemli olan yaratana karşı sağladığı ciddiyet ve saygınlık. Uzun ya da kısa bu da o kadar önemli değil. El dokuması mı yoksa tezgah ürünü mü olduğu da taşıdığı misyonun yanında hiç kalır. Kısmen de saygınlığı şart görecek mistik bir tabu vasfı vardır seccadenin. İşte  böyle bir konuda küçük bir arşiv kırıntısından yola çıkarak, tabir yerindeyse 'seccade' konusunu masaya yatıran sanat tarihçisi Şule Nurengin Beksaç, bu nesnenin kültürümüz için çok önemli bir değer olduğunu gözler önüne seriyor. Beksaç'ın araştırmalarından basit bir dokuma ya da bez parçası olarak gördüğümüz seccadenin, sosyal statüye, cinsiyet farklılığına ve kullanım alanlarına göre kendi içinde mertebeleri olduğunu öğreniyoruz. Seccade kavramını ilk kez bir çalışma konusu yapan Beksaç, araştırmada vardığı acı bir gerçeğin de altını çiziyor: Türkiye'de seccade kültürü hem anlayış hem de şekil olarak bir yok oluş sürecine girmiş bulunuyor.
   <br/>
   <br/>
   Sünnetten mezuniyete
   <br/>
   <br/>
   Seccade hakkında detaylı bir bilgiye sahip olmak için onun tarihsel, sosyokültürel sürecini incelemek gerekiyor. Beksaç'ın araştırmasına göre seccade kavramı tam manasıyla Osmanlı döneminde bir kimlik kazanmış. Beksaç bu yüzden sadece Osmanlı dönemini incelemesi içine almış. Deseni ve kullanımı ile seccadenin zirveye çıktığı tarih ise 18. ve 19. yüzyıllar. Bu yüzyıllarda Osmanlı toplumunda yaşam ile sanat iç içe geçmişti ve seccadeler İslam inanış ve ibadetiyle kaynaşmış bir öğe olarak önemli bir yer işgal ediyordu.
   <br/>
   <br/>
   Sözlüklerde "Secdelik ve secde etmek için kullanılan nesne" şeklinde tarif edilen seccadeleri, bireyin kendi başına veya aile çevresiyle sınırlı kalan bir grup ile birlikte yaptığı ibadetlerde kullanılan eşya olması hasebiyle cami ve mescitlerdeki yaygılardan farklı ele almak gerekiyor. Günlük ibadetlerin dışında seccadenin sembol sayılabilecek alanlarda da kullanıldığı yine Şule Nurengin Beksaç'ın çalışmasında karşımıza çıkıyor. Belirli bir eğitimi tamamlayan çocuk veya gence, mezuniyet sırasında kullanması için özel bir seccade hazırlanırdı. Öğrenci bu seccade üzerine oturarak icazetini alırken, eğitimci de sırf o tören için özenle hazırlanmış bir başka seccadede oturarak talebesine geleceğe dair nasihatlar verirdi. Beksaç bu diyalogda seccadenin belki de en önemli ayrıntı olduğunu söylüyor. Sadece icazet merasiminde değil, sünnet töreninde de hem çocuk hem de sünnetçi için seccade hazırlanırdı. Seccadenin çeyizdeki yeri ise oldukça geniş tutulmuş. Beksaç, Topkapı Sarayı kayıtlarındaki bir çeyizi incelerken, toplam 26 seccadenin varlığını tespit ettiğini açıklıyor. Çeyizdeki seccade nikah merasimine kadar uzanırdı. Gelin ve damadın üzerine oturacağı seccadenin yanı sıra nikahı kıyacak kişi için de ayrı bir seccade tahsis edilirdi. Bu gibi ananevi merasimlerde arzı endam eden seccade gündelik ilişkilerde de önemliydi. Hatırı sayılır bir misafirin ipek ya da atlas bir seccadeye oturtulması, o kişiye verilen değerin göstergesi olurdu.
   <br/>
   <br/>
   Statü ve kadın
   <br/>
   <br/>
   Her ne kadar ibadette bir araç olsa da seccade birtakım insanî duygu ve heveslerin de yansıması oldu. Beksaç seccadenin özellikle dışa dönük bir gösteriş malzemesi olarak büyük farklılıklar gösterdiğini belirtiyor. Zenginin seccadesi ile fakirin seccadesi farklı temalar içeriyordu. Bir sultanın seccadesi ile vezirininki arasında zirve ile yamaç kadar fark vardı. Bir sultanın ipek ve atlas kumaş üzerine altın yaldızla süslü seccadesi ile bir yeniçerinin sıradan bir kumaşa işlenmiş seccadesinin kıyası bile sözkonusu değildi. Misafire serilen seccade ipek ve atlastan olurken, hane halkı keçe ve kumaş olanı tercih ederdi. Bu durum seccade üzerinden de sembol pazarlığını da doğurdu. Şule Beksaç, bu yönüyle seccadenin bir güç ve gösteriş malzemesi haline dönüştürüldüğünü söylerken; "Bunu bariz olarak görmek mümkün. Seccadedeki itinalı ince süsler bile güce, zenginliğe ve iktidar kuvvetine bağlı olarak anılıyordu. Seccadenin büyüklüğü ve küçüklüğü bile önemliydi. Dekoratif bir dürtü de devreye giriyor. Sultan Abdulaziz tarafından Adile Sultan'a hediye edilen Adile Sultan Kasrı'ndaki seccadelerin daha çok dekoratif bir amaç için hazırlandığını söylemek yanlış olmaz" yorumunu yapıyor.
   <br/>
   <br/>
   Beksaç'ın çalışmasında dikkat çeken önemli bir ayrıntı da seccadelerde görülen cinsiyet ayrımı. Erkek seccadesinin işlemeleri daha az ve sade. Kadının kullandığı namazlık ise kırmızılı, alacalı, morlu renklerde ve gül, çiçek gibi ağır desenlerle süslü. Beksaç bir de seccadelerin hazırlanış teknikleri hakkında bilgiler sunuyor. Halı seccadelerin en makul örnekleri Gördes, Uşak, Kırşehir, Selanik, Kula, İzmir, İsfehan, Şiraz ve Mısır'da dokunurdu. Velense olarak bilinen tür ise Anadolu ve Balkanlar'da yaygın olarak talep gördü. Manyaluka ve arakiye türü ise en çok tercih edilenlerin başında geliyor. Seccadeler genelde tek parça bilinir; ama bir başlık, bir ayaklık olmak üzere iki parçadan oluşan seccade örnekleri de yaygınlık gösteriyordu.
   <br/>
   <br/>
   Sembolde ilahi bir yön var
   <br/>
   <br/>
   Seccade türlerinin yanında bunların üzerine işlenmiş olan motiflerde de birer anlam aranır. Çiçeklerle birlikte bitkisel süslemeler ana şemayı teşkil ediyor. Bu oluşumun yoğun dekoratif etkisi kadar, ibadet eden kişinin cennet kavramıyla özdeşleştirilmesi ve kendisine bu kavramın hatırlatılarak ibadetinin desteklenmesi amacının mevcudiyeti hissediliyor. Şule Beksaç bu konuda şu yorumu yapıyor: "Süsleme programını oluşturan motiflere baktığımızda iyilik ve saflık kadar ilahi aşk kavramıyla da özdeşleşen çiçeklerin inanç ile yoğun ilişkisi tam bir ilahi aşk sembolü olan gülün yaygın kullanımıyla güç kazanmaktadır. Cennet Bahçesi'nin çiçeği olan gül demet halinde güzellik, saflık ve dostluk anlamlarına bağlanabilecek bir nitelik kazanır."
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action?newsId=10984), [web.archive.org (arşiv bağlantısı)](http://web.archive.org/web/20131016041703/http://www.aksiyon.com.tr:80/aksiyon/newsDetail_getNewsById.action?newsId=10984)
