# Doğu’nun ombudsman ağaları

*Haşim Söylemez 2005.11.07*

<div>
 <p>
  <font>
   Doğu ve Güneydoğu Anadolu’da kan davalarını sona erdirme yarışı son yıllarda hız kazandı. Barış gönüllüleri her şeyi göze alıp insanlar ve aşiretler arasındaki husumeti gidermek için büyük çaba harcıyor. Bölgede dernekler kuruluyor, doktorlardan, hukukçulardan oluşan ‘acil barış ekipleri’bu amaçla faaliyet gösteriyor.
   <br/>
   <br/>
   Divan denen büyük bir salon. İçerisi kesif bir sigara dumanıyla kaplı. Halka şeklinde oturan kalabalığa büyük bir sessizlik hâkim. Herkes pürdikkat, toplanma sebebini izah edecek zatın konuşmasını bekliyor. Derken, 60 yaşlarında, zayıf, kısa boylu bir adamın ağzından Kürtçe “Hayırlı olsun. Hadi başlayalım.” sözleri dökülüyor. Aynı sözlerin Türkçe tekrarlanmasıyla salon aniden dalgalanıyor. Hayırlı olsun temennileri uğultu şeklinde bütün salonu kaplıyor. Zayıf adamın sağında ve solunda duran iri yarı adamlar el sıkışıyor, birbirlerine sarılıp helallik diliyor. Onları, salondaki diğerleri takip ediyor. Bu fasıl bitince imam efendi Kuran-ı Kerim’den Tin suresini okumaya başlıyor. Fatiha’dan sonra kısa bir dua ediyor. Sonra, divanın ortasında bir eliyle havaya kaldırdığı Kuran-ı Kerim’in altından insanlar, salavat getirerek geçiyor. Bu kısa merasimin ardından yemek ikram ediliyor, çay-kahve içiliyor.
   <br>
    <br>
     Bu seremoni hayli anlamlı. Köpek taşlamayla başlayan ve 5 kişinin ölümüyle sonuçlanan bir kan davasının barışla sonuçlanmasını sembolize ediyor çünkü. Nitekim, iki aşireti barıştıran törenden herkes mutlu ve huzurlu ayrılıyor. Filmleri aratmayan bu manzarayı son yıllarda Doğu ve Güneydoğu Anadolu bölgelerinde daha sık görmek mümkün. Herkesin beklentisi de bu yönde zaten: “İnşallah kan davaları biter, aşiretler arasında barış sağlanır.” Şüphesiz bu temennileri hayata geçirmek, kan davası gibi aileleri perişan eden kötü bir geleneği ortadan kaldırmak o kadar da kolay değil. Ama, son zamanlarda belli bir mesafe alındığı da inkâr edilemez.
     <br>
      <br>
       Yaşadıklarımı artık çocuklarım yaşamasın
       <br>
        <br>
         Bugün 30 yaşında olan Abdurrahim Yıldız bölgedeki bu kötü geleneği yaşayanlardan biri. 8 yaşındayken, babası Mecit Yıldız, bir koyun yüzünden gözü önünde vurulur. 18 yaşına geldiğinde amcaları ve diğer akrabaları tarafından eline silah verilir; “Git, babanın kanı yerde kalmasın. Katiller yaşadıkça bize rahat yok.” denilerek... Çaresiz, töreyi yerine getirir ve hasmını köy meydanında vurur. Beş yıl hapis yatar. “Afla çıkıp köyüme döndüğümde her şey değişmişti. Sevdiğim kız başkasıyla evlenmiş, annem kurtuluşu olmayan bir hastalığa yakalanmıştı. En acısı, vurduğum adamın yakınları da bir yeğenimi vurmuştu.” diye anlatıyor başından geçenleri. Ardından temennilerini sıralıyor: “Kan davası bitsin artık. Benim gibi hayatı parçalanmış çok insan var. İki sene önce kanlımızla barıştık. Hiç olmazsa çocuklarımız huzur ve güven içinde yaşasın.”
         <br/>
         <br/>
         Doğu ve Güneydoğu Anadolu’da halen 2 binden fazla aile ve aşiret arasında kan davasının sürdüğü belirtiliyor. Kan davalarını ortadan kaldırmak ve birbirine düşman insanları barıştırmak bölgedeki geleneksel yapı dikkate alındığında hayli zor. Cehalet, ekonomik sıkıntılar ve töre, istemeden de olsa insanları kan davası gütmeye zorluyor. Ancak, yeni gelişmeler de yok değil. Özellikle gönüllü barış elçileri insanlar arasındaki husumeti ortadan kaldırma konusunda hayli mesafe almış durumda. Hatta, işlerini daha iyi yapmak için kimi Diyarbakır’da kimi de Van’da dernekler kuruyor, barış meclisleri düzenliyor.
         <br/>
         <br/>
         Bu mütevazı hayırseverlerden biri 61 yaşındaki Diyarbakırlı Hacı Sait Şanlı. Hayatını kan davalarını çözmeye, insanlar arasındaki ihtilafları bitirmeye adamış. Kan davası acısını yaşayan Şanlı, başkalarının aynı ızdırabı çekmesini istemiyor. Lice’de yaşayan Şanlı ailesi, kan davasından dolayı köylerini ve topraklarını terk edip Muş’un Malazgirt İlçesi’ne göç etmek zorunda kalır. 20 yıl burada yaşadıktan sonra aile tekrar köylerine geri döner. Bu süreçte Sait Şanlı’nın hayatı alt üst olur. Ancak ilkokul üçüncü sınıfa kadar okuyabilir. İçinde hep bir ukde olarak kalır eğitimini tamamlayamamak: “Okula gidemedim. Hayatımız parçalandı. İyi bir hayat dersi oldu benim için. Bu yüzden 8 çocuğumu da okuttum. İnsanlar cahil kalırsa tehlikeli olur. Cehalet baş düşmanımız.” Sait Şanlı’ya göre, kan davası çıkaran insanların yüzde 95’i cahil. Cehaletin kan davalarını körüklediğini belirterek, “Kız çocukları okutulmalı. Eğer anneleri bilgili ve kültürlü olursa o evden kolay kolay cahil insan çıkmaz. Bir evde çocukların eğitiminde annenin etkisi babanınkinden önemlidir. Herkes okusun ama kız çocukları daha çok okusun.” diyor.
         <br/>
         <br/>
         Hâlâ birbirimizi vuruyoruz
         <br/>
         <br/>
         1967’den beri hasımlar arasında arabuluculuk eden Hacı Sait Şanlı’nın ünü Türkiye’nin dışına taşmış. Fransız haber ajansı AFP, haber konusu yaparak onun ismini bütün dünyaya duyurdu. AFP haberini, “Nobel Barış Komitesi, Sait Şanlı’yı belki tanımıyor ama Güneydoğulu bu kasap, beş yıl içinde 397 anlaşma sağladı.” şeklinde servis yaptı. Yaptıklarını kayıt altına alan Şanlı, Fransız ajansının 397 olarak geçtiği rakama 20 gün içinde 7 eklemiş. Bizimle görüştüğü sırada 404 barışa imza atan Şanlı’nın bu performansının devam etmesi halinde bölgedeki kan davalarının bir gün biteceğini düşünmek hayal olmasa gerek.
         <br/>
         <br/>
         Devletin kolluk kuvvetlerinin ve yargı organlarının yapamadığını yapan Şanlı, “Millet uzaya giderken biz hâlâ birbirimizi vuruyoruz.” diyerek bölge insanına sitem ediyor. Diyarbakır’da başbakanın katıldığı barış törenini de organize eden ve 5 belediye başkanını bir araya getiren isim olarak öne çıkan Hacı Sait Şanlı, kan davasının gericilik olduğunu, ancak bu kötü gidişatın artık değişmeye başladığını söylüyor: “İnsanlarım hatalarını kabul edip özür dilemeyi ve affetmeyi öğreniyor. Manevi değerlere sahip çıkmaya, dinimizin gereğini yerine getirmeye çalışıyorlar. Biz de Kuran-ı Kerim üzerine insanları barışa çağırıyoruz. Bu çok önemli bir unsurdur.” Şanlı, barışın sağlanması için olmazsa olmaz dediği bazı şartları şöyle anlatıyor: “Öncelikle ortada bir cinayet varsa, tetiği çeken adalete teslim olacak. Cinayet işleyen kişinin tarafı eğer ekonomik açıdan iyi durumda ise mağdur aileye bir ev almalı. Eğer vuran para veremeyecek kadar fakir ise o zaman hayırseverlere başvurup vurulanın ailesine yardım ediyoruz. Sadece barışı sağlamak yetmez. Bir de mağduriyeti ortadan kaldırmak lazım. Çünkü o insanlar için hayat devam ediyor.”
         <br/>
         <br/>
         Son 5 yılda yaptıklarıyla gündeme gelen ve kasap Hacı Sait Şanlı, kendisinden sonra çocuklarının bu işi yürütmeleri için vasiyette bulunduğunu söylüyor. 33 yıldır kendini bu işe adayan, gençliğinden beri barış yemekleri organize eden Şanlı’nın hayatını bu yöne kaydırmasında kan davasının mağduru olmasının yanı sıra, ‘rehberim’ dediği Liceli alim Seyda Molla Halil’in de önemli etkisi var. Şanlı, 1978’de vefat eden Molla Halil’in barışa yönelik vasiyetini yerine getirmeye gayret ettiğini söylüyor. “Barış ombudsmanı” gibi çalışan Şanlı, 13 kişinin öldüğü, 11 köyün boşaltıldığı, 400 kişinin tutuklandığı, binlerce insanın etkilendiği Malbat ve Hasene aşiretleri arasındaki kan davasını hiç unutamıyor. Bu olayın tatlı bittiğini ancak o kadar insanın hayatının parçalanmasının kendisini çok etkilediğini aktarıyor. Ancak, onun hafızasında yer eden en acı olay 30 milyon lira için üç kardeşin peş peşe öldürülmesi olmuş. Bu aynı zamanda kan davalarının ne kadar basit sebeplerden dolayı çıktığını gösteren çarpıcı bir örnek. Husumet sonucunda 19 çocuk babasız ve üç kadın dul kalmış. Olay barışla noktalanmış; ama Şanlı’ya göre manevi hasarların telafisi mümkün olmuyor.
         <br/>
         <br/>
         Acil barış ekibi
         <br/>
         <br/>
         Hacı Sait Şanlı, aynı zamanda Diyarbakır Kasaplar ve Besiciler Odası ile Liceliler Yardımlaşma Derneği başkanı. Derneği taziye ve barış evi olarak kullanıyor. Kan davalarını sona erdirmek için yeni projeler geliştiriyor. Bunlardan biri de ‘Acil Barış Ekibi’ adını verdiği girişim. Ekipte belediye başkanları, avukatlar, doktorlar, imamlar, öğretmenler ve esnaf yer alıyor. 70’ten fazla avukat ve doktorun kendilerine başvurduğunu belirterek, ekip sayısını artırmayı hedeflediğini söylüyor: “Bu çemberi giderek genişleteceğiz. Bizi duyan insanlar katılmak için başvuruyor. Biz de bundan sonra ekip sayımızı artırıp bu kardeşlerimizle birlikte bölgede kan dökülmesinin önüne geçmeye çalışacağız. Şehirlere, ilçelere, köylere kadar ulaşmayı hedefliyoruz. Sadece kan davalarını çözmek için değil, birlik ve beraberliği güçlendirmek maksadıyla hasta ziyareti, taziyeler, kız istemeler gibi toplumsal olayların içinde de halkımızla birlikte yer alacağız.”
         <br/>
         <br/>
         Şüphesiz bölgede başka Hacı Saitler de var. Onlar da sessiz ama derinden bölgedeki barışa katkı sağlıyor. Elazığlı Sait Ali Bayrak barış konusunu Türkiye sınırlarının dışına taşıyanlardan. 150 yıllık kan davasını sona erdiren Heylani Kebir Aşireti lideri Sait Ali Ağa, Birleşmiş Milletler (BM) ile birlikte çalışıyor. İnsanlara hizmet etmek için çalıştığını belirterek, “Ne kadar barış törenine katıldığımı bilmiyorum. Bu konuda rakam vermek doğru olmaz. İnsanların huzura ermesi, refaha kavuşması benim hayatımın felsefesi. İnsanlar kan davalarından dolayı acı çeksin istemiyoruz. Sadece bu değil, bölgedeki insanlar arasında barışın sağlanması için de mücadele ediyorum. Bu bakımından BM ile diyalog içindeyim ve birlikte hareket ediyoruz.” diyor. Bölgede genel bir barışın sağlanması için bir komisyon kurma aşamasında olduklarını da hatırlatarak, ancak geniş çaplı bir barışın bölgede yaşayan insanları huzura kavuşturabileceğini vurguluyor.
         <br/>
         <br/>
         Haşimi sülalesinden Hazreti Abbas’ın soyundan geldiğini söyleyen Sait Ali Bayrak da bir kan davası mağduru. Yayla kavgasıyla başlayıp 150 yıl süren ve 300 kişinin ölümüyle sonuçlanan husumetin sona ermesi için hasımları Gaydimen Aşireti reisi Hanefi Erdoğan’ın kapısına dayanmış. Ve bu girişim sulhla sonuçlanmış. Bu tavrı ile bölgede örnek olan Bayrak, Papa 2. Jean Paul’den, Dünya Musevileri lideri Hahambaşı Rav Bakshi Doron’dan ve Atatürkçü Düşünce Derneği’nden barışa katıklarından dolayı çeşitli ödüller almış. 35 bin nüfuslu aşiretin reisi Sait Ağa, Nobel Barış Ödülü’nü almayı hedeflediğini söylüyor: “İnsanları barışa ikna etmek kolay değil. Kalıplaşmış bir süreç var ve karşılıklı canlar alınmış. Kimse yanaşmak istemiyor. Ama bu gidişatın sonunun olmadığını insanlara anlatıp onları ikna ediyoruz.”
         <br/>
         <br/>
         Diğer gönüllü barış elçilerinin aksine sesi duyulmayan ancak bin kadar husumeti sona erdiren Mahmuthan Hakan, Van’ın Gevaş ilçesi Yanıkçay Köyü’nde yaşıyor. Dağların arasında kalan ve PKK’nın etkili olmaya çalıştığı köyünü terk etmeden savunuyor. Buna rağmen kan davalarını ve insanlar arasındaki husumetleri gidermeye adamış kendisini. 75 yaşındaki Mahmuthan Hakan için hayat sadece barıştan ibaret.
         <br/>
         <br/>
         Son yıllarda imza attığı barış törenleriyle adını duyurmuş. Kör Hasni ve Broki aşiretleri arasındaki kan davasını sona erdiren Mahmuthan Hakan, “Biz çok sayıda barışın içinde bulunduk. Binden fazladır. Ama bu o kadar önemli değil, önemli olan insanların artık birbirini öldürmemesi. Birleştirici, bütünleyici olmak lazım. Bu amaçla son yıllarda bölgede ciddi bir çalışma var. İnşallah bu kötü geleneği ortadan kaldırırız. İnsanlar bana ve söylediklerime itibar ediyor. Ben de bunu barış için kullanıyorum.” diyor. Hayvancılıkla geçimini sağlayan Hakan’ın dedeleri de bölgede huzuru sağlamak için çalışmış. Van bölgesinde hüküm süren Müküs Beyleri’nden Kasım Bey’in oğlu olmanın avantajını kullanıyor: “Dedelerim de bu işi yapıyordu. Ben de babamdan alıp bu emaneti devam ettiriyorum. Kimseden bir menfaat beklemiyorum. Allah rızasını kazanmak bize yeter.”
         <br/>
         <br/>
         Rehberim Said Nursi
         <br/>
         <br/>
         Mahmuthan Hakan gibi geride durmayı tercih edenlerden biri de Şanlıurfa’nın Siverek İlçesi’nde yaşayan Kırvar Aşireti’nin reisi Ahmet Kırvar. O da çok sayıdaki barışa önayak olmuş. Ama o aşiret kavramını kabul etmiyor ve kendisine de ağa yerine bey denmesini istiyor. Bu durumun kan davalarının azalmasında etkili bir yöntem olduğunu belirterek, “İş aşiretler arasında başlıyor. Ağalar arasındaki kavga büyünce bütün aşirete sıçrıyor. Biz de elimizden geldiği kadar ihtilafları çözerek insanları barıştırmaya çalışıyoruz. Bazen de olayı başlamadan sona erdiriyoruz.” diyor.
         <br/>
         <br/>
         Van’ın Başkale İlçesi’nde yaşayan ve 30 binden fazla insandan sorumlu olan İskender Ertuş, soyadını aldığı Ertuş (Ertoşi) Aşireti’nin reisi. Bu zamana kadar yüzlerce barışa katılmış ve kan davalarının sona ermesini sağlamış. Amacını “devlete yardımcı olmak.” şeklinde açıklıyor: “Türkiye bir hukuk devleti. Ama bu durum batıdan göründüğü gibi değil. Burada bazı problemleri kendimiz aşmak zorundayız. Çevre aşiretlerle akraba olmamızdan dolayı ihtilafları kendimiz çözmeye çalışıyoruz. Bazen olay devlete intikal etmeden çözüme kavuşturuluyor. Bu da bizim vatandaşlık görevimizdir.” Barışa kendi aşireti içindeki husumetleri gidermekle başlayan İskender Ertuş, çağdışı ve insanlığın asla kabul etmeyeceği kan davalarının sona erdirilmesi için kendine, doğunun en büyük âlimi olarak nitelendirdiği Bediüzzaman Said Nursi’yi rehber edindiğini söylüyor. Ertuş’a göre, Said Nursi bölgedeki barışa büyük katkı sağladı. Kan davalarını çözdü.
         <br/>
         <br/>
         Bediüzzaman Said Nursi, Ertuş (Ertoşi) Aşireti’nin geçmişinde önemli bir yere sahip. İskender Ertuş’un dedesinin kan davasını Üstad Bediüzzaman çözüyor. Hadise, Abdülkadir Badıllı’nın hazırladığı Mufassal Tarihçe-i Hayat isimli kitapta şöyle geçiyor: “Bediüzzaman Molla Said-i Meşhur ara-sıra, Van’ın etrafındaki kaza ve kasabalara da giderek ilmî toplantılar tertip eder, müşkil mes’eleler üzerinde tartışmalarda bulunurdu. Bir taraftan da aşairin içlerini dolaşarak onların salâh-ı hallerine çalışırdı. Husumet ve adavetlere müdahale eder, hemen barıştırırdı. Çok büyük aşiret ve kabilelerin de araları bozulduğu zaman, hemen müdahale eder, irşad eder, müsalâhalarını te’min ederdi. Hatta hükümetin, Valilerin bile barıştırmaktan âciz kaldıkları Ertoşî aşiretinin Giravî kolunun reisi Şeker Ağa ile Miran Aşireti reisi Mustafa Paşa’yı bile barıştırarak, aralarında devam eden yayla hudutları üzerindeki muharebelerini durdurmuştur. Bu iki reisi barıştırırken, Mustafa Paşa’ya ‘daha tövbe etmedin mi?’ diye hiddet eder. Paşa ise: ‘Seyda! Ne söylerseniz, sözünüzden çıkmam.’ demiş ve barışmayı kabul etmiştir.”
         <br/>
         <br/>
         Barışa, bölgedeki âlimler de önemli katkıda bulunuyor. Bitlis’in Göroymak (Norşin) İlçesi’nde yaşayan Nurettin Mutlu onlardan biri. Köyleri dolaşan ve insanları barışa, sulha davet eden Nurettin Mutlu, kan davasının cahiliye dönemine ait bir gelenek olduğunu aktarıyor: “Benim babam da aynısını yapıyordu. Maksadımız insanları cehaletten kurtarıp dinî bilgilerle donatmak. Kan davalarının ve insanlar arasındaki ihtilafları gidermek için de elimizden geleni yapıyoruz. İnsanların cehaletlerini giderirsek sorun ortadan kalkar.”
         <br/>
         <br/>
         Türkiye’de bir ilk
         <br/>
         <br/>
         Yüzlerce ihtilafı mutlu sona erdiren Geylani ailesinden Van’da yaşayan 60 yaşındaki Abdülcelil Geylani de bölgede kan davalarının önemli bir problem olduğunu, bunun çözülmesi için devletle birlikte hareket ettiğini söylüyor. Devletin mülki amirleri ile barışa önayak olmaya çalıştıklarını belirterek, “İnsanlar ilmimize, ailemize itibar edip bize geliyor. Biz de zaten gelsinler diye bekliyoruz. Vali ya da başka resmî görevlilerle aileler arasındaki problemleri çözüp onları barışa davet ediyoruz. Biz aracı oluyoruz, aileler kendi geleceklerine karar veriyor.” diyor.
         <br/>
         <br/>
         Kan davalarının önüne geçmek ve aşiret savaşlarını sona erdirmek için yola çıkan hayırsever insanlar halka daha kolay ve sistematik olarak ulaşmak için dernek kurmaktan da geri kalmıyor. Abdullah Seyitler, Mardin’in Nusaybin İlçesi’nde kurduğu Seyitler Eğitim Kültür Sosyal Yardımlaşma ve Dayanışma Derneği (SEYDER) ile kan davalarını çözmeye çalışıyor. Ehl-i Beyt’ten olan Abdullah Seyitler, söz konusu dernekle ayrıca yardıma muhtaç ailelere de hizmet veriyor: “Bölgemizin çok önemli sorunları var. Kan davasını çözmek için böyle bir kurumsallaşmaya gittik. Barış maksadıyla yola çıkan bu dernek Türkiye’de bir ilk.”
         <br/>
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </p>
 <!---------
						<p align="justify" style="margin-top: 8px; margin-bottom: 8px">
						<font face="Verdana" color="#000000" style="font-size: 8pt">
						(Bu yazı 2429 kez okunmuştur)</font>
						</p>
---------->
</div>


Kaynak: [www.aksiyon.com.tr](http://www.aksiyon.com.tr:80/yazdir.php?id=22797), [web.archive.org (arşiv bağlantısı)](http://web.archive.org/web/20060522093053/http://www.aksiyon.com.tr:80/yazdir.php?id=22797)
