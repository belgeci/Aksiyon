# Ortadoğu'nun kara kutusu Londra'da kaldı

*Haşim Söylemez Bilinmeyen-tarih*

<div>
 <p>
  <font>
   1793 tarihinden itibaren Londra Büyükelçiliği’nde tutulan arşiv belgeleri bürokrasinin gazabına uğradı. Ortadoğu’nun politikasına yön verecek nitelikteki tarihi evraklar Türkiye’ye getirilmek için aylardır kolilerde bekletiliyor.
   <br/>
   <br/>
   Bu arada Osmanlı Arşivi bünyesinde Ortadoğu, Balkanlar ve Kafkasya bölge masaları kurularak gündemdeki konular hakkında kamuoyuna belge ve bilgi sunulacak.
   <br>
    <br>
     Dünya dengeleri çok çabuk değişiyor. Türkiye’nin dirsek temasında bulunduğu, Balkanlar, Kafkasya ve Ortadoğu coğrafyasında ise hayat çok hızlı akıyor; siyasi ve politik dengeler neredeyse her gün değişiyor. Bu anlamda geçmişe bakmadan geleceği dizayn etme hamlelerinin “kaosu” beraberinde getirdiği de açık. İyi bir hamle için geçmişin iyi okunması şart. Tarihten ders almak, bu bağlamda da arşiv kayıtlarına başvurmak en temel şart.
     <br>
      <br>
       Türkiye, tartışmalı bölgelere ışık tutacak bilgi ve arşivin ana merkezi durumunda. “Dünyanın kara kutusu” konumundaki Başbakanlık Osmanlı Arşivi’nde üç kıtaya hatta Amerika’ya dair bilgileri ayrıntılarıyla görmek mümkün. Peki, özellikle istim üzerindeki coğrafyalarda bugünkü politikalara yön verecek belgelere devlet ne kadar sahip çıkıyor? Bu sorunun cevabı biraz uzun. Ama yeni gelişmeler, “sahiplenme” adına ipucu vermeye yetiyor. 50 ton Osmanlı arşiv belgesinin Bulgaristan’a hurda kağıt niyetine verilmesinin üzerinden 70 yıldan fazla bir süre geçti. Şimdi de benzeri bir durum Türkiye’nin Londra Büyükelçiliği’nde yaşanıyor. Osmanlı hariciyesine ait çok sayıdaki arşiv belgesi, aylardır Türkiye’ye getirilmek üzere kolilerde bekletiliyor.
       <br>
        <br>
         Ortadoğu politikasına ışık tutacak
         <br/>
         <br/>
         Başbakanlık Devlet Arşivleri Genel Müdürlüğü Osmanlı Arşivleri Daire Başkanlığı, bu kıymetli arşiv belgelerini Türkiye’ye getirmek için proje geliştiriyor. Genel Müdür Yardımcısı Doç. Dr. Mustafa Budak, gerekirse kişisel çabaları sonucunda bu arşivleri İstanbul’a getireceklerini aktarıyor. Ancak konunun asıl muhatabı olan Dışişleri Bakanlığı aylardır bu konuda adım atabilmiş değil. Bu belgelerden faydalanmak isteyen araştırmacılara, “Belgeler Türkiye’ye götürülmesi için kolilendi” deniyor. Türkiye’nin Londra Büyükelçiliği ise yıllardır itina ile muhafaza ettiği “kolideki tarih”in Türkiye’ye bir an önce taşınmasını bekliyor. Ama Dışişlerindeki “bürokrasi” yumağı aylardır çözülemedi.
         <br/>
         <br/>
         Kolilerde bekletilen arşiv, günümüzde özellikle Ortadoğu siyasetine yön verecek nitelikte. Buradaki belgeler 1793’ten başlayıp 1922’ye kadarki dönemi kapsıyor. Arşiv, Türk-İngiliz ilişkileri, Lozan’a dair ayrıntılar, İngilizlerin Ortadoğu siyaseti gibi konuları belgeleri ihtiva ediyor. Belgelerin bazılarının kopyası Türkiye’ye gönderilmiş olsa da, Türkiye’ye gelmemiş, elçilikler arasındaki iç yazışmalara dair evraklar çoğunlukta. Dışişleri eski Müsteşarı Özdem Sanberk’in görev yaptığı dönemde arşiv, araştırmacı-tarihçi Prof. Dr. Bilal Şimşir tarafından dizayn edilip uygun ortama taşınmış. Sanberk evrakların önemini ve nasıl muhafaza ettiklerini şöyle açıklıyor; “Biz onları çağdaş arşivcilik anlayışına göre düzenledik. Araştırmacılar gelip faydalanıyordu. Bu belgeler son derece önemli. Ortadoğu meselesinde, Lozan konusunda, İngiltere’nin siyasetini söz konusu belgelerde görmek mümkün. Türkiye’nin bu belgelere ve arşive sahip çıkması gerekir.”
         <br/>
         <br/>
         Hariciye evrakı İstanbul’da
         <br/>
         <br/>
         Hariciyedeki arşivlerin Türkiye’ye getirilmesinde çoğu zaman problem yaşanmış. Tahran’dan getirtilen belgeler, kolilere gelişi-güzel yerleştirilip Osmanlı arşivine gönderilirken büyük zarar görmüş. Aynı durum diğer büyükelçiliklerden gönderilen belgeler için de geçerli. Tahran, Paris, Viyana, Atina, Belgrad, Washington ve Sen Petersburg’da bulunan Osmanlı dönemine ait evraklar şu anda Başbakanlık Osmanlı Arşivi’nde tasnif edilmiş halde araştırmacıların incelemesine açık durumda.
         <br/>
         <br/>
         Büyükelçilikler haricinde Osmanlı dönemine ait diğer bir arşiv meselesi ise herkes tarafından üstünkörü de olsa bilinen Bulgaristan’a hurda kağıt niyetine satılan belgelerle ilgili. İstanbul Defterdarlığı Maliye Arşivi’nde bulunan yaklaşık 50 ton Osmanlı arşiv belgesi 1931 yılında okkası üç kuruş on paraya Bulgaristan’a satılmıştı. Bu belgelerin çok az kısmı iki yıl sonra Türkiye’ye iade edildi. Ancak Bulgaristan, yolda kaybolanların haricindeki belgelere gerekli ilgiyi gösterip itinayla korumuş. Bu evraklara ait mikrofilm ve belge fotokopileri 1993 yılında Osmanlı Arşivine de karşılıklı anlaşmalar neticesinde getirilmiş. Bulgaristan’ın Cyril ve Methodius Kütüphanesi’nin Şarkiyat Şubesi’nde bulunan belgeler şer’i mahkeme sicilleri, tapu tahrir ve tımar defterlerinden oluşuyor. Osmanlı Arşivi Daire Başkanlığı, bu konuyla ile ilgili detaylı bilgiyi “Bulgaristan’daki Osmanlı Evrakı” isimli kitapla da araştırmacıların bilgisine sundu.
         <br/>
         <br/>
         Bölge masaları geliyor
         <br/>
         <br/>
         Son bir aydır Osmanlı Arşivinde olumlu bir hava esiyor. Başbakanlık Devlet Arşivleri Genel Müdürlüğü Osmanlı Arşivi Daire Başkanı Yardımcılığı görevine getirilen İstanbul Üniversitesi Tarih Bölümü öğretim üyesi Doç. Dr. Mustafa Budak, arşivi “daire” ve “evrak deposu” olmaktan çıkarmak için çaba harcıyor. İlk iş olarak cumartesi günleri arşivi araştırmaya açan Budak, yeni projeleriyle kurumu daha etkin hale getirmeyi hedefliyor.
         <br/>
         <br/>
         Osmanlı Arşivi bundan sonra gündeme bağlı faaliyetlerde bulunacak. Arşiv tarihi ilgilendiren tartışmalı konularda belge ortaya koyup sunumda bulunacak ya da sergiler açarak tarihi evrakları kamuoyunun bilgisine sunacak. Arşivin uygulamaya koyacağı en önemli proje ise “bölge masaları”. Osmanlı’nın düzeni sağladığı ve günümüzde adeta “kaynayan kazan” haline gelen Ortadoğu, Balkanlar ve Kafkasya masaları uygulamanın ilk adımını oluşturuyor. Bu masalarda deneyimli uzmanlar çalışacağı gibi, o konularda araştırma yapmış akademisyenlerin bilgi ve görüşlerinden de faydalanılacak. Arşivde yaklaşık 150 milyon belge bulunuyor. Ancak bu bölgelerin üçte biri tasnif edilmiş durumda. Geriye kalan üçte ikilik kısmın tasnifi için ise uzun yıllara ihtiyaç var.
         <br/>
         <br/>
         Doç. Dr. Budak, arşivin daha aktif hale gelmesi için bina sorununun da çözülmesi gerktiğini düşünüyor. Cağaloğlu’nda bulunan arşivin merkez binası İl Özel İdare’sine ait. Bina hayli yıpranmış durumda. Arşivin iki ayrı yerde deposu bulunuyor. Bir depo İkitelli’de, diğeri ise İstanbul Valiliği’nin bahçesinde. Bu durum problem oluşturuyor. Batı tarzı bir arşiv sitesine ihtiyaç olduğu belirtiliyor. Ama düşünülen sitenin, merkezi bir yerde olması şart koşuluyor.
         <br/>
         <br/>
         Osmanlı Arşivi Daire Başkanlığı’nda belgelerin onarıldığı ve tasnif edildiği servisler bulunuyor. Zahmet ve dikkat gerektiren bu işlemlerde deneyimli personel çalışıyor. Bir sayfanın tamiri bazen günler alıyor. Tabii onarımda kullanılacak sıfır oksitli kağıtlar da oldukça pahalı. Yurtdışından getirtilen kağıdın tanesi 30 dolara mal oluyor. 14 yıldır eleman alınmayan arşivi bekleyen en büyük tehlike personel yetersizliği. 405 kişinin çalıştığı arşivde faranjit, astım gibi solunum yolu hastalıkları personeli sık sık yatağa düşürüyor. Tabii bu hastalıklara bağlı olarak psikolojik gerilim de arşivcilerin baş düşmanı durumunda.
         <br/>
         <br/>
         Arşiv yönetimi, değişimin ilk faaliyetine, geçtiğimiz hafta açtığı bir sergi ile başladı. Osmanlı İmparatorluğu’nun değişik din ve mezhep mensuplarına gösterdiği hoşgörünün ve talepte bulunan ülkelere yapılan yardımların belgeleri, “Belgelerin Diliyle Osmanlı Hoşgörüsü” adlı sergiyle halka açtı. Bu tasnifte Osmanlı’nın hoşgörüsünü yansıtan 52 belge bulunuyor. Bu sergi önümüzdeki günlerde Aysofya Müzesi’nde açılarak daha geniş kitlelere Osmanlı hoşgörüsü ulaştırılacak.
         <br/>
         <br/>
         DOÇ.DR. MUSTAFA BUDAK*
         <br/>
         <br/>
         ARŞİV EVRAK DEPOSU DEĞİLDİR
         <br/>
         <br/>
         Balkan, Akdeniz ülkeleri, Orta ve Yakın Doğu içerisinde devlet vasfını uzun süre sürdüren Osmanlı’da arşiv fikri kuruluşuna kadar uzanıyor. Bu bakımdan Osmanlı Arşivi Daire Başkanlığı bünyesinde çok kıymetli belge ve bilgiler bulunmaktadır. Bugün dünyanın her yerinden araştırmacılar ilk kaynak olarak bize başvuruyor. Devletler bile kendilerine ait bazı bilgileri bizden alıyor. Dünyanın en zengin arşivi bizde ama bu zamana kadar bunu yeterince yansıtamamışız. Kamuoyu arşivi bilmiyor, daha doğrusu ne işe yaradığı hakkında fikri yok. Bir tanıtım sorunu ortada. Artık arşivi, sadece evrakların depolandığı bir mekan olmaktan çıkarıp daha aktif hale getirmek istiyoruz. Büyük sıkıntılarımız ve imkansızlıklarımız sözkonusu. Ama baheneden çok mevcut imkanlarla iyi işler yapıp arşivi aranan ve bilinen bir kurum haline getirmek istiyoruz. Bunu yapamazsak 150 milyona yakın belge bir işe yaramayacak.
         <br/>
         <br/>
         *Osmanlı Arşivi Daire Başkanlığı Genel Müdür Yardımcısı
         <br/>
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </p>
 <p>
  <font>
   (Bu yazı 1159 kez okunmuştur)
  </font>
 </p>
</div>


Kaynak: [www.aksiyon.com.tr](http://www.aksiyon.com.tr:80/yazdir.php?id=11948), [web.archive.org (arşiv bağlantısı)](http://web.archive.org/web/20050218203712/http://www.aksiyon.com.tr:80/yazdir.php?id=11948)
