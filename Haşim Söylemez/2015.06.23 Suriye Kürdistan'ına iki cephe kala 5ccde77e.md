# Suriye Kürdistan'ına iki cephe kala

*Haşim Söylemez 2015.06.23*

<div class="pNewsDetailMainContent ctx_content" itemprop="articleBody">
 <blockquote>
  <p>
   Tel Abyad’ın YPG’nin eline geçmesinden sonra Suriye’de dengeler iyice değişti. Kürtler iki cepheyi daha kazanırsa Kürdistan’a kavuşabilir. IŞİD Rakka’ya kaçarken, binlerce mülteci daha Türkiye’ye geçti.
  </p>
 </blockquote>
 <p>
  Akçakale, Şanlıurfa’ya bağlı 30 bin nüfuslu bir ilçe. Şimdilerde nüfus 90 binden fazla. Suriye’den ardı ardına gelen göç dalgasına en son Tel Abyad’dan gelenler eklenince çarşı-pazarda yerli görmek neredeyse imkânsız. Akçakale, Arap kökenli bir yer. Göçle buraya gelip hem kamplarda hem de başka yerlerde yaşayanların da neredeyse tamamı Arap. Özgür Suriye Ordusu (ÖSO) ve YPG’nin Amerika’yla birlikte Tel Abyad’ı IŞİD’den geri alması, bölgede farklı sıkıntılar oluşturabilir. Öteden beri Arap olan Tel Abyadlılar, kenti ele geçiren Kürtlerin pozisyonu karşısında şu an şaşkın. İlerleyen zamanda burada Kürt yönetimine Arapların izin verip vermeyeceği veya nasıl bir anlaşmaya varacakları merak konusu.
 </p>
 <p>
  Suriye’den gelen sığınmacılar, etnik bir dağılıma alışmış gibi hareket ediyor. Araplar Akçakale, Türkmenler İslâhiye, Kürtler ise Suruç veya (kısmen) Ceylanpınar tarafına gidiyor. Son göçle birlikte Türkiye’ye geçenler, Tel Abyad’ın IŞİD’den kurtarılmasına seviniyor; ancak Kürtlerin ne yapacağını da merak ediyor. Zaten kaçışların temel sebebi belirsizlik ve çatışma ortamı. Selam Kasım, bu korkudan dolayı Türkiye tarafına geçen binlerce kişiden biri. Kasım, IŞİD’in şehirlerinde olmasından dolayı bir cezaevi hayatı yaşadıklarını, bundan sonrası için ise tedirgin olduğunu söylüyor: “Eşim ve üç çocuğumla birlikte kaçmak zorunda kaldık. IŞİD’in koyduğu kurallar vardı ve biz sadece yaşıyorduk. Ama işkenceye dönüşen bir hayatımız vardı. Şimdi geri dönmek istiyoruz fakat YPG’nin ne yapacağını bilmiyoruz.”
 </p>
 <p>
  <img alt="" src="http://web.archive.org/web/20151225184237im_/http://medya.aksiyon.com.tr//aksiyon/2015/06/23/569387.jpg "/>
  Gelenlerden biri de Ferzan Salih. 35 yaşında, 3 çocuk  annesi. Eşi IŞİD tarafından onlara katılmadığı için öldürülmüş. Çatışma başladıktan hemen sonra çocuklarını alıp Türkiye sınırına ilk gelenlerden: “IŞİD önce eşlerimizi öldürdü. Sonra dul kalan kadınları ganimet olarak kullanıyordu. Bizi veya çocuklarımızı öldürmekle tehdit ediyorlardı. Bazen bir kadın ile birden fazla kişiyi nikâhlıyordu. Nikâh kıyıp boşuyorlardı, sonra bir başkası nikâhına alıyordu. Böyle devam ediyordu. Bazı kadınlar intihar ediyordu. Veya üzüntüden delirip ölüyordu. Kimseye şikâyet edemiyorduk. Komşumuza bile bir şey söyleyemiyorduk. Çünkü duyduklarında ceza veriyorlardı. Evden dışarı çıkmak bile yasaktı.”
 </p>
 <p>
  Farklı düşünenler de var. Göçle birlikte Akçakale’ye gelen Camel El Halis, Tel Abyad’ın IŞİD’in elinde olmasından memnun olduklarını söylüyor: “Şimdi ne olacak bilmiyorum. IŞİD vardı ve hayatımıza devam ediyorduk. Şimdi Kürtler geldi ve ne yapacaklarını bilmiyoruz. Suriye bir Arap ülkesidir ve öyle kalmalı. Bir an önce geri dönmek istiyoruz. Ve bu şehir Arapların. Kürtlerde kalması zor.”
 </p>
 <p>
  Aslında gelen on binlerce kişinin ayrı hikâyesi ve farklı görüşleri var. Görüşebildiğimiz yirmiden fazla kişi benzer şeyleri anlatıyor. Ancak çoğunluk IŞİD’in şehirlerinden kovulmasından mutlu. Hatta kısmen geri dönüşler başlamış durumda. Akçakale’de ise kaotik bir ortam hâkim. İstihbarat ve terör örgütleri sınırdaki bu küçük ilçeyi mesken tutmuş durumda. Tabir yerindeyse kimin eli kimin cebinde belli değil. Bu durum Tel Abyad’ın el değiştirmesinden sonra daha da arttığı için herkes endişeli.
 </p>
 <p>
  Tel Abyad’ın el değiştirmesi farklı bir tablo ortaya çıkardığı gibi Suriye coğrafyasının kalıcı olarak yeniden şekillenmesine de gebe. Burası neredeyse tüm taraflar için kritik bir önem arz ediyor. İşin en ilginç yanı ise Kobani ve benzeri yerlerde günlerce, hatta aylarca direnen IŞİD’in Tel Abyad’ı neredeyse mermi sıkmadan teslim etmesi. PYD ve ÖSO burası için pek bir enerji harcamadı doğrusu. ABD uçaklarının havadan bombardımanından sonra PYD, bayrağını Akçakale Sınır Kapısı’nın bitişiğindeki noktaya astı. Kobani ile Tel Abyad buluştu.
 </p>
 <p>
  Tel Abyad, PYD öncülüğünde kurulan Cezire Kantonu ile Kobani Kantonu’nun ortasında yer alması nedeniyle Kürtler için stratejik bir öneme sahip. PYD’nin silahlı gücü YPG’nin Tel Abyad’ı kuşatmasıyla birlikte, doğudaki Kobani Kantonu ile batıdaki Cezire Kantonu birleştirilmiş oldu. Öte yandan, Tel Abyad’ın Kürt güçlerinin eline geçmesiyle IŞİD’e en büyük takviye hattının önü de kesildi. Çünkü IŞİD’in başkent kabul ettiği Rakka’dan Türkiye’ye giden en kısa yol Tel Abyad’dan geçiyordu. Örgütün Rakka’ya en çok militan ve silah sağladığı, ayrıca kaçakçılık için kullandığı güzergâh burasıydı. IŞİD, bu yolun kapatılmasıyla büyük bir darbe yedi. Zira kent IŞİD’in elindeyken örgüt buraya büyük bir önem veriyor, kaçakçılıkta kullanmak üzere Türkiye’ye tüneller kazıyor, kentin etrafına ise muhtemel bir çatışmaya karşı tahkimatlar inşa ediyordu. Peki, buna rağmen IŞİD, Kobani’de gösterdiği direnci Tel Abyad’da neden göstermedi?
 </p>
 <p>
  Örgüt, son dönemde Bağdat’ın giriş kapısı olarak adlandırılabilecek Ramadi’yi ve ülkenin en büyük petrol rezervlerini barındıran Beyci’yi korumaya yoğunlaşmış durumda. Irak ordusu ve Şii milislerle bu iki bölgede sık sık ağır çatışmalara giren IŞİD, bu esnada deyim yerindeyse arka kapısını açık bırakmak zorunda kaldı. Son aylarda Suriye’nin birçok noktasında IŞİD mevzilerini vuran koalisyon güçleri açısından Tel Abyad’daki gelişmeler ise Rakka’nın örgütten temizlenmesi yönünde umut verici oldu. Kobani ile Afrin arasındaki (Fırat Nehri kıyısındaki Menbic ve Cerablus merkezleri çevresi hariç) Suriye’nin kuzey sınırının neredeyse tamamında hâkimiyet kuran Kürt güçlerinin güneye inerek Rakka’ya yönelmesi artık gündemde. Tel Abyad’da IŞİD’e karşı YPG ile birlikte mücadele eden ÖSO’ya bağlı Burkan El Fırat’ın sözcülerinden Şirvan Derviş’in açıklaması bu konuda ilk işaret oldu: “Tel Abyad’ı ve çevre köylerini IŞİD’den temizledikten sonraki hedefimiz Rakka’yı özgürleştirmek.”
 </p>
 <p>
  <strong>
   Türkiye’ye yeni komşu!
  </strong>
 </p>
 <p>
  PYD ile birlikte hareket eden Fırat grubu, ÖSO içinde fakat PYD’ye yakın bir ekip. Zaten ÖSO bayrağını ilk gün açan ekip şu anda Tal Abyad’da bulunmuyor. Alan tamamen YPG’nin kontrolünde. PYD’nin Rusya temsilcisi Abdülselam Ali ise yaptığı açıklamada IŞİD’in Tel Abyad’ı terk edişine şaşırmış: “Aslında Kobani’deki gibi sert bir çatışma bekliyorduk. Ancak IŞİD burada çok fazla direnemedi. Militanlarının bir kısmı Rakka’ya, bir kısmı da silahlarını bırakarak Türkiye’ye geçti.”
 </p>
 <p>
  Etnik çerçevede çoğunluğu Arap olmak üzere Kürt ve Türkmenlerin bir arada yaşadığı Tel Abyad, 2012’de ÖSO’nun kontrolüne girmişti. 2013’te ise Nusra Cephesi’nin hâkimiyetine girmiş, son olarak da IŞİD’in eline geçmişti. Tel Abyad’ın alınması, şimdi Rakka ve Halep’e yeni çıkarmaları zorunlu kılmış durumda. Bu durum hem ÖSO’nun bütün grupları hem diğer gruplar hem de YPG için olmazsa olmaz artık. Zira YPG, Afrin Kantonu ile diğer kantonları birleştirmek için IŞİD’in elindeki birkaç yeri daha almak zorunda. Eğer YPG buraları da alırsa o zaman Suriye’de tam bir Kürdistan’dan söz edilebilir. Bu ihtimal artık çok yakın. Rakka’nın alınması ise bu bölgenin IŞİD’den tamamen temizlenmesi anlamına gelir. Sonrasında Halep ve ardından Şam... Tabii Suriye’deki bütün muhalifler birleşirse IŞİD büyük yara alabilir. Ama ne olursa olsun Amerikan destekli Kürtler Suriye’nin kuzeyinde iki küçük yerleşim yerini daha IŞİD’den alırsa sınır hattı boyunca kantonlardan oluşmuş bir Kürdistan’ı ilan edebilirler. Bu da Türkiye’yi yakından ilgilendiriyor. Zira Türkiye’nin Suriye’deki yeni komşusu PYD ve silahlı gücü YPG olacak.
 </p>
 <p>
  <strong>
   TÜRKİYE’YE GİRİŞ-ÇIKIŞLARDA SIKINTI YAŞAMIYORUZ
  </strong>
 </p>
 <p>
  Akçakale’de en çok konuşulan konulardan biri de IŞİD militanlarının tebdil-i kıyafetle Türkiye’ye geçtiği. Genelkurmay, 4 IŞİD mensubunun teslim olduğunu duyurdu. Akçakale’de çalışmalar yapan İnsan Hakları Derneği (İHD) ise mültecilerle birlikte 50 IŞİD mensubunun Tel Abyad’dan Türkiye’ye geçtiğini raporlaştırdı. Bu halkta bir panik ya da bir tedirginlik oluşturmadı. Çünkü insanlar son yıllarda bu kişilere alışkın. Kime sorsanız her yerde taraftarları var yorumunda bulunuyor. Akçakale sokaklarında biz de IŞİD mensubu bulabilir miyiz diye bir gezintiye çıktık. Akçakale’ye gelip mültecilerin içinde tebdil gezen (ya da bize öyle gösterilen) ve Ahmed Nasır adını kullanan biriyle görüştük.
 </p>
 <p>
  <img alt="" src="http://web.archive.org/web/20151225184237im_/http://medya.aksiyon.com.tr//aksiyon/2015/06/23/569388.jpg "/>
 </p>
 <p>
  Nasır, 3 yıldır IŞİD saflarında, kendi tabiriyle Suriye cephesinde savaşıyor. Türkiye sınırının ve Türkiye’nin IŞİD için nefes borusu gibi olduğunu söylüyor: “Türkiye’de farklı şehirlerde 30 kadar irtibat noktamız var. Türkiye’den gelen savaşçı kardeşlerimiz son zamanlarda arttı. Türkiye’deki itibarımız da artıyor. Türkiye’den çok katılım var. İçlerinde Türk, Kürt ve Arap kökenliler de var. Sadece benim bulunduğum cephede Türk vatandaşı olan 100 arkadaşım var. Konsolosluk esirlerini biz Rakka’da misafir ettik. Türk hükümeti ile bir problemimiz olsaydı onları da infaz ederdik. Yapılan görüşmeler olumlu geçti ve teslimat yapıldı. Karşılığında biz de bir şeyler aldık ama onu size söyleyemem. Mersin, Antalya, Konya, İstanbul, Hatay, Antep gibi yerlerden arkadaşlarımız bize katılıyor. Avrupa veya başka yerlerden gelenler de bu yolla bize katılıyor. Bazen stratejimiz gereği bazı yerleri bırakıyoruz ama bu sınırlardan çekilmemiz buradan yardım ve cihatçıların gelmeyeceği anlamına gelmez. Kobani üzerinden hâlâ cihatçılarımız geliyor.”
 </p>
 <p>
  Tekrar Rakka’ya döneceğini söyleyen Ahmed Nasır, Tel Abyad’dan neden çekildiklerini de şöyle anlatıyor: “Buradaki güçlerimizi Rakka ve Irak’a göndermemiz gerekiyordu. Tel Abyad’ı sonra alırız ama bazı yerler daha önemli. Bir kısım mücahitler Rakka’ya, bir kısmı ise Türkiye tarafına geçti. Sayı hakkında bir şey söyleyemem. Ama Türkiye’ye gelenler uzun bir süre burada kalacak. Kamplarda veya başka yerlerde görevleri olacak.”
 </p>
</div>


Kaynak: [www.aksiyon.com.tr](http://www.aksiyon.com.tr/ortadogu/suriye-kurdistanina-iki-cephe-kala_551339), [web.archive.org (arşiv bağlantısı)](http://web.archive.org/web/20151225184237/http://www.aksiyon.com.tr/ortadogu/suriye-kurdistanina-iki-cephe-kala_551339)
