# Arabesk dinlirem, krizi aşirem!

*Haşim Söylemez 2001.08.18*

<div>
 <p class="spot">
  Doğu'da yaşam şartlarını analiz etmek için dinlenen müziği incelemek yanlış olmaz. Acı ve vefasızlığı müzikte net bir şekilde görmek mümkün. Zaten matem yüklü şarkılarla tesseli (!) olmayı deneyen insanlar ekonomik krizle birlikte tamamen bu tür müziklerin bağımlısı haline gelmiş durumdalar. Arabesk dinliyorlar, olmadı içinde acı, ayrılık, ekonomik sıkıntı olan Kürtçe şarkılara daha doğrusu Kürtçe arabeske yöneliyorlar. Ve son zamanlarda kaset şatışlarına tam olarak yansımasa da Doğu'da tam bir arabesk patlaması yaşanıyor. Hangi eve girseniz, hangi arabaya binseniz acıklı şarkı sözleri sizi karşılıyor.
 </p>
 <p class="metin">
 </p>
 <p class="metin">
  Minibüs, Gökyazı köyünden Muş'a gitmek için tozlu bir yoldan asfalt yola çıkıyor. Bir tarafta koltuklarda oturan insanlar, bir tarafta da şehir pazarında satılması için karga-tulumba minibüse tıkıştırılan birkaç keçi ve koyun. Köylülerin yüzünde binbir düşünceyi ifade eden tavırlar. Minibüsün teybinin hoparlöründen Mahsun Kırmızıgül'ün "Yıkılmadım ayaktayım, dertlerimle başbaşayım..." şarkısı çınlıyor. Yolcular pür dikkat şarkıyı dinliyor kendi hayatlarını görürcesine. Kimisi de sardığı tütünü tellendiriyor efkâr dağıtırcasına. Çalınan sıradan şarkı sözleri değil sanki kendi hayatları. Ekonomik krize ve zor hayat şartlarına rağmen yıkılmadan ayakta durmaya çalışıyorlar, dertleriyle başbaşa. Bu tablo sadece Gökyazı köyünden Muş'a giden bir minibüsteki köylüler için değil, Doğu'nun tüm halkı için geçerli. Sadece minibüslerde değil evlerde de bu parçalar ekonomik krizden, acılardan ve işsizlikten intikam alınırcasına dinleniyor. Dinleyince, acıları, dertleri, geçimsizlikleri, sorunları sanki bir nevi hafifleyecekmiş gibi.
 </p>
 <p class="metin">
  Doğu'da yaşam şartlarını analiz etmek için dinlenen müziği incelemek yanlış olmaz. Acı ve vefasızlığı müzikte net bir şekilde görmek mümkün. Zaten matem yüklü şarkılarla tesseli (!) olmayı deneyen insanlar ekonomik krizle birlikte tamamen bu tür müziklerin bağımlısı haline gelmiş durumdalar. Arabesk dinliyorlar, olmadı içinde acı, ayrılık, ekonomik sıkıntı olan Kürtçe şarkılara daha doğrusu Kürtçe arabeske yöneliyorlar. Ve son zamanlarda kaset şatışlarına tam olarak yansımasa da Doğu'da tam bir arabesk patlaması yaşanıyor. Hangi eve girseniz, hangi arabaya binseniz acıklı şarkı sözleri sizi karşılıyor.
 </p>
 <p class="arabaslik">
  Dert çok, müzik teselli
 </p>
 <p class="metin">
  Doğu Anadolu Bölgesi bir baştan bir başa aynı dramatik durumu yaşıyor. Lirizmden uzak, matem yüklü hayat yaşayan insanlar kendilerinden bir parça buldukları müzikleri dinliyorlar. Dinledikleri müziklerde bir teselli  bulmak için gayret gösteriyorlar. Ancak buradaki her müzik bu insanların yaralarına merhem olmuyor; önemli olan sözdeki matemin hayatla özdeşleşmesi. Doğu'da aslında hayat müziği şekillendirip, adeta müziği doğuruyor. Geçim sıkıntısı, hastalıklar, PKK sendromu ve yarınlardan beklentisi olmayan bir hayat. Bunun için lüks olmayan, avam müziği olarak sıfatlandırılan müzik türlerini dinliyorlar. Yoksa başka türlü zaman nasıl geçecek? Yaşamak, biraz hayata bağlılık ve biraz olsun hayal kurmak için müzik. Bir kaseti dinlemek için müzik setleri yok. CD'ler bir yana bildiğimiz kasetler bile ancak karaborsadan alınabiliyor. Kırık-dökük, bazen tökezleyen bir teypte müzikler dinlenmeye çalışılıyor. Ama şartlar hiçbir zaman Doğu'da müzik dinlemeyi engelleyemiyor. Aslında şartlar ağırlaştıkça müziğe bağımlılık da o derece artıyor. Zaten tek zevk ve sosyal faaliyet müzik, birkaç şehirli insanın dışındakiler için.
 </p>
 <p class="metin">
  Ekonomik kriz, işsizlik, acılar üst üste gelince Doğu'daki insanların arabesk ve ağır parçalara zoraki olarak yöneldiğini söylüyor Sosyolog Nevin Saylan. Saylan, arabesk müziğin zararı olduğu kadar buradaki insanları rahatlattığına da dikkat çekiyor. Devamla şunları ifade ediyor; "Bu artık bir sosyal olay olmuş durumda. Her acıda müziğe yönelme, yönelilen müziğin de arabesk veya Kürtçe arabesk olması bir zorunluluk. Ekonomik kriz buradaki vatandaşın sırtındaki yükü iki katına çıkarmış, insanlar bu kadar sorunun içinde müzikle deşarj oluyorlar. Aslında sürekli bir kriz var. Yani hayat müziği şekillendiriyor."
 </p>
 <p class="arabaslik">
  Gelsin arabesk
 </p>
 <p class="metin">
  Doğu Anadolu Bölgesi'nde dinlenen müziklerin başında arabesk ve Kürtçe arabesk geliyor. Pop ve Türk halk müziği tutulmayan tarzdaki müzikleri oluşturuyor. Arabesk parçalar ve yerel sanatçılar tarafından söylenen Kürtçe şarkılar Doğu'da yaşayan insanları dinamik tutuyor. Arabeskteki hayatın zorluğu, yaşamın çilesi, sevgiliye olan hasret, ayrılık temaları bu tür müziğin tutulmasına yol açıyor. Burada bir önemli mesele de arabesk müziği söyleyen sanatçıların birçoğunun Kürt olması. Kürt kimliği arabesk tarzı kasetlerin satılmasını sağlıyor. Sanatçının imajı da tercihte önemli rol oynuyor. Yani halkın arasından acıları yaşayarak zirveye çıkan sanatçılar. Kürtçe şarkıların dinlenmesi ise yörenin ana dilinden kaynaklanıyor. Pop müziğinin tutulmaması, bu türde ekonomik sorunlara ve Doğu insanının hayatını anlatan ibarelere yer verilmemesinden kaynaklanıyor. Bunun yanısıra pop sanatçılarının imajı da popa olan ilgiyi olumsuz yönde etkiliyor. Tutucu olan Doğu insanı hippi olarak tabir edilen tipleri özü gereği benimseyemiyor.
 </p>
 <p class="metin">
  Sosyolog Nevin Saylan, pop müziğin Doğu'da tutulmasının şu şartlarda mümkün olmadığını belirterek: "Pop müziğin tercih edilmesini beklemek yanlış olur. Belki çok az sayıdaki genç tercih edebilir ama, asla çoğunluk değil. Pop müzik hemen hemen hiç istenmiyor. Eğer bir pop kaseti yeni çıkmış ise, ancak o zaman belki bir iki kişi ilgileniyor. Böylesine acıların yaşandığı bir yerde insanları kıpır kıpır edecek müziklerin dinlenmesi mümkün değil. Zaten acılı insanın bünyesi de bunu kabul etmez. Tek çare, içinde acı olan arabesklerle teselli olmak. Vatandaş bu yürek yakan parçaları dinlediği zaman adeta kendisinden geçiyor. Çünkü parçalarda geçen sözcüklerin çoğunu kendi hayatında görüyor. Acılar ve işsizlik arabesk müziği dinlettiriyor" şeklinde konuşuyor.
 </p>
 <p class="metin">
  Doğu Anadolu Bölgesi'nde Hakan Taşıyan, İbrahim Erkal, Mahsun Kırmızıgül, İbrahim Tatlıses, Müslüm Gürses, Ferdi Tayfur, Orhan Gencebay, Kürt sanatçılardan Şivan Perver, Murat Bektaş, Said Gebari, Dılbiran Mehmet, Aram Tigran ve Doğu'da dengvij adı verilen yerel sanatçıların kasetleri ekonomik krizle birlikte tirajını artırdı.
 </p>
 <p class="metin">
  Bitlisli kasetçi Fehmi İşlek, beş yıldır hâlâ satamadığı kasetlerinin olduğunu dile getirerek: "Bizde genelde Hakan Taşıyan, Mahsun Kırmızıgül, İbrahim Tatlıses gibi arabesk yapan sanatçıların kasetleri satılıyor. Çünkü halk bunları istiyor. Ekonomik sıkıntılardan dolayı arabesk ve içinde acı olan kasetler çok alıcı bulmaya başladı. Bir pop müzik kasetini burada kolay kolay satamazsınız. Dükkanımda 12 yıldır hâlâ satılmayan kasetler var. Tabii burada Kürt sanatçılarının kasetleri de satılıyor. Sanatçının çokluğu da kaset satışını etkiliyor. Aynı tarzda şarkı söyleyen birden fazla sanatçı kaset çıkardığı zaman kasetler elinizde kalabiliyor. Ama biz sadece Kürtçe ve arabesk kasetlerden kazanıyoruz. Rağbet bu kasetlere oluyor. Bir pop müziği kasetini birkaç memur çocuğunun dışında pek kimse almıyor. Doğu insanında bir de para yok. Yani birbuçuk milyon lira verip bir kaset almak bu insanlara çok geliyor. Çoğu karaborsadan alıyor" şeklinde konuşuyor.
 </p>
 <p class="metin">
 </p>
 <br/>
 <center>
  <a class="anaorta" href="http://web.archive.org/web/20020325035251/mailto:hsoylemez@hotmail.com">
   hsoylemez@hotmail.com
  </a>
 </center>
 <br/>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2001/350/haberler/7.htm), [web.archive.org (arşiv bağlantısı)](http://web.archive.org/web/20020325035251/http://www.aksiyon.com.tr:80/2001/350/haberler/7.htm)
