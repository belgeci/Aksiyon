# Hücreler canlı militanlar tetikte

*Haşim Söylemez 2015.10.20*

<div class="pNewsDetailMainContent ctx_content" itemprop="articleBody">
 <p>
  Türkiye’ye karşı cihat ilan eden, Diyarbakır ve Suruç’un ardından Ankara’nın göbeğinde bomba patlatıp Cumhuriyet tarihinin en büyük terör saldırısını gerçekleştiren IŞİD, kurduğu hücre evlerinde ‘şahadet’ için yeni canlı bombalar hazırlıyor. Türkiye’yi 20 bölgeye ayıran örgüt, kurduğu hücre yapısıyla hem erkek hem de kadınları sözde cihat için hazırlıyor. Görünen o ki Suriye ve Irak’ta giderek daralan IŞİD, başka ülkelerde hücre yapılanmasına geçecek. Bu ülkelerin belki de en önemlisi Türkiye. Bunu IŞİD sempatizanı olduğunu söyleyen Kasım K. da söylüyor: “Son dönemlerde Türkiye’de yapılanmaya ağırlık verdik. Her yerde örgütlenip kardeşlerimizle buluşmaya çalışıyoruz. Bize katılanların sayısı artıyor. Türkiye’de daha kalıcı olmak için tebliğe devam ediyoruz.”
 </p>
 <p>
  Türkiye artık sadece Suriye ve Irak’a savaşçı göndermede geçiş noktası değil. Birçoğu burada kalıp eğitim görüyor. Örgütün İstanbul’da bile çok sayıda hücresi bulunuyor. Emniyet istihbarat ve MİT’e göre Türkiye içine yayılmış durumda. Bunların önemli bir kısmını kadınlar oluşturuyor. İstanbul, Türkiye’deki IŞİD’in ana merkezi kabul ediliyor. Mega şehirde İstanbul, Konstantiniye ve Fetih adı altında üç ana hücre var. Şehirdeki hücreler bunlara bağlı. Fakat hiçbir hücre birbirini tanımıyor. Sadece ana hücre sorumluları diğer hücreleri biliyor ve organize ediyor. Ebu Hanzala adını kullanan Halis Bayancuk, IŞİD’in Türkiye sorumlusu olmaktan tutuklu. Ancak Tevhid Grubu (Tevhid Dergisi) olarak bilinen yapı faaliyetlerine devam ediyor. Bu grup, İstanbul’daki IŞİD organizasyonunu sağlayan birim olarak da biliniyor. Kilit isim Bayancuk, El Kaide-IŞİD ayrışmasında IŞİD’den yana tavır aldı. 1985 doğumlu Halis Bayancuk, 2005’te 6 kişiyle Mısır’a gitti. Lise mezunu Bayancuk ve arkadaşlarının maddi sıkıntı çekmediği, kendilerine yurtdışından düzenli para aktarıldığı iddia edildi. Dinî sohbetlerindeki sert tutumuyla dikkat çeken Bayancuk’un gayrimüslimlerin herhangi bir savaş olmadan da öldürülebileceğine yönelik sözleri bulunuyor. Türkiye’ye döndükten sonra Hizbullah’tan El Kaide’ye geçti. Suriye’deki iç savaştan önce taraftarlarını Afganistan’daki kamplara gönderdiği iddia edildi. ‘Tevhid Dersleri’ adı altında İstanbul Bağcılar’da toplantılar düzenleyen Halis Bayancuk’un temmuz ayında tutuklanmasından sonra IŞİD’in Türkiye sorumluluğuna Edip isimli birinin getirildiği belirtiliyor.
 </p>
 <p>
  IŞİD, Türkiye’nin birçok yerinde yapılanmayı sürdürürken bazı şehirleri önemli merkezlere dönüştürmüş durumda. İstanbul dışında Bingöl, Şanlıurfa, Gaziantep, Batman, Malatya, Adıyaman, Van, Siirt, Bingöl gibi illerde belirgin bir şekilde varlar. Suriye veya Irak’a geçip IŞİD saflarına katılanlar, genellikle şehirlerine göre aynı yere veriliyorlar. Adıyaman’dan gidenler daha çok Konstantiniye Taburu’na dâhil edildi. Ancak bu tabur ağır yenilgiler alınca örgüt geriye kalanların bir kısmını canlı bomba olarak hazırladı ve yönlerdirdi. Bir kısmı Türkiye’ye, bir kısmı başka ülkelere gönderildi.
 </p>
 <p>
  Adıyaman’daki hücrenin ismi ‘Dokumacı’. Emniyet’in yayımladığı 21 kişilik canlı bomba listesinin önemli bir kısmı, Mustafa Dokumacı önderliğindeki bu hücreye mensup kişilerden oluşuyor: Mustafa Dokumacı, Hacı Yusuf Kızılbay, Kasım Dere, Mahmut Gazi Dündar, Mahmut Gazi Tatar, Muhammet Zana Alkan, Mehmet Mustafa Çevik, Ömer Deniz Dündar, Yakup Tatar, Recep Yaman, Mehmet İşbar, Salih Küçüktaş ve Suruç eylemcisi Abdurrahman Alagöz’ün ağabeyi Yunus Emre Alagöz...
 </p>
 <p>
  Bingöl hücresi ise Hanzala olarak anılıyor, Muş ve Elazığ’ı içine alıyor. Urfa merkezli El Ruha hücresi Antep ve Maraş’ı kapsıyor. Malatya hücresi eski Hizbullahçılardan oluşuyor. Vahdet hücresi ise belki de en ilginç olanı. Bu daha çok Çeçen, Boşnak ve Uygurları içinde barındırıyor. Sultanahmet’teki polis noktasına saldırı bu hücrenin işi. Canlı bomba olarak daha çok kadınları kullanıyor. Her bölgenin hücresi kendi içinde küçük hücrelere ayrılmış durumda. IŞİD, Türkiye’de intihar eylemi için hazırladığı kişileri Amel-i İstişhadi Taburu adı altında topluyor. Kadınlar ise Aişe Birliği’nde yer alıyor. İddiaya göre canlı bombaların 3’te 2’si kadınlardan oluşuyor. Şu anda Türkiye’de ne kadar canlı bomba olduğu, istihbaratın kafasını karıştırmış durumda.
 </p>
 <p>
  Suruç saldırısından üç ay önce Jandarma İstihbarat Birimi, İçişler Bakanlığı’na gönderdiği raporda 100 kadar canlı bombanın varlığını belirtmiş, örgütün giderek yayıldığını da bilgi notu olarak aktarmıştı. Emniyet ise 50 kişilik canlı bomba listesi hazırladı ancak MİT’te bu sayı 21’e indirildi. Listede olanlar takip edilmeyince Ankara’daki saldırı gerçekleşti. Aslında canlı bombaları hem aileleri hem de birçok kişi ve kurum biliyordu.
 </p>
</div>


Kaynak: [www.aksiyon.com.tr](http://www.aksiyon.com.tr:80/toplum/hucreler-canli-militanlar-tetikte_552617), [web.archive.org (arşiv bağlantısı)](http://web.archive.org/web/20151025104459/http://www.aksiyon.com.tr:80/toplum/hucreler-canli-militanlar-tetikte_552617)
