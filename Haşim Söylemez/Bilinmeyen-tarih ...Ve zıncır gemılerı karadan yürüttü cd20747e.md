# ...Ve zıncır gemılerı karadan yürüttü

*Haşim Söylemez Bilinmeyen-tarih*

<div>
 <p>
  <font>
   Tarih birçok konuda nankördür. Bazen tarihi ketum yapan, konulardaki belirsizlikten çok tarihçilerdir. Kimi zaman kaynaklar kabul edilemez bir masal, tabir yerindeyse bir atmasyon olarak yorumlanıyor.
   <br/>
   <br/>
   Durum böyle olunca günümüze ulaştırılan sayısız tarihi olay hayal ürünü olarak görülüyor. Hezarfen Ahmet Çelebi uçtu mu uçmadı mı tartışılır oldu. Bu konudaki tek kaynağın şimdilik Evliya Çelebi olması tarihçileri septik bir yaklaşıma sokuyor. Hezarfen’in uçtuğunu reddedenler aynı şekilde Lagari Hasan Çelebi’nin yokluğunu da tescilliyorlar. Ne var ki, birçok konuda başvurulan yegane kaynak Çelebi’nin ‘Seyahatname’si nedense bazı konularda hükümsüz sayılıyor. Tek gerekçe ise Çelebi’nin sözde abartı sanatına sık sık başvurması. Oysa gezginle aynı dönemi yaşayan ve tarihçilerin büyük kaynak olarak başvurdukları Naima da Çelebi’den farklı değil. Naima sığırcık kuşları ile kargaların kavgasını harp meydanında cenk eden askerlere benzetecek kadar mübalağalı bir anlatıma başvuruyor. O günün şartlarında sanat yüklü ve detaylı anlatım bir ihtiyaçtı. Çelebi ve Naima’dan önce de aynı durum sözkonusudur. Tarihçi Dukas (Ducas) veya Tursun Bey de İstanbul’un fethini masalsı bir dille anlatıyorlar. Bu yüzdendir ki İstanbul’un fethi ile ilgili birçok konu masal olarak yorumlanıyor. Bunların başında ise, gemilerin karadan yürütülmesi hadisesi geliyor. İstanbul’un fethinin 549. yılı kutlanırken kaynaklara rağmen olay üzerine hâlâ farklı yorumlar ve görüşler dile getiriliyor. Hatta gemilerin karadan yürütülmesi olayı masal diye birçok ders kitabından çıkartıldı. Ancak yeni veriler, yorumlar konunun masal değil bir gerçek olduğunu ispatlıyor. İstanbul kuşatması sırasında Haliç’in ağzına gerilen zincir tarih açısından önemli bir bulgu. Kaynaklar zincirin varlığından söz ederken, karşıt görüştekiler Haliç ağzının tamamını değil, geçişi kapatmak için eski gemilerin birbirleriyle bağlanmasında kullanıldığını ileri sürüyorlar. Bu tezi savunanlar gemilerin karadan yürütülmesinin de mümkün olmadığını, Osmanlı gemilerinin Haliç ağzındaki gemileri batırarak yol açtığını ileri sürüyorlar. Genel bir zincirin olmadığını savunanlar şu anda üç farklı yerde bulunan ve yaklaşık 100 metreyi bulan parçaların Haliç’i kapatmaya yetmeyeceğini delil olarak sunuyorlar. Bu arada müzelerde bulunan ve herkesin Haliç zinciri dediği zincir parçalarının ne amaçla kullanıldığı belirtilmiyor.
   <br>
    <br>
     Tam bir zincir var mı?
     <br>
      <br>
       Öncelikle Haliç’e gerilen bir zincirin olup olmadığını ortaya çıkarmak gerekir. Haliç’e tam gerilmiş bir zincirin olması gemilerin karadan yürütülmesi konusuna son noktayı koyacak. Ancak eğer zincir gemileri birbirine bağlamakta kullanıldıysa o zaman bu tartışmalar devam edecek gibi gözüküyor. Gerçi tarihi kaynaklar bu konuda bir zincirin varlığından sözediyor ve zincirlerin batmaması için eski gemilerin kullanıldığını da ekliyor; ancak o dönemde yaşamış tarihçi Tursun Bey ve Nicola Barbara, Haliç’e gerilen zincirlerden dolayı gemilerin karadan yürütülmesinin mecburi olduğunu belirtiyorlar. O dönemde çizilmiş olan gravürlerde de Haliç’in ağzını boydan boya kapatan bir zincirin olduğunu görmek mümkün. Bizans’ın bu zincirler sayesinde daha önceki akınlardan, özellikle Haçlı Seferleri’nden korunduğunu da tarihçiler bize aktarıyor. Eni 18, uzunluğu ise 50 santim olan halkalardan oluşan zinciri parçalayacak büyüklükte gemilerin olmadığı; zaten zincirin hemen öteki yakasında Bizans gemilerinin bulunduğu belirtiliyor. Yalıköşkü (Sarayburnu) ile Kurşunlu Mahzen (Karaköy) arasına gerili zincir zekice bir projenin devreye sokulmasına sebep oldu.
       <br>
        <br>
         Diplikoy (Dolmabahçe)’de demirli olan Osmanlı gemileri, Tophane’nin önündeki sahilden başlayarak Boğazkesen’den geçirilip tepe aşıldıktan sonra Perapalas üzerinden Kasımpaşa’ya ve Haliç’e indiriliyor. Toplam 3 mil mesafede olan uzaklık bir gecede aşıldı. 21–22 Nisan gecesi ormanlık alanın açılıp 50 veya 70 (rakamlar çelişkilidir) gemi yağlı kalaslar üzerinden insan ve hayvanların yardımıyla kaydırılarak suya indirildi. Sabah olduğunda Haliç’te Osmanlı gemilerinin dolaştığını gören Bizanslıların acaba kırıldı mı diye zinciri kontrol ettikleri; ancak zincirlerin sağlam olduğunu gördüklerinde ise bir şok yaşadıkları aktarılıyor. İşte tarihe damgasını vurucak olan gemilerin karadan yürütülmesi hadisesi böylece gerçekleşmiş oluyor. Dönemin tarihçilerinin ortak görüşü şu: Gemilerin fetih için Haliç’e girmesi zorunluydu; aksi takdirde fethin gerçekleşmesi mümkün değildi. Yoksa iki ordu Hasköy ve Ayvansaray’da buluşamazdı.
         <br/>
         <br/>
         Zincir deniz dibinde
         <br/>
         <br/>
         Gravürlerde görülen ve tarihçilerin de bahsettiği zincirin çok küçük bir kısmının olması spekülasyonları artırırken ortaya atılan yeni bir tez ve kaynaklara dayanarak geliştirilen yorum zincirin boydan boya ve en az 500 metre uzunluğunda olduğunu iddia etti. Marmara Üniversitesi öğretim üyesi ve Türk Tarih Kurumu asli üyesi Prof. Dr. Selçuk Mülayim konunun artık masalsı bir havadan çıkarılıp arkeolojik ve stratejik olarak incelenmesi gerektiğini söylüyor. Mülayim, veriler ışığında yaptığı araştırmada gemilerin kesin olarak karadan yürüdüğü ve bunların tekne değil o dönemin şartlarında ideal gemiler olduğu tezini savunuyor. Bugün zincirin değişik boyuttaki parçaları Arkeoloji Müzesi, Harbiye Askeri Müzesi ve Beşiktaş Deniz Müzesi’nde bulunuyor. Zincirin geriye kalan 400 metresi ise ortada yok. Mülayim’e göre bu kısım şu anda denizin dibinde.
         <br/>
         <br/>
         Prof. Dr. Selçuk Mülayim, gemiler karadan yürütülmedi tezinin artık çürütülmesi gerektiğini belirterek; “Gemiler zincirden dolayı kesin olarak karadan yürüdü. Zaten kaynaklar bunu yazıyor. Kaynakları hikaye olarak görenlerin ortadaki verilere bakmaları yeterli. Gravürler bile bunu doğruluyor. Zincir eski gemileri birbirine bağlamak için kullanılmadı; çünkü bağlamak için böylesine kalın ve ağır bir araca hiç gerek yoktu” diyor. Peki zincir nasıl parçalandı? Karadan Haliç’e inen Osmanlı gemileri karşısında şaşkına dönen Bizans donanması panik içinde kaçmaya başladı. Ancak zincirle karşılaşan gemiler büyük uğraşlar sonunda dubaların olduğu kısımdaki zinciri parçalayarak yolu açarlar. Ancak fetihten sonra zincire hiç dokunulmadı. Zaten parçalanmadan dolayı zincirlerin büyük bır kısmı denizin dibine inerken kıyılara bağlı olan kısımlar kalmıştı. Rumeli Demiryolu yapılırken Sarayburnu’nda bulunan birçok yalı ve köşklerle birlikte burçlar da yıkıldı. Burca bağlı olan zincir buradan alındı. Aynı şekilde karşı tarafta bağlı bulunan zincir de toplanarak Aya İrini’de muhafaza edildi. O döneme ait orijinal bir fotoğraf Gustave Schulmberger’in ‘İstanbul’un Muhasarası ve Zabtı isimli henüz Türkçe’ye çevrilmemiş kitabında bulunuyor. Mülayim’in özel arşivinde bulunan bu fotoğraf zincir konusunda önemli bir ayağı teşkil ediyor.
         <br/>
         <br/>
         Kazıya başlanmalı
         <br/>
         <br/>
         Bir çağı kapatan bir çağı açan İstanbul’un Fethi’nde önemli bir ayağı oluşturan zincirin kayıp ve en önemli kısmının denizin dibinden gün yüzüne çıkarılması için arkeolojik araştırmaların yapılması gerekiyor. Mülayim, Kültür Bakanlığı’nın bu konuda kendilerine yardımcı olması gerektiğini belirtiyor. Dalgıçların kısa bir çalışma sonucunda zincirin su altındaki kısmını kolayca çıkarabileceğini söyleyen Prof. Dr. Selçuk Mülayim’e göre, gemilerin karadan yürütüldüğünün arkeolojik verilerle de ıspatlanması tarih açısından son derece önemli. Prof. Dr. Mülayim gemilerin karadan yürütüldüğüne dair bir başka arkeolojik kalıntının olmamasına dikkat çekerek; “ Başka bir kalıntıyı günümüzde görmek mümkün değil. Gemilerin yürütüldüğüne itiraz edenlerin savundukları noktalardan birisi de bu. Ama zincirin önemli kısmının denizin dibinden çıkarılması bütün bu yorumları değiştirecek. Böyle bir zincir var ve deniz dibinde. Gemilerin karadan yürütüldüğüne dair en önemli arkeolojik malzeme olacak. Bir de bazı tarihçiler karadan yürütülenlerin gemi değil kayık olduğunu söylüyor. Bu da yanlış. Gemiler o dönemde çok büyük değildi; ama kayık da değildi. Yoksa Bizans donanmasına karşı nasıl mücadele edeceklerdi?” diyor.
         <br/>
         <br/>
         Değişik kurum ve kuruluşlara Haliç zinciri konusunda bir bildiri sunacak olan Mülayim, 19. yüzyılda çekilmiş orijinal fotoğrafları ve Bizans döneminde çizilmiş gravürleri kendi özel araştırması ile birleştirerek bir dosya oluşturmuş. Mülayim bir gerçeğin altını şöyle çiziyor: “İlkokul yıllarımızdan beri tarih kitaplarında yer alan ve öğretmenlerimizin anlattıkları ‘Zincir olayı’ herşeye rağmen kafamızda bir efsane veya bir fantezi olarak yer etmiş, böyle bir olayın varlığı kaynaklar ve arkeolojik kanıtlar ölçeğinde yeterince sorgulanmamıştır. Tarihe yön veren bu fetih olayının artık yorumlardan ve tartışmalardan arındırılıp tarihi bir realite olarak algılanması gerekiyor.” Mülayim salt bir fetih olayından sözetmiyor, aynı zamanda fethi günümüzdeki bazı güncel meselelerle de bağdaştırıyor; “ Dünden bugüne bütün verileri gözden geçirmek, bugünü yarına bağlayacak en güvenilir bir Türkiye tezini sergilemek durumundayız. Bu yapılmazsa ne Ayasofya spekülasyonları, ne de Avrupa Birliği sorunu kavranamaz” diyor. Fethin her yıldönümünde bir kısım tarihçiler tarafından gündeme getirilen, hatta saçma bir olay olarak değerlendirilen gemilerin karadan yürütülmesi tartışmalarına zincir ile ilgili yeni bulguların ve verilerin ortaya çıkması bir son verecek. Ayrıca bu verinin bir bildiri ile de kamuoyuna sunulması olayın ciddiyeti bakımından önem taşıyor. Zincirin parçaları vardı ama zincirin diğer kısmının olup olmadığı konusunda kimsenin bir bilgisi yoktu. Zincir deyip de geçmemek lazım, çünkü bu zincir sıradan bir demir parçası değil; tarihin seyrine yön verecek kadar önemli bir malzeme. Bu zincir, fetih ile ilgili tartışmalı konuların kapanması için kafa karıştıran sorulara ebediyen zincir vurmuş olacak.
         <br/>
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </p>
 <p>
  <font>
   (Bu yazı 11 kez okunmuştur)
  </font>
 </p>
</div>


Kaynak: [www.aksiyon.com.tr](http://www.aksiyon.com.tr:80/yazdir.php?id=11877), [web.archive.org (arşiv bağlantısı)](http://web.archive.org/web/20050227214551/http://www.aksiyon.com.tr:80/yazdir.php?id=11877)
