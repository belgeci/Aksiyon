# Bitlis Paşa’ya son kurşun!

*Haşim Söylemez 2013.02.18*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Eşref Bitlis’in uçağı düşürülmeden önce 3 defa tehdit zarfı aldığı ortaya çıktı. Son zarfta çelik bir mermi bulunuyordu. Paşa’nın gördüğü son kurşun onun ölüm fermanı oldu.
  </font>
 </div>
 <div id="newsText">
  <font class="detail-text">
   <p>
    Orgeneral Eşref Bitlis suikastı dosyası da zaman aşımından rafa kaldırılanlar arasına girdi. Delil yetersizliği ve davada yol alınamaması umutlu bekleyişi sonlandırdı. Oysa yakın tarihin önemli suikastlarından biri olan Bitlis Paşa’nın öldürülmesine ilişkin dosyanın yeniden açılması seri karanlık cinayetlerin aydınlanması adına bir umut olmuştu. Aradan geçen 20 yılda hep tartışılan, bir o kadar da üzerinde spekülasyon yapılan suikastla ilgili yeni bilgiler bulanmaması ayrı bir konu. Ancak ulaştığımız bazı bilgiler Eşref Paşa’nın açık açık tehdit edildiğini ortaya çıkarıyor. Bitlis’in bindiği uçak 17 Şubat 1993’te düşmüştü. Bitlis’in o tarihten önce tehditler aldığı; ancak bunları pek kimseyle paylaşmadığı ortaya çıktı. İddiaya göre tehditler daha çok şifreli ve zarflar içinde geliyordu. Makam masasına elden bırakılan zarflar geldikçe Bitlis’in öfkesi ve meselelere sarılma azmi artıyordu. İsminin açıklanmasını istemeyen bir tanık, son zarfın renginin aslında tehlikeyi açıkça anlattığını; fakat Bitlis Paşa’nın buna rağmen uçağa binip Diyarbakır’a gitmek isteğini ifade ediyor.
   </p>
   <p>
    Eşref Bitlis ilk zarfı vefatından 2 ay önce almıştı. Zarfın rengi beyazdı ve içinde bir not vardı, daha doğrusu bir isim: John Yaser Çelik. Bu, kriptolu bir tehdit miydi bilinmiyor. İkinci zarfın rengi sarıydı ve aynı not (isim) yine vardı. Bitlis Paşa, ikinci zarfın ardından olayı takibe aldı ve Karargâh içinde bir soruşturma başlattı. Ama mesafe alması pek mümkün olmadı. En yakın yaveri bile bu konuda bilgisi olmadığını söyledi. Bitlis Paşa’nın zarfları Albay Kazım Çillioğlu’na anlattığı belirtiliyor. Son zarfı Bitlis 15 ya da 16 Şubat’ta masasında buldu. Bu sefer sadece not yoktu. Kırmızı renkli zarftan çelik uçlu bir mermi de çıktı. Ayrıca zarftaki nota bir ilave yapılmıştı; John Yaser Çelik-Bir. Bitlis Paşa, ertesi gün çıkacağı yolculuğu düşünerek zarfı daha sonra soruşturmak üzere çantasına koydu. Zarfın hikâyesi uçak düştükten sonra da devam etti. Paşa’nın enkaz alanına dağılan bütün evrakları toplandı. İçinde zarfın da bulunduğu evraklar Karargâh’ta not edildi. Fakat Genelkurmay ve Jandarma Genel Komutanlığı yetkililerince hazırlanan eşya listesinde zarfa dair bilgi yer almadı. Listede Paşa’nın giydiği kıyafetler, saat, tabanca, küçük bir dua kitabı, siyah çanta ve bazı sıradan yazışma evrakları vardı. Oysa Bitlis’in Hizbullah, PKK ve uyuşturucu işiyle uğraşan korucu-aşiretlere dair hazırlattığı rapor da yanındaydı. Zaten bu meseleyi görüşmek üzere Diyarbakır’a gidiyordu.
   </p>
   <p>
    Bitlis Paşa suikastının ardından Binbaşı Ahmet Cem Ersever bu olayı araştırmaya koyuldu. İlk işi, uçağa binemeyen Albay Kazım Çillioğlu’nu gayrinizami sorgulamak oldu. İddiaya göre Çillioğlu zarf olayını Ersever’e anlattı. Araştırmasını sürdüren Ersever, ‘Bitlis suikastının’ arkasındaki kişilere dair ciddi bilgi ve belgelere ulaştı. Ancak kırmızı renkli zarfı bulamadı. Buna rağmen topladığı belge ve bilgileri kitaplaştırmak isteyen Ersever,  yayıncısına beklemesini söyledi. Ama sonrasında ortalıktan kayboldu. Daha sonra cesedi bulundu. Ersever, Bitlis suikastına ilişkin bilgilerini Zeki. E. ile paylaşmıştı. Hâlen hayatta olan Zeki E. şu anda akademisyen; ancak ciddi bir rahatsızlığı bulunuyor. Bitlis Paşa’nın uçağının düşmesine dair ciddi belge ve bilgileri toplayan Ersever’in çok önemli bir yerden gelen emirle sorgulanıp öldürülmesi istenir. Emri veren kişinin, o dönemde yıldızı parlayan, ordunun gözbebeği subaylardan biri olduğu ileri sürülüyor.
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-34876-bitlis-pasaya-son-kursun.html), [web.archive.org (arşiv bağlantısı)](http://web.archive.org/web/20130914080316/http://www.aksiyon.com.tr:80/aksiyon/haber-34876-bitlis-pasaya-son-kursun.html)
