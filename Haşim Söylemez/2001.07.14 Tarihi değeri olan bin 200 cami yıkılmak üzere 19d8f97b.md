# Tarihi değeri olan bin 200 cami yıkılmak üzere

*Haşim Söylemez 2001.07.14*

<div>
 <p class="baslik">
  SAHİPSİZ MABETLER
 </p>
 <p class="spot">
  Maddi imkansızlıklar ve ilgisizlik yüzünden tarihi camiler yıkılma tehlikesi yaşıyor. Türkiye genelinde ilk etapta onarım bekleyen bin 200 tarihi cami için 120 trilyon liraya ihtiyaç var. Ahi Ahmet Çelebi Camii'nin iki yılda bir onarım tabelası değişiyor ama 20 yıldan beri camiye tek çivi dahi çakılmadı. Dünyanın gözbebeği Sultanahmet Camii'nin kurşunları döküldü ve su sızıyor.
 </p>
 <p class="metin">
 </p>
 <img border="0" src="/web/20020425041353im_/http://www.aksiyon.com.tr/2001/345/resimler/tarihi.jpg"/>
 <p class="metin">
  Bir cuma namazı öncesi İstanbul'da tarihi değeri oldukça yüksek görkemli camilerin birisinde, imam hutbesini bitirdikten sonra cemaate şöyle sesleniyordu; "Muhterem cemaat, camimizin yardımlarınıza ihtiyacı var. Caminin kurşun levhaları değişecek, yıkılan ve hasar gören duvarlarının tamir edilip onarılması acilen gerekiyor. Kimseden yardım gelmiyor. Bu caminin sizden sonrakilere kalması için lütfen yardımlarınızı esirgemeyin. Cami çıkışında görevli arkadaşlarımız makbuz mükabilinde yardımlarınızı toplayacaklardır. Yaptığınız ve yapacağınız yardımlar için Allah(c.c) razı olsun..." Bu sesleniş ve yalvarma içerikli talep sadece bir caminin imamına ait değil;  ilgisizlik ve maddi imkansızlık Türkiye'nin hemen hemen her yerindeki camiler için geçerli.  'Yüzde 90'ı Müslüman olan bir ülkede, Müslümanlığın en belirgin sembolü olan camilerimiz bu hale nasıl geldi? Yetkililer bu konuda ne yapıyor?' şeklindeki soruları çoğaltmak mümkün. Çünkü sorular beraberinde yeni soruları getiriyor ve sorular çoğaldıkça cevapsızlık da aynı derecede artıyor.
 </p>
 <p class="metin">
  Türkiye'de şu anda bin 200 tarihi cami bakımsızlığın pençesinde. Ancak bu tarihi camilerin gencinin 200 yaşının üzerinde olması da olayın tarihsel ve manevi değerini ortaya koyması açısından son derece önem kazanıyor. Bu camiler için, onarım ve bakımlarından sorumlu tek kurum olan Vakıflar Genel Müdürlüğü ne proje üretebilmiş ne de somut bir adım atabilmiş. Vakıflar kadar tarihi camilerden sorumlu olan diğer kurum ise Yüksek Anıtlar Kurulu. Ancak kurul sadece yapıların tarihi özelliklerine dikkat ediyor, asıl iş Vakıflar'da bitiyor. Çok ilginçtir 10 yıldan beri onarım bekleyen camiler bile var. Ve her yıl farklı bir tabela asılarak onarılacağı söylenen ancak 20 yıldır onarım bekleyen camilerin varlığı da yürekleri sızlatıyor. Yetkililer böylesine ilgisiz kalırken, yabancılar da bazı tarihi camileri onarma karşılığında müzeye dönüştürmek istiyor. Türkiye'de bin 200 caminin onarılması için 2000 yılı birim fiyatlarına göre 120 trilyon liraya ihtiyaç var. Ve böyle devam ederse, Sultanahmet, Fatih, Selimiye, Süleymaniye gibi tarihi ve mimari özelliği bakımından dinimizin önde gelen sembollerinden olan camilerin yıkılması işten bile değil.
 </p>
 <p class="metin">
  Onarım gören tabela,
 </p>
 <p class="metin">
  camiye çivi bile çakılmadı
 </p>
 <p class="metin">
  Türkiye'nin her bölgesinde 200 yaşın üzerindeki tarihi camilerin onarılması ve tamiratı beklenirken, camiler yıkılma tehlikesi geçiriyor. Başta İstanbul'daki camiler olmak üzere Türkiye'nin değişik bölgelerinde bulunan tarihi camiler doğal şartlara ve zamana bağlı olarak yıkılma tehlikesi bile yaşıyor. Camilerin yıkılması bir yana yıkılma ihtimali olan camilerin çevreye ve insanlara vereceği zararlar ise ayrı bir boyut. Vakıflar'ın ilgisiz kaldığı bazı camilerin onarımına yabancılar talip olup, müze yapılması karşılığında gereken maddi desteği sağlayacaklarını belirtiyorlar. Küçük Ayasofya Camii, İtalyanların ve Rotary Kulübü'nün kıskacında bulunuyor. Diğer yandan Vakıflar'ın onarmak için 20 yıldır beklediği Ahi Ahmet Çelebi Camii ise şu anda kullanılmadığı gibi ufak bir sarsıntıda yerle bir olabilecek durumda. Evliya Çelebi'nin rüyasında Peygamber Efendimizi gördüğü ve "Şefaat ya Resulallah" diyeceği yerde "Seyahat ya Resulallah" dediği ve tarih bakımından oldukça değerli olan caminin onarılması için iki yılda bir sadece tabela üzerinde değişiklikler yapılıyor. Yani cami yerine, yıllar önce onarıma başlandığında asılan ve defalarca çürüyüp değişen tabela onarım görüyor. Etrafının otopark olarak kullanıldığı caminin son onarım (yani onarılması öngörülen tarih) tabelası ise 20-11-2000 tarihini taşıyor.
 </p>
 <p class="metin">
  Vatandaş hazır, yasa yol kesiyor
 </p>
 <p class="metin">
  Atalarımızın inşa edip bize bıraktığı ibadethanelerimizin onarımı ve tamiratı için aslında vatandaşlar hazır. Ancak vatandaşın hazır olması yetmiyor. Çünkü vatandaş istese bile yetkililerin izni ve onayı olmadan onarım yapılması veya bu konuda teşebbüste bulunulması suç sayılıyor. Vakıflar ise cami derneklerinin onarım yapmak istiyoruz şeklindeki taleplerini kısa sürede cevaplayıp onarım izni vermiyor. Sultan Ahmet Camii Koruma ve İhya Derneği, Sultanahmet'in onarımına izin almak için 1.5 yıl gibi bir süre beklemek zorunda kaldı.
 </p>
 <p class="metin">
  Bağışlarda bulunduklarını ancak bu bağışların camilerin onarımı için harcanmadığını belirten vatandaşlar, istenmesi halinde halkın maddi bakımdan yardımlarını esirgemeyeceğini dile getiriyorlar. Mehmet Tuğrul isimli bir vatandaş bu konuda şunları söylüyor: "Her cuma namazı sonrasında yardımlar toplanıyor. İnsanlar camiye yardım ediyorlar. Eğer bu sadece insanların yardımıyla olacak diye açıklansa yardımlar iki katına çıkar. Ama toplanan paraların dahi nereye gittiği bilinmiyor. Ben bildim bileli her cuma namazı sonrasında yardım ve bağış toplanıyor, bunlar hiç mi bir caminin tamirat ve onarımına yetmiyor. Toplanan paralar nereye gitti onu dahi bilemiyoruz." Bir başka vatandaş olan Ali Temiz de bu konudaki görüşlerini şöyle açıklıyor: "İzin versinler herhangi bir caminin masrafının yarısını ben karşılarım, yarsını da halktan toplarım. Ama para toplamakla bitmiyor, önemli olan toplanan paraların nereye gittiğini bilmek."
 </p>
 <p class="metin">
  Bu konuda şikayetçi olanlar sadece vatandaşlar değil, işin içinde olan cami imamları da bu belirsiz durumdan şikayetçi. Görüştüğümüz ve isimlerinin açıklanmasını istemeyen cami imamları şunları söylüyor: "Biz topladığımız paraları yetkili makamlara veriyoruz. Ama toplanan paralar caminin onarımı için tekrar geri gelecek diye bir durum yok. Aslında her camiyi kendi haline bıraksalar daha iyi olur. Yani camileri halk onarsın, eğer çok büyük bir maddi yardım gerekecekse o zaman yetkili kurumlar devreye girsin. Böyle ortada olunca camiler yıkılma tehlikesi geçiriyor. Orijinalliği bozuluyor. Bazen topladığımız paraların bır kısmını ufak tefek harcamalar için ayırıp gizlice yapıyoruz. Aslında her camide toplanan paralar o caminin bakım ve onarımı için yeterli olur. Ancak paraları veriyoruz, bir daha geri gelmiyor."
 </p>
 <p class="metin">
  Vakıflar Genel Müdürlüğü yetkilileri ise kendilerinin maddi imkanlarının kısıtlı olduğunu belirterek şöyle konuşuyorlar: " Bizim tespitimize göre Türkiye'de 4.949 tane tarihi cami bulunuyor. Tabii bunların hepsinin ilk etapta acil onarıma ihtiyacı yok. Bizim bu camileri onarmak için yeterli bütçemiz de yok. Sadece İstanbul'daki camiler için 20.5 trilyon liraya ihtiyaç var. Bütçemiz ise 3.5 trilyon. Vakıflar olarak vatandaşlardan, derneklerden, valiliklerden yardım istiyoruz. Zaten bu konuda da girişimlerimiz var. Ama şu anda Türkiye'de tarihi camiler için ne kadar para lazım, hasar ne derecededir onun tespitini de yapabilmiş değiliz. Çalışmalarımız sürüyor. İlk etapta depremden zarar gören camileri ön plana aldık."
 </p>
 <p class="metin">
  Cami dernekleri de olmasa
 </p>
 <p class="metin">
  Mimar Sinan gibi usta mimarların yapıp insanlığın hizmetine sunduğu tarihi camiler için bazı kuruluşlar da boş durmuyor. Camilerde kurulan dernekler sayesinde birkaç büyük cami kısmen de olsa korunuyor. Sultanahmet, Fatih, Süleymaniye camileri gibi. Ama bu sadece büyük camiler için geçerli. Küçük camiler böyle bir sivil kuruluşu olmadığı için doğal olarak yetkili olan makamların yardımlarını beklemek zorunda kalıyor.
 </p>
 <p class="metin">
  Derneklerden sonra Diyanet İşleri Başkanlığı da camileri kurtarmak için devreye girmiş durumda. Gerçi Diyanet İşleri'nin tarihi camilere müdahale etme gibi bir durum ve yetkisi yok ama gönüllü olarak işi takip ediyor. Göz göre göre tarihi camilerin yıkılmasını istemeyen Diyanet İşleri Başkanı M. Nuri Yılmaz da son çare olarak baz istasyonlarını kurtuluş yolu olarak gösterdi. Yılmaz müftülüklere gönderdiği özel notta camilere baz istasyonlarının kurulmasının mümkün olabileceğini bildirdi. Böylece camilerin masrafları baz istasyonlarından elde edilen gelirle karşılanabilecek.
 </p>
 <p class="metin">
  Turiste paralı giriş
 </p>
 <p class="metin">
  İlk etapta onarılması gereken camiler için 120 trilyon lirayı Vakıflar Genel Müdürlüğü karşılayabilir mi sorusunun cevabı aslında pek net değil. Ancak bazı uzmanlar bu konuda net projeler üretiyor. Uzmanlar tarihi camilerin müze kapsamına alınmasında hiçbir sakınca olmadığını belirtiyorlar ve ekliyorlar, sadece yabancı turistler için. Yani camileri ziyaret eden her yabancı turistin belirli bir bedel karşılığında bu isteğini gerçekleştirmesi görüşü savunuluyor. Sultanahmet, Fatih, Piyalepaşa, Küçük Ayasofya gibi camilerin turistlere para karşılığında ziyaret ettirilmesinden büyük maddi yarar sağlanacağını belirten Mimar Süleyman Anıl devamla şunları söylüyor: "Vakıflar madem maddi olarak bu camileri onaramıyor, o zaman birtakım önlemler alması gerekir. Ya vatandaşlardan toplanan yardımlar o cami için kullanılır ya da sözkonusu camiler tarihi camiler olduğu için buralara giriş ücretli olur. Ancak yerliden değil yabancı turistten belirli bir bedel alınmalı. Tıpkı müzeler gibi. Bu etik açısından sorun olabilir ama, bu camileri başka nasıl kurtarabiliriz bilemiyorum." Anıl, Vakıflar Genel Müdürlüğü'nün bu konuda duyarsız olduğunu ve bunun bilinçli bir politika olduğunu da ileri sürüyor; "Vakıflar cemaatten toplanan paralara bile karışıyor. Cemaat kendi camisini onaramıyor, buna izin yok. O zaman kendisi onarsın, bunda art niyet var."
 </p>
 <p class="metin">
  Malzemeler yaşlandı
 </p>
 <p class="metin">
  Tarihi camilerin yaşlı olmasından dolayı belirli aralıklarla onarım görmesi, pencere, kurşun levha, duvar sıvası ve boya gibi küçük gözüken ancak bir yapı için hayati özelliği bulunan kısımların birkaç yıl süreyle elden geçmesi gerekiyor. Aksi halde zaten yaşlı olan malzemelerin dayanması ve uzun süre ayakta kalması güç. Ancak birçok cami, şu anda aradan yıllar geçmesine rağmen gereken onarım ve bakımı görmediği için ciddi tehlike yaşıyor. Mimar Abdülkadir Akpınar tarihi camilerin yaş bakımından sürekli bir onarım ve bakım geçirmesi gerektiğini belirterek "Şu anda çok sayıdaki cami onarım ve bakım görmediği için yıkılma tehlikesi geçiriyor. Yıkılma derken durup dururken yıkılmayacak, birkaç yıl sonra yorgun malzemeler artık dayanamayacak. Ancak bir deprem olması halinde bunların yıkımı daha da kolaylaşır. Camilerin yıkılması bir yana Mimar Sinan gibi usta mimarların mimari özelliklerini taşıyan eserlerin yok olması da mimari açıdan çok önemli. İnşaallah gereken onarımlar yapılar da camilerimiz daha nice kuşaklara sapasağlam taşınır. Ama şu anda camiler büyük tehlike yaşıyor. Zaten her bir caminin yaşı en az 200 yıl, bu da malzeme yorulması diye bir durumu ortaya çıkarıyor" şeklinde konuşuyor.
 </p>
 <p class="metin">
  İstanbul camileri iki kere önemli
 </p>
 <p class="metin">
  Camileri önemli önemsiz diye bir ayrıma tabi tutmak din ahlakı açısından doğru olmaz. Ancak önemli mimari özellikleri bakımından çoğu caminin İstanbul'da bulunması buradaki camileri daha önemli kılıyor. İstanbul'da şu anda bulunan 500'ün üzerindeki camiden 180 tarihi cami depremlerden göreceği darbe ve zaman aşımına bağlı olarak tehlike yaşıyor. Camilerin onarılması için sadece 1999 yılı birim fiyatlarına göre 17 trilyon liraya ihtiyaç bulunuyor. Ancak bütün bunlara karşı maddi imkansızlıklar ileri sürülerek onarım ve tamiratları yapılmıyor. Ve deprem uzmanları, bir depremde başta Ayasofya olmak üzere bütün camilerin yıkılacağını belirtiyorlar. Tabii eğer tez elden ciddi bir onarım ve tamirat çalışmasına başlanmazsa. Bu bağlamda İstanbul'da 10 yıldan beri tamirat bekleyen camiler var. Hatta Küçük Aysofya Camii son ciddi onarımını 46 yıl önce yaşamıştı.
 </p>
 <p class="metin">
  Onarma da yetmiyor, bu ekip işi
 </p>
 <p class="metin">
  Tarihi camilerin onarılması yeterli olmuyor, onarımların uzman ekiplerce yapılması da büyük önem taşıyor. Çünkü yanlış kişilerin elinde yapılan onarımlar camiye çok daha fazla zarar verebiliyor. Türkiye'de tarihi yapıları, özellikle camileri onaracak ekiplerin yokluğu bu işin gelişigüzel yapılmasını ortaya çıkarıyor. Durum böyle olunca da kasaplar bile cami onarım ve restorasyonlarında çalışabiliyor. Tarihi camilerin onarımında kullanılacak taşın, kurşun levhanın kalınlığı, duvarın rengi ve harcı gibi şeylerin orijinal ya da orijinale yakın olması şart. Aksi yapıldığında camiler daha çabuk tahrip oluyor, hatta yıkımla yüzyüze kalabiliyor. Çünkü kullanılan bir malzeme diğer malzemeleri de etkiliyor. Yabancıların tarihi eserleri onarmada büyük titizlik gösterdiklerini belirten Mimar Mehmet Yazıcı, bizim bu konuda hiç de duyarlı olmadığımızın altını çiziyor. Yazıcı; "Türkiye'de tarihi camileri onarmak için gereken maddi imkanlar sağlansa bile onları aslına ve orijinaline uygun onarmak gerekir. Eğer yanlış yapılırsa o caminin ömrü kısa olur. Eğer işin ehilleri tarafından onarım yapılmayacaksa kendi haline bırakılması daha iyi. Zaten Türkiye'de tarihi camileri onaracak bilgili ve etkili bir ekip yok. Olmadık kişiler çıkıp çok hassas olan noktalarda onarım ve tamirat yapıyor. Bu büyük bir yanlış ve yapının sonunu getiren, içinden çıkılmaz bir hatadır" şeklinde konuşuyor.
 </p>
 <p class="metin">
  Çürük malzemeler de kullanılıyor
 </p>
 <p class="metin">
  Camilerin onarımında kullanılan malzemelerin çürük olduğu da belirtiliyor. İhaleleri alan firmaların daha ucuza yapıyorum deyip çürük malzemelerle onarım yapması camilerin geleceğe taşınması adına ciddi bir tehlike oluşturuyor. Mimar Münir Alparslan Türkiye'de işin ehli olmayan firmaların düşük fiyat vererek ihaleleri aldığını belirterek, "Daha ucuz fiyat verdiği için cazip geliyor. Halbuki kullanılan malzemeler çok önemli. Sonuçta bu yapılar tarihi yapılar, çok hassas davranılması gerekir. Aksi takdirde kullanılan malzemeler yarardan çok zarar verir" şeklinde konuşuyor.
 </p>
 <p class="metin">
  Mimar Abdülkadir Akpınar da kullanılan malzemenin, yapıyı yeni baştan yapmak kadar önemli olduğunun altını çizerek şöyle konuşuyor: "Eğer orijinaline uygun malzeme kullanılmazsa yapı daha da zarar görür. Kesme taş yerine siz tutup normal bir kaya parçasını kullandığınızda yapı bunu hazmedemez ve bünyesi bozulur. Tarihi yapılar kendine has malzemeleri ister. Ceviz ağacı yerine kavak ağacı kullanıldığında da aynı sorun yaşanır."
 </p>
 <p class="metin">
  Sanırım çizdiğimiz bu tablo, örnek olması açısından son derece önemli. Sembollerin bir bir yok olmaması için, yetkililere ve duyarlı Müslümanlara büyük iş düşüyor.
 </p>
 <p class="metin">
 </p>
 <p class="arabaslik">
  Tarihe sahip çıkmak adına
 </p>
 <p class="metin">
  Küçük Ayasofya Camii
 </p>
 <p class="metin">
  527 tarihinde yapıldı. İstanbul'un kullanılabilir en eski yapısı. Kilise'den camiye dönüştürüldü. Cami tarihi boyunca birçok depreme maruz kaldı. Son hasarını 17 Ağustos depreminde gördü. Caminin onarılması ve kurtarılması için 3.5 trilyon liraya ihtiyaç var. Caminin onarımını üstlenip müzeye dönüştürülmesi şartıyla birden fazla kuruluş ve ülke fırsat bekliyor. Camideki yarıklar ve çatlaklar cami için büyük tehlike oluşturuyor. Cami son ciddi onarımını 1955 yılında gördü.
 </p>
 <p class="metin">
  Gazi Atik Ali Paşa Camii
 </p>
 <p class="metin">
  Fatih Sultan Mehmet'in İstanbul'un fethinden sonra yaptırdığı ancak günümüzde varlığı ortaya çıkarılmayan ilk caminin kopyası niteliğindeki cami, Bursa ekolünün özelliklerini taşıyor. Bu tarihi cami sütunlardaki kaymalar ve kubbedeki hasarlar yüzünden yıkılma tehlikesi yaşıyor. Caminin onarılması için 500 milyar liraya ihtiyaç var. Cami 1497 tarihinde yapıldı.
 </p>
 <p class="metin">
  Bayezid Camii
 </p>
 <p class="metin">
  Küçük bir tamirat geçirdi. Ancak 17 Ağustos depreminde büyük zarar gördü. Mihrap tarafından kubbeye doğru kemer yarılmış, bu yarık kubbeyi de içine almış. Denge kulesi de yıkılan caminin onarımı için iki yıl önceki bedel fiyatla 700 milyar lira lazım. Yapımı 5 yıl süren güzel caminin bitim tarihi ise; 1506.
 </p>
 <p class="metin">
  Fatih Camii
 </p>
 <p class="metin">
  1471 tarihinde yapıldı. Son depremde iç kubbede çatlaklar oluştu. Cami değişik zamanlarda onarım gördü. Ama yapılan onarımlar şu ana kadar camiyi tam anlamıyla kurtarabilmiş değil. Caminin ciddi manada onarım geçirmesi için 600 milyar liraya ihtiyaç var. Bu paranın küçük bir kısmı sağlandı.
 </p>
 <p class="metin">
 </p>
 <p class="arabaslik">
  Sultanahmet örnek ama yeterli değil
 </p>
 <p class="metin">
  Tarihi camilerin başında gelen ve onarımı sürekli devam eden camilerden birisi de Sultanahmet Camii. Sultanahmet Camii resmi hiç bir kurumdan yardım alınmadan onarılıyor, ancak maddi olarak sıkıntıya düşülmüyor değil. Sultanahmet Camii Koruma ve İhya Derneği'nin yapmış olduğu kampanya neticesinde zengin vatandaşlardan, cami cemaatinden ve dernek üyelerinden toplanan paralarla cami onarım görüyor. Caminin onarılması için vakıflardan 1.5 yılda ancak izin alabilen cami görevlileri şu anda Sultanahmet Camii'ni büyük ölçüde onarmış durumdalar. Sultanahmet Camii'nin kurşun kaplamaları, altın varak çalışmaları, taş imitasyon çalışmaları, mermerlerin temizlenmesi, aydınlatmalar, cami içi çalışmalar, bahçe düzenlemesi ve alemlerin onarım ve yenilenmesi yapıldı. Halıların değişmesi ve duvarların onarımı gibi işler de Sultanahmet Camii'nin bekleyen işleri arasında. Sultanahmet kendi başının çaresine kısmen de olsa bakabiliyor. Güzel bir örnek ama yeterli değil.
 </p>
 <p class="metin">
 </p>
 <p class="metin">
  Sultanahmet'in bazı harcamaları
 </p>
 <p class="metin">
  Kurşun kaplama çalışmaları...140 milyar
 </p>
 <p class="metin">
  Altın varak çalışmaları............12 milyar
 </p>
 <p class="metin">
  Taş imitasyon........................16 milyar
 </p>
 <p class="metin">
  Mermer temizlik çalışmaları....4.5 milyar
 </p>
 <p class="metin">
  Aydınlatma çalışmaları...........14 milyar 250 milyon
 </p>
 <p class="metin">
  Cami içi çalışmaları................6 milyar 131 milyon
 </p>
 <p class="metin">
 </p>
 <p class="metin">
  İvedi olarak yapılması gerekenler
 </p>
 <p class="metin">
  - Cami avlusunun tefrişi.
 </p>
 <p class="metin">
  - Temizlenmeyen dış kısım duvarların temizlenmesi, taş işçiliklerin yapılması.
 </p>
 <p class="metin">
  - Bahçedeki havlandırma ve taş işçiliklerinin yapılması.
 </p>
 <p class="metin">
  - Cami halılarını değiştirmek.
 </p>
 <p class="metin">
  - Ses düzenindeki aksaklıkları gidermek.
 </p>
 <p class="metin">
  - Minarelerdeki taş işçiliğini onarmak, şerefelerdeki kandilleri yenilemek.
 </p>
 <p class="metin">
  - Cami içinde kapalı devre kamera sistemine geçmek.
 </p>
 <p class="metin">
  - Camiyi tanıtan bir internet sitesi açmak.
 </p>
 <p class="metin">
 </p>
 <p class="metin">
 </p>
 <br/>
 <center>
  <a class="anaorta" href="http://web.archive.org/web/20020425041353/mailto:hsoylemez@hotmail.com">
   hsoylemez@hotmail.com
  </a>
 </center>
 <br/>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2001/345/kapak/1.htm), [web.archive.org (arşiv bağlantısı)](http://web.archive.org/web/20020425041353/http://www.aksiyon.com.tr:80/2001/345/kapak/1.htm)
