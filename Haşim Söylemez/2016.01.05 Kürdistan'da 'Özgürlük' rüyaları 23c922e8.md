# Kürdistan'da 'Özgürlük' rüyaları

*Haşim Söylemez 2016.01.05*

<div class="pNewsDetailMainContent ctx_content" itemprop="articleBody">
 <p>
  Erbil Nüfus Dairesi verilerine göre, çocuklara verilen Kürdistan isminde yüzde 81 artış var. Şüphesiz bağımsız Kürdistan, Kürtlerin rüyası. Ama bu rüyanın kâbusa dönüşme ihtimali de var.
 </p>
 <p>
  Kürdistan, 6 yaşında. Babası Cafer, bir gün bağımsız Kürdistan kurulur diye kızına bu adı vermiş. Cafer, “Kürdistan’ı görmesem de adı kızımda yaşasın diye bu ismi verdim. Leyla Kürdistan benim her şeyim. Bağımsız Kürdistan ise rüyam.” diyor, diğer bütün Kürtler gibi.
 </p>
 <p>
  Aslında bu isim çokça veriliyor çocuklara. Erbil Nüfus Dairesi verileri, bir yılda Kürdistan adında yüzde 81 artış olduğunu gösteriyor. Şüphesiz bağımsız Kürdistan, Kürtlerin rüyası. Ama bu rüyanın kâbusa dönüşme ihtimali de var. Zira bağımsızlığı ilan etmek ya da bunu referandumla kazanmak her şeyi çözmüyor. Kürdistan ciddi sorunlarla mücadele ederken bağımsızlık talep ve söylemini gerçekçi bulmayanlar çoğunlukta. Kürtler duygusal olarak ‘bağımsız Kürdistan’a evet diyor ancak hemen peşinden ‘Ya sonra ne olacak?’ sorusunu da soruyorlar.
 </p>
 <p>
  Yaklaşık 7 aydır Irak Kürdistan Federe Bölgesi’nde devam eden başkanlık krizi, IŞİD saldırıları ve ekonomik kriz, bölgede her şeyi altüst etmiş durumda. Bölgesel yönetimin başkanı Mesut Barzani’nin ara ara dillendirdiği bağımsız Kürdistan talepleri ile birlikte internette dolaşan “Kürdistan Nerede?” isimli kısa filmle bağımsızlık çağrıları yapılıyor. Film şöyle bitiyor: “Dün elimizden kaçırdık. Yarın çok geç artık. Bugün tam zamanı.”
 </p>
 <p>
  Bu söylem, halkın dilinde ve gönlünde yer edinmiş durumda. Hatta çoğu Kürt araç plakalarında Irak ibaresinin çıkartılıp sadece Kürdistan yazıldığını bile görmek mümkün. Ama bu gerçekçi değil. Çünkü Kürdistan hâlâ bağımsız bir devlet değil. Halk şarkıyı çalıp dinlese de pratikte bunun bir anlamı yok. Barzani’nin söylemine Kürtler hayır demiyor. Ama bunu çok gerçekçi de bulmuyor. Çünkü Kürdistan’da ekim ayında başlayan olaylar fiilî bölünmeyi de beraberinde getirmiş. Barzani’nin Kürdistan Demokrat Partisi (KDP) Erbil ve Dohuk’ta hâkimiyet sürerken; Kürdistan Yurtseverler Birliği (KYB) ve Goran Hareketi ise Süleymaniye ve civarında etkili. Irak Kürdistan Federe Bölgesi bu anlamda bir nevi kantonlara dönüşmüş durumda. Kürtlerin en çok güvendiği askerî güç peşmergeler arasında da bölünmeler var. Her ne kadar Peşmerge Bakanlığı olsa da peşmerge içinde parti bağlılığı çok daha belirgin. Bu arada, Kerkük’süz bir bağımsız Kürdistan, Kürtler nezdinde tam bağımsızlık sayılmıyor.
 </p>
 <p>
  Aslında Barzani, bağımsız Kürdistan’dan çok, yeniden başkan olmak istiyor. Çünkü diğer siyasi partiler şu anda Barzani’nin başkanlığını geçerli görmüyor. Zira ağustos ayında yapılması beklenen başkanlık seçimi henüz yapılmış değil. Kerkük meselesi ise Barzani’nin üzerinde çok ciddiyetle durduğu bir konu değil. Çünkü Kerkük’te hâkimiyet KYB’nin elinde. Bu parti burada oldukça güçlü. KYB, Kerkük’te sadece Kürtlerden oy almıyor. Araplar ve Türkmenler de bu partiye oy veriyor. Zaten Kerkük’te hâlihazırda halkı IŞİD’e karşı KYB peşmergeleri koruyor. Bağımsız Kürdistan söylemi, Kürt aydınlara göre daha çok ‘zaman kazanma’ olarak değerlendiriliyor. Çünkü IŞİD Erbil’e hâlen 60 kilometre uzaklıkta bulunuyor. Musul ve civarı IŞİD’in kontrolünde. Bu da Kürtlerin başkent dediği Erbil’in ensesinde bir tehdit.
 </p>
 <p>
  Ekonomik kriz ise Kürdistan’ın önümüzdeki iki yılını şimdiden belirsizleştirmiş. Kimse önünü göremiyor. İnşaat, en revaçtaki iş alanı fakat işler iyi gitmiyor. Büyük firmalara inşaat malzemesi satan Kerim Salih, günlük 25 bin dolar olan cirosunun ayda 3 bin dolara düştüğünü anlatıyor: “Ekonomik kriz şu an birinci sorun. Ben büyük firmayım. Daha önceki kazancımla ayakta kalırım; ama küçük firmalar artık yavaş yavaş kapanıyor. Bu şartlarda Erbil ve Kürdistan’da bizler 2016 yılını çoktan kapattık, 2017 için plan yapıyoruz. Tabii yeni sorunlar yaşamazsak.”
 </p>
 <p>
  İşsizlik oranı yüzde 6’dan yüzde 40’a çıkmış durumda. 2003 yılından sonra ekonomik yatırım ve emlaklarla yükselen Erbil geleceğin Dubai’si olarak gösterilirken şu anda inşaatların çoğu durmuş durumda. Emlak satışlarında ise yüzde 50 düşüş var. Şehirde eski hareketlik yok. Hayat bir nevi durmuş gibi. Geleceğin Dubai’sinde kriz her geçen gün daha da derinleşiyor. Bağdat’tan gelmesi gereken para gelmeyince kriz daha da büyümüş durumda. Dört aydır ya maaşlar ödenmiyor ya da maaş artırımlarına gidilmiyor. Ekonomik kriz siyasi krizle birleşince Kürdistan’da sanki her şey iptal olmuş gibi.
 </p>
 <p>
  Kürt entelektüellerinin en büyük eleştirilerinden biri de Mesut Barzani’nin ulusal bir başkandan çok, bir parti lideri gibi hareket etmesi. Çünkü Kürtler, Barzani’yi ulusal liderleri olarak görüyor. Ancak Mesut Barzani’nin KDP ile olan ilişkisi bu liderlik özelliğini gölgelemiş durumda.
 </p>
 <p>
  Erbil Cihan Üniversitesi Öğretim Üyesi Prof. Dr. Serbest Nebi, bağımsız Kürdistan konusuna romantik olarak bakılmaması gerektiğini söylüyor: “Kürdistan, kendi bayrağı ve dinamikleriyle bağımsız olmalı. Bir başka ülkenin desteğiyle değil. Tayyip Erdoğan daha önce Mesut Barzani için aşiret lideri diyordu. Şimdi devlet başkanı gibi karşılıyor. Demek ki bir şeyler değişiyor. Bu benim için önemli bir argümandır. Kürt realitesini gösteriyor. Ve bu bir süreçtir. Şimdi değil Mesut Barzani, bir Kürt çobanı bile bağımsız Kürdistan bayrağını dikse herkes onu destekler. Bir akademisyen olarak ben de arkasından gider onu desteklerim. Bu bizim duygusal tarafımızdır. Şu anda Kürdistan’ın ilan edilmesinin önündeki engel dış değil, iç engeldir. Tek yönetim yok, birlik yok. Kürdistan’da siyasi ve ekonomik reformlar gerekiyor. Sadece petrol gelirine bakılarak bağımsızlık ilan edilmez. Bağımsızlık haklı bir taleptir ancak bunun için iyi bir hazırlık yapmak şart. Barzani romantiktir. Bu onun kişisel özelliğidir. Konuya bölge başkanı gibi bakmıyor, daha çok bir devrimci gibi yaklaşıyor.”
 </p>
 <p>
  <img alt="" src="/web/20160304143315im_/http://www.aksiyon.com.tr/kuzey-irak/ http:/medya.aksiyon.com.tr/aksiyon/2016/01/05/574182.jpg "/>
 </p>
</div>


Kaynak: [www.aksiyon.com.tr](http://www.aksiyon.com.tr:80/kuzey-irak/kurdistanda-ozgurluk-ruyalari_553460), [web.archive.org (arşiv bağlantısı)](http://web.archive.org/web/20160304143315/http://www.aksiyon.com.tr:80/kuzey-irak/kurdistanda-ozgurluk-ruyalari_553460)
