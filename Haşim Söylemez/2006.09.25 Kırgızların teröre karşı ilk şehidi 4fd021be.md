# Kırgızların teröre karşı ilk şehidi

*Haşim Söylemez 2006.09.25*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Çeyrek asır önce Türkiye'ye sığınan Kırgızlar, vatan belledikleri bu topraklar için ilk şehidini verdi. Şehit köy korucusu Abdüsselam'ın kanı yerde kalmadı.
  </font>
 </div>
 <div id="newsText">
  <font class="detail-text">
   Ogün her şey çok faklıydı. Abdüsselam, ayrılık vaktinin geldiğini biliyor ve ona hazırlanıyor gibiydi. Önce hafif sesle dualar ederek abdest tazeledi, sonra parkasının sol üst cebinden çıkardığı bir zarfı eşine uzattı. Bir buçuk yaşındaki 'gözünün nuru' kızı Nurbanu'ya yazdığı mektuptu bu.
   <br/>
   <br/>
   Abdüsselam silahını kuşanarak eşiyle helalleşip evden çıktığında güneş henüz batmıştı. Çok geçmeden bütün acı haberler gibi, köy korucusu 33 yaşındaki Abdüsselam Yar'ın şehadet haberi de tez elden ulaştı köye. Baba Mehmet Yar, haberi aldığında hasta yatağında yavaşça doğruldu ve dudağından sadece şu iki kelime döküldü: "Vatan sağ olsun!"
   <br/>
   <br/>
   Türkiye'de görev yapan 81 bin 967 köy korucusundan 183'ü Kırgız. Şehit Abdüsselam da onlardan biriydi. Kırgız aileler 1982'de Türkiye'ye yerleştiklerinde o 11 yaşındaydı. Türkiye'yi ve Erciş'teki köyü Ulupamir'i çabucak sevdi. Asker dönüşü diğer Kırgız erkeklerinin yolundan giderek köy koruculuğunu seçti. Yaşadığı Van'da PKK terörü yüzünden her gün can veriliyordu. Sıkı sıkıya sarıldığı işine adeta hayatını adadı. Çünkü bu sadece bir iş değildi onun için; kendilerine kucak açan Türkiye'ye bir vefa borcuydu. 'Vatanım' dediği Türkiye'yi bölmek isteyenlere karşı canını ortaya koydu. Ülkesinin ve neslinin geleceği adına vazife yaptığını söylüyordu hep.
   <br/>
   <br/>
   Kültür Bakanlığı'nın yaklaşık 2 yıl önce çektirdiği "Pamir'den Van'a Özgürlüğün Nal Sesleri" isimli belgeselde Kırgız korucular anlatılırken, mikrofon Abdüsselam'a da uzatılmıştı: "Bu mesleği çocuğuma iyi bir gelecek hazırlamak için yapıyorum. O rahat etsin, burada huzur içinde yaşasın diye." Ne ilginçtir ki bu sözleri söylerken henüz evli değildi Abdüsselam. Evinden son çıkışında da ölüme gittiğini hissedercesine kızına mektup bırakmıştı.
   <br/>
   <br/>
   RAHMANKUL, 'SEHİT OLUN' DEMİŞTİ
   <br/>
   <br/>
   Kırgızlar, Hakkın rahmetine kavuşan son hanları Hacı Rahmankul Kutlu'nun vasiyetini yerine getirmek için mücadele veriyor. Rahmankul, ölüm döşeğinde halkına seslenirken bir dizi öğüdü peş peşe sıralamış; gerekirse üzerinde ekmek yedikleri bu topraklar uğruna şehit olmayı tavsiye etmişti. Türkiye'deki Kırgızların Temsilcisi Abdülmetin Keskin, "Türkiye'nin bütünlüğü için gerekirse şehit olmamızı istiyordu. 'Bize kucak açan Müslüman kardeşlerimize vefa borcumuzu ödemek zorundayız. Son Kırgız kalana kadar bunu unutmayın' diyordu. Çocuklarımızı o bilinçle yetiştiriyoruz." diye konuşuyor.
   <br/>
   <br/>
   Kırgızlar, 1985'te başlayan koruculuk müessessine gönüllü olarak katıldı. Bölücü terör örgütü PKK'nın kökünü kazımak için yıllardır görev yapıyorlar. Sayıları az olsa da üstün savaşçı tekniklerinden istifade ediliyor. Türkiye'de atlı koruculuk sistemini ilk onlar uyguladı. Van kırsalındaki sayısız operasyona katılarak başarılı oldular. Ancak geçtiğimiz hafta yaşanan çatışmada Kırgızlar kayıp verince, Aksakal (yaşlılar) heyeti toplanıp bir intikam kararı aldı. Türk Silahlı Kuvvetleri'nin operasyonunda Abdüsselam'ın katillerinin de içinde bulunduğu 6 terörist ölü ele geçirildi. Bu, ilk şehidini veren 3 bin nüfuslu Kırgız köyü Ulupamir'de bayram havası estirdi.
   <br/>
   <br/>
   Şüphesiz 6 teröristin öldürülmesine en çok sevinen, Abdüsselam'ın üvey ağabeyi ve korucu timi komutanı 41 yaşındaki Amas Yetim'di: "Afganistan'da bile biz böyle bir şehit vermedik. Bu bizim her yönüyle ilk şehidimizdir. Bu vatan için her şeyimiz feda olsun. Türkiye bize sahip çıktı, yedirdi içirdi, bize ev verdi, vatan verdi. Biz ne yaparsak yapalım borcumuzu tam olarak ödeyemeyiz. Son Kırgız kalana kadar bu ülkeyi savunacağız." Yetim'in Türkiye'ye çok anlamlı bir mesajı da var: "Bizim Kürt kardeşlerimizle bir sorunumuz yok. Türk-Kürt kardeştir, biz de onların kardeşiyiz. Kürtlerle iyi geçiniyoruz; ama bazı cahiller başka güçlerden destek alarak ülkeyi parçalamak, huzursuz etmek istiyorlar. Artık barış olsun, herkes kardeşçe yaşasın. Şehidimiz o zaman huzur bulur."
   <br/>
   <br/>
   YAŞLI KORUCULAR DERTLİ
   <br/>
   <br/>
   182 Kırgız korucu mücadeleden vazgeçmeyeceklerini belirtiyor. Ancak ileri yaştaki korucuların artık bu meslekte zorlandığı da bir gerçek. Halihazırda Kırgız korucuların yaş ortalaması 45'in üzerinde. En gençleri 29 yaşında. En yaşlı korucu 62 yaşındaki Abdülgafar Erciyes, yaş sebebiyle zorlandıklarını belirterek, devletin yaşlanan korucuları emekli etmesini istiyor: "Biz vatanımızı sonuna kadar savunmak için varız; ama operasyonlara katılamıyoruz, kış şartlarında daha da zorlanıyoruz. Devletin buna bir çözüm bulması lazım. Yıllardır koruculuk yapan bizlerin yapacağı başka iş de yok. Aldığımız 500 YTL ile geçiniyoruz çok şükür. Bir şehidimiz oldu; gururu ve üzüntüyü bir arada yaşıyoruz."
   <br/>
   <br/>
   Kırgız korucular köy timi, karakol timi ve operasyon timi olmak üzere üç grup halinde görev yapıyor. Atlılardan oluşan köy timi, köyün etrafında nöbet tutup devriye geziyor. Karakol timi askerlerle karakol nöbeti tutuyor; operasyon timi ise operasyonlara katılarak doğrudan silahlı çatışmaya giriyor. Üç grup, olağanüstü durumlarda birleşerek ortak faaliyet de gösterebiliyor.
   <br/>
   <br/>
   PKK terörüne ilk şehidini veren Kırgızların Van'a geliş hikâyesi oldukça trajik. Afganistan'ın kuzeyindeki Pamir Yaylası'nda yaşayan Kırgızların bir bölümü, 1979'da başlayan Sovyet işgali sonrasında Türkiye'den sığınma talebinde bulundu. Yayla hayatına alışkın oldukları için sıcak hava şartları sebebiyle çok zorlanan Kırgızlar, Türkiye'ye gelmeden önce Pakistan'da 450 kayıp verdi. 12 Eylül 1980 darbesinin akabinde Kenan Evren tarafından Türkiye'ye kabul edilen Kırgızlar, Pakistan'dan uçaklarla Türkiye'ye getirildi. Adana'ya getirilen bin 150 Kırgız'ın başında son hanları Hacı Rahmankul vardı. Önce Malatya ve Van'ın değişik yerlerine; Turgut Özal döneminde ise Van'ın Erciş ilçesi Altındere köyüne yaptırılan konutlara yerleştirildiler. Kendi istekleri üzerine köyün adı Ulupamir olarak değiştirildi. Rahmankul'un mezarı da bu köyde. Hayvancılık, dokumacılık ve koruculukla geçinen Kırgızların bir kısmı İstanbul'da yaşıyor.
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action?newsId=20229), [web.archive.org (arşiv bağlantısı)](http://web.archive.org/web/20120628174646/http://www.aksiyon.com.tr:80/aksiyon/newsDetail_getNewsById.action?newsId=20229)
