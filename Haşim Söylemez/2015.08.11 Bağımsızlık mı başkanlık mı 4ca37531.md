# Bağımsızlık mı başkanlık mı?

*Haşim Söylemez 2015.08.11*

<div class="pNewsDetailMainContent" itemprop="articleBody">
 <p>
  19 Ağustos’ta Mesud Barzani’nin Kürdistan Bölge Başkanlığı resmen sona eriyor. bir gün sonrasında ise seçim var. Barzani Bağımsızlık’ta ısrarcı olursa, başkanlık sisteminden taviz vermek zorunda kalabilir.
 </p>
 <p>
  Mustafa Barzani Irak’ta ‘Bağımsız bir Kürdistan’ diyerek yola çıkmıştı. Babasının yapamadığını uzun yıllar sonra oğlu Mesud Barzani gerçekleştirdi ve Kürtler adına tarihe geçti. Kürtleri Irak’ta federe bir yapıya kavuşturdu. Kürtlerin ordusu, uçakları, her geçen gün gelişen şehirleri ve eğitim kurumları var artık. Ancak bu yetmiyor. Mesud Barzani son birkaç yıldır çeşitli platformlarda ‘Bağımsız Kürdistan’ fikrini dillendiriyor.
 </p>
 <p>
  Kürtlerin bağımsızlık sevdası Erbil veya Süleymaniye sokaklarına da yansıyor. Lakin şu aralar IŞİD sorunu ve Kürdistan parlamentosundaki siyasi kriz her şeyi gölgede bırakacak kadar güçlü. Aylardır çözülemeyen başkanlık krizi yeni sorunlara gebe. Mesud Barzani’nin Kürdistan Bölge Başkanlığı görevi 19 Ağustos’ta resmen son buluyor. 20 Ağustos’ta da seçim var! Barzani ise bir yandan bağımsızlık isterken, diğer yandan da başkanlığını korumaya çalışıyor. Onun bağımsızlık isteği halkta yankı bulsa da Meclis’te ters tepiyor.
 </p>
 <p>
  Kürdistan’ın bağımsızlığını ilan edebilmesi için ‘referandum’ yapılması gerekiyor. Referandum için ise Federe Kürdistan Meclisi’nin onayı şart. Barzani’yi destekleyen Kürdistan Demokrat Partisi (KDP) açısından sorun yok. Ancak onun 38 milletvekiline karşılık parlamentonun diğer iki gücü Kürdistan Yurtseverler Birliği (KYP) ve Goran (Değişim) Hareketi’nin başkanlık sistemine dair ciddi itirazları var. İki partinin milletvekili sayısı 42. 111 sandalyeli Meclis’ten referandum kararı çıkartabilmek için Mesud Barzani’nin bu itirazları dikkate alması şart.
 </p>
 <p>
  Kürdistan Başkanı’nın geniş yetkileri bulunuyor. Her şeyin ötesinde Meclis’i feshetme yetkisine sahip, ayrıca ordu da ona bağlı. Muhalefetin dillendirdiği öneriler ise başkanlık sistemi kalksın ya da başkan, yetkileri sınırlandırılarak Meclis tarafından seçilsin. Senaryolardan biri Irak’ta uygulanmakta olan sistemin Kürdistan’da da uygulanması: Seçimlerde birinci olan parti başbakanlığı, ikinci olan cumhurbaşkanlığını, üçüncü olan ise meclis başkanlığını alıyor. Diğer bir senaryo ise muhalefetin Barzani’nin başkanlığını kabul edip hükümet başkanlığının başka partiye devredilmesi. Böylece Mesud Barzani başkan olmaya devam eder ancak Neçirvan Barzani koltuğundan olur. Ki bu sorun zaten Barzani ailesi içinde devam eden çatlağın daha da büyümesine yol açar. Son ihtimal ise Irak Kürdistan Federe Bölgesi için en karamsar tablo: Taraflar anlaşamaz ve Kürdistan bölünür. Bu durumda Erbil ayrı, Süleymaniye ayrı bir yönetim ile idare edilir.
 </p>
 <p>
  Erbil’de başkanlık krizi devam ederken İran da olaya müdahil olmaya başladı. İddiaya göre İran’ın sahadaki adamı General Kasım Süleymani geçen hafta Mesud Barzani ile bir dizi görüşme yaptı. Barzani’nin başkanlığına destek veren Süleymani, Goran ve KYB’yi de ikna edeceği sözü verdi. Karşılığında ise Bağdat ile Erbil arasında devam eden petrol krizinin çözülmesi için girişimler başlatılması ve İran sınırlarının IŞİD’e karşı korunmasını istiyor. Barzani ile Süleymani arasında geçen görüşmenin Türkiye’yi ilgilendiren bir ayağı olduğu da konuşuluyor. Kasım Süleymani’nin, “Türkiye ile ilişkilerinizi gözden geçirin ve politikanızı değiştirin” talebine karşılık Mesud Barzani’nin “Değerlendirilebilir” cevabını verdiği ileri sürülüyor.
 </p>
</div>


Kaynak: [www.aksiyon.com.tr](http://www.aksiyon.com.tr/dis-haber/bagimsizlik-mi-baskanlik-mi_551913), [web.archive.org (arşiv bağlantısı)](http://web.archive.org/web/20150812135510/http://www.aksiyon.com.tr/dis-haber/bagimsizlik-mi-baskanlik-mi_551913)
