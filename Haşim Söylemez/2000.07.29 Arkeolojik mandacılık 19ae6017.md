# Arkeolojik mandacılık

*Haşim Söylemez 2000.07.29*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Her tarafı tarih kokan Türkiye coğrafyasında gidilen her bölgede farklı bir bulgu ve kültle karşılaşmak mümkün. Milattan önceki ve sonraki dönemlere ait kalıntılar günümüze kadar gelerek bize geçmiş hakkında bilgi veriyor.
  </font>
 </div>
 <div id="newsText">
  <font class="detail-text">
   Anadolu coğrafyası böylesine zengin olunca da yabancıların iştahını kabartıyor. Bunun için istedikleri bilgiye ulaşma gayesiyle her türlü fedakarlıkta bulunmayı bile göze alıyorlar. Kendilerinin ülkemizde araştırma yapma imkanı kısıtlı olunca, yerli araştırmacılarımızı devreye sokuyorlar. Zaten en ufak bir parçaya ulaşmak için yıllarca tüm zorlukları göze alarak çalışan araştırmacılarımız, yabancılardan ekonomik olarak destek alınca da çalışmalarını daha da hızlı bir şekilde sürdürüyorlar. Böylece yerli arkeologlarımız çalışıp bilgiyi topluyor, yabancılar da bilgiyi alıp kullanıyorlar. Yani yabancılar bir nevi tarih haritamızın sahibi oluyorlar. Bizde olması gereken önemli ve geleceğe ışık tutacak bilgiler yabancıların eline geçmiş oluyor. Bazı arkeologlara göre yabancılar, Anadolu kültürünün tanıtılması ve yazılması konularında bu bilgileri aleyhimize kullanıyorlar.
   <br/>
   <br/>
   Yüzde 70'i yabancı kaynaklı
   <br/>
   <br/>
   Ülkemizde yapılan kazıların ve tarih araştırmalarının yüzde 70'i yabancılar tarafından finanse ediliyor. Geriye kalan yüzde 30'luk kısmı ise yerli üniversiteler ve kısmen devlet tarafından finanse ediliyor. Arkeologlar, yabancıların bilgilere sahip olmak için gereken tüm maddi olanakları sağladıklarını belirtiyorlar. Peki yabancılar tüm maddi imkanları sağlayıp karşılığında yerli araştırmacılarımızdan ne istiyor? Bu sorunun cevabı ise oldukça açık; çalışmanın sonucu ve bu çalışma hakkında detaylı bilgi. Yabancılar isterlerse çalışmanın fotoğraflarını ve video kamera ile çekilmiş görüntülerini de alabiliyorlar.
   <br/>
   <br/>
   Sakarya Üniversitesi Güzel Sanatlar Fakültesi Dekan Yardımcısı Doç. Dr. Engin Beksaç yabancıların para ile bilgi topladıklarını belirterek: "Yabancılar bizim arkeologlarımıza, araştırmacılarımıza para verip, gerekli imkanları sağlıyorlar. Ancak bunun karşılığını da istiyorlar. Araştırmacı araştırması hakkında sürekli detaylı bilgi vermek zorunda. Toplanmış olan bilgiler çalışma bittikten sonra iki dosya olarak hazırlanıyor. Dosyalardan biri araştırmacıda kalıyor, diğeri ise yabancılara veriliyor. Yani devletin elinde bu bilgiler olmuyor. Ama araştırmayı yaptıran bilginin sahibi oluyor" şeklinde konuşuyor.
   <br/>
   <br/>
   Kırklareli Müze Müdürü Zülküf Yılmaz da araştırmaların önemli bir kısmının yabancılar tarafından finanse edildiğinin altını çiziyor. Yılmaz: "Adamlar parayı verip aslında kendilerini hiç ilgilendirmeyen bilginin sahibi oluyorlar. Genellikle üniversiteler ve değişik şirketler finans olarak katkıda bulunuyor" şeklinde konuşuyor.
   <br/>
   <br/>
   Nükleer silah kadar tehlikeli
   <br/>
   <br/>
   Peki yabancılar haritamızı çıkarıp bunu ne yapıyorlar? Kendilerini hiç ilgilendirmeyen bilgileri ne amaçla kullanıyorlar? Birçok arkeologa göre yabancılar bu bilgileri aleyhimize kullanıyor. Yani bu bilgilerden istifade ile kültürel kimliğimize istedikleri gibi yön verebiliyorlar. Zaten tarihî konular hakkındaki birçok çalışmanın yabancı imzalı olması konunun ayrı bir yönünü ortaya koyması bakımından önemli. Kırklareli Müzesi Müdürü Zülküf Yılmaz, yabancıların böylesine fedakârlıkta bulunmasının şüphe verici olduğunu, bilgileri aleyhimize kullanabileceklerini belirtiyor.
   <br/>
   <br/>
   Aslında bu korku sadece Yılmaz'a ait değil. Arkeolog Macit Durmuş da aynı kaygıyı dile getiriyor. Durmuş: "Bir bölgede hangi kültürlerin izleri var, hangi topluluklar yaşamış bunu bilmeleri çok önemli. Çünkü bazı saklı kalması gereken bilgiler oluyor. Devletin bekası için. Ancak yabancılar nâmahrem olan bilgilerin sahibi oluyorlar. Oysa aynı bilgiler devletin ilgili kurumlarında bile bulunmuyor. Zeugma'da Kürt kimliğinin varolduğu, bunun yok olmaması gerektiği söylemlerinde bu çalışmalardan almış oldukları raporların etkisi çok büyük. Tarih ile ilgili yazılan eserlerin büyük çoğunluğunun yabancı kişilerce kaleme alınması da dikkat çeken bir konudur. Yani istedikleri gibi, istedikleri kültürün izlerini bir bölgeye bağlayabiliyorlar" şeklinde konuşuyor.
   <br/>
   <br/>
   Tarih haritamızın nükleer bir silah kadar değerli ve etkili olduğunu söyleyen arkeolog Semih Yalın, bilgilerin yabancıların elinde olmasının çok tehlikeli olduğunu belirtiyor. Devlette olmayan bilgilerin yabancıların elinde olduğunu söyleyen Yalın devamla şöyle konuşuyor: "Adamlar bizim bütün tarih kalıntılarımızı biliyor. Nerede ne var hepsinin görüntülerine, resimlerine ve bilgilerine vâkıflar. İstedikleri gibi tarihe yön verebiliyorlar. Yani istediklerini yazabiliyorlar. Biz ise sadece bakıyoruz. Ciddi bir konuda ellerindeki tarihî kimlik kozunu kullanabilirler. Zaten zaman zaman kullanıyorlar da."
   <br/>
   <br/>
   Her kazı bölgesinde yabancı var
   <br/>
   <br/>
   Yabancılar para verip gerekli donanımı sağlamasının yanında her çalışmada da kendi adamlarını bulunduruyorlar. Parayı veren şirketin veya kurumun araştırmacısı da kazılara ve çalışmalara gözlemci olarak katılıyor. Yani yerli arkeologun bilgi saklaması gibi bir ihtimal de olmuyor. Araştırmayı yaptırıp Anadolu coğrafyasının her yeri hakkında bilgi sahibi olmak isteyenlerin başında Amerikalılar geliyor. İngilizler, İtalyanlar, Almanlar, İspanyollar da toprağımızın altını ve üstünü tanımak için can atıyor.
   <br/>
   <br/>
   Arkeolog Macit Durmuş, her kazı bölgesinde veya alanında mutlaka bir yabancının olduğunu belirterek şöyle konuşuyor: "İster yabancı destekli olsun, ister yerli destekli bir çalışma olsun. Mutlaka bir iki yabancı burada bulunuyor. Bunlar işin ehli kişiler olduğu gibi, genç araştırmacılar da olabiliyor. Yani sonuçta her iki yolla da bilgiler yabancıların eline geçiyor. Türkiye coğrafyasını bizden daha iyi biliyorlar."
   <br/>
   <br/>
   Yerliden ilgi yok
   <br/>
   <br/>
   Yabancılar böylesine topraklarımızdan çıkacak medeniyetlerin izleri peşinde koşarken yerli insanımız bu değerlere sahip çıkmıyor. Ortaya çıkarılan birçok eseri tahrib ederken, yeni yeni bulgulara ulaşmak için de maddi ve manevi olarak adımlar atmıyorlar. Devletin sağlamış olduğu cüz'i ödenekler de bölüşüldüğü için kazı çalışmalarına pek birşey kalmıyor. Yerli arkeologlar bu durumun tarih mirasımızın yabancıların kontrolüne geçmesini sağladığını belirtiyorlar. Kırklareli Müze Müdürü Zülküf Yılmaz, devletin imkanlarının sınırlı olduğunu, özel şirketlerin ve kurumların devreye girmesi gerektiğini belirtiyor. Yılmaz kazı çalışmalarının ve eski tarihe olan ilginin bir kültür meselesi olduğunun da altını çizerek şunları söylüyor: "Bu bir kültür anlayışıdır. Bizim halkımızda, kurumlarımızda "eskiyi bulup da ne yapacaksın" diye bir anlayış var. Bu tamamen yanlış kültür anlayışı ve eğitimsizlikten kaynaklanıyor. İnsanlar tarihî eserler konusunda bilgilendirilmeli. Gerekirse bu işe ilkokullarda başlanmalı. Bir tarih bilinci aşılanmalı. Eski de olsa bizim kültürümüzün bir parçası, yaşadığımız coğrafyada bulunuyor."
   <br/>
   <br/>
   Sakarya Üniversitesi Güzel Sanatlar Fakültesi Dekan Yardımcısı Doç. Dr. Engin Beksaç ise tarih bilincinin bir an önce oluşturulması gerektiğini yineleyerek, tüm kurumlarda ilgili uzmanların bulundurulmasının şart olduğunun altını çiziyor. Beksaç: "Belediyelerde, valiliklerde ve diğer kurumlarda arkeologların ve sanat tarihçilerinin bulundurulması gerekmektedir. İmar düzenlemelerine bu insanların araştırması sonucu karar verilmesi gerekiyor. Böyle yapılırsa tarihî doku yok olmaz. Bir de üniversitelerimiz bu konuya gereken ilgiyi göstermiyorlar. Bazı üniversitelerin yaptıklarını gözardı etmemek lazım. Benim görevli olduğum üniversite bu konuda oldukça duyarlı davranıyor. Üniversite idarecilerine teşekkür ediyorum" şeklinde konuşuyor.
   <br/>
   <br/>
   Kaybolan tarihî değerlerin binleri bulduğunu da vurgulayan Doç. Dr. Beksaç devamla şöyle konuşuyor: "Daha dün Zeugma sular altında kaldı. Yanlış projeler yüzünden daha nice eserler yok olacak. Hasankeyf can çekişiyor. Madra çayı üzerinde kurulan Madra Barajı Körtükkaya'da erken bronz dönemine ait bulguları yok etti. Kız Çiftliği Höyük'ü İnönü Barajı'ndan dolayı sular altında kalıyor. On binin üzerinde böylesine önemli bulgu ve kalıntı yok oluyor. Kimse de bu gidişata dur demiyor."
   <br/>
   <br/>
   Zor şartların adamları: Arkeologlar
   <br/>
   <br/>
   Tarih mirasımızın yeni nesillere ulaştırılması bakımından her türlü fedakârlıkta bulunan arkeologlar çok zor şartlarda çalışmalarını sürdürüyorlar. Yaz kış demeden, iklim şartlarına boyun eğmeden aylarca, hatta yıllarca toprakları kazıyorlar, tarihî alanların, taşların üzerinde çalışıyorlar. Bütün zorluklara rağmen arkeologlar yine de kıt imkanlarla çalışmaktan vazgeçmiyorlar. Doç. Dr. Engin Beksaç zor şartlara rağmen niçin çalıştıklarını şöyle anlatıyor: "Geçmişin tekrar canlandırılması, birşeyler ortaya çıkarma ve insanlara aktarma merakı bizi ne pahasına olursa olsun araştırmaya sürüklüyor. Bazen günlerce bir kazı alanında kalıyoruz. Ama bıkma diye birşey yok, hava şartları ne olursa olsun." Araştırmacı Zülküf Yılmaz tarihe bir kelime ilave etmenin vermiş olduğu hazzın birçok şeye değdiğini söylüyor.
   <br/>
   <br/>
   Bir taraftan yerli araştırmacılarımız başka işlerle meşgul olup, asıl işlerini yapamıyor, diğer taraftan yabancılar yerli araştırmacılarımıza imkan sunarak onların toplamış olduğu bilgileri kendilerine alıyorlar. Yabancılar haritamızın sahibi olup tarihe yön verip coğrafyamızı avuçlarının içi gibi bilme imkanına kavuşuyorlar. Biz ise kültür mirasımızı ya bir barajın suları altına ya da bir inşaatın temeline gömüyoruz.
   <br/>
   <br/>
   Email: hsoylemez@hotmail.com
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=2969FE378B0EE9EA6B86F3A6AAB6B4A4?newsId=6409), [web.archive.org (arşiv bağlantısı)](http://web.archive.org/web/20121130013251/http://www.aksiyon.com.tr:80/aksiyon/newsDetail_getNewsById.action;jsessionid=2969FE378B0EE9EA6B86F3A6AAB6B4A4?newsId=6409)
