# Türkiye Kerkük'te çözüm için ağırlığını koyuyor

*Haşim Söylemez 2008.05.05*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Son dönemlerde dış politikada attığı önemli adımlarla Ortadoğu’da çok daha etkin bir konuma erişen Türkiye’nin Kerkük konusunda ezberi bozarak yürüttüğü diplomasi, önemli sonuçlar vermeye başladı.
  </font>
 </div>
 <div id="newsText">
  <font class="detail-text">
   Aslında bir Türkmen kenti olsa da devrik Irak lideri Saddam Hüseyin döneminde yoğun bir Araplaştırma sürecine girdi Kerkük. Irak’ın işgal edildiği 2003’e gelindiğinde ise farklı bir etnik grup bu bölgede varlığını iyice hissettirmeye başladı. Petrol zengini Kerkük şehrine dört koldan başlatılan Kürt göçü hem kentin dokusunu hem de demografik yapısını değiştirdi. 700 bin nüfuslu Kerkük birdenbire 1,5 milyonluk koca bir mega kente dönüştü. Ve medeniyetler mozaiği bu kent üzerindeki hâkimiyet mücadelesi ayyuka çıktı.
   <br/>
   <br/>
   Kerkük’ün geleceğinin referandumla belirlenmesi için Kürtler, nüfus yoğunluğuna göre yönetim biçimini halkın kendisine bırakan Irak Anayasası’ndaki 140. maddeyi gerekçe gösterip referandumla şehri yerel yönetimlerine katmak istiyor. 2007 yılının Aralık ayında yapılması planlanan referandum, önce Mart 2008’e, ardından da haziran ayına ertelendi. Belirlenen tarihe kısa zaman kala Kerkük meselesi yeniden ısınmaya başladı. Sıkıntı da bundan sonra başlıyor. Ve öyle görünüyor ki Kerkük konusu Ortadoğu’da önümüzdeki 2 yıla damgasını vuracak gibi. Çünkü sürece dâhil olmak isteyen uluslararası aktörlerin sayısı çok fazla.
   <br/>
   <br/>
   Irak hükümeti, ABD, Türkiye ve Irak’ın kuzeyindeki federal Kürt yönetimi sürecin belirleyicileri olurken; İran, Suriye, İngiltere, Suudi Arabistan, İsrail hatta Mısır bile Kerkük’ün geleceğinde söz sahibi olup sürece dâhil olmak istiyor. Bu yüzden son dönemde pek görülmeyen bir siyasi çekişme yaşanıyor Kerkük üzerinde...
   <br/>
   <br/>
   KERKÜK İÇİN MİLAT 2010 YILI
   <br/>
   <br/>
   Geçmişe nazaran Türkiye Kerkük konusunda daha farklı düşünmeye, sert politikalar yerine kendisinin yön vereceği stratejiler ortaya koymaya başladı. Son Millî Güvenlik Kurulu’nda Kuzey Irak’a yönelik iyi ilişkilerin geliştirilmesi kararının çıkmasının ve Türk heyetinin Bağdat’ta bir dizi temasta bulunmasının altında Irak’ın siyasi durumu ve PKK’dan ziyade Kerkük meselesinin olduğu belirtiliyor. Bu yüzden Kürt Yerel Yönetimi Başbakanı Neçirvan Barzani ile de görüşmeler yapıldı. Türkiye’nin bundan sonra Neçirvan Barzani ile direkt temaslarını hızlandıracağı da belirtiliyor. Mesut Barzani’ye göre daha ılımlı olan ve Türkiye ile iyi ilişkiler düşleyen Neçirvan Barzani ile Kerkük konusunda görüş teatisinde bulunulduğu, sürecin geniş zamana yayılması konusunda ortak hareket etme sözü verildiği belirtiliyor.
   <br/>
   <br/>
   Söz konusu mutabakata göre referandum 2009 tarihine ertelenecek, sonrasında halkoylaması süreci 2 yıllık bir zaman dilimine yayılarak karşılıklı görüşmelerle ortak çözüm bulunmasına çalışılacak. Alternatif çözümler içinde,  Kerkük’ün özel bir statüyle yönetilmesi öne çıkıyor. Bunun için 2010 yılının baz alınacağı belirtiliyor. Her etnik aidiyetin temsil edileceği bir yönetim biçimi esas alınacak. Müstakbel yönetim sistemi noktasında en önemli husus, kentteki etnik unsurların nüfus yoğunluğu. Bunun için BM kontrolünde yeni bir nüfus sayımı  düzenlenmesi de önümüzdeki dönemde yapılacaklar arasında. Sayım yapılırken son 50 yılın nüfus kayıtları incelenip, tapu kayıtları baz alınacak. Ancak nüfus sayımı yapılmadan Kerkük’ün geleceğine dair hiçbir kararın verilmeyeceği şartı da var. Kerkük’e sonradan gelenler yok sayılmayacak; ancak yakın gelecekte olmasa bile sonradan gelen nüfus ileriki yıllarda yönetim açısından baz alınacak.  Yani 2003’ten itibaren Kerkük’e gelen Kürtlerin geçmişe ait tapu ya da nüfus kayıtları yoksa bu, kısa vadede idari açıdan artı değer kazandırmayacak. Bu statüye göre Kerkük valisini ve belediye başkanını halk seçecek.
   <br/>
   <br/>
   KÜRTLER KERKÜK’TE BOĞULMAK İSTEMİYOR
   <br/>
   <br/>
   Gelinen noktada Kürtlerin Kerkük konusundaki düşüncelerinin önemli ölçüde değiştiği de gözleniyor. Kuzey Irak’taki yerel yönetimin başkanı ve Irak Kürdistan Demokratik Partisi (IKDP) lideri Mesut Barzani, “Kürtlerin Kudüs’ü” dediği Kerkük konusundaki siyasetini yumuşattı. Barzani, karşılıklı görüşmelere açık olduğunu beyan etti. Kürtler için Kerkük artık olmazsa olmaz mesabesinden çıktı; bu şehir üzerinde etkin bir siyasi hâkimiyete sahip olmak yeterli görülüyor. Kerkük aynı zamanda “devlet kimliğine bürünen” yerel yönetim için bir diplomasi sınavı anlamına da geliyor. Uzmanlara göre eğer bu sınavda başarılı olamazlarsa bölgede hep kaybetmeye mahkûm kalacaklar; çünkü hiçbir ülke Kerkük’ün tamamen Kürtlere verilmesini istemiyor. Yerel yönetim de Kerkük sevdasını kalbine gömüp Ortadoğu’da büyük devletlere yem olmak istemiyor aslında.
   <br/>
   <br/>
   Son dönemlerde dış politikada attığı önemli adımlarla Ortadoğu’da çok daha etkin bir konuma erişen Türkiye’nin Kerkük konusundaki ezberi bozarak yürüttüğü diplomasisi de önemli sonuçlar vermeye başladı. Öyle ki Kuzey Irak yönetiminin Kerkük konusunda Türkiye’nin belirleyeceği stratejileri şartsız destekleyeceğini söylediği aktarılıyor. Bu durumda Kerkük konusunda inisiyatifin Türkiye’ye geçtiği yorumu yapılıyor. Yerel yönetimin başbakanı Neçirvan Barzani’nin “Kerkük konusunda Türkiye ile birlikte hareket edeceğiz. Uzun vadede bu mesele makul bir şekilde çözülecektir.” dediği aktarılıyor.
   <br/>
   <br/>
   ANKARA’NIN AĞIRLIĞI VE ÇÖZÜM PERSPEKTİFİ
   <br/>
   <br/>
   Peki, Türkiye’nin öngördüğü Kerkük stratejisi nasıl? Ankara bu konudaki yol haritasını çoktan çizmiş bile. Kerkük’ün geleceğinin siyasi bir çözümle netliğe kavuşturulmasını istiyor her şeyden önce. Kerkük’ü “küçük bir Irak” olarak gören Ankara, bu şehirdeki kargaşanın tüm ülkeyi saracağı uyarısında bulunuyor. “Oldubittiyle gerçekleşen bir referandumun” çözüm yerine büyük bir kriz doğuracağı görüşüne sahip. Bu sebeple kısa vadede bir referanduma kesinlikle karşı çıkılıyor. Ankara, Kerkük’ü “tek bir mesele” olarak değil, tüm sorunların konuşulduğu genel diyalog çevresinde ele almaya sıcak bakıyor. Türkiye, önümüzdeki dönemde özellikle Kuzey Irak ile ekonomik ilişkileri canlandırmayı planlıyor. Bu süreçte Kerkük sorunu ötelenecek ve ilişkiler günümüze göre daha iyi bir seviyeye geldiği zaman bu mesele ele alınacak.
   <br/>
   <br/>
   Ankara, ABD’nin Türkiye’nin görüş ve uyarılarını artık daha ciddiye aldığına dikkat çekerek Kerkük konusunda “tek taraflı bir oldubitti”yi uzak bir ihtimal olarak görüyor. BM’nin siyasi çözüm vurgusu da Ankara’nın görüşüyle örtüşüyor. Dolayısıyla bu, Ankara’nın elini güçlendiriyor. Diplomatik kaynaklar, Türk dış politikasının gayet şeffaf olduğuna vurgu yaparak Türk Silahlı Kuvvetleri’nin düzenlediği son kara harekâtıyla, “hedefin, Kuzey Irak değil tamamen terör örgütü PKK olduğu” tezinin tüm dünya tarafından görüldüğünü vurguluyor. Bunun da Türkiye’nin Kuzey Irak’a yönelik hamlelerinde art niyet olmadığı imajını sağladığı görüşü hâkim. Bu tablo Türkiye’nin Kerkük konusunda atacağı adımlarda elini güçlendiriyor.
   <br/>
   <br/>
   Siyaseten durum bu olsa da Kerkük’te yaşayanların talepleri hâlâ karmaşık. Türkmenler şehrin özel bir statüyle yönetilmesini isterken, Sünni Araplar merkezî yönetime bağlanmasından yana Şii Araplar federasyona olur demekle birlikte kentin merkezî yönetime bağlı olmasını da istiyorlar. Şii Araplar daha çok Kerkük’teki toprakların geri verilmesini istiyor. Talepler farklı olsa da Kerkük’te yaşayanlar şehrin geleceği için siyasi bir hakem heyetinin kurulmasını istiyorlar. Bu heyetin başında Türkiye’nin yer alması talep ediliyor. Kerkük’te halihazırda Türkmen, Kürt, Sünni ve Şii Araplarla birlikte az sayıda Asurî, Hıristiyan Arap ve Nasturi yaşıyor.
   <br/>
   <br/>
   KERKÜK ÖRNEK OLACAK
   <br/>
   <br/>
   Referandum ve siyasi belirsizlik sadece Kerkük ile sınırlı değil elbet. Kuzey Irak’taki bazı ihtilaflı yerler için de müstakbel Kerkük modelinin örnek alınabileceği belirtiliyor. Tam bir mayın tarlasını andıran Musul, Diyala, Telafer gibi yerleşim yerlerindeki nüfus ihtilafı sürüyor. Kerkük modelinin şekillenmesini onlar da merakla bekliyor.
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=BCF42DCEB1D11848AAE823B800EA72AB?newsId=15436), [web.archive.org (arşiv bağlantısı)](http://web.archive.org/web/20140217203537/http://www.aksiyon.com.tr:80/aksiyon/newsDetail_getNewsById.action;jsessionid=BCF42DCEB1D11848AAE823B800EA72AB?newsId=15436)
