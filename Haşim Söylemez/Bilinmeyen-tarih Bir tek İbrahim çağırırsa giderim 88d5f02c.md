# "Bir tek İbrahim çağırırsa giderim"

*Haşim Söylemez Bilinmeyen-tarih*

<div>
 <font>
  <img border="0" height="1" src="/web/20041225002907im_/http://www.aksiyon.com.tr/images/blank.gif"/>
 </font>
 <font class="content">
  <p>
   <img border="0" hspace="5" src="http://web.archive.org/web/20041225002907im_/http://www.aksiyon.com.tr/resim/457/62.jpg" vspace="5"/>
  </p>
 </font>
 <font class="content">
  Urfa sıra gecelerini Türk insanına sevdiren Kazancı Bedih kendisine sıfat olan kazancılık mesleğine geri döndü. Bundan sonra sıra gecesine ancak üzerinde çok emeğim var dediği İbrahim Tatlıses isterse çıkacağını söylüyor.
 </font>
 <p>
  <font class="content">
   Urfa’da okuduğu gazellerle nam salmış Tenekeci Mahmut, bir grup arkadaşıyla birlikte her gece bir sırada boy göstermektedir. Gündüz çalışan gece çalıp söyleyen grup bir kaç akşam sıra gecelerine katılmayıp dinlenmeye karar verirler. Ancak gruptan birisi gece dükkanı kapatıp evine giderken bir evden Tenekeci Mahmut’un sesini duyar. Şaşırır, emin olmak için daha dikkatle kulak verir; yanılmamıştır ses de, gazeller de Mahmut Ustanındır. Sabah olunca durumu diğer arkadaşlarına da anlatır. Hep birlikte sözünde durmayan Tenekeci Mahmut’un dükkanına varıp hesap sorarlar. Mahmut Usta, arkadaşlarını akşam evinde olduğuna bir türlü ikna edemez. Son çare olarak kalkıp dün gece gazellerin okunduğu evin sahibine giderler. Gerçek de o zaman ortaya çıkar, ev sahibi gecede kendi konuklarına çalıp gazel okuyanın Bedih olduğunu söyler.
   <br/>
   <br/>
   Böylece ustası Tenekeci Mahmut’un (Güzelgöz) tavrını, tarzını ses kalınlığını dahi alan Bedih daha 18 yaşındayken bütün Urfa’da sıra gecelerinin aranan en önemli adamı olur. Gazeller, türküler, hoyratlar Bedih’in ağzından dökülürken çaldığı cümbüş de Bakırcılar Çarşısı’ndan yükselen çekiç seslerinin ritmi ile uyumludur. Bedih Bakırcılar Çarşısı’nda kazancılık yaptığı için daha sonra ‘Kazancı Bedih’ olarak anılmaya başlanacaktır.
   <br/>
   <br/>
   Gündüz kazancılık, gece sıra derken yıllar akıp gider. Artık Bedih sadece Urfa’da değil bütün Güneydoğu Anadolu Bölgesi’nde tanınmaya başladığından kazancılığı bırakıp geçimini müzikten çıkarmaya başlar. Ancak içindeki cümbüş ve gazel aşkı gibi kazancılık da onun için ayrı bir sevdadır. Yıllar sonra Bakırcılar Çarşısı’ndaki kazancı dükkanına dönerken bu durumu; “Kazancılığa olan sevgimden dolayı döndüm” diye açıklayacaktır.
   <br/>
   <br/>
   Evet sıra gecelerini ve gazelleri Türkiye’ye hatta dünyaya tanıtan ünlü Kazancı Bedih artık kazancı dükkanında kendi tabiriyle ‘ekmek parası’ çıkarıyor. Ancak bir farkla; yorgun Bedih’in elindeki çekiç artık koca kazanlara değil gazel mırıltıları eşliğinde çaydanlıklara iniyor. Kazan yerine neden çaydanlık sorusunu; “Kimse kazan yapmıyor artık. Plastik leğen kullanıyorlar. Çaydanlık düzeltiyorum. Kulp takıyorum. Eski mesleğimi yapınca rahatlıyorum” diye cevaplıyor Bedih Usta.
   <br/>
   <br/>
   Yaş yetmiş iş yeni başlamış
   <br/>
   <br/>
   “75 sağlam, 76’ya gidiyor” diyerek yaşını söylüyor Kazancı Bedih (Yoluk). Hem kazancı dükkanında hem de oğlu Naci’nin kaset dükkanında oturup gelip giden hayranlarıyla buluşuyor. Ancak Bedih’le sohbet etmek oldukça zor. Yanında oturup birşey sormazsanız saatlerce o da duruyor. Sorunca da net ve tek kelimelik cevaplar alıyorsunuz. Bu Kazancı Bedih’in en önemli özelliğiymiş; “Ben fazla konuşmam. Gazelimi okur işimi yaparım. İnsanları ayırım yapmadan severim, sayarım” diye kendisini anlatırken peş peşe sorulan üç sorunun cevabını ancak vermiş oluyor.
   <br/>
   <br/>
   Mütevazı, bir o kadar da ağırbaşlı, Urfa’nın piri olarak anılan Kazancı Bedih’in hayatının değişmesi ‘yaş yetmiş iş bitmiş’ denildiği sıralara rastlıyor. Daha doğrusu bütün Türkiye’de hatta yurtdışında Bedih bu yaşlarda bilinmeye anılmaya başlanıyor; tabii Urfa sıra geceleri de. Kazancı Bedih’in 70 yaşında şöhretini katmerleştiren olay hemşehirlisi İbrahim Tatlıses’in bir şovuna çıkmasıyla gerçekleşiyor. Tatlıses’in programının bir bölümünde Urfa sıra gecesi yapılırken gazelciler Kazancı Bedih ve ekibidir. Kazancı, Fuzuli’nin “Öyle sermestim ki, idrak edemezem dünya nedir” gazelini icra edince bütün dikkatler üzerine toplanır, tepki ve ilgi almakta gecikmez. Öyle ki, program biter bitmez Bodrum’da tatil yapan sanat güneşi Zeki Müren, Tatlıses’i telefonla arayarak “Urfa’da hâlâ böyle sanatçı var mı? “ diye sorup hayranlığını dile getirir. Hem Bedih Usta, hem de Urfa sıra geceleri artık bölgenin dışında da ilgi uyandırmaya başlamıştır. Bu sefer plakçılar da uyanır, hemen Bedih’e kaset yaptırırlar. Bir iki kaset derken işi iyice uzar. Hatta Kazancı Bedih sinemaya bile taşınır. Eşkıya filminde oynadıktan sonra ‘İkinci Bahar’ dizisinin finalini de sıra gecesiyle kapatan yine o olur. Kazancı Bedih 70 yaşında kavuştuğu bu ilgi ve ünü anlatırken karşısındakileri tiye alır gibi konuşuyor; “Ben gençliğimde meşhur olsaydım, şimdi beni kimse buralarda göremezdi.”
   <br/>
   <br/>
   Kazancı Bedih her ne kadar gerçek şöhreti 70 yaşında yakalamışsa da evveliyatında da kendine özgü müziği ve tarzıyla sanatçılar arasında bilinip tanınıyordu. Sadece tanınmak değil birçok ünlü sanatçı onun üslubundan feyz aldı. İbrahim Tatlıses, İzzet Altınmeşe, Selahattin Alpay, Mahmut Tuncer gibi birçok sanatçı Bedih’in öncülük ettiği ekolden gösteriliyor.
   <br/>
   <br/>
   Bir Kazancı daha gelmez
   <br/>
   <br/>
   Kazancı Bedih’in Yaşayan Tarih, Leyla, Tükendi Nağti Ömrüm, Urfa Sıra Geceleri, Şanlıurfa’nın Etrafı Dumanlı Dağlar, Berivan, Dardayım, Keje—Neler Ettin isimli kasetlerinin yanısıra 2 bin kadar da sıra gecesi kaseti bulunuyor. Usta 16 bin gazeli makamı ile birlikte biliyor ve okuyor. En son kasetini oğlu Naci Yoluk ile birlikte ‘Baba—Oğul’ adı altında piyasaya süren Kazancı’nın kasetleri de büyük ilgi görüyor. Her kaseti en az yüz bin satan Bedih bunun normal olduğunu söylüyor; “Urfa’da her evde benim en az 5 kasetim var. İnsanlar tarzımı, gazellerimi seviyor. Bu da beni mutlu ediyor. Aslında satıp satmaması beni çok ilgilendirmiyor. Ben sadece söylerim.”
   <br/>
   <br/>
   Kendisi gibi sol eliyle cümbüş çalan oğlu ile birlikte kaset çıkarmasına rağmen Bedih kendi yerinin doldurulmasının zor olacağını söylüyor. Cümbüşünü verdiği oğlu Naci için ise “Umut vadediyor, iyi çalışıyor” demekle yetiniyor. Peki neden bir Kazancı daha gelmez sorusuna da uzun süre düşündükten sonra cevap veriyor; “Herşeyden önce derin bir merakı olacak. Ondan sonra çok çalışacak. Bu işi merakı olan adam beller. Kısa yoldan kazanç sağlamak için cümbüş çalarsan kaliteyi elde edemezsin. Çalışıp iyi çalan, söyleyen birisini göremiyorum. Bu iş o kadar kolay değil.”
   <br/>
   <br/>
   14 yaşında evlendirilen Bedih’in şimdi koca—koca torunları var. Ancak torunları bütün zamane çocukları gibi dededen farklı enstrümanlar çalıyorlar. Kimisi gitara merak salmış, kimisi  piyanoya. Herşeye rağmen Bedih torunlarının müziğe olan merakından çok memnun. Ona göre her çocuğun en az bir çalgı aleti çalması yeterli.
   <br/>
   <br/>
   Kazancı Bedih’in iç dünyası ise oldukça iniş çıkışlarla dolu. Yaptığı birçok işte duygusallığı hep ön planda olmuş. Şanlıurfa Belediye Bandosu’nda görev yaparken bir ara sıkılır işi bırakır yıllar sonra tekrar aynı işe geri dönmüş. Sadece bu değil, Kazancı Bedih 1989 yılında hacca gidip döndükten sonra müziği bırakmaya karar verir hatta cümbüşünü oğluna vererek bu işten sıyrılmayı planlar. Ancak yine duygusallığı yakasını bırakmaz. Tekrar sıra gecelerinde cümbüşü ile boy gösterir. Hayatındaki iniş çıkışların sebebini ise; “Ben duygusal ve nazik bir adamım” şeklinde açıklamakla yetiniyor.
   <br/>
   <br/>
   Tatlıses çağırırsa çıkarım
   <br/>
   <br/>
   “Kazancılığı özledim” diyerek sıra gecelerini bırakan Bedih yaşının bu kararda etkili olmadığını söylüyor. Ona göre gazel Allah izin verirse ölüme kadar okunabilir. Zaten 70 yaşında zirveye ulaşan birisinin 5 yıl sonra gazel okumasında yaşının problem olacağını düşünmek yanlış. Peki oldukça ciddi bir karar alan, gecelerin aranan siması Kazancı Bedih bir daha sıra gecesine çıkmayacak mı? Bedih, aldığı bu kesin kararını ancak bir tek kişinin değiştirebileceğini dile getiriyor; İbrahim Tatlıses. “İbrahim’le aramızda gönül bağı var. Ancak o çağırırsa sıra gecesi yaparım. Başka da düşünmüyorum” diyen Bedih, Tatlıses’in üzerinde büyük emeğinin olduğunu söylemekten de geri kalmıyor; “Kendisine çok güzel parçalar verdim. İlk zamanlarında onlar İbrahim’e çok yaradı. Çok büyük bir sanatçı oldu. Onu takdir ediyorum ve kutluyorum. Kimi beğeniyorsun diye sorduklarında beni yaptığı işle kim kandırıyorsa onu tutarım derim. İbrahim de bunlardan biri. Zaman zaman kendisiyle görüşürüz. Zaman zaman arıyor. Ama bu aralar durumu pek iyi değil. Karısı vuruldu, dansözü vuruldu, kafası ayık değil.”
   <br/>
   <br/>
   Sıra geceleri adı altında yüzyıllardır süren bir geleneği insanlara tanıtan Kazancı Bedih elbette çok önemli bir isim. Ancak Tenekeci Mahmut, Köşker Abe, Şıh Müslüm, Müktim Tahir, Kel Hamza, Ezmeci Müslüm gibi daha isimlerini yazamadığımız birçok sima da en az onun kadar bu güzel geleneğe emek verdiler. Bedih eğitimi olmayan, alaylı tedrisattan geçerek Fuzuli’nin gazelini Yunus Emre’nin ozanlığı ile birleştirdiği, zaman zaman bir Aşık Veysel, zaman zaman da Karacaoğlan olmayı başardığı için de ayrı bir değer arz ediyor. Belki de sıra gecelerinin gelenekle geleceği birleştiren son temsilcisi olacak olan Kazancı Bedih, Balıklı Göl’ün yakınındaki Bakırcılar Çarşısı’nda çekiç sesleri arasında mırrasını yudumlarken hayranlarını ve dostlarını bekliyor.
  </font>
 </p>
</div>


Kaynak: [www.aksiyon.com.tr](http://www.aksiyon.com.tr:80/detay.php?id=2952), [web.archive.org (arşiv bağlantısı)](http://web.archive.org/web/20041225002907/http://www.aksiyon.com.tr:80/detay.php?id=2952)
