# Satmıyorum satmıyorum saaattım...

*Haşim Söylemez 2003.03.10*

<font class="agenda2NewsSpot">
 Eskidji Müzayede Evi'nin her yıl düzenlediği Celebrity Müzayedesi'nin sonuncusu ile ilgili tartışmalar sürüyor. Selçuklu eserleri için iki rapor hazırlandı. İlk heyetin ak dediğine sonraki uzman grup kara dedi ve eserler satışa sunuldu. Müzayede sahibi Dikran Masis ise 'Benim için uzman raporu önemli değil' diyor. Japonya'da son 5 yıl içinde 22 bin arkeolojik kazı yapıldı. Dünya kültür mirasında en büyük paya sahip Türkiye'de ise son bir yılda 200 kazı gerçekleşti. 150 yerde de tarihi eserleri kurtarma çalışması yapıldı.
</font>
<font class="newsDetail">
 Bu rakamlar resmi kayıtlara geçmiş, devletin bilgisi dahilinde yapılan faaliyetleri kapsıyor. Ancak konunun uzmanlarına göre Türkiye'de yılda 2 bin dolayında kaçak kazı gerçekleştiriliyor. Çıkarılan eserlerin büyük çoğunluğu yurtdışına taşınırken, geriye kalanları da yurt içinde pazar buluyor. Yrd. Doç. Dr. Sibel Özel 'Uluslararası Alanda Kültür Varlıkları'nın Korunması' isimli çalışmasında dünyadaki tarihi eser ticaretinin yıllık bilançosunu 6 milyar dolar olarak açıklıyor. Tarihi eser kaçakçılığında ise Türkiye ön sıralarda. İllegal yoldan satılmaları bir yana tarihi eserler düzmece belgelerle müzayede salonularına kadar taşınabiliyor. Buradaki süreci tamamlayan kilit iş, uzmanlar tarafından yapılan 'küçük' bir değişiklikte gizli. Uzmanlar düzenledikleri raporla 800 yıllık tarih eseri bir anda 'etnografik' eser sıfatına büründürebiliyor. Düzmece rapor iddiasını ortaya atanlar raporu hazırlayanlar kadar, yasaları, tüzükleri ve yönetmelikleri kağıt üzerinde uygulamaya kalkışan ilgili kurumların da suç ortaklığı yaptığını söylüyor. Arkeoloji ve Sanat Yayınları yönetmeni 'varama yoklar ülkesinde kültürel ve doğal değerleri koruma(ma)' makalesinde Nezih Başgelen,  'uygulandığında çıkarları zedelenen gruplar politik baskılarla yasaları 'kadük' hale getiriyor' diyor. Başgelen'in sözünü ettiği trajikomik çıkmaz 2 milyar dolarlık bir piyasaya sahip müzayede şirketlerince sağlanıyor. Durum böyle olunca da tüzükler, yönetmelikler duruma göre değiştiriliyor, verilen ilk raporlar, ikinci raporların gölgesinde kalıyor.
 <br/>
 <br/>
 Gelişigüzel müzayedeler kaçakçılığı artırdı
 <br/>
 <br/>
 Tarihi eserleri koruma adına kanunların 'güdük' kaldığı ülkemizde bilimsel çalışmalar da sınırlı olarak gerçekleştiriliyor. Örneğin, Trakya'da 30 bin civarında tümülüs olmasına rağmen bu konudaki tek ve en önemli çalışma 1936 yılına ait. Prof. Dr. A. M. Mansel'in yaptığı tümülüs çalışması haricinde bölgede 3 bin kadar tümülüsün de haritası çıkarılmış durumda. Ancak bu tümülüslerin yüzde 85'i kaçakçılar tarafından tahrifata uğramış. 'Türk Arkeolojisinin Sorunları ve Koruma Politikaları.' isimli kitabın yazarı Prof. Dr. Mehmet Özdoğan Türkiye'de 6 bin tarihi eser kaçakçısının faaliyet gösterdiğini belirtiyor. Özdoğan'a göre bu durum, geçmişi ticari bir kapital haline dönüştüren müzayedelerden kaynaklanıyor. Özellikle son yıllarda eski eser koleksiyonculuğunun yurtiçinde çok kârlı bir yatırım olarak görülmesi, bilinçlibilinçsiz koleksiyoncuların türemesine yol açtı. Mehmet Özdoğan bu tablonun oluşmasında basının önemli rol oynadığını söylüyor: "Basın müzayede haberlerine geniş yer verdi. Devlet radyosu bile koleksiyonculuk için sürekli program yapıyor." Hal böyle olunca da müzeyedecilik yapıp tarih eserlerle ilgilenenlerin sayısı arttı. Piyasayı doyurmak için kaçakçılık olaylarının niceliği de aynı düzeyde ivme kazandı. Bazı eserlerin, özellikle 'etnografik' eser alımsatımının serbest bırakılması piyasayı iyice keşmekeş hale getirdi. Ömrünü tarihi eserlerin korumasına adıyan Profesör Mehmet Özdoğan acı durumu şöyle açıklıyor; "Etnografik eser kavramı tümüyle saptırılmıştır. İznik çinisi ya da Selçuklu eseri 'etnografik eser' adı altında serbestçe alınıp satılır bir meta durumuna gelmiştir."
 <br/>
 <br/>
 Özdoğan'ın sözünü ettiği 'etnografik eser' kapsamında Türkiye'de her gün ortalama bin eser piyasaya sürülüyor. Burada 'etnografik' tanımının tartışılması gerekiyor. 'Etnografik' terimi, atadan dededen miras kalan yani en fazla 100150 yıllık bir ömrü olan tarihi eserler için geçerli. Ancak minare hırsızları bu işe de kılıf uydurup toprak altı eserlere bile 'etnografik' raporu almayı başarıyor.
 <br/>
 <br/>
 Skandal... ikinci rapor hazırlandı
 <br/>
 <br/>
 Bu tip usulsüzlük iddialarının olduğu ilginç bir süreç geçtiğimiz hafta yaşandı. Eskidji Müzayede Evi'nin geleneksel olarak düzenlediği Celebrity Müzayedesi 2 Mart 2003 tarihinde Rahmi Koç Müzesi'nde gerçekleştirildi. Son yüzyılın en önemli müzayedesi olarak tanımlanan mezatta birbirinden önemli eserler satışa sunuldu. Müzayede bitti ancak üzerindeki tartışmalar hâlâ sürüyor. Eskidji Müzayede Evi'nin kanunlar gereği, satışa çıkaracağı eserleri konunun uzmanlarına tescil ettirmesi gerekiyordu. Müzayede gerekeni yaptı ve ilgili kurumlara başvuruda bulundu. Bunun üzerine İstanbul'daki müzelerde görevli uzmanlar tescil için görevlendirildi. Ayasofya Müzesi'nden Yavuz Özdemir, Topkapı Sarayı Müzesi'nden Canan Cimilli, Türk İslam Eserleri Müzesi'nden Alev Özay ve Yıldız Sarayı Müzesi'nden Nihal Çağlar görevli olarak tescillemek için satışa sunulacak eserleri incelemeye aldı. Dört kişiden oluşan uzman ekip satışa sunulacak eserler için verdiği raporda, Kültür ve Tabiat Varlıkları Koruma Kanunu'nun 9. maddesi gereği çini masanın çinilerinin duvar çinisi niteliğinde, taşınmaz varlığın bir parçası olduğu gerekçesiyle satılamayacağını ilan etti. Aynı madde gereği uzmanlar şamdanların da vakıf malı olması ihtimaliyle satılamayacağını duyurdu. Heyet, Selçuklu dönemine ait çok sayıdaki pişmiş toprak ve madeni eserin özel mülkiyet konusu olmayacağı ve toprak altından çıkarılan malzemeler olduğu görüşüne varıp Kültür ve Tabiat Varlıklarını Koruma Kanun'un 5. maddesi gereği satışının yasak olduğunu raporunda belirti. Ancak uzmanların verdiği raporu beğenmeyen müzayede evi ikinci bir uzman heyet ister. Yıldız Sarayı Müzesi'nden Buket Bayoğlu, Topkapı Sarayı Müzesi'nden Hülya Tezcan ve Türk İslam Eserleri Müzesi'nden Cihat Soyhan'ın görev aldığı ikinci ekip önceki raporun aksine eserlerin 'etnografik' değerde olduğu ve satılmasında hiçbir sorun olmayacağı şeklinde belge verir.
 <br/>
 <br/>
 Ortada iki rapor olmasına rağmen müzayede sahibi Dikran Masis şu açıklamayı yapıyor; "İlk heyetin raporunda Selçuklu eserleri satılamaz deniliyor, bunu ilgili birimlere sorduk. Hatta Türk İslam Eserleri Müzesi'ni arayıp Selçuklu eserlerini almalarını istedik. Onlar almaya yanaşmadılar. Bunların çoğu İran'dan gelme. Çini ise Kütahya çinisi, bir camiden çıkma değil. Biz olumlu rapor aldık, bu yüzden eserleri satışa sunduk. Bizi genel kurul kararı bağlar, uzman raporları önemli değil. Türkiye'de her müzayedede Selçuklu eserleri satılıyor. Bu zamana kadar satılıyordu, bundan sonra mı satılamayacak. Neyin satılıp satılmayacağını bir kurul belirlesin. Bu kurul yasadaki boşlukları doldursun. Birisine yasak ötekisine serbest olmaz."
 <br/>
 <br/>
 Peki müzayede evi ikinci raporu nasıl alıyor? Verilmiş bir rapor üzerine ikinci bir raporun alınması ancak bir üst kurulun incelemesiyle gerçekleşebiliyor. Oluşturulacak üst kurul ise sadece Kültür Bakanlığı Anıtlar ve Müzeler Genel Müdürlüğü'nce görevlendirilebiliniyor. Yani böyle bir kurur kararı olmadığından mevcut durumda geçerli olan ilk rapor.
 <br/>
 <br/>
 Müzeyedede Selçuklu dönemine ait değişik boy ve ebatta küp, çömlek, testi, tas, tabak, yağ kandilinden oluşan 42 parça satışa sunuldu. Seramik eserler 300 ila 7 bin dolar fiyat karşılığında, aynı döneme ait çoğunluğu bronz olan kandil, hokka, ibrik, güğüm, havaş, leğenden oluşan toplam 17 eser ise 500 ile 4 bin 500 dolar arasındaki fiyatlarda satışa sunuldu. Osmanlı'nın 19. yüzyılına ait Kütahya çinili sehpa ise 35 bin 450 dolara karşılığında açık artırmaya çıkarıldı.
 <br/>
 <br/>
 Satışı yasak, devlet malıdır
 <br/>
 <br/>
 Yukarıdaki ifadelerin aksine kanunlar ve konunun uzamanları çini ve Selçuklu eserlerinin satılmasına karşı. Ancak kanunları keyfi uygulamaları doğrultusunda kullananlar herşeyi alt üst ediyor. 2683 sayılı Kültür ve Tabiat Varlıklarını Koruma Kanunu'nun Danışma Meclisi'ne sunulan tasarısında özel mülkiyet konusu, özel mülkiyete konu kültür varlıkları başlığı altında 16. yüzyıl ile sınırlandırılıyor. Çiniler ise 9. madde gereği taşınmaz kültür varlığının bir parçası olarak değerlendirilip satılmasının mümkün olmayacağını beyan ediyor. Kanun masa çinisi diye bir tanımlamayı da kabul etmiyor. Şamdanlar ise sadece cami ve türbe gibi mekanlarda bulunabileceğinden vakıf malı statüsünde 5. madde gereğince satılması mümkün değil. Aynı maddeye göre Selçuklu eserleri de toprak altı eser olarak tanımlanıyor ve satılmasının yasak olduğu şerhi düşülüyor. Bu tür eserlerin korunması Anayasanın 63. maddesine göre devlete aittir. Aksi durumlarda ise suçu işleyenlerin 2 ile 5 yıla kadar hapis cezasına çarptırılması öngörülüyor.
 <br/>
 <br/>
 4. Askeri Müzecilik Semineri, 2863 belgeleri kanunu ve belgelendirme sistemi seminer raporunda Anıtlar ve Müzeler Genel Müdürlüğü Kaçakçılık ve İstihbarat Şube eski Müdürü sanat tarihçisi Hüseyin Karaduman Selçuklu eserlerinin satılması ile ilgili şu yorumu yapıyor: "Selçuklu eserleri müzayedede satılamaz. Çünkü bu eserler müzelik değerdedir. Bunun için müzeye alınıp korunması gerekiyor. Etnografik eserler statüsünde de olamaz." Karaduman'la aynı görüşü paylaşan bir başka isim ise Selçuk Üniversitesi FenEdebiyat Fakültesi Selçuklu Araştırma Merkezi Başkanı Prof. Dr. Haşim Karpuz. Karpuz da Selçuklu eserlerinin doğrudan arkeolojik bir malzeme olduğunu söylüyor; "Bunlar Ortaçağ arkeolojisinin buluntularıdır. Etnografik olması mümkün değil. Küçük ve taşınır olduğu için bu tanım yapılıyor. Her küçük eser etnografik tanımına girerse o zaman müzelerimizi boşaltmak gerekir. Yasal birtakım sıkıntılar var. Bunların aşılması gerekiyor. Tarihi değerlerimize ne yazık ki sahip çıkmıyoruz. Çiniler ise antikacıların elinde geziyor. Çininin taşınmaz varıklara girmesine rağmen."
 <br/>
 <br/>
 Bizans eserlerine verilen değerle Selçuklu ve Osmanlı eserlerine verilen değer arasında dağlar kadar fark var. Bugün izinsiz bir Bizans sikkesini taşımak bile büyük bir suç sayılırken, antikacıların elinde ve müzayede şirketlerinde dolaşan Selçuklu eserlerin haddi hesabı yok. Prof. Dr. Mehmet Özdoğan ilgili makamları göreve çağırarak şu soruyu soruyor; "Devlet antikacılık mı yapacak yoksa kültür mirasına mı sahip çıkacak?"
</font>

Kaynak: [www.aksiyon.com.tr](http://www.aksiyon.com.tr:80/aksiyon/haber-10864-34-satmiyorum-satmiyorum-saaattim.html), [web.archive.org (arşiv bağlantısı)](http://web.archive.org/web/20101029173652/http://www.aksiyon.com.tr:80/aksiyon/haber-10864-34-satmiyorum-satmiyorum-saaattim.html)
