# ‘P.K. 955-ULUS’ DEVLETİ

*Haşim Söylemez 2014.02.24*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Yıllardır “P.K. 955-Ulus” adresini kullanan MİT, giderek bu posta kutusunu bir muhaberat merkezine dönüştürme çabası içinde. Buraya yapılan her ihbar artık MİT’in operasyon yapması için yeterli olacak. 1984’te değişen kanunla birtakım imtiyazlar kazanan teşkilat, şimdilerde tam bir zırha büründürülmeye çalışılıyor.
  </font>
 </div>
 <div id="newsText">
  <font class="detail-text">
   <p>
    49 yıllık tarihi boyunca Millî İstihbarat Teşkilatı (MİT) hiç bu kadar tartışılmamıştı. Son 3 yıldır süren Ergenekon, Balyoz ve KCK davalarında MİT’in adı sık sık anıldı. 16. müsteşar olarak atanan ve ‘süper kahraman’ olarak görülen Hakan Fidan’ın ismi Başbakan ile eşdeğerde gündeme gelir oldu. Oysa görevi sadece ülke menfaatleri doğrultusunda istihbarat toplamak, olacakları olmadan önce haber vermek olan teşkilatın adı vuku bulan birçok olayın içinde yer aldı. Ya faillerinden biri oldu ya da istihbarat zafiyeti ile gündemde kaldı. KCK operasyonunda teşkilat mensuplarının örgüte yardım etmeleri, eylemlere katılmaları, hatta örgütte önemli noktalara gelmeleri konuşulurken; Uludere’deki istihbarat zafiyeti sonucu 34 vatandaşın öldürülmesiyle MİT krizi daha da büyüdü. Ardından Reyhanlı patlaması ve 17 Aralık yolsuzluk operasyonuyla ilgili hazırladığı raporla gündeme geldi. Reformcu müsteşar olarak gelen Fidan, hantallaşmış imasında bulunarak MİT’i teknolojik, aktif ve fonksiyonel hâle getirmek istediğini dile getirdi. Fidan’a göre MİT, FBI veya M5 gibi sadece ülke içinde değil, CIA ve M6 gibi dışarıda da etkili olmalıydı. Evdeki hesap çarşıya uymadı. Ne içte ne dışarıda gereken istihbarat ağı geçen süre zarfında oluşturulamadı. Anlaşılan o ki MİT, FBI-CIA karışımı modelden vazgeçip daha çok El Muhaberat sistemini benimsemiş durumda. Bu da önce teşkilatı ‘dokunulmaz’ kılmaktan geçiyor. Yıllardır “P.K. 955-Ulus” adresini kullanan MİT, giderek bir muhaberat merkezine dönüşme çabası içinde. Buraya yapılan her ihbar artık MİT’in operasyon yapması veya harekete geçmesi için yeterli olacak.
   </p>
   <p>
    1984’te değişen kanunla birtakım imtiyazlar kazanan MİT, şimdilerde tam bir zırha büründürülmeye çalışılıyor. Fiilî olarak Başbakan tarafından zaten korunan teşkilatın zırhı yeni kanun teklifi ile resmiyet kazanacak. Teklifin yasalaşması hâlinde, MİT mensupları için aynı konuya yönelik yeni delil ve bulguya ulaşılması durumunda bile yeniden soruşturma açılması önleniyor. MİT personelinin Ankara’da özel belirlenecek ağır ceza mahkemesinde, müsteşarın ise ancak Yargıtay’da yargılanabileceği öngörülüyor. KCK soruşturması ve Hatay’daki TIR olayı başta olmak üzere Başbakan izin vermediği için takipsizlik kararı verilerek kapatılan soruşturmalar, teklifin yasalaşmasıyla bir daha açılamayacak. Kanun teklifindeki “Aynı konuyla ilgili bir daha soruşturma açılamaz.” hükmü, yeni delil elde edilse bile soruşturmaların yeniden açılmasını engelleyecek. Bunun yanı sıra MİT belgelerinin soruşturma ve kovuşturmalarda kullanılmasını yasaklayan madde, MİT fişlemelerinin de mahkeme tarafından cezalandırılmasının önüne geçecek. Ayrıca MİT tarafından 8 ay önce Başbakan’a sunulan raporun, İran asıllı Reza Zarrab ile yolsuzluğa karıştığı iddia edilen bazı bakanlar hakkındaki yolsuzluk soruşturmasında delil olması da engellenecek.
   </p>
   <p>
    MİT istediği bilgiyi alabilecek ve gereğini yapacak. Yani MİT topladığı istihbarat bilgisini ve ihbarları delil olarak kabul edip operasyon yapabilecek ancak MİT’e yönelik herhangi bir bilgiyi taşımak, kullanmak suç olacak. Bu durumda MİT elemanlarının yapacağı herhangi gayrimeşru bir eylem veya olay sorgulanamayacak, olayla ilgili durum tespiti, yakalama, müdahale mümkün olmayacak.
   </p>
   <p>
    MİT personelinin MİT faaliyetleriyle ilgili tanıklık yapamayacak olması da teşkilatın suç olabilecek faaliyetlerinin ortaya çıkmasının engellenmesine zemin hazırlıyor. Personelin tanıklık yapabilmesi için MİT müsteşarının, müsteşarın tanıklık yapabilmesi için de başbakanın onayı istenecek. Müsteşar hakkında açılabilecek soruşturmalarda tanıklık yapacak personele sadece müsteşarın izin verecek olması ise MİT personelini soruşturmalara karşı bir kez daha güvence altına alma olarak yorumlamak mümkün. Teklifin yürürlüğe girmesiyle devlete karşı işlenen suçlar dışında suç unsuru taşıyan MİT belgeleri davalarda kullanılamayacak. MİT’e ait rapor, analiz ve belgeler suç unsuru içerse dahi delil kabul edilmeyecek. MİT belgelerine dayanılarak soruşturma açılamayacak. Tüm bunlar, Anayasa’nın 2. maddesinde yer alan “hukuk devleti”ni ortadan kaldırıyor. 10. maddedeki “kanun önünde eşitlik” ilkesi ile 11. maddede yer alan “Anayasa’nın üstünlüğü” de ihlal ediliyor. Bankacılık Düzenleme ve Denetleme Kanunu kapsamında yer alan verilerin MİT’e verilmesi için getirilen hükümle de özel hayatın gizliliği ilkesinin uygulama alanı kalmıyor. Başbakan Erdoğan’ın sürekli söz ettiği masumiyet karinesi de “herkes potansiyel suçludur” şekline dönüştürülüyor. MİT belgelerinin yayımlanmasına getirilen yasakla da basın hürriyeti ihlal ediliyor.
   </p>
   <p>
    Aslında yeni tasarı, MİT’in yetkilerinin artırılması ve dokunulmazlığının sağlanmasından ziyade, teşkilatın sosyal alana sokulması anlamında önemli. Yani gündelik hayatın içinde olan teşkilat, şüphelendiği bir şahsın her türlü özel hayatını öğrenme yetkisine sahip. Üstelik bunu yaparken de mahkemeden karar çıkartması gerekmeyecek. Dinleme, teknik ve gizli takip yapabilecek. Aynı zamanda MİT, ister terörist olsun ister sıradan bir vatandaş, herkesle görüşebilir, onunla iş yapabilir ve bu sorgulanamaz. Başka bir deyişle MİT muhbir veya eleman kullanırken hesap vermeyecek, sorgulanamayacak. Örneğin Sakine Cansız suikastının zanlısı Ömer Güney gibi kişilerin MİT ile bağlantıları tartışılmayacak, sorgulanamayacak.
   </p>
   <p>
    Alınan bilgilere göre MİT kanun tasarısı üzerinde uzun süredir çalışılıyordu. Bunun için alınan yeni personelin operasyonel bir güce dönüşmesi için eğitimden geçirildiği belirtiliyor. Ayrıca pilot bölge olarak seçilen Ankara, İstanbul, Adana, Mersin ve Diyarbakır’da MİT’in bölge müdürlükleriyle birlikte istasyon merkezleri kurduğu vurgulanıyor. Hedef, her ilçeye (büyük yerlerde üç-beş noktada) bir istasyon merkezi açmak.
   </p>
   <h3>
    <span>
     SINIR TANIMAYAN İSTİHBARAT!
    </span>
   </h3>
   <p>
    AK Parti Çankırı Milletvekili İdris Şahin ve Niğde Milletvekili Alpaslan Kavaklıoğlu’nun hazırladığı ve apar topar kanunlaşması beklenen ‘Devlet İstihbarat Hizmetleri ve Millî İstihbarat Teşkilatı Kanunu’nda Değişiklik Yapılmasına Dair Kanun Teklifi’nde önemli başlıklar şöyle:
   </p>
   <ul>
    <li>
     MİT, gerekirse terör örgütleriyle ilişkiye geçebilecek (MİT mensupları görevlerini yerine getirirken ceza ve infaz kurumlarındaki tutuklu ve hükümlülerle önceden bilgi vermek suretiyle görüşebilir, terör örgütleri dâhil millî güvenliği tehdit eden bütün yapılarla irtibat kurabilir).
     <p>
     </p>
    </li>
    <li>
     MİT “Görev gereği yaptılar” derse, savcılar MİT mensuplarına karşı soruşturma açamayacak. Cezai takibat izni fiilen başbakandan alınıp kurumun kendisine verilmiş olacak.
     <p>
     </p>
    </li>
    <li>
     MİT’in taleplerini yerine getiren üçüncü şahıslara ‘hukuki ve cezai sorumsuzluk’ getiriliyor. Oysa bu derece sorumsuzluk sadece cumhurbaşkanına veriliyor.
     <p>
     </p>
    </li>
    <li>
     “İsimsiz, imzasız, adressiz yahut takma adla yapıldığı anlaşılan ya da belli bir olayı ve nedeni içermeyen, delilleri ve dayanakları gösterilmeyen ihbar ve şikâyetler Cumhuriyet savcılarınca işleme konulmaz.” ifadeleriyle kurum hakkında ihbarların önü tamamen kesilecek.
     <p>
     </p>
    </li>
    <li>
     MİT, kamu kurumları ile bankalardan istediği (ticari sır kapsamında olanlar dâhil) her türlü belge/bilgiyi doğrudan, kurumların sistemlerine girerek alabilecek.
     <p>
     </p>
    </li>
    <li>
     MİT, bazı suçlara ilişkin mahkemelerden her türlü belge ve bilgiyi talep edebilecek.
     <p>
     </p>
    </li>
    <li>
     Her türlü elektronik dinleme ve izlemeyi birden fazla dinleme merkezi kurarak yapabilecek.
     <p>
     </p>
    </li>
    <li>
     MİT belgesi yayımlandığında, sadece gazeteci ve editör değil, medya patronu da en az 3 yıl hapisle yargılanacak. Gazete sahiplerine ulaşan tehdit kamunun haber alma hürriyetine darbe vuracak.
     <p>
     </p>
    </li>
    <li>
     MİT, yurtdışında da dinleyebilecek. Gerekirse, yurtdışında ankesörlü telefondan yapılan konuşmalar bile dinlenecek.
     <p>
     </p>
    </li>
    <li>
     MİT, mevcut elemanlarına ve işe alacağı kişilere yalan makinesi gibi testler uygulayabilecek.
     <p>
     </p>
    </li>
    <li>
     MİT, yabancılara ilişkin vize, sınır dışı gibi her türlü işlemde ilgililerden talepte bulunabilecek.
     <p>
     </p>
    </li>
    <li>
     MİT mensupları ile MİT’te görev yapmış olanlar, MİT’in görev ve faaliyetlerine ilişkin hususlarda tanıklık yapamaz. Ancak devletin çıkarlarının zorunlu kıldığı hâllerde tanıklıkları MİT müsteşarının, MİT müsteşarının tanıklığı ise başbakanın iznine bağlıdır.
     <p>
     </p>
    </li>
    <li>
     MİT, istihbarat ile birlikte operasyon yapabilecek. Bakanlar Kurulu kararı ile içte ve dışta bu görevi yapabilecek.
     <p>
     </p>
    </li>
    <li>
     Başbakanlığa bağlı Millî İstihbarat Koordinasyon Kurulu’nda (MİKK) alınan kararlar bağlayıcı olacak. MİT müsteşarı, bu kurulun sekretaryası ve daimî katılımcısı olacak. Talebi üzerine kurul her zaman olağanüstü toplanabilecek. Başbakanın belirleyeceği bakanlar ve kamu görevlileri ile birlikte lüzum üzerine özel kişiler de bu toplantılara katılabilecek. Kurul, başbakan başkanlığında 3 ayda bir toplanacak.
    </li>
   </ul>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-37929-pk-955-ulus-devleti.html), [web.archive.org (arşiv bağlantısı)](http://web.archive.org/web/20140416014330/http://www.aksiyon.com.tr:80/aksiyon/haber-37929-pk-955-ulus-devleti.html)
