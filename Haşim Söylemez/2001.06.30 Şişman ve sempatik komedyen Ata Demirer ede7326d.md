# Şişman ve sempatik komedyen Ata Demirer:

*Haşim Söylemez 2001.06.30*

<div>
 <p class="baslik">
  “MİLLETE UCUZ İŞLER YEDİRİYORLAR DELİRİYORUM”
 </p>
 <p class="spot">
  "Ben ortaoyunundaki mukallitliğe denk düşüyorum. Stand—up'çı değil, yazar komedyenim. Stand—up'çı benim yaptığımı yapamaz. Amacım kaliteli işler yapmak. Bu millete kalitesiz işler yediriyorlar, ben buna çok sinirleniyorum. Hedefim çok daha yukarılara çıkmak."
 </p>
 <p class="metin">
 </p>
 <img border="0" src="/web/20020214000246im_/http://www.aksiyon.com.tr/2001/343/resimler/ata.jpg"/>
 <p class="metin">
  Çok değil bundan birkaç yıl önce Türkiye'de özellikle 90'lı yıllarda başlayan stand—up furyasının en cavcavlı ve en çok ismin ortaya çıktığı zamanlardı. İşte böylesine mizahın ön plana çıktığı günlerde bile kendini beğenmiş stand–up'çılar tarafından kabul edilmeyen Ata Demirer, ciddi manada ilk olarak bir televizyon programında kamuoyunun karşısına çıktı. Demirer programda halihazırdaki komedyenlerin karşısında bir sınav veriyordu adeta; 'Sahnenin neresinde duracaksın? Şunu söyle bakalım, bunu tekrarlayabilir misin?' şeklinde alaycı bir sınav geçiriyordu Ata. Ancak aradan yıllar geçti ve Ata Demirer önce Türkiye'deki hemen hemen bütün ünversitelerde gösteriler yaparak genç izleyici kitlesinin beğenisini kazandı, ardından da televizyonda yaptığı muhteşem tiplemeler ve karakterlerle tüm Türkiye'nin ilgisini gördü. Ata diğer meslektaşları kadar şanslı değildi; çünkü ne ekibi vardı, ne de bu işi yapacak kadar parası. Kardeşi Cenk ile birlikte bu kulvarda yol alıyor. Rakipleri ekipler halinde gösteriler yaparken o Türkiye'de bir ilki gerçekleştirip "Tek kişilik dev kadro" sloganıyla bu işi yapabileceğini gösterdi. Kendisine has özellikleri olan karakterleri de oluşturarak sanki Anadolu insanının temsilcisi ve onların sözcüsü oldu. Bir Fatih Terim, bir Niyazi Gül, bir Necip İnceses hayatta karşılaştığımız insanlar değil mi? Komediyi hayattaki bazı olumsuzluklara karşı bir tepki olarak gören, kilolarıyla barışık şişman, sempatik Ata, İTÜ Devlet Konservatuarı'nı bırakacak kadar da bu işe âşık.
 </p>
 <p class="metin">
  Zeki ve yetenekli olduğu her halinden belli olan Ata televizyon için yapmış olduğu çekimlerde sadece makyaj kullanıyor, hazır bir metin olmadan tek çekimle tiplerini canlandırıyor. Yeni yeni halkın beğenisini kazanan ve halk arasında sıcak yüzlü komedyen olarak lanse edilen Ata ile Aksiyon dergisi olarak, kimliğinden çok, icra ettiği mesleğin ne olduğu ve karakterleri üzerine konuştuk.
 </p>
 <p class="metin">
  —İyi bir taklitçi misiniz, iyi bir komedyen misiniz, ya da Ata Demirer kendisini nereye koyuyor?
 </p>
 <p class="metin">
  Çok iyi bir komedyen adayıyım. Taklitçilik komedyenliğin bir parçasıdır ama taklitçilik başka birşey, taklitçi sadece taklit yapar. Taklit olarak değerlendirilen karakterlerden Fatih Terim, Bülent Ersoy artık benim işimde birer oyuncu oldular. Her hafta yeni bir macera yaşıyorlar. Üstelik ben plastik makyaj da kullanmıyorum. Niyazi Gül, Necip İnceses, Akın İpekçi ve yeni sezonda bunlara katılacak olan yeni karakterleri bir taklikçi bu şekilde üretemez. Ben yazar komedyenlik yapan bir adamım.
 </p>
 <p class="metin">
  —Kendinizi tam olarak ifade edebiliyorsunuz...
 </p>
 <p class="metin">
  Kendini bir şekilde ifade etmek çok önemli. İlk başlarda ben de kendimi tarif edemiyordum; müzisyen miyim, yoksa oyuncu muyum diye. Yaptığım işin zaten beni bir yere koyduğunu düşünüyorum. Herşeyle ilgilenip sonra aslında hiçbirini yapamayıp kendini ifede edememe çok hoş birşey değil.
 </p>
 <p class="metin">
  Çağdaş mukallitim
 </p>
 <p class="metin">
  —Ortaoyunundaki mukallitliğe denk düştüğünüzü söylüyorsunuz ve kendinizi çağdaş mukallit olarak yorumluyorsunuz, bu benzetme ve benzerlik nereden kaynaklanıyor?
 </p>
 <p class="metin">
  Mukalliti bir tiyatrocu ustamdan duymuştum, benim mukallite denk geldiğimi söylüyordu. Açıkçası tabanını araştırmadan bilgi vermek çok doğru değil. Mukallitin çok iyi seslendirmeler yapabilen bir ortaoyunu karakteri olduğunu biliyorum, o yönden benziyorum. Çağdaş mukallitlik yapıyorum diyebilirim. Ama dediğim gibi benim hedefim yazar komedyenlik, Yılmaz Erdoğan gibi. Bütün karakterlerimi ben yazdım, yazıyorum, bazen de iki yazar abimin yardımını alıyorum. Amacım tamamen bir komedyen olmak. Stand—up'çı değilim. Sadece stand—up yapabilen bir adam televizyondaki komedi tiplerini gerçekleştiremez, çünkü orada tiyatro var, oyunculuk var. Televizyonda yapabildiğimi gösterdim herhalde. Bunun için ben komedyenim. Benim gösterilerimde stand—up performansı var ama aslında o da bir oyun, "Tek Kişilik Dev Kadro" isminde bir oyun. 9 yaşından 29 yaşına kadar bir adamın gözüyle hayat maceraları anlatılır benim oyunlarımda. Giriş ve finali olan bir oyun, sadece seyirciye yönelik bir atraksiyon var. Bir de doğaçlama var, bu yüzden stand—up'a yaklaşıyor. Tiyatroda böyle birşey yok, tiyatro bir disiplin işidir.
 </p>
 <p class="metin">
  —Ben gazeteciliği sevdiğim için sürekli buna kafa yordum, bu yüzden Tarih Bölümü'nü 8 yılda ancak bitirebildim. Siz de Konservatuarı, yaptığınız bu iş uğruna, daha fazla dayanamadığınız için mi 3. sınıfta terk ettiniz?
 </p>
 <p class="metin">
  Mizahı daha çok sevdim. Müziği de çok seviyorum, ama müziği mizahın içine geçirebileceğimi fark ettim. Mizah beni daha çok tatmin eder diye düşündüm, öyle de oldu. Bir defa yaptım, ondan aldığım zevki müzikten alamadım, öyle bir aşk ki Allah'tan başka hiç kimse sizi durduramıyor.
 </p>
 <p class="metin">
  —En çok doğadan ve oyundan mutlu olduğunuzu söylüyorsunuz..
 </p>
 <p class="metin">
  Babam kaptandı, ben de dalgıçım. Hayvanlara karşı da çok büyük sevgim var, bütün hayatım bu iki bölüm içerisinde geçiyor; sahne ve deniz.
 </p>
 <p class="metin">
  —Sizi bu kadar mutlu eden bu işin hakkını verdiğinize inanıyor musunuz? Rakipleriniz de var...
 </p>
 <p class="metin">
  Herkes şansını denesin, zamanla kimin kalıcı, kimin gidici olduğuna halk karar versin. Ben çok üzülüyorum, millete çok ucuz işler yediriyorlar, buna deliriyorum, sinirleniyorum. Ben tek kişiyim, tek kişi ile maliyeti ucuz, kaliteli iş yapıyorum. Çok kolay ama çok zor yapıyorum. Komedyenin stand—up'çı ve müzisyen olması gerekir. Ben kalitesizliğe karşı mücadele edeceğim. Halka ucuz işler yedirilmemeli. Ortaya özgün birşeyler konulmalı. Benim işim kaliteyi vermek.
 </p>
 <p class="metin">
  —Karakterlerinizi seçerken özel bir çabanız oluyor mu? Yani ben bunu iyi yapıyorum devam edeyim mi diyorsunuz, yoksa hazırlanmış karakterler mi?
 </p>
 <p class="metin">
  Onlar içten gelen şeyler. Birşeyler aklınıza geliyor ve ondan çok iyi bir karakter ortaya çıkıyor. Yoksa bu çok güzelmiş ben bundan bir karakter çıkarayım dediğiniz zaman olmaz. Yapay olur. Onu çok deniyorlar. Ne varsa ortada. Gizli saklı veya özenle hazırlanmış, çabalanmış birşey yok.
 </p>
 <p class="metin">
  —Karakterlerinizde topluma yönelik sürekli bir mesaj var...
 </p>
 <p class="metin">
  Hayır, onlar artık benim değil, o karakterlere ait sözlerdir, onun söyleyeceği şeylerdir. Necip İnceses, bir Çingene ve çok para düşkünü, sürekli 'Paramı alırım' diyor. Gerçekte de birçok yerde insanlar çalışmalarına rağmen paralarını alamıyorlar. Sonra hayvanlara yapılan eziyetler. Z...'nin biri Etiler'de çıkmış kaset tanıtımında deve kuşunun gözlerini kapatarak tanıtım gerçekleştiriyor. Elinde mikrofon arabesk söylüyor, sansasyon yapmak için bir tane de deve kuşunu ortaya çıkarmış. Sen o deve kuşunun p... kadar olamazsın, Niyazi Gül seni paramparça eder. Hayvanlara eziyet eden insanlardan nefret ederim. Evimde 50 tane kanarya, 1 tane köpek, 3 tane de balık var. Sağduyulu ve iyi insanların hayvanlara eziyet etmediklerini bildiğim için böyle bir karaktere yüklendim.
 </p>
 <p class="metin">
  Kalem oynamayan projelerde yokum
 </p>
 <p class="metin">
  —Çok sıcaksınız, Anadolu'daki insanlar sizi kendisine çok yakın buluyor, bir de karakterlerle çok iyi anlaşıyorsunuz...
 </p>
 <p class="metin">
  Ben Anadolu çocuğuyum, Bursalıyım. Karakterler de bu insanların hissiyatına tercümanlık ettiği için tutuyor. İnsanlar aslında bu karakterleri tanıyor, çünkü kendisini buluyor.
 </p>
 <p class="metin">
  —Yeni karakterler olacak mı?
 </p>
 <p class="metin">
  Üç hafta sonra bitiyor. Tatile gireceğiz. Eylülde tekrar başlayacağız. Eylülde Akın var, Necip var, Niyazi var, Fatih Hoca var. Bülent Hanım dinlenecek, Ali Dayı var ama yeni tipler de var. Onu burada söylemek istemiyorum. Fikirler çabuk uçuyor. Gerçi benim yaptığım karakteri benden daha iyi yapan çıkmaz. Şahin Özer'den bir film teklifi var, yeni reklam teklifleri var. Yolumuzda ilerliyoruz.
 </p>
 <p class="metin">
  — Ben daha yeniyim, kendimi iyice piyasada göstereyim deyip her teklife açık mısınız, ya da her filmde oyanayacak mısınız?
 </p>
 <p class="metin">
  Hayır kesinlikle olmaz. Benim oynayacağım filme kalem bulaşmalı, biraz kalem oynamalı.
 </p>
 <p class="metin">
  15 kilo daha vereceğim
 </p>
 <p class="metin">
  —Gösterilerinizde hep kilolarınızla dalga geçiyorsunuz, espri malzemesi yapıyorsunuz, şikayetiniz yok mu, kilolarınızla çok mu barışıksınız?
 </p>
 <p class="metin">
  Ben şikayetçiyim, zayıflamaya çalışıyorum. 141 kilodan 129 kiloya düştüm, hedefim 15 kilo daha zayıflamak. Ama mekan geniş olduğu için fark edilmiyor. Sarayda bir odayı kim sayar ki. Ama seyirci zayıflamamı istemiyor, bakalım ne olacak.
 </p>
 <p class="metin">
  —Askerde kilolarınızdan dolayı problem yaşamışsınız...
 </p>
 <p class="metin">
  Allah'tan ki bedelli yaptım, yoksa bana kıyafet bulmak bayağı bir problem olurdu. Bedelli süresinin ancak 7'nci gününde asker kıyafeti giyebildim. Bana göre kıyafet bulunamadı. Askerde mecburen kostümcüye gittim.
 </p>
 <p class="metin">
  —Toplum olarak çok kötü günler geçiriyoruz, demoralize olmuş durumdayız. Buna rağmen insanları güldürmek zor olmuyor mu?
 </p>
 <p class="metin">
  Bu piyasada hiçbir şey kolay değil, ekstra bir durum. Eğer benim yaptığım insanlar arasında para edip, sokakta insanlar beni gösteriyorsa, demek ki sıradışı birşey yapıyorum, sıradışı birşey yapmak da zor olur. Ayinesi iştir kişinin lafa bakılmaz, biz işimizi yapıyoruz. Mizah seven bir kitle ile karşı karşıyasınız, demek ki biraz daha yukarılara doğru çıkacağız. Neredeyse bütün üniversiteleri dolaştım. Seyircim genellikle zeki ve ve çağın imkanlarını kullanan genç bir kitleden oluşuyor, siz onları kırmadığınız müddetçe bunlar sizi daha yukarılara doğru çekecektir.
 </p>
 <br/>
 <center>
  <a class="anaorta" href="http://web.archive.org/web/20020214000246/mailto:hsoylemez@hotmail.com">
   hsoylemez@hotmail.com
  </a>
 </center>
 <br/>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2001/343/roportaj/1.htm), [web.archive.org (arşiv bağlantısı)](http://web.archive.org/web/20020214000246/http://www.aksiyon.com.tr:80/2001/343/roportaj/1.htm)
