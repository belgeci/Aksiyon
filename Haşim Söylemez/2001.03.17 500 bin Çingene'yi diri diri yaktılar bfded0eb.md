# 500 bin Çingene'yi diri diri yaktılar

*Haşim Söylemez 2001.03.17*

<div class="pNewsDetailMainContent" itemprop="articleBody">
 Yıllar önce Emir Kusturica'nın kapalı gişe oynayan "Çingeneler Zamanı" isimli filmi ile tüm dünya Çingeneleri tanımaya başladı. Yugoslavya'daki Çingeneleri anlatan bu film onlarla ilgili en özgün çalışma imajıyla kamuoyunun beğenisine sunuldu. "Çingeneler Zamanı" filminden önce Çingeneler üzerine ciddi çalışmalar olmadığı gibi, onların tarihi ile ilgili bilgiler de yetersiz kalıyordu. Oysa Çingeneler tarihine bakıldığında dünyadaki hemen hemen tüm devletler tarafından (Osmanlı hariç) ezildikleri karşımıza çıkıyor. Ve tarih bunları hep gözardı etmiş. Çingenelerin tarih boyunca çeşitli sürgünler yaşadıkları, çeşitli zulümlere maruz kaldıkları tarihi belgelerle ortaya çıktı. Ortaya çıkan bir başka gerçek ise Çingenelerin diri diri yakıldıklarıyla ilgili. II. Dünya Savaşı sırasında Almanlar tarafından yüz binlerce Çingenenin yakıldığı gerçeği aradan yıllar geçmesine rağmen sonunda gün yüzüne çıktı. Özellikle Alman kaynakları bu olayları doğruluyor. Çingeneler sadece yakılmakla kalınmamış, çalışma kamplarına gönderilen on binlerce Çingenenin akibeti ise hâlâ bilinmiyor. Peki Almanlar Çingeneleri neden yaktı? Bu sorunun cevabı ise oldukça ilginç: Türk ajanı olmaları.
 <br/>
 <br/>
 Türk ajanı 500 bin Çingene!
 <br/>
 <br/>
 II. Dünya Savaşı sırasında Almanya'da devam eden "saf ırk" politikasından Çingeneler de nasibini almış. Almanların Yahudileri yaktığı konusu dünya kamuoyunda tartışılıp hep gündemde tutulmaya çalışılırken Çingenelerden hiç bahsedilmiyor. Yahudiler ön planda tutulup, dünya kamuoyu nezdinde çok güçsüz olan Çingenler hep gözardı ediliyor. Savaşın sürdüğü yıllarda Almanlar 500 bin Çingeneyi diri diri fırınlarda yakmış, on binlerce Çingeneyi de göçe zorlamış. Kamplarda kaybolan Çingenelerin sayısı ise tam olarak bilinmiyor.
 <br/>
 <br/>
 Almanya'da 1938'de başlayıp 1945 yılına kadar Çingeneler değişik zulüm ve işkencelere maruz kalmışlar. Alman arşiv belgelerinde de Çingenelere yönelik zülümlerle ilgili detaylı bilgilere yer veriliyor. Arşiv belgelerine göre ağır işlerde çalıştırılan binlerce Çingenenin, Dachau kampında fırınlarda yakıldığı ortaya çıkıyor. Yine arşiv belgelerine göre Almanların nüfuz sahası içinde bulunan ve "3. Bölge" olarak bilinen toplama kampında 500 bin Çingenenin yakılarak imha edildiği belirtiliyor. Çingenelere yönelik bütün bu zulümlerin, işkencelerin, öldürülmelerin sebebi konusuna ise, yine arşiv belgeleri tanıklık ediyor; Türk ajanı olmaları.
 <br/>
 <br/>
 Çingene nasıl Türk ajanı olur?
 <br/>
 <br/>
 Almanlar, sadece Türk ajanı olduklarını gerekçe gösterip 500 binden fazla Çingeneyi yakıp, binlerce Çingenenin de göç etmesine yol açtılar. Peki bir Çingene nasıl Türk ajanı olur? Bu sorunun cevabı ise tarihte saklı. Avrupa'daki hatta dünyadaki hemen hemen tüm devletler Çingenelere zulmederken, Osmanlı Devleti Çingeneleri korumuş, onları birey olarak kabul etmiş.
 <br/>
 <br/>
 Türkiye'de Çingeneler ile ilgili olarak akademik anlamda ilk çalışmayı yapan Atatürk Üniversitesi İlahiyat Fakültesi öğretim üyesi Doç. Dr. Ali Rafet Özkan, Avrupa'nın Çingenelere yönelik nefretinin çok eskiye dayandığını belirterek şöyle konuşuyor: "Çingenelerin Türk ajanı olmaları 1400'lerden itibaren süregelen bir söylem ve buna bağlı olarak uygulamalarla geçerliliğini korumuş. Çingenelerin Türk ajanı olarak kabul edilmelerinin ana sebebi; 1453 yılında İstanbul'un fethedilişini müteakip Avrupa'daki fetih seferlerinin devam etmesi ve Türklerin Viyana sınırına kadar dayanmış olmalarıdır. Bu zaman sürecinde Avrupalı Hıristiyanlar kendi ülkelerinde görülmeye başlayan doğudan gelmiş siyah renkli Çingenelerden şüphelenmeye başlamışlar ve onları Türk ajanı ve keşif gücü gibi algılamışlar. Bundan dolayı Çingeneler Avrupalılarca hiç dostça karşılanmamışlar. Bu anlayış Avrupalıların Türklere karşı duydukları kin ve korkudan kaynaklanıyor. Avrupalıların Çingenelere karşı bu düşüncesi 20. yüzyılın sonlarına kadar devam etmiştir. Çingeneleri Türk ajanı olarak Avrupalılara hedef gösteren ilk kişi 1424 yılında Presbyter Andreas'dır."
 <br/>
 <br/>
 Avrupalı hiç sevmemiş
 <br/>
 <br/>
 Çingeneler tarihine bakıldığında onların Avrupa'da sürekli bir zulme ve sürgüne maruz kaldıkları karşımıza çıkıyor. Çingeneler 1512'de İsveç'e, 1515'te İngiltere'ye, 1544'te Norveç'e, 1597 yılında Filandiya'ya ulaşmışlardı. İspanya'ya 1425 yılında gelen ilk grup 1427 yılında sürülmüş. Avrupa'da Çingenelerin görülmesiyle birlikte kilise, bunlara düşmanca davranmış ve Barcelona'ya 1447 yılında gelenler, iki yıl sonra 1449'da İspanya'yı terk etme emri almışlar. Hatta V. Ferdinand yönetimi sırasında Çingeneler pek çok zulme uğramış, gözlerine mil çekilerek kör bile edilmişler. Portekiz'de yaşadıkları bunlardan farklı değildi; zulüm, işkence, sefalet... Çingenelerin önce bir bölümü 1600 yılında Portekiz'den Afrika'ya gönderilmiş ve 29 yıl sonra da geri kalan gruplar, Hindistan ve Brezilya'ya sürülmüş. Aynı şekilde Fransa ve diğer Avurpa ülkelerinde de Çingeneler 1500 yılından beri hep sürülmüşler, işkencelere maruz kalmışlar. Ancak çingeneler her ne kadar sürülmüşlerse de kendi özlerinden hiçbirşey kaybetmemişler.
 <br/>
 <br/>
 Doç. Dr. Ali Rafet Özkan Çingenelerin Avrupa'daki takibatının diğer bir sebebini de onların gerçek mânâda Hıristiyan olamamalarından kaynaklandığını belirtiyor: "Hıristiyanlar nazarında Çingeneler putperesttir. Onlar şeytanın yardımıyla büyücülük, falcılık ve kahinlik yapmaktadır. Engizisyon Çingeneler için devreye girmiş. Heinrich von Wislocki'nin bildirdiğine göre, Çingeneler 19. yüzyılda bir kaç ülkede kâfir olarak takibata uğramış ve cezalandırılmışlar".
 <br/>
 <br/>
 Osmanlı korumuş, Türkiye sevmiş
 <br/>
 <br/>
 Türkiye ise Osmanlı'dan aldığı bu mirası devam ettirmiş. Günümüzde Çingeneler, Türkiye'nin hemen hemen her yerinde dağınık olarak yaşıyorlar. Çingenelerin çoğunlukta bulunduğu yerlerin başında Marmara, Ege ve Akdeniz bölgeleri geliyor. Bunu Karadeniz, İç Anadolu, Doğu Anadolu ve Güneydoğu Anadolu bölgeleri takib ediyor. Türkiye'de Çingeneler genel olarak "Çingene" adıyla biliniyorlar. Ancak yakın zamana kadar onlar için "Kıpti" kelimesi de kullanılmış. Erzurum, Artvin, Bayburt, Erzincan ve Sivas Çingeneleri için "Poşa", Van, Hakkari, Mardin ve Siirt Çingeneleri için "Mutrib", İç Anadolu Çingeneleri için "Elekçi" tabiri kullanılmış, resmi dilde ise "Esmer Vatandaş" tabiri kullanıldığı karşımıza çıkıyor. Akdeniz'de Çingeneler için "Arabacı", Ankara'da "Teber", Adana ve Osmaniye yöresinde "Cono" tabiri kullanılıyor. Roman ise daha çok Trakya'da kullanılan bir tabir olarak karşımıza çıkıyor.
 <br/>
 <br/>
 Türkiye'deki Çingenelerin büyük kısımının Çingene ithamını reddettiklerini belirten Doç. Dr. Ali Rafet Özkan konu ile ilgili olarak şunları söylüyor: "Bunun sebebi Çingeneler gittikleri her yerde bu isimle horlanıp, aşağılandıkları için bunu pek tercih etmiyorlar, daha doğrusu kabul etmiyorlar. Çingeneler Türkiye'nin her yerine dağılmış durumdalar. Çok dağınık bir şekilde yaşadıkları için Çingenelerin kesin sayısı ile ilgili birşey söylemek mümkün olmuyor. Ama Çingeneler misafirperver insanlar oldukları gibi, ikramda bulunmayı da çok seviyorlar. Çok neşeli ve hareketli insanlar".
 <br/>
 <br/>
 email:hsoylemez@hotmail.com
 <br/>
</div>


Kaynak: [www.aksiyon.com.tr](http://www.aksiyon.com.tr:80/dosyalar/500-bin-cingeneyi-diri-diri-yaktilar_507407), [web.archive.org (arşiv bağlantısı)](http://web.archive.org/web/20150205014754/http://www.aksiyon.com.tr:80/dosyalar/500-bin-cingeneyi-diri-diri-yaktilar_507407)
