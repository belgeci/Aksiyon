# Çizgi kahramanlar çizgiyi aştı

*Haşim Söylemez 2002.11.11*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Çizgi romanlar sürekli çoğaltılıp hayranlarının karşısına çıkarılıyor. Tenten neredeyse dünyadaki bütün dillere çevrilmiş durumda. Aslında bu geniş yayımcılıkta, çizgi romanı satmaktan çok içindeki mesajı farklı din ve dildeki insanlara ulaştırma hedefi var. Psikolog Aynur Kuğu Ünal'a göre çizgi roman tutkusu genetik olarak gelecek kuşaklara aktarılıyor
  </font>
 </div>
 <div id="newsText">
  <font class="detail-text">
   Çizgi roman okumak herkesin harcı değil. Görsel medyanın hegemonyası nedeniyle çizgi roman okumak için bu türe özel ilgi duymak, tabir yerindeyse hastası olmak gerekiyor. Çizgi romandaki tarafgirlik, ayrım da önemli. Bir çizgi romanı takip eden 'çizgi roman fanatiği' kolay kolay bir başkasını okumaz. Ama her okuyucunun kabul ettiği hatta hastası olduğu çizgi romanlar da var. Red Kit, Tenten, Sipru, Tommiks, Asteriks, Karaoğlan, Yüzbaşı Volkan ve daha niceleri. Sınırsız hayal dünyasının ürünü bu kahramanların hayat hikayelerini, maceralarını okumak zevkten öte bir tutku. Eski albümleri yeni basılıyor, yenileri ise çoğaltılıp dünyaya dağıtılıyor. Bir Tenten neredeyse dünyada konuşulan bütün dillere çevrilmiş durumda. Aslında bu geniş yayımcılıkta, çizgi romanı satmaktan çok içindeki mesajı farklı din ve dildeki insanlara ulaştırma hedefi var. Bu yüzdendir ki, çizgi kahramanlara sürekli bir misyon yükleniyor. Tenten bir misyoner gibi çalışırken, X-Men 'Evrim Teorisi' konusunda Darwin'in bir numaralı destekçisi oluyor. Sadece bu tür konular değil, güncel konular da çizgi kahramanın üzerine giydirilip okuyucunun karşısına çıkarılıyor. 11 Eylül saldırısına ideolojik yaklaşıldığı gibi, bir çizgi roman albümü eli kulağında 'Amerika-Irak savaşını başlatmış bile.
   <br/>
   <br/>
   Sen  neymişsin Tenten?
   <br/>
   <br/>
   23 albümü 58 dile çevrilen Tenten, çizgi romanlar içinde en yaygın olanı. Ancak bu durum, Tenten'in politik ve ideolojik yönünü ne yazık ki yok etmiyor. 1983'te 75 yaşında ölen Herge müstear isimini kullanan Georges Remi, Tenten ile birlikte 2. Dünya Savaşı sırasında Nazi işgalcilerle 'pasif işbirliği' yapmakla suçlanıyor ve karikatürdeki karakterin hem sağcı hem de ırkçı olduğu yorumu yapılıyor. Buna karşılık Tenten'i evrensel bir kahraman yapma çabası da zaman zaman kendini gösteriyor. Fransız parlamentosunun 60 üyelik 'Tintinophile Kulübü' bir Tenten semineri düzenledi. Parlamenter Dominigue Bussereau, Tenten'in evrensel bir kahraman ve sağcı olduğunun kabul edilmesi gerektiğini söyledi. Tenten, köpeği ve beraberindeki eksantrik insanlar kendi ideolojilerini, inançlarını yaymaya devam ediyorlar. TIME dergisi Tenten ile ilgili bir yazıda şu ilginç cümlenin altını çiziyor: "Hiçbir zaman 16 yaşını geçmemesine rağmen Tenten duygusal ve siyasi bakımdan çabucak büyüdü." Tenten'in Dosyası isimli kitabın yazarı Frederic Soumois de Tenten'in ideolojik yönünü vurgulamaktan kendini alamıyor. Soumois'e göre bu çizgi kahraman her zaman bir amaç ve hedef için çalıştı, çalışıyor.
   <br/>
   <br/>
   Tenten'in Kongo'daki hikayesinde çizgi romanın hedeflediği mesaj hemen veriliyor. Fındık (köpek); "Ne becerikli şu misyonerler" diyerek hedef belirliyor. Kongo'da türlü türlü badireler atlatan Tenten bölge halkına eğitim veren bir papazla karşılaşıyor. Beyaz sakallı, uzun entarili bilge papazın boynundaki haç kendini hemen belli ediyor. Papaz yörede açtıkları hastane, okul ve çiftlik binasını gösterdikten sonra acil bir görev için oradan ayrılmak zorunda kalır. Tabii Tenten ile birlikte. İlerleyen sayfalarda papaz, üzerinde kocaman haç resmi bulunan bir kitapla tekrar ortaya çıkar. Aynı hikayenin daha sonraki sayfalarında papaz Tenten'in hayatını kurtarır. Misyonunu tamamlayan papaz görevini yapmanın mutluluğu ile sayfaların arasından çekilir. Tenten daha sonraki maceralarında da bir misyoner edasıyla zaman zaman mesajlarını vermeye devam ediyor. Çocuksu bakışıyla belleklerde masum bir iz bırakan Tenten, misyonerlikle yetinmeyip Tibet ve Afrika'da yaşayan insanları da aşağılayacak kadar ileri gidiyor. General Alcazar'a yardım eden Tenten bir gerilla savaşına katılıp, bu tür direnişleri destekliyor. Tenten şaşırtmaya devam ediyor, o dönemde Japonlara karşı Çinlileri tutarak farklı bir mesaj da veriyor.
   <br/>
   <br/>
   Misyoner, gerilla ve faşist Tenten kimdir peki ve nasıl doğdu? Çizgi romanda Belçika ekolünden olan Tenten, Herge tarafından çizildi. İlk dönemlerde Katolik bir rahip olan Norbert Wallez tarafından desteklendi. Hiç kimsede olmayan, hiçbir anlamı taşımayan bir isim, hemen ayırt edilebilmesi için kimseninkine benzemeyen bir saç biçimi ile gazeteci Tenten ortaya çıktı. Hemen hemen her türlü serüven içinde yer alıyor, herşeyi yapabiliyordu.
   <br/>
   <br/>
   Misyoner olarak çalışan Tom Braks da iyi bir mesajcı. Çizgi roman dünyası ile ilgili gelişmeleri takip eden konun uzmanlarından Zeynep Akkuş, yazdığı bir yazıda, Tom Braks çizgi kaharamanının misyonerlik yönünü ortaya koyuyor. Akkuş, 'Bir albino kızılderili: Jeriko' başlıklı yazıda, Tom Braks'ın misyonerlik yönünden söz ediyor ve Batının hâlâ kendi içinde çözemediği siyah-beyaz ayrımına da göndermeler yapıyor. "Jeriko'nun yöntemleri kadar, yaşam tarzı da aykırıdır. Beyazlarla değil, kendisini büyüten Arapaholarla yaşamayı tercih eder. Tom Braks onlardan biri değildir. Sorun Kızılderilileri değil beyazları ilgilendirir. Arapaholar arasında yaşayan Jeriko'nun aksine Tom Braks, çadırların arasına inşa edilmiş, üstünde sadece haçı eksik bir kulübede ikamet etmektedir."
   <br/>
   <br/>
   Yrd. Doç. Dr. Ömer Turan İlkadım dergisinin 146. sayısında 'Avrasya coğrafyasında misyonerlik faaliyetleri' başlıklı yazıda çizgi roman kahramanlarının birer misyoner olarak kullanıldığının altını çiziyor. Aynı şekilde çizgi roman konusunda çalışmaları ile tanınan Gazi Üniversitesi İletişim Fakültesi öğretim görevlisi Levent Cantek de çizgi romanların politik, yön gösterici ve misyoner özelliklerle donatıldığını ve bunun bir dönemi tamamen kapsadığını söylüyor.
   <br/>
   <br/>
   Darwinci X-Men
   <br/>
   <br/>
   Amerika'da en çok okunan çizgi roman unvanını taşıyan X-Men'de hikayenin temeli 'Evrim Teorisi' üzerine oturtuluyor. Amerika'da popüler olmasına rağmen X-Men de aynı Tenten gibi bütün dünyaya yayılmış durumda. Kendilerine Lostlibrary adını veren grup, bu çizgi romanın doğuşunun bile o dönemin tartışılan ve dünyada yankı bulan 'Evrim Teorisi' ile direkt bağlantılı olduğuna dikkat çekiyor. X-Men'de geçen hikayede evrim kavramı yeterince yerini buluyor. Hikayeye göre, Prof. Charls Xavier, himayesinde çalışan Angel (Melek), Beast (Hayvan), Cyclops (Kiklop) ve Iceman (Buzadam) isimli dört gence mutant konusunda bilgiler veriyor. Mutant güçlerini nasıl kontrol edileceklerini ve bu güçlerini en etkili biçimde nasıl kullanacaklarını anlatıyor. Profesör Xavier'in Yetenekli Gençler Okulu (Professor Xavier's School for Gifted Youngsters) adlı bu okuluna sadece özel gençler kabul ediliyor. Gençlerin ortak özelliği ise mutant olmaları. Yani gençler bir mutasyon yaşıyor ya da yaşamaktadır. Toplumun önyargısı yüzünden gizli çalışmak ve öğrencilerinin kimliklerini korumak için onları gizlice eğitip, gizlice desteklemek zorunda kalmış Profesör Xavier. Ayrıca X-Men'de her canlının bir evrime tâbi olduğu fikri sık sık tekrarlanıyor.
   <br/>
   <br/>
   Amerika-Irak savaşı başlatıldı!
   <br/>
   <br/>
   Çizgi romandaki ideoloji, inanç ve düşünceler güncel olaylarda da kendini gösteriyor. Çizerlerin arayıp da bulamadığı fırsatlar sürekli bellek değiştiriyor. Zaman aşımına uğrayan konular geride kalırken, derin izler bırakan hadiseler için özel çizgi romanlar bile çıkarılıyor. Ama ideoloji ve kişisel görüşler bilinçli bir şekilde empoze edilmeye çalışılıyor. 11 Eylül olayı ya da muhtemel Amerika-Irak Savaşı çizgi romanlarda artık var. Hatta çizerler hayali bir savaşı çoktan başlatmışlar bile.
   <br/>
   <br/>
   Sandrine Revel, 11 Eylül olayından sonra '11. Gün' isimli bir çizgi roman albümü piyasaya sürdü. Burada 11 Eylül olayı anlatılırken popülist argümanlara ağırlık verilmiş. Çizgi romanda hadisenin nasıl meydana geldiği anlatılırken, çizer birden sanki işte bundan kaynaklanıyor der gibi, New York'ta çeşit çeşit insan ve kültürler var diyor. Revel, 11 Eylül'ü neredeyse tüm Araplara yüklemeyi ihmal etmiyor.
   <br/>
   <br/>
   Revel'den sonra Heavy Metal çizgi roman dergisi de 11 Eylül üzerinden muhtemel Amerika-Irak Savaşı'nı başlatıyor. Çizgi romanda savaş başlatılıyor başlatılmasına ama rencide edici çizimler ve sözlerle Araplara hakaret ediliyor. Alfredo Pons imzalı The Last War (Son Savaş) da, daha çok aşırı dozdaki karelerden oluşuyor. İşkenceci Araplar tarafından bağırsakları çıkartılan bir adam en çarpıcı örnek. Ayrıca maceranın başlangıcında iç kapak olarak kullanılan imajda 'Arap Avcısı' (Hunter of Arabs) boynuna astığı kulak ve dişlerden yapılmış bir kolyeyle gülümsüyor.
   <br/>
   <br/>
   Çizgi romandaki güncel olaylar 11 Eylül ya da Amerika-Irak Savaşı ile sınırlı değil. Rus- Çeçen mücadelesi veya Afganistan'daki durum da değişik çizgi kahramanlar aracılığıyla piyasada. Ted Rall'in 50 sayfalık Afganistan'a Gidiş ve Dönüş (To Afghanistan and Back) isimli çizgi romanında eli satırlı, hortlak görünüşlü Afganlıları görmek mümkün. Senaryosu Bartoll'a, çizgileri Garreta'ya ait Gerilla Çeçen (Guerilla Tchetchene) çizgi romanında Amerika destekli Najah isimli bir bayan ajanın öyküsü anlatılıyor. Najah, Çeçen mafyasının içine sızarak birtakım bilgiler elde ediyor. Bu arada Çeçen mücadelesinin yeraltı dünyası ile eşdeğer görülmesi de ihmal edilmemiş. Larry Gonick'in çizgi romanı Evren'in Çizgili Tarihi'nin ( The Cartoon History of the Universe) 3. kitabı 'Arabistan'ın İlerleme Döneminden  Rönensans'a (From the Rise of Arabia to the Renaissance) Arap dünyası kötü bir şekilde hicvediliyor. Kabalık, köleler, insan ilişkilerindeki ilkellik ön planda. Gonick, Hz. Muhammed'in (s.a.v) resminin çizilmesinin yasak olmasını eleştiriyor. Ancak,  tepkilerden çekiniyor olsa gerek ki o da Hz. Muhammed'i resmetmiyor. Aynı çizgi romanda sadece Arap dünyası değil, Türkler de yer bulmuş. Türkler ile Moğollar'ın sürtüşmesine iki barbarın mücadelesi yorumu yapılıyor.
   <br/>
   <br/>
   Tiraj iyi, mesaj sinsice
   <br/>
   <br/>
   Peki kitaplar veya değişik yayım argümanları aracılığı ile verilebilecek mesajlar neden çizgi romanın içine sıkıştırılıyor? Bu soruyu çizgi roman sektöründen bir isme, Tarkan Güçlü'ye yönelttiğimizde ilginç bir yorum geliyor: "Normal yollarda tepki toplaması çok kolay. Çizgi romana istediğin mesajı koyabilirsin. 'Nihayetinde o bir çizgi roman' görüşü hakim. Yani pek fazla tepki toplamıyor. Bu yüzden bu yol tercih ediliyor. Bana göre çaktırmadan istenilenin verildiği harika bir yol. Gençler ve çocuklar kolayca etkilenebiliyor. Çünkü takip edenler zamanla o kahramanın hayranı oluyor ve ne yapsa yeridir diyorlar. Tenten'in Hıristiyanlık propagandası doğal bir durummuş gibi algılanıyor olabilir." Çizgi romanda verilmek istenilen mesaj, diğer yayın araçlarındaki gibi ani bir tepki ile karşılaşmıyor. Ayrıca bir çizgi roman uzun yıllar etkisini ve havasını yitirmeyip piyasada kalabildiği için de tercih ediliyor. Verilmek istenilen mesaj çoğu zaman sinsi bir havada, çaktırılmadan sunuluyor.
   <br/>
   <br/>
   Bir jenerasyonun okuduğu hikayeler sonraki neslin vazgeçilmezi olabiliyor. Sadece Türkiye'de değil, bütün dünyada aynı durum geçerli. Yani sinema, televizyon veya internet bağlantılı bilgisayar ağının yaygınlığına rağmen çizgi romanlara olan ilgide bir düşüş yok. Kendine has okuru bulunan çizgi romanların tirajları da fena değil.  Tenten, Türkiye'de, Yapı Kredi Yayınları başta olmak üzere 3-4 yayınevi tarafından tekrar basılıp piyasaya sürülüyor. Zaten çizgi romandaki genel geçer kural da bu. Buna rağmen yeni baskıları bile piyasada bulmak çok zor. Son zamanların yeni çizgi romanlarından Evren'in Çizgili Tarihi ise piyasaya çıktığı ilk ayında sadece Avrupa ülkelerinde 2.5 milyon sattı. Üç ayda bir piyasaya çıkan Maskeli adlı yerli çizgi roman, yarı amatör olmasına rağmen  5 bin satıyor. Bu çizgi romanın piyasaya sürüldüğü yerler ise üç şehirden ibaret: İstanbul, İzmir ve Ankara. Maskeli'nin tirajı günlük çıkan bazı gazeteleri ve aylık kimi edebiyat dergilerini hayli hayli solluyor.
   <br/>
   <br/>
   Genetik aktarım gibi
   <br/>
   <br/>
   Çizgi romanlar etki gücü bakımdan yabana atılacak cinsten değil. Psikolojik anlamda nesilden nesile genetik bir doku gibi aktarılacağı uzmanlar tarafından dile getiriliyor. Yani ailedeki bir bireyin çizgi roman okuyucusu veya takipçisi olmasının gelecekte herhangi bir bireyi etkilemesi söz konusu. Uzman Psikolog Aynur Kuğu Ünal, çizgi kahramanlara olan düşkünlüğün 5 kuşak boyunca aktarılabileceğini vurguluyor. Ünal'a göre çizgi romanın zamana bağlı kalmadan nesilleri etkilemesinde öğretilmiş motiflerin de büyük etkisi bulunuyor: "Çizgi romanlar bulaşıcı bir virüs gibidir. Bir aile ferdine bulaştı mı daha sonraki kuşaklara onun etkisiyle aktarılabilir. Genel bir değerlendirme yapıldığında burada neredeyse mutlak bir aktarımla karşılaşmak mümkün. Tenten, Tommiks veya başka çizgi romanlardaki kahramanlar ile okuyucu arasında duygusal bir bağ da kuruluyor."
   <br/>
   <br/>
   Çizgi romanların özellikle gençler tarafından takip edilmesi de kişisel bir döngü olarak açıklanıyor. Yani gençlerin çizgi romanla tanışmaları, kimlik arayışında oldukları döneme rast geliyor ve onu etkiliyor. 'Görsel yayın organlarına rağmen neden çizgi romanlar hâlâ çok tutuluyor?' sorusuna da Ünal şu cevabı veriyor: "Çizgi romanlarda görsellik fazla, yazı az. Kişi fazla yorulmadan belki de rahatlama aracı olarak çizgi romanı takip ediyor. Verilmek/alınmak istenilen mesaja fazla zahmet çekmeden ulaşılıyor. Bu etkili oluyor. Mesaj açısından çizgi romanlar çok önemli."
   <br/>
   <br/>
   Yerli'de mesaj var mı?
   <br/>
   <br/>
   Yerli çizgi romanlarda da kasıtlı mesajlara veya bir ideolojiye rastlamak mümkün. Ancak yerli çizgi romanlar yurtdışına yayılamadığı için  sadece Türkiye coğrafyasını ilgilendiriyor. Tarihi olaylar, savaşlar, değişik kahramanlık öykülerinin yer aldığı yerli çizgi romanlarda herşeye rağmen bir sadelik göze çarpıyor. Politik imgeler taşıyan çizgi romanlar da önemli bir yer işgal ediyor. Atatürk'ün hayatını anlatan 'Atatürk çizgi romanı' ile  Enver Paşa'nın hayatının anlatıldığı 'Enver çizgi romanı' buna örnek verilebilir. Suat Yalaz'ın Karaoğlan'ında, rahmetli Ali Recan'ın Yüzbaşı Volkan'ında veya Tarkan'da ise tamamen iyi ile kötünün mücadelesi yer bulurken, Türk'ün gücü ve üstünlüğü de  vurgulanır.  Fakat iyinin ağırbaşlılığı, kötüye galip gelmesi en derin mesaj olarak irdelenebilir. Yakın zamanda Çapa çizgi roman grubu tarafından günümüzün olaylarıyla ilintilendirilerek çıkarılan Maske ve Fırtına'da ise kahramanlar zaman zaman dünyanın değişik yerlerine ulaşabiliyor. Burada da yine iyilik kavramı her zaman ön planda. Ancak bu çizgi romanlardaki vurgu daha çok toplumsal olayları içeriyor; mafya, sosyal bozukluklar, toplumu etkileyen al takke ver külah oyunları.
   <br/>
   <br/>
   60 yıl önce insanları etkileyen, vermek istediği mesajı direkt olarak aktaran çizgi romanlar hâlâ kabûl görüyor, alıp okunuyor. Kim ne derse desin çizgi romanlar mesaj aktarımında çok önemli bir araç. Hem öyle bir araç ki, bununla bütün dünyayı dolaşmak mümkün. Yüzbaşı Volkan'ımız da İtalya'ya gitti; ancak biz emperyal anlamda güçlü olmadığımız için çizgi romanın hem adı değişti, hem de birtakım maceraları törpülendi. İki-üç gencin çıkardığı Fırtına, Amerika'ya açılmak için gün sayıyor. Gönül ister ki, bu da bizim Tenten'imiz olsun.
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-11177-34-cizgi-kahramanlar-cizgiyi-asti.html), [web.archive.org (arşiv bağlantısı)](http://web.archive.org/web/20140313062548/http://www.aksiyon.com.tr:80/aksiyon/haber-11177-34-cizgi-kahramanlar-cizgiyi-asti.html)
