# Mayının kopardığı hayat

*Haşim Söylemez 1999.08.07*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   İşin içine kolay yoldan para kazanma hırsı girince insan olmadık yollara başvurup, büyük tehlikeleri göze alabiliyor, yeri gelince hayatını ortaya koyabiliyor.
  </font>
 </div>
 <div id="newsText">
  <font class="detail-text">
   Tıpkı bir zamanlar sınır ticaretinden gelir elde etmek isteyen kaçakçılar gibi. Kaçakçılar kanun tanımaksızın Suriye sınırından mal getirip götürdüler yıllarca. Ama mayınlı toprakları geçerken her seferinde bir parçalarını da ölüm arazilerinde bıraktılar. Ve yıllar sonra sınır kaçakçılığı yeni bir kavram doğurdu: Mayınzedeler.
   <br/>
   <br/>
   1956 yılında dönemin hükümeti tarafından Suriye sınırı boyunca döşenen mayınlar kaçakçılığı önleyemediği gibi, binlerce insanı da sakat bıraktı. Sınır boyunca 700 km uzunluğunda, 300 ila 750 metre genişliğinde döşenen mayınların üzerinden, biraz daha para kazanma uğruna, sakat kalma pahasına bile bile geçtiler insanlar.
   <br/>
   <br/>
   Mayın tarlasından geçerken kolunu, bacağını kaybeden, gözleri kör olan insanların çektikleri acılar bunlarla da sınırlı değil; yaralanıp Suriye'de tedavi olmak zorunda kalanlar binbir işkenceye de maruz kalmışlar. Üstelik sadece kaçakçılık için değil, karşı tarafta kalan akrabalarını ziyaret etmek isteyenler ya da kendi tarlasında çalışanlar da mayınlardan nasiplerini almış.
   <br/>
   <br/>
   Dağ pasaportu
   <br/>
   <br/>
   Sınır bölgesine yakın yerlerde yaşayan insanlar mayın tarlalarından geçişe "dağ pasaportu" adını vermişler. İnsanlar pasaport almanın bürokratik mayınına takılmamak için kolay yolu tercih etmişler! Bunu tercih ederken de ölümü bile göze almaktan çekinmemişler.
   <br/>
   <br/>
   Sınıra yakın yerlerde yaşayan her aileden mutlaka bir kaç kişi mayınların akıbetine uğramış. Hatta bazı ailelerden 34 fert patlayan mayınlarda kolunu, bacağını veya gözünü kaybetmiş. Sınıra yakın köylerde protez bacaklı, kesik kollu, ayağı kopuk, gözleri patlak insanlar bir savaş sonrası manzarayı andırıyor. Ancak bu manzara yöre insanları için son derece alışılmış. Yabancılar için ürperti veren ve merak uyandıran mayınzedeler, yaşadıkları yerleşim yerlerinde fark edilmiyorlar bile.
   <br/>
   <br/>
   Sakat kalan insanlar şimdi bin pişman olsalar da başka yollarının olmadığını ileri sürüyorlar. Biraz para kazanma hırsı, biraz da geçim derdi sürüklemiş onları mayınlı araziler üzerinden kaçakçılık yapmaya ve mayınların gazabına uğramaya.
   <br/>
   <br/>
   Kaçakçı mafyaları
   <br/>
   <br/>
   İnsanlar geçim derdi için hayatlarını ortaya koyarken onların sırtlarından geçinenler de yok değil. Kaçakçılık yapıldığı zamanlarda, insanları ölüme gönderip, getirdikleri mallardan para kazanan mafya grupları da türemiş. Bu gruplar gerekirse adam öldürmeye kadar işi götürmüşler. Mafya grupları sınırda belirledikleri noktalardan kendileri için çalışan elemanları karşı tarafa geçirip, getirttikleri malları ellerinden alırken, kaçakçılıkta kullandıkları adamlara da çok düşük paralar verip adeta hayatlarıyla oynamışlar. Mehmet Topak isimli bir kaçakçı başından geçenleri şöyle anlatıyor: "Kaçakçılık yapıp, malları getirip, kendimiz satıyorduk. Ancak zengin olan adamlar, kaçakçılık yapanları kendi adına çalışmaları için zorluyorlardı. Kabul etmeyenlerin malları ellerinden alınıyor ya da öldürülüyordu. Ben de bir zengin için çalışmak zorunda kaldım. Çünkü bakmak zorunda olduğum 5 nüfusum vardı. Sefer başına para alıyorduk. Gitmek istemeyen bir arkadaşım vardı, yörenin zengininin adamları onu mayın tarlalarının ortasında gözümüzün önünde öldürdüler. İtiraz ettiğimde beni de öldürmek istediler ancak sonra vazgeçtiler. Getirdiğimiz malları satıp zengin olan bu insanlar şimdi iş adamı olarak geçiyor. Biz ise kaçakçılık yapıp sakatlanmış mayınzedeleriz."
   <br/>
   <br/>
   150 bin liraya ölüm ve yaşam
   <br/>
   <br/>
   Sınır kaçakçılığı yapanların hemen hemen hepsi bir sermaye sahibi için çalışmış, hayatlarını bir zenginin geleceği için tehlikeye atmışlar. Çünkü aldıkları paralar o kadar düşük ki, geçinmek bile çok zor. Bazı gruplar çalışanlarına sefer başına o zamanın parası ile 150 bin lira verirken bazıları da 3 milyon lira kadar veriyormuş. Ancak yaşanılan zahmetler ve ölüme gidercesine geçişler karşısında bu paralar devede kulak misali. 1993 yılında, seferi 150 bin liradan sınırı geçen ve sınırı geçerken de bir bacağını kaybeden Yusuf Kaya, "Ben 150 bin lira alıyordum. Arkadaşlarım da aşağı yukarı benim kadar alıyorlardı. Zengin adamın adamları daha fazla alıyorlardı. Onlar bizim başımızda geliyorlardı. Mal kaçırmamamız için gözcülük yapıyorlardı. Aldığımız para kesinlikle bize yetmiyordu. Ancak yapacak başka işimiz yoktu" diyor.
   <br/>
   <br/>
   Bir başka mayınzede ise, 1995 yılında sefer başına 3 milyon lira aldığını belirtiyor. Ali Soylu isimli kaçakçı, aldıkları paranın kendisine hiçbir şekilde yetmediğini söyleyerek "Yapacak başka bir işim yoktu. Burada kirada oturuyordum. Kiram o zaman 5 milyon lira idi. Ben ise sefer başına 3 milyon lira alıyordum. Bir gözüm kör oldu, sağ bacağımı kaybettim yine de devam ettim. Mayınların patlaması sonucunda dört defa protez bacağım koptu. Bizler getiriyorduk, zenginler para kazanıyordu. Olan bize oluyordu" şeklinde konuşuyor.
   <br/>
   <br/>
   Patladı patlayacak derken...
   <br/>
   <br/>
   Çok düşük paralara rağmen kaçakçılık yapan insanlar hâlâ yaşadıkları olayların etkisinde. Aradan yıllar geçmesine rağmen mayın patlama hadisesini yaşayanlar o korkunç saatleri unutmamışlar. Mustafa Karaga isimli mayınzede başından geçen hadiseyi şöyle anlatıyor: "Ben Suriye'den evlenmiştim. 1979 yılında bir gün kayınpederimin öldüğü haberi geldi. Karşı tarafa geçmek zorundaydım. Pasaportum yoktu. Mayın tarlalarından geçmek zorunda kaldım. Tarladan geçerken mayın patladı ve sağ ayağım koptu. Suriye'de tedavi oldum, ardından Türkiye'de tedavi oldum. Ayağımı kestiler, protez bir bacak taktılar. Şimdi güçlükle ayakta kalmaya çalışıyorum. Bizim aileden 3 kişi mayınzede."
   <br/>
   <br/>
   Ahmet Yavuz da mayınlı tarlalardan geçerken sağ elinin parmaklarını ve sağ gözünü kaybetmiş. Yavuz, sınır kaçakçılığı yaparken mayının patladığını belirterek " Başkası için gittim. Sürünürken mayına basmışım, parmaklarımı ve gözümü kaybettim. Türkiye'de tedavi oldum" şeklinde konuşuyor.
   <br/>
   <br/>
   Mehmet Polat ise, yaşadığı o korkunç anı dün yaşamış gibi hatırlıyor ve hâlâ olayın etkisinde olduğunu söylüyor. Polat başından geçenleri bize şöyle aktarıyor: "İşsizdim. Sınıra yakın bir yerde oturuyorum. 1977 yılında bin lira ücret karşılığında geçtim. Sağ ayak tabanım koptu. Yaralı halimle Türkiye tarafına geçtim. Onu tedavi ettirdim. Bana protez taktılar. O günü hâlâ unutamadım. Yürürken mayın patlayacak diye korkuyorum. Mayın patlamasından dolayı, bizim aileden iki kişi öldü, üç kişi sakat kaldı."
   <br/>
   <br/>
   Mayınlardan nasibini alanlar sadece sınırdan geçenler değil, sınırdan geçmeyip ancak yanlışlıkla mayınlı tarlalara girenler de bu tarlalarda kolunu bacağını bırakmış. Mehmet Çoruk isimli bir çiftçi yanlışlıkla mayın tarlasına girip sağ bacağını kaybetmiş; "Tarlam mayınlı bölge ile sınır arasında, ancak her ikisini birbirinden ayıran herhangi bir tel veya işaret yoktu. Ben de yanlışlıkla mayınlı bölgeye girmişim. Mayın patladı, bacağım paramparça oldu. Kaçakçılık için gitsem gam yemeyeceğim, tarlamızda çalışırken bile sakat kalıyoruz, beni en çok da bu üzüyor" diyor.
   <br/>
   <br/>
   Suriye'de işkence
   <br/>
   <br/>
   Mayın tarlalarından geçerken yaralananlar Suriye'ye vardıklarında binbir işkenceye de maruz kalıyorlarmış. Yaralı olarak hastanelere bırakılan kaçakçıların bazıları bir daha geri dönmüyormuş. Yusuf Kaya isimli bir kaçakçı, Suriye'de işkencelere maruz kaldığını hatta 5 arkadaşının bir daha geri dönmediğini söylüyor: "Her seferimiz en az 20 gün sürüyordu. Mayın tarlasından geçerken patlayan mayınlarla herhangi bir uzvunu kaybeden 5 arkadaşımı Suriye'de hastaneye bıraktık. Uyuşturmadan bacaklarını kestiler. Kimisinin sadece parmağı kopmuştu, hastanede ayağını kesmişler, ayağı kopanların da bacağını kesmişler. Arkadaşlarımızın uzuvları kesilirken hastanenin dışından bağırtılarını duyuyorduk. Ufak pansuman gerektiren parmak yaralanmasında bile ayak keserek tedaviye çalışmışlar. Arkadaşlarımız ayaklarını ve bacaklarını kaybederek geri döndüler. Halep'te binbir işkenceye de maruz kalıyorduk. Ahırlarda yatıp kalkıyorduk. Bir daha gelmeyelim diye bizi yakalayan görevliler işkenceler yapıyorlardı. Sadece bize değil, Türkiye'den giden herkese aynı işkenceleri yapıyorlardı. Tabii eğer orada adamınız yoksa."
   <br/>
   <br/>
   Cengiz Soplu isimli bir mayınzede ise, Suriye'de tedavisi sırasında bacağının nasıl kesildiğini şöyle anlatıyor: "Mayın tarlasından geçerken mayına bastım, ayak parmağım koptu. Suriye'de hastaneye gitmek zorunda kaldım. Uyuşturmak için hiçbirşey yapmadan ayağımı kestiler, neye uğradığımı şaşırdım. Ben baygınken, daha sonra bacağımı da kesmişler. Bacağımın kesildiğini hatırlayamıyorum. Kendime geldiğimde sağ bacağım yoktu. Hastaneleri de bizdeki gibi değil. Orada bir hayvan bile yaşayamaz. Türkiye'ye döndükten sonra tekrar tedavi olmak zorunda kaldım."
   <br/>
   <br/>
   Protez zenginleri
   <br/>
   <br/>
   Mayınzedelerin artması, bu arada başka sektörlerin işine yaramış. Sınırdaki yerleşim yerlerinde fenni protezciler (!) kaçakçılara protez takarak büyük paralar kazanmışlar. Bu sayede zengin olanların sayısı hiç de az değil. Ahmet K. isimli bir protezci bu işten bayağı para kazandığını belirterek: "Kolunu bacağını kaybeden hastaneye gitmek yerine bize geliyordu. Biz de ayaksa ayak, bacaksa bacak, kolsa kol takıyorduk. Bizim için iyi bir gelir kaynağı idi. Protezleri toptan alıyorduk. Kanunen yasaktı, ancak talep çok oluyordu. Mayınzedelerin büyük bir çoğunluğu bizim gibi protezcilere geliyordu" şeklinde konuşuyor. 4 yıl önce bir protez bacak 2000 marka takılırken, ayakel 1300 mark, kol ise 1500 marka takılıyordu.
   <br/>
   <br/>
   Mayınzedelerde dikkat çeken bir yön ise mayınların akıbetine uğrayanların hemen hemen hepsinin ya sağ elini, ya sağ kolunu ya da sağ ayağını, sağ bacağını kaybetmiş olması. Bunun sebebini ise mayınzedeler şöyle açıklıyor: "Sağ taraf daha kuvvetli basıyor. Bu yüzden daima zarar gören taraf oluyor. Sol, sağa göre biraz daha hafif basar. Bu yüzden mayınzedelerin hemen hemen hepsinin sağ tarafı arızalıdır."
   <br/>
   <br/>
   Suriye sınırındaki bölgelerde yaşayan bir çok insan öyle veya böyle mayınların akıbetine uğramış, mayınzede olmuş. Bir tarafını mayın tarlalarında bırakan insanlar ise zar zor hayatlarını idame ettiriyorlar. Sebep ne olursa olsun mayın tarlalarında bir uzvunu bırakan insanlar sınırdaki yerleşim yerlerinin bir gerçeği olarak karşımıza çıkıyor. Suçlu; biraz kendileri, biraz da yanlış politikalar...
   <br/>
   <br/>
   Katkıda bulunan: Sefer Demir
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=6810D76F2F2F2134F159BA2E000258D2?newsId=4663), [web.archive.org (arşiv bağlantısı)](http://web.archive.org/web/20131112130014/http://www.aksiyon.com.tr:80/aksiyon/newsDetail_getNewsById.action;jsessionid=6810D76F2F2F2134F159BA2E000258D2?newsId=4663)
