# Cizre'de Şubat provası

*Haşim Söylemez 2015.01.06*

<div class="pNewsDetailMainContent" itemprop="articleBody">
 <p>
  Cizre’de yaşananları sadece PKK ile Hüda-Par arasındaki kavga olarak görmek yanlış. Zira KCK, mart gelmeden hükümetten talep ettiği bütün şartların yerine getirilmesini istiyor. Bunun için şubat ayı milat seçildi.
 </p>
 <p>
  Cizre’de beklenen oldu. İki yıldır ilçede yaşanan olağanüstü durum sonunda patlak verdi. KCK/PKK’ya bağlı Yurtsever Devrimci Gençlik Hareketi (YDGH), uzun süredir kazdığı hendeklerle dört mahalleyi kuşatmış, fiilî mini özerkliği uygulamaya koymuştu. Buna itiraz eden Hüda-Par’lılarla zaman zaman sürtüşen örgüt, sonunda işi silahla çözmeye çalıştı ve çıkan çatışmada biri çocuk 3 kişi hayatını kaybetti. 10’dan fazla kişi de yaralandı.
 </p>
 <p>
  2015’e birkaç gün kala ellerinde uzun namlulu silahlarla bir ilçede çatışmaya giren örgütü devletin saatlerce seyretmek zorunda kalması düşündürücü. Yapılan hazırlıklar ve planlanan eylem şekli, ilçede daha vahim sonuçlar doğurabilirdi. Örgüt ilçedeki devlet kurumlarını işgal edip bayrak çekecekti. Direnen polis ve güvenlik birimleri çatışmalarla ilçeden püskürtülecekti. Bunun için ilçedeki bütün kurumlara yönelik bilgiler toplanmıştı.
 </p>
 <p>
  Şırnak’ın Cizre ilçesinde yaşananları herkes kendi açısından değerlendirdi. Hüda-Par, PKK’nın kendilerini yok etmek için çalıştığını ve çözüm sürecini hedef aldığını açıklarken; PKK tandanslı siyaset ve Kandil’den farklı sesler geldi. Demokratik Toplum Kongresi Eşbaşkanı ve İmralı’nın yeni ziyaretçisi Hatip Dicle, “Ortada üçüncü bir güç var; o da ‘paralel yapı.” diyerek olayı farklı bir boyuta çekmek istedi. Ancak Hatip Dicle’yi boşa çıkaran ilk açıklama, KCK Yürütme Kurulu Üyesi Mustafa Karasu’dan geldi. Karasu, “Bu saldırı AKP’nin politikalarıyla ayrı düşünülemez. Hüda-Par’ı AKP hükümeti cesaretlendiriyor.” dedi. Hükümet kanadı ise Cizre’de hiçbir şey olmamış gibi meseleyi ‘tiye’ aldı. Başbakan Yardımcısı Yalçın Akdoğan, “Cizre, Kandil’e naniktir!” demekle yetindi. Hüda-Par ise ‘bize PKK saldırdı’ açıklamasıyla komplo teorilerini çöpe attı.
 </p>
 <p>
  Peki, kim kime nanik yapıyor ve meselenin aslı ne? Her şeyden önce ortaya çıkan tabloya göre Cizre’de yaşananlar hem İmralı hem de hükümete ‘nanik’ niteliği taşıyor. Bölgeden gelen haberlere ve alınan bilgilere göre bu daha başlangıç. Diğer bir sorun ise Kobani gösterilerinde ortaya çıkan Hizbullah-PKK/KCK çatışması, bundan sonra daha da derinleşecek. Devletten umut kesen PKK dışı gruplar ‘kendimizi savunuruz’ moduna geçiyor. İstihbarat bilgilerine göre bundan sonra bu çatışma Yüksekova, Diyarbakır, Bingöl, Bitlis, Siirt, Batman ve Mardin gibi yerlere taşınabilir.
 </p>
 <p>
  Diğer bir bilgi ise faili meçhuller ve infazların yaşanacağı yönünde. Artık Kandil kadar eğitimli olan YDGH’nin asayiş birimleri ve Amid Birliği ekipleri Hizbullah’ı bitirme kararı almış durumda. Hizbullah ise Şeyh Said Seriyyeleri’ni savunma ve saldırı amaçlı uyandırdı. PKK bölgede tam anlamıyla hâkimiyet kurmak isterken karşısında duracak grup istemiyor. Bu yüzden henüz tam anlamıyla silahlanmaya gitmeyen Hizbullah’ı bir an önce bitirmek istiyor. Başka bir deyişle legal siyaset yapmak isteyen Hizbullah’ın uzantılarına ‘nanik’ yaparak onları yeraltına çekme gayreti var. Tabii bunu yaparken de ilk iş Hizbullah’ın uzantısı olarak gördüğü Hüda-Par’ın bölgedeki varlığını pasifize etmek istiyor. Bu partinin siyaset alanını daraltmak örgüt için önemli.
 </p>
 <p>
  Yaşananları sadece PKK-Hizbullah kavgası olarak görmek de yanlış. Zira KCK, Nevruz kutlamalarının yapılacağı mart ayı gelmeden hükümetten talep ettiği bütün şartların yerine getirilmesini istiyor. Bunun için şubat ayı milat seçildi. Cizre’de yaşananlar bir nevi şubata hazırlık niteliğini taşıyor.
 </p>
 <p>
  <strong>
   Neden şubat?
  </strong>
 </p>
 <p>
  Kobani’deki çatışmalar bahane edilerek Türkiye genelinde başlatılan gösteriler, KCK/PKK için önemli bir sınav oldu. 40 kişinin ölmesi ve bazı şehirlerde devlet organlarının 3 gün boyunca işlemez hâle getirilmesi Kandil’i umutlandırdı. Şu artık çok net: Kandil, HDP üzerinden AKP-İmralı arasında yürütülen görüşmeleri uygun buluyor ancak yerinde değerlendirmiyor, işin çok yavaş gittiğini düşünüyor. Bunun için KCK müfettişlerinin Kandil’e ‘Kobani Eylemleri ve Gelecek’ başlıklı  bir rapor hazırladığı belirtiliyor. 40 sayfalık rapor, ilginç ayrıntılarla dolu.
 </p>
 <p>
  Rapora göre, şubat ayı bitmeden netlikler olmazsa şehir savaşına girişilecek. Raporun en önemli tespiti ise genç kitlenin artık oyalanmayı istemediği, sabrının kalmadığı ve böyle devam etmesi durumunda bağımsız eylemlere girişeceği. Başka bir deyişle, KCK’nın genç militanları durumdan rahatsız. Raporda gençlerin İmralı ile olan görüşmelerden ziyade Kandil’in tavrını önemsediği de yer alıyor. Gençlere göre, Öcalan lider, Kandil hareketin gücü, kendileri ise hareketin en önemli parçası ve olmazsa olmazı. Cizre’de yaşananlar bu raporu doğruluyor. Her ne kadar Kandil’in haberi olsa da YDGH inisiyatif kullanmış ve eylem gerçekleştirmişti. KCK, şubatın ortasına kadar bazı taleplerin resmiyete dökülmesini istiyor. Özerkliğin tanımının yapılması, Öcalan’ın cezaevinden çıkışı, yabancı heyetlerin hakem olması ve Meclis’in onayından geçen bir mutabakat metninin imzalanması, istenilen temel şartlar arasında. Bu süreçte devletin KCK gençlik yapısına ve milis güçlerine müdahale etmemesi de isteniyor. Yani “devlet KCK’nın, KCK da devletin işlerine karışmayacak” ilkesinin hayata geçirilmesi talep ediliyor. Devlet kendi sistemini, KCK da kendi uygulamalarını il, ilçe ve köylerde hayata geçirme talebinde bulunuyor. Örgüt gelişmelere ve taleplerinin yerine getirilmesine göre eylemlerini sürdürecek. KCK/PKK, mart ayına net bir şekilde girmek istiyor ve Nevruz’u bir zafer ve kopuş olarak ilan etmeye kararlı. Buna mukabil devlet ile PKK arasındaki müzakereler devam ediyor ve yeni birtakım mutabakatların imzalandığını PKK kaynakları dile getiriyor. HDP ile varılan müzakere taslağı dışında Kandil’in de imzasının bulunduğu ikinci bir metin daha var.
  <br>
   _________________________________________
  </br>
 </p>
 <p>
  <strong>
   KCK’NIN KOBANİ RAPORU
  </strong>
 </p>
 <p>
  KCK müfettişlerinin Kobani olaylarından sonra hazırladıkları rapor Kandil’i umutlandırdı. Çünkü raporda Kobani krizinin fırsata dönüştüğünün ve benzeri eylemlerin önemli olduğunun altı çiziliyor. Başlatılan eylemlerin gelecek adına önemli olduğu belirtilip bazı bilgi ve propagandaların dolaşıma sokulması da isteniyor. Rapordan bazı ayrıntılar özetle şöyle:
  <br>
   <br>
    -Kobani gösterileri önemli bir sonuç doğurdu. Hareketimiz açısından batı ile doğuyu birleştirdi.
   </br>
  </br>
 </p>
 <p>
  -Eylemlerle propaganda yapma fırsatı yakalandı. Yeni katılımları artırdı. Kürtler öldürülüyor, yok ediliyor söylemi kimi Türklerde de karşılık buldu. Bize karşı olanların bile desteğini getirdi.
 </p>
 <p>
  -Eylemlere hareketimizle hiç ilgisi olmayanların dahi katılması ve aktif görev alması sağlandı. Bundan sonra toplumsal olayları bu şekilde organize etmek için propaganda faaliyetleri önem kazanmıştır.
 </p>
 <p>
  -Saha kadar sosyal medyada propaganda yapmak da insanların sokağa çıkmasında etkili.
 </p>
 <p>
  -IŞİD kötü bir örnek. Bunu kullanmak önemli. ‘Kürtleri bu çeteler öldürüyor’ söylemleri önem kazanmıştır.
 </p>
 <p>
  -Türkiye’de özgürlükler talep edilirken aynı zamanda IŞİD’e yakın düşünenlere yönelik yönlendirmeler de yapılmalı. Bu olumlu sonuç doğurur, düşünceleri lehimize çevirir.
 </p>
 <p>
  -Serhildanlar toplumun bütün kesimlerine yayılmalı. Diyarbakır ne ise Trabzon, İzmir, Bursa da aynı olmalı. Üniversiteli yoldaşlarımız hareket etmeli, gençlik grupları bulundukları yerlerde bu eylemleri organize etmeli.
 </p>
 <p>
  -Türkiye’nin her yeri Kürdistan gibi düşünülmeli. Eş şehir sistemi geliştirilmeli. Batıda Van için bir eş şehir, Amed için bir eş şehir belirlenmeli ve ortak hareketleri sağlanmalı.
 </p>
 <p>
  -Daha önce hareketimize yönelik operasyonlar yapan polislerin tutuklanması veya etkisizleştirilmesi önemli bir fırsat. Teşkilatta yeni atamalar ve görev değişikliklerinden dolayı bir korku ve şaşkınlık var, bu değerlendirilmeli.
 </p>
</div>


Kaynak: [www.aksiyon.com.tr](http://www.aksiyon.com.tr/dosyalar/cizrede-subat-provasi_541008), [web.archive.org (arşiv bağlantısı)](http://web.archive.org/web/20150824161812/http://www.aksiyon.com.tr/dosyalar/cizrede-subat-provasi_541008)
