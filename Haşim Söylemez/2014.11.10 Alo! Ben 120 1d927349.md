# Alo! Ben 120

*Haşim Söylemez 2014.11.10*

<div class="pNewsDetailMainContent" itemprop="articleBody">
 <div id="newsSpot">
  Uyuşturucu satışında son nokta, abonelik kodu ile 7/24 ‘hizmet’. Profesyonel satıcıların emrinde motorlu kuryeler var ve her yere ulaşım sağlanıyor. Abone koduyla ‘mal’ siparişi kısa sürede teslim ediliyor. Torbacının yerini ‘seyis’ almış.
 </div>
 <div id="newsText">
  <p>
   İstanbul’un en varlıklı semtlerinden birinde oturuyor. Zengin bir ailenin tek kızı. Türkiye’nin en iyi üniversitesini bitirmiş. Aynı okulda yüksek lisans yapıyor. Hayata dair ciddi hayalleri var, başarılı bir yönetici olmak istiyor. Kariyer planlamasını iyi kurgulamış. Ama planlayamadığı ve artık müptelası olduğu uyuşturucudan kurtulmak için bir türlü çözüm bulamıyor. Kendisi gibi eğitim hayatında başarılı olmuş ancak İstanbul’un yoksul bir semtinde oturan arkadaşı Nazlı ile çok samimi. İkilinin ortak noktası, uyuşturucu bağımlılığı ve uyuşturucu partileri.
  </p>
  <p>
   Şebnem artık ailesinden ayrı bir evde yaşıyor. Nazlı da sık sık misafiri. Şebnem’in uyuşturucu sistemindeki abone kodu 120. Bir telefonla istediği maddeyi pizza sipariş eder gibi buluyor. Zehir, en geç bir saat içinde adrese teslim. ‘Alo, ben 120’ demesi yeterli. Satıcı veya torbacı kim olduğunu, adresini anında çıkarıyor, ne istediğini de tahmin ediyor.
  </p>
  <p>
   Satıcılar maddelere de birer kod vermiş: esrar 4, kokain 6, bonzai 8… Diğer maddeler için de numaralar ikişerli artıyor. Bu standart bir kodlama ve kolay kolay değişmiyor. Satıcılar, bağımlı müşterilerine verdikleri kodları güvenlik gerekçesiyle (telefonda şüphe uyandırmasın diye) ayda bir değiştiriyor. Bu sistemde satıcının adı torbacı değil, ‘seyis’. Geliştirilen uyuşturucu abonelik sistemi sorunsuz işliyor. Henüz bir aksilik yaşanmamış. Yakalama veya tespit yok. İddiaya göre işin içinde kariyer yapmış ciddi meslek sahibi kişiler var. Bundan dolayı şüphe uyandırmıyor.
  </p>
  <p>
   Sadece İstanbul’da değil, Türkiye’nin her yerinde bu sistem bir ekip tarafından uygulanıyor. Talebin olduğu her yere 7/24 ‘hizmet’ veriliyor. 120 kodlu Şebnem, üniversitenin ilk yılında arkadaş ortamında tanıştığı esrarla başlamış uyuşturucu kullanmaya. Ardından diğer maddeler gelmiş: “Sigara bile içmezdim, dumanından rahatsız olurdum. Esrar için bir şey olmaz diye başladım ama bağımlısıyım artık ve sigara içer gibi esrar içiyorum. Zaman zaman eroin, kokain ve yeni keşfedilen sentetik maddeleri kullanıyorum. Yeni çıkan ürünler torbacılar tarafından bizim gibi bağımlılara kısa sürede tanıtılıyor. İlk denemeler bedava oluyor. Daimî müşteriye bu bir ayrıcalık olarak sunuluyor. Kurtulmak için çok çaba gösterdim, tedaviler işe yaramadı ve kullanmaya devam ediyorum. Ailemin haberi var. Çevremdeki arkadaşlarım da kullanıyor. Giderek madde kullanımı yaygınlaşıyor. Esrar içmeyenler arkadaş gruplarından dışlanıyor. Bonzai artık her yerde ve sıradan gibi. Kafeler, barlar hatta çay bahçeleri, satıcıların mal sattığı sıradan yerler artık. Çoğu marka kafede satış yapılıyor ve işletmeci buna göz yumuyor.”
  </p>
  <p>
   Torbacı veya satıcılar geliştirdikleri kodlama sistemi sayesinde daha çok para kazanıyor. Satıcılar için şehir, köy, kasaba fark etmiyor. Farklı şehirlerde çalıştıkları gruplar üzerinden müşterinin siparişini temin ediyor olmaları da abonelerini artırmış durumda. Mesela, tatile giden bir bağımlı bulunduğu yerden telefonla arayarak kodunu söylüyor. Ardından farklı bir numaradan müşteri aranıyor ve bulunduğu yeni adresi alınıyor. Kısa süre sonra yerel uyuşturucu taciri kullanıcıyla irtibata geçip siparişini ulaştırıyor. Bu durumlarda ücret biraz artıyor. Burada ilginç olan satıcıların farklı illerdeki satıcıları tanıyor olması ve kısa sürede birbirleriyle irtibata geçmeleri.
  </p>
  <p>
   120 Şebnem, sistemi şöyle anlatıyor: “Abone kodu almak için uzun bir süre bu kişilerden mal almak gerekiyor. Yani bir nevi seni deniyorlar. Sonra kodu veriyorlar ve adresini alıyorlar. Kapına ya da belirlenen kafe veya adrese de ulaştırıyorlar siparişi. Ücret normal ürünün iki katı. Ama kullanıcı için çok rahat bir yol ve güvenlik açısından neredeyse riski yok. Öteki türlü sokakta alırken yakalanma tehlikesi var. Tatile gittiğimde de uyuşturucu bulabiliyorum bu sistem sayesinde. Bu şekilde binlerce aboneleri olduğunu biliyorum. Her semt ya da ilçenin kodu var. Bu daha çok ilk rakam ile belirleniyor. Benim sipariş kodum 120. 1 benim oturduğum semtin kodu oluyor. Polislerin bu sistemi bildiklerini sanmıyorum. Arkadaşım Nazlı benden alıyor, onun bulunduğu semtte kod sistemi yok. Sanırım satıcılar buradaki talebi az gördükleri için abone sistemini başlatmamışlar.”
  </p>
 </div>
</div>


Kaynak: [www.aksiyon.com.tr](http://www.aksiyon.com.tr/toplum/alo-ben-120_539847), [web.archive.org (arşiv bağlantısı)](http://web.archive.org/web/20150706160446/http://www.aksiyon.com.tr/toplum/alo-ben-120_539847)
