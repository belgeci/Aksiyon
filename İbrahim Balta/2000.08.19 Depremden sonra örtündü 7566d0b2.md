# Depremden sonra örtündü

*İbrahim Balta 2000.08.19*

<div>
 <p>
  <font>
   Denize sıfır, bahçesi fıstık ağaçları ve çimlerle kaplı bir yalı. Bir yaz gecesi. Hava açık mı açık. Yıldızlar sanki dökülüverecekmiş gibi yere yakın gözüküyor.
   <br/>
   <br/>
   Yalova Armutlu’daki bu yalıya 15 Ağustos günü iki kadın, çocuklarıyla birlikte gelip yerleşmişlerdi.
   <br>
    <br>
     Herşeyi, insanların iç ve dış dünyalarında ne varsa herşeyi sarsan o korkunç depremin üçüncü günü, 18 Ağustos’u 19’una bağlayan gece idi. Gecenin karanlığında yalının sakinlerinden biri çimlerin üzerine oturup ellerini gökyüzüne doğru açtı, gözlerini yıldızlara dikti; dalgaların sesine karışan mırıltısıyla sanki yanındaki birine sesleniyordu:
     <br>
      <br>
       “Biliyorum sen istersen şu kehkeşanlarda başka âlemler yaratırsın. Ama ben bütün beşeriyet adına senden özür diliyorum. Biz hata ettik, sen affet. N’olur bizi, bu dünyayı çocuklarımıza, torunlarımıza bağışla.”
       <br>
        <br>
         Yalvarışını bitirdikten sonra dünyanın ertesi güne çıkmayacağı, o gece kıyametin kopacağı inancıyla arkadaşıyla sarılıp, helalleştiler.
         <br/>
         <br/>
         “İnsan bütün kainattan mes’uldür” sözünden yola çıkan bu duanın sahibi, “Öyleyse ben de, hatalarımla sevaplarımla ben de mes’ulüm” deyip hem kendi hem de bütün beşeriyet adına Allah’tan özür diliyordu.
         <br/>
         <br/>
         Biraz önce gökyüzüne seslenen kadın sözlerinin sonunda insanlık adına özrünün geçerli sayıldığını, dualarının kabul edildiğini hissetti. İçini derin bir huzur kapladı. Kendinin, 43 yaşında sahip olduğu evladının ve de bütün insanlığın elinden alınmak üzere olan koca dünyanın kendilerine yeniden bağışlandığını düşündü.
         <br/>
         <br/>
         17 Ağustos gecesi saat 03.02’den itiberen dur durak bilmeden onları yutuverecekmiş gibi altlarında gidip gelen toprağın ruhuna sardığı korkuya karşı, sayısız yıldızın arasında intizamla dolaşan bir uzay gemisi gibi bir dünyaya sahip olmanın verdiği güven duygusu daha ağır bastı.
         <br/>
         <br/>
         Bir dua ile iyileşti
         <br/>
         <br/>
         Korkudan dudakları moraran, yüzü sararan 11 yaşındaki kızının da duadan sonra iyileştiğini gördü. Bir duayla kendilerine dünya bağışlanmış hisseden anne, oturduğu yerden kalkmaya davranırken içini dayanılmaz bir mahcubiyet hissi kapladı. Sesini duyup istediklerini kabul eden Zat'a karşı O'un kendinden isteklerini yerine getirmediğini düşünüp çok utandığını hissetti.
         <br/>
         <br/>
         Ve biraz önce namaz kılıp, dua ederken başını örten eşarbı çıkarmaya uzanan eli geri döndü. Örtülmesi gereken yerlerde eşarbını çıkarmaya bir daha da eli varmadı. Seccadesini de o günden beri asla yanından ayırmadı. Sonradan o anı şöyle ifade ediyordu: “Bütün dualarımın kabul edildiğini hissettim. O anda bir utanç, bir hicap duydum. Bu geceden itibaren benim de onun emirlerini yerine getirmem gerektiğine karar verdim.”
         <br/>
         <br/>
         “Sonra övündü derler”
         <br/>
         <br/>
         Bunları yaşayan ülkemizin eserleriyle ölümsüz fikir adamı, entellektüeli Cemil Meriç’in kızı Ümit Meriç Yazan’dan başkası değildi. Ben Ümit Hanım’ın o gece yaşadıklarını bir gazeteciden üstün körü duymuştum. 24 Mayıs 2000 Çarşamba günü Sultanahmet’teki Türk Edebiyatı Vakfı’nda verdiği Ahmet Hamdi Tanpınar konferansına katıldım. Deprem gecesi hayatını değiştiren hikâyeyi o gün orada Ümit Hanım’ın ağzından bütün teferruatıyla dinledim. Ama o gün yazılmasını istemedi.
         <br/>
         <br/>
         Birkaç gün önce 17 Ağustos’un yıldönümünde deprem hatıralarını paylaşmak için görüşme isteğimi, “Ben yeni bir hayata başladım diye övünür gibi olur” diyerek kabul etmedi. Ancak Ahmet Hamdi Tanpınar kitabının önsözünde, Türk Edebiyatı Vakfı’nda anlattığı o hayatını değiştiren günleri yazdığını, oradan yazımda faydalanabileceğimi söyledi. Ben de bunu bir açık kapı gibi algılayıp, o geceden sonra ilk ve şimdilik son defa verdiği konferansında tuttuğum notları kaleme aldım.
         <br/>
         <br/>
         Ümit Hanım namaz kılıp ardından dua ettiği o gece kıyametin kopacağına artık kesin olarak kanaat getirmiş. Ertesi gün güneşin yeniden doğup kıyametin kopmadığını görmüş. Ama o artık ölmeden evvel ölümü tadıp hayatına yeni bir yön vermiş. Ahmet Hamdi Tanpınar’ın takılıp kaldığı Sultanahmet Camii’nin demir parmaklıklarını adeta o aşmış ve adımını Sultanahmet’in içine atmış, huzura çıkmış.
         <br/>
         <br/>
         Üniversiteye veda
         <br/>
         <br/>
         Tatil bitip üniversiteler açılırken ekim ayında Prof. Dr. Ümit Meriç Yazan, Sosyoloji Araştırma Merkezi Müdürü olduğu, asistan olarak girip 30 yıl 1 gün hizmet verdiği İstanbul Üniversitesi’ne görevinden istifa etmek için son bir defa daha uğradı. Kendi isteğiyle emekli olduktan sonra bütün zamanını bir türlü fırsat bulamadığı çalışmalarını kitaplaştırmaya, Diyalog Avrasya dergisindeki çalışmalara ve yurt dışında gezi, inceleme yapma ve incelemelerini kitaplaştırmaya teksif etti. Kendi ifadesiyle 300 öğrencisini kaybetti ama milyonlara mesaj verecek çalışmalara başladı.
         <br/>
         <br/>
         Ümit Meriç Yazan, Gazeteciler ve Yazarlar Vakfı’nın Ufuk Kitapları serisinin ilki olan “Ebediyetin Huzurunda Ahmet Hamdi Tanpınar” kitabını hazırlamak üzere gittiği Yalova’daki ilahiyatçı—şair Selma Ümit Karışman Hanım’ın yalısında, onunla birlikte onca sarsıntıya rağmen kitabı bitirinceye kadar hiç ayrılmadan tam bir ay boyunca kaldı. Ümit Meriç, o günleri şöyle anlatıyor:
         <br/>
         <br/>
         “15 Ağustos 1999 gecesi bizi Armutlu’ya götüren deniz otobüsünün içinden, Colomb’un Amerika’ya ikinci gidişindeki duygularla karaya atladım. Eseri birlikte hazırlayacağımız Selma Ümit Karışman’ın Yılandar mevkiindeki yalısı çalışacağımız mekândı.
         <br/>
         <br/>
         Yalova'ya "merhaba" dercesine el uzatan ince, uzun bir iskelenin etrafında gümüş renkli balık sürüleri uçuşuyordu. Sedefi çıkmış midyelere, çıtır çıtır ezilen iri kumlara basarak, birkaç merdiven çıkıyor, alçak demir parmaklıklı kıyı kapasını açıp, serinliği ile "Hoş Geldin" diye fısıldayan iri—kıyım çamların, yeşil çimlerin ortasında daha da kızaran güllerin arasından geçip, iki katlı, geniş verandalı eve doğru ilerliyorduk.
         <br/>
         <br/>
         Ne acıdır ki, bu cennet mekânda bizi alışılmadık, ürkütücü bir sürpriz bekliyordu. Gittiğimizin ikinci gecesi, zelzele devi başını kaldırdı ve birden bütün renkler soldu. Kıyameti Tanpınar’la beraber mi yaşayacaktık? Onun deyimiyle “Toprak, o insanlığın en güvendiği unsur; saadetimizi, refahımızı kendisine bağladığımız, her zaman itaatli, müşfik veyahut hiç olmazsa lakâyt ve sakin görmeğe alıştığımız toprak sarsılmış, emniyetimiz yıkılmıştı... Depremin bir dost tarafından hançerlenmeye benzer vahim bir hali vardı.” İlk anların ölümü, yanımızdaki yavrularımızla beraber, kabule hazır dikkati, birkaç gün sonra yerini teslimiyete ve ardından da sorumluluğun ağır başlılığına bıraktı. Tanpınar bizimle idi ve onun ömür boyu yaşadığı “hayat ile ölümün biraradalığı” tecrübesini, bu defa biz de onunla paylaşıyorduk.
         <br/>
         <br/>
         Madem ki “insan, bütün kâinattan mes’uldü”, o halde biz de “zekânın, tebüssümü olan dua” ile kaderi, bilmediğimiz kaderi değiştiremez miydik?”
         <br/>
         <br/>
         “Azrail karyolamızı sallıyordu”
         <br/>
         <br/>
         İşte bu düşünceyle Allah’a yalvaran Ümit Meriç, duayla değişimin geldiğine inanıyor. Korku, teslimiyet ve ağırbaşlı sorumluluk dediği o başı örtülü seccadeli hali artık bir hayat tarzı olarak devam ediyor.
         <br/>
         <br/>
         Yalova’da mahşerî atmosferden cennette olma duygusuna uzanırken yaşadıklarını Ümit Meriç, şöyle ifade ediyor:
         <br/>
         <br/>
         “Kitapları yığdığımız masadan bir eseri almak için eve girdiğimiz an, döşemenin altımızdan kayarcasına çekildiğini hissettik. Tüpraş yangını önce batan güneşi, sonra doğan ayı mora boyadı. Yıldızlar ilk defa bilmediğimiz bir silahtan üzerimize açılan bir yaylım ateşi gibi, yakın ve tehditkârdılar. Bahçeye kurulan karyolalarımızı sallayan Azrail’in eli, az sonra sahile vuran deprem dalgalarıyla ruhumuzu tokatlamakla yetiniyordu. Önce, “ölmeden evvel ölümü tatmak”, sonra, dağın öte yamacındaki insanımızla beraber mahşeri yaşamak, artçı şoklarla Sırat’ın üzerinden geçmek ve sonunda Cennet’e varmak.
         <br/>
         <br/>
         ‘Dünya cennetimdir; ahiret cennetimin cenneti’ neşesi içinde, bir ayımızı Tanpınar’la beraber paylaştık. Deprem telâşı ile kaçan komşu evin radyosundan bir gece sabaha kadar gelen eski şarkılar, ‘Nereden sevdim o zalim kadını’, ya da ‘Yalancıdır hep aynalar, gir kalbime gör kendini’ Tanpınar’ın etrafımızda ördüğü ipekten kozayı perdahlıyor; zaman zaman ‘Sofraya bir tabak da Tanpınar için koysak mı?’ dedirtecek kadar bizi ona, onu bize yakınlaştırıyordu.”
         <br/>
         <br/>
         Depremi hep acı ve gözyaşı olarak gördük, anlattık, dinledik. Ama yenilik ve güzelliklere kapı açtığına Ümit Hanım'ın şahsında şahit olduk. Aslında deprem her birimizin hayata bakışını değiştirdi. Unutmaya çalıştığımız ölümden kaçış olmadığını gösterip sonradan pişmanlık duymayacağımız bir hayat tarzına bizi toplum olarak itti.
         <br/>
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </p>
 <!---------
						<p align="justify" style="margin-top: 8px; margin-bottom: 8px">
						<font face="Verdana" color="#000000" style="font-size: 8pt">
						(Bu yazı 196 kez okunmuştur)</font>
						</p>
---------->
</div>


Kaynak: [www.aksiyon.com.tr](http://www.aksiyon.com.tr:80/yazdir.php?id=14076), [web.archive.org (arşiv bağlantısı)](http://web.archive.org/web/20060524115708/http://www.aksiyon.com.tr:80/yazdir.php?id=14076)
