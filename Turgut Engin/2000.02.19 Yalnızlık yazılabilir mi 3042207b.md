# Yalnızlık yazılabilir mi?

*Turgut Engin 2000.02.19*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Bazı 'anlar'ımı hiçbir şeye değişmem. Hangi anlar mı? Yalnız kaldığım zamanlar... Yalnızlığın insana çok şeyler kazandırdığını düşünüyorum. Birçok şeyin değerinin yalnızken anlaşıldığına inanıyorum.
  </font>
 </div>
 <div id="newsText">
  <font class="detail-text">
   Bazen, doğru düşünebilmek ve karar verebilmek için yalnızlık gerekliymiş gibi geliyor bana. Birçok önemli kararın 'o özel anlarda' alındığını söylesem yalan olmaz herhalde. Herkesten uzakta o zamanın, içinde, hayatın akışını değiştirecek ve yeni bir yön verecek gücü saklı tuttuğunu hissediyorum. Ben işte, beni değiştirdiği için yalnızlığımı hiçbir şeye değişmiyorum. Eminim, siz de hep aynı kalmak istemezsiniz. Yenilenmek için yalnız kalmak gereklidir belki de. O anın sessizliğinde kendi sesinizi dinlemek yeni bir başlangıç olur hayatınızda, kimbilir... Yalnızken dinlediğimiz ses vicdanımızın sesi değil midir zaten? Bu ses, en gür, yalnız kalınan anlarda çıkmaz mı? Yenilenmek için önce vicdanımızın 'evet' demesi gerekmiyor mu? Benim vicdanım yalan söylüyor diyen varsa o başka! Sizi bilmiyorum ama ben yalnız kaldığımda yalan söyleyemiyorum. Daha doğrusu yalan söyleyecek birini bulamıyorum. Kendime söylediğim yalanlara ancak yalnızken inanmıyorum. Birçoğumuz yalnız kalmaktan korkar. Küçükken karanlık ve uzun bir yoldan tek başıma yürüdüğümü ve çok korktuğumu hatırlıyorum. Yanımda birilerinin olmasını çok istemiş, bir an önce eve varmak için dualar etmiştim. Dualarım kabul olduğunda anneme sarılıp "Beni bir daha o yere yalnız gönderme n'olur!" diye ağlamıştım. Çocuklar yalnızlıktan korkmakta haklılar. Korkularını yenebilmek için bir sığınağa ihtiyaçları var. Kocaman insanların ise, korunamadıkları sığınaklarından kurtulmak için ihtiyaçları var yalnızlığa, hiç değilse arada bir...
   <br/>
   <br/>
   Bazen yalnız kalmak için herkesten kaçarsınız, bazen de biriyle yalnız kalabilmenin yollarını ararsınız. Filmlerde bile öyle değil midir; varlıklı bir ailenin gönlü zengin kızı, babasının istediği erkekle evlenmeye zorlanınca ağlayarak haykırmaz mı: "Sizi görmek istemiyorum. Lütfen beni yalnız bırakın!" Aslında istediği, sevdiği erkekle yalnız kalmaktır; o, yanında olmasa da... Filmlerde duyduğum o 'Yalnız kalmak istiyorum!' cümlesi beni hep büyülemişti çocukluğumda. O zamanlar "yalnız kalmanın" nasıl birşey olduğunu çok merak ederdim. Bir odaya çekilir, yalnız başıma otururdum. Acaba yalnızken ne oluyor? Kısa sürede sıkılırdım. Hiçbir değişiklik olmazdı. Annem yalnız başıma ne yaptığımı sorduğunda ona şöyle cevap vermiştim: "Yalnız kalmak iyidir anne. Sen de dene." Kahkahalarla gülmüştü bana.
   <br/>
   <br/>
   Hayatın sonlarına doğru yalnızlığa mahkum olma düşüncesi ürperti verir. Elden ayaktan düştüğünde yalnız kalma korkusu her insanın içinde vardır. Ama sizi hiçbir zaman yalnız bırakmayacağını bildiğiniz birileri varsa şayet, yalnızlıktan kim korkar! Korkunun adresi yanlış verilmiştir aslında. Yalnızlık korkusu değil, yalnız bırakılma korkusudur yaşadığımız... Ya yalnızlığın sevdasına düşmüş olanlar... Bir ânını yalnız geçirebilmek için can atanlar... Yalnızken huzur bulduklarını söyleyenler... Bir başkasının kâbusu olan yalnızlık onlar için güzel bir rüyadır, bir sığınaktır. Bazılarının korkulu rüyası olan yalnızlık belki de ne sevdadır, ne korku... İnsan, kalabalığın içinde yalnız kalmayı, yalnızken başkalarıyla beraber olmayı başarabildiği zaman bu kelimenin sırrını çözebilir belki, kimbilir...
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-5873-yalnizlik-yazilabilir-mi.html), [web.archive.org (arşiv bağlantısı)](http://web.archive.org/web/20120406210528/http://www.aksiyon.com.tr:80/aksiyon/haber-5873-yalnizlik-yazilabilir-mi.html)
