# Bir ürkek kelebektim İstanbul'un baharında

*Turgut Engin 2000.05.06*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Toprağın canlandığı, bağrından binbir çiçeğin yeryüzüne açtığı, serin ve ılık rüzgarın teninizi okşadığı, bir o kadar böceğin hayata merhaba dediği o zaman diliminde yani ilkbaharda, kalbinizin kıpır kıpır olduğunu hissetmişsinizdir.
  </font>
 </div>
 <div id="newsText">
  <font class="detail-text">
   Açan her yeni çiçekle içinizde birşeylerin canlandığını da farketmişsinizdir. Bazen oturduğunuz koltuktan saatlerce kalkmayan sizi, öten üçbeş kuşun nasıl da kanatlandırdığını ben biliyorum. Yerinizde duramıyorsunuz; kırlara koşmak, çimenlere uzanıp gökyüzünde kaybolmak, bir papatyaya saatlerce hayran hayran bakmak istiyorsunuz. Haklısınız, bunları arzu etmek suç değil! Bahar böyleyse siz ne yapabilirsiniz! Sahiden ne yapabilirsiniz, düşündünüz mü hiç?
   <br/>
   <br/>
   Hele İstanbul gibi bir şehirde yaşıyorsanız, ilkbaharı ne kadar yaşarsınız? Sizin İstanbulunuza bahar geldi mi? Bahçenizde ağaçlar var mı baharı koklayabileceğiniz? Papatyalarınız var mı vazonuza koyabileceğiniz? Arıların seslerini duyabiliyor musunuz, vızır vızır? Size 'yaz'ın geleceğini hatırlatan ayva çiçekleriniz var mı bembeyaz açan? Sakın 'yok' demeyin. İnanmam, çünkü geçen gün sahildeki İstanbul'u dolaştım. Pespembe çiçekli ağaçlar altında neşeyle dolaşan insanlar gördüm. Bir genç kız elindeki papatyanın taç yapraklarını koparıyordu yavaş yavaş, endişeli bir şekilde. Sonra çocuklar vardı etrafta yemyeşil çimenler üstünde sağa sola koşuşan. Herkes gülüyordu o gün. Bahardı onları güldüren...
   <br/>
   <br/>
   Evet, 'İstanbul'un sahili'nde yaşanıyordu bahar ve bir de belediyelerin parklarında. Beton yığınlarına dönüşmeden bugüne kadar gelebilen ağaçlarda hissediyordu baharı milyonlarca insan. Herkes çiçekler açmış bir dal görebilmek için aynı yerlere akın ediyordu. İlkbahar bir mevsim değil; bir günlük, hatta bir saatlik yaşanıyordu İstanbul'da artık. O da vaktiniz varsa eğer...
   <br/>
   <br/>
   İstanbul'un başka yerlerinde ilkbahar başlamadan bitiyordu. Kavurucu sıcaklar tenleri yaktığında hâlâ papatya arıyordu gözler. Tamam kırlangıçlar hiç gelmiyor ama kelebek de mi uçmuyor hiç! Uçmuyordu, çiçeğin olmadığı bir yerde kelebek ne arasın! Uzanmaya değil, oturmaya bile yarayacak çimen bulunmuyordu buradaki İstanbul'da, sahildekine inat. Bu yerlerde bahar yalnızca saksılarda vardı az da olsa. Güneş gören bir pencere önündeki sardunyada yer buluyordu kendine. Evin hanımı özenle yetiştirdiği, her gün su verdiği, yapraklarındaki tozları sildiği menekşesi açtığında anlıyordu baharın geldiğini. Ve hayal ediyordu yıllar önce bırakıp geldiği köyünü: "Şimdi ne güzeldir bizim oralar, ovalar rengarenktir, kuşlar gelmiştir uzaklardan, dereler daha bir coşkuyla akıyordur artık. Piknik yapmayı öyle özledim ki!"
   <br/>
   <br/>
   Bazıları istemese de baharın bütün İstanbul'u kucaklamasını istiyorum.
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-6149-bir-urkek-kelebektim-istanbulun-baharinda.html), [web.archive.org (arşiv bağlantısı)](http://web.archive.org/web/20130904164200/http://www.aksiyon.com.tr:80/aksiyon/haber-6149-bir-urkek-kelebektim-istanbulun-baharinda.html)
