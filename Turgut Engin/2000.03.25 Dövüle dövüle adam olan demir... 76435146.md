# Dövüle dövüle adam olan demir...

*Turgut Engin 2000.03.25*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Horozlar, uykunun en derin anında uyuyanları kaldırmak için yırtınırcasına ötmeden, kuşlar güneşin ilk ışıklarıyla şakımadan önce gecenin karanlık sessizliğinde bir insan silüeti belirir köyün dar yollarında...
  </font>
 </div>
 <div id="newsText">
  <font class="detail-text">
   Yılların eskittiği mesleğine inat, hâlâ dinç duran demirci ustası alaca karanlıkta rızk kapısının yolunu tutmuştur, kaya gibi sert demiri, bir kadının hamuru yoğurduğu gibi yoğurmak, kaba ve soğuk demire yeni bir kimlik, farklı bir incelik kazandırmak için...
   <br/>
   <br/>
   Misafir olduğum bir köyde karşıma çıkan demirci ustalarından biri eski bir dergide gördüğüm başka bir demirci ustasını hatırlattı bana. Sakalı ve saçı kar gibi beyazlaşmış fotoğraftaki o demirci ustasının yüzünde bu kutsal mesleği yapmanın huzurunu okumuştum.
   <br/>
   <br/>
   Nasırlaşmış elini uzatarak 'Hoşgeldiniz' diyen usta, halimi hatırımı sorarken bir yandan da ateşi körüklüyordu. Biraz sonra kaba bir demir parçası kızgın korun içinde, o cüretkâr sertliğinden, bana hiçbirşey olmaz ukalâlığından sıyrılıp, yumuşayacaktı... Ve anlayacaktı, işe yarar hâle gelmek için bir başkasının terbiyesine, becerisine ve bilgisine ihtiyaç olduğunu. Hakikaten öyle değil miydi? O çok bilmiş, mağrur, sert ve kaba demir parçası, ateşi görünce nasıl da yumuşuyor, şekilden şekile girmeye razı oluyordu. Yanan korla birlikte yanıyordu şimdi, bir insan gibi... Aşk ateşinin yaktığı bir kalbin, sevdiği uğruna eğilip bükülmesi, başka şekillere bürünmesine boğun eğmesi gibi, demir de kızgın korlara atılmaya, acı çekmeye razıydı, kişiliğini bulmak için... Evet! Kesin olan birşey vardı... İnsan da, demir de yanarak, acı çekerek olgunlaşıyorlardı. Güzele ve iyiye ulaşmanın yolu buydu...
   <br/>
   <br/>
   Rabbin kullarını terbiye etmesi gibi, demirci ustası da demiri terbiye ediyordu. İyiliği için onu ateşe atıyordu, acı çektiriyordu, sonra hızla indirdiği çekiçle dövüyor, dövüyordu... Demirci dövdükçe, demir 'tav'a geliyordu.' Dövüle dövüle adam oluyordu. Dövmenin adam etmeye yaradığı tek yer burasıydı besbelli. Belki de dövüle dövüle yalnızca demir adam edilebiliyordu.
   <br/>
   <br/>
   Sonra, kimliğine kavuşan demiri soğuk suya atıyordu usta. Demirin yanan yüzeyi suya kavuşunca soğumaya başlıyordu. Soğudukça yeniden katılaşıyor, sertleşiyor, yeni şekliyle önündeki uzun yıllara hazır hale geliyordu. Artık, olgunlaşmış bir maden olarak hizmet verecekti, faydalı olmanın huzurunu tadacaktı.
   <br/>
   <br/>
   Terbiye etmek bu kadar kolay mıydı? Kaskatı demiri adam etmek sabırla mümkündü. Söz yerindeyse Hz. Eyyüb'ün sabrı... Peygamberlerin inatçılara gösterdiği sabrı, demircinin de demire göstermesi şarttı. Terbiye etmek zaman alırdı. Uğraş isterdi, güç isterdi 'direnmeye karşı direnmek' için. Herşeyin bir zamanı vardı. Gündüz geceyi beklemek zorundaydı ağarmak için, ağaç baharın gelmesiyle yeşerirdi ancak... Yakıcı korda kızarmasını beklemek lazımdı demirin... Kızarıp yumuşamasını... Ardından dövülmesi gerekiyordu tavında dakikalarca... Vargücüyle dövülmesi... Ter döküyordu demirci. Teri demire damlıyordu. Demiri yumuşatan da aslında bu alınteriydi...
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-6006-dovule-dovule-adam-olan-demir.html), [web.archive.org (arşiv bağlantısı)](http://web.archive.org/web/20140424190826/http://www.aksiyon.com.tr:80/aksiyon/haber-6006-dovule-dovule-adam-olan-demir.html)
