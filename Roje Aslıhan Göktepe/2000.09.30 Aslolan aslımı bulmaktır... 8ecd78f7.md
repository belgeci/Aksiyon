# Aslolan aslımı bulmaktır...

*Roje Aslıhan Göktepe 2000.09.30*

<div>
 <p class="spot">
  Karadeniz…
 </p>
 <p class="spot">
  Beni sana çağıran belirsiz bir adresin elini sımsıkı tutarak işte geldim şeffaflığına. Yine mi ağlıyorsun? Devam et ağlamaya. Durma. Besle denizini, besle yeşilini, besle beni. Besle, aydınlık benzinin içini dolduran ihsâniyetini. Denizini dalgalandıran rüzgârınla boğuşmaktan korksam da aldırma. Ağla. Sendeyim işte. Toprağında, suyunda, tenindeki pürüzsüzlükte. Tam içerde, içinde…
 </p>
 <p class="metin">
  Aklımın sınırları bu ikilemin içinden çıkmaya dar geliyor. "Şimdi"nin yüzeyselliklerinde ve burada; beni lime lime eden bu metropolün soğuk, beyaz duvarları arasında; kendimi "son durağım" olduğunu sanmaktan alıkoyamadığım, arınamadığım bu kalabalığın boğucu yalnızlığında. Tinimse bana aslımı kavratan o ırak köyde; gerçekliği ve sürekliliği kat'i olan bir huzurun derinliklerinde. Yankılanıp yeşiline çarpan sesim, havasına karışan soluğum, toprağına işleyen izim. Tüm sanıları dışına atan imgem. Orada. Kendini huzura adayan o ırak köyün mütevazı resminde…
 </p>
 <p class="metin">
  O resme dahil olan herşeye aşinayım. Birbirine kavuşmayan evlerin arasındaki bodur fındık ağaçlarına, çayırlara, pınarlara, köyü durmaksızın gözetleyen kaleye, mezar taşlarına kazınan isimlere, hasat mevsiminin emekçi insanına. En çok da şu ahşap eve can yoldaşı olmuş, ayva ağacının dibine iki büklüm oturmuş sûretinde sûretimi bulduğum yaşlı kadına…
 </p>
 <p class="metin">
  Kadının mavi gözlerini mesken tutmuş hüzüne... Bana Çatalpınar'ı anlatan koca bir asrı dipdiri tüketmiş ömre…
 </p>
 <p class="metin">
  Yol alıyorum, öyleyse varım
 </p>
 <p class="metin">
  Ve o ömre sığınmış çocuklar…  Ahşap evin önündeki düzlüğe yayılmış fındıkların arasında saklambaç oynayan küçük insanlar. Herşey ne tuhaf. Aslımın resmine bakarak tebessüm ediyorum. Tebessümüm çocuklarınkiyle karışıyor ve Çatalpınar kahkahaya boğuluyor. Tinim, aklıma çizdiğim resmin içine iyice yerleşiyor. 'Aslolan aslımın yolunu bulmaktır; yol alıyorum, öyleyse varım' diyorum.
 </p>
 <p class="metin">
  Yüksek bir tepenin zirvesine kurulmuş bu köyün, binlerce tondan oluşmuş yeşilinin arasında kaybolmak ne güzel! Karadeniz'in, tadını damağımda bırakan yağmurunun altında sırılsıklam olup, bir ağacın altına gizlenmek, elimi uzattığımda tutuverecekmişim gibi duran gri bulutlarla bütünleşmek ne büyük bir haz! Karadeniz insanlarının payidar dostluklarının geçici de olsa parçası olmak ve bunun ne anlama geldiğini bilerek hayata devam etmek ne doludizgin bir duygudurum.
 </p>
 <p class="metin">
  Çatalpınar köyünü süsleyen yüksek ayaklı, ağır işçilikli ambarlardan dökülen mısır taneleriyle misket oynamaya çalışan çocuklar gibiyim şimdi. Resme hakim olan coşku iliklerimde. Fakat ne yapacağımı, nerede duracağımı, hangi yöne savrulacağımı bilemiyorum. Resmin içinden çıkmak zorundayım artık. Ona son bir kez bakarak. Bir eksilip, on çoğalıyorum. Ve kendi imgemi o ırak köyün mütevazı resmine sonsuza dek çiviliyorum…
 </p>
 <p class="metin">
  rojeaslihan@yahoo.com
 </p>
 <p class="metin">
  mirzaozgur@yahoo.com
 </p>
 <br/>
 <center>
  <a class="anaorta" href="http://web.archive.org/web/20020223031138/mailto:rojeaslihan@yahoo.com">
   rojeaslihan@yahoo.com
  </a>
 </center>
 <br/>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2000/304/gezi/1.htm), [web.archive.org (arşiv bağlantısı)](http://web.archive.org/web/20020223031138/http://www.aksiyon.com.tr:80/2000/304/gezi/1.htm)
