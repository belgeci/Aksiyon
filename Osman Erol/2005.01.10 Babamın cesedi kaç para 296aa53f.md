# Babamın cesedi kaç para?

*Osman Erol 2005.01.10*

<div>
 <p>
  <font>
   SRİ LANKA - Tsunami’nin yıktığı Sri Lanka’da, çalınan cesetler ve kaçırılan çocuklarla sosyal bir yıkım daha yaşandı. Beklenen tehlike, ishal ve kolera gibi salgın hastalıklar etkili olmaya başladı.
   <br/>
   <br/>
   26 Aralık'ta Güney Asya'yı vuran deprem ve tsunami felaketinin ardından bölgede baş gösteren salgın hastalıklar, insan sağlığını tehlikeye atan en büyük tehdit haline geldi. Birçok bölgede ishal başladı. Kolera görülen yerler de var. Dev dalgaların en çok yıkım yaptığı ikinci ülke Sri Lanka'da tespit edilen ölü sayısı 30 bini geçti. İlk haftanın şokunu atlattıktan sonra ortaya çıkan acı gerçek ise, Sri Lanka'nın afet yönetimi ve deprem müdahalesi, yardım dağıtımı konularında hazırlıksız olmasıydı. Başkent Kolombo'da görüştüğümüz devlet yetkilileri, "Böylesine bir felaketi beklemiyorduk. Tarihimizde ilk defa bu kadar büyük bir felaket yaşıyoruz. O yüzden aksaklıkların olması kaçınılmaz." cevabını veriyor.
   <br>
    <br>
     Adanın başkentindeki bu karamsarlık, tsunaminin vurduğu diğer bölgelerde umutsuzluğa dönüyor. Bu felaketin etkilerinin aylarca hatta yıllarca süreceğinin de göstergesi. Ülkenin güneyindeki Galle ile doğusu zararın gözle görülür hale geldiği bölgeler. Ancak ülkede hâlâ girilememiş yerler var. Sri Lanka'daki bazı haber kaynakları, nüfusun yüzde 18'inin yaşadığı, çoğunluğu Hinduizme inanan Tamil Kaplanları (LTTE) ya da Tamil gerillaları kontrolündeki kuzeydoğu bölgelerinde 20 bin kişinin öldüğünü, 20 bin kişinin ise kayıp olduğunu iddia ediyor. Devlet kontrolü dışındaki bu bölgeye yardımların ulaştırılması büyük problem olurken, sahillere hâlâ denizden cesetlerin vurduğu haberleri geliyor. Tamil gerillalarının bulunduğu bölgeyi de hesaba kattığınızda tsunami felaketinden sonra adada ölenlerin sayısı 70 binleri bulacak.
     <br>
      <br>
       Afeti yönetememek ikinci felaket
       <br>
        <br>
         19 milyonluk ada ülkesini bekleyen yeni tehlike açlık, içme suyu ve tıbbi malzeme sıkıntısı, daha da önemlisi salgın hastalıklar. Toplama kamplarındaki halk kendilerine verilecek gıdaların yenilemeyecek durumda olmasından şikayet ediyor. Çoğu, dağıtılan gıda yardımlarından gerçek anlamda yararlanamıyor. Felaket fırsatçılarının gıda yardımlarını sattığı iddiaları var. Sri Lanka yerel basını bir minibüste toplanan yardımları kaçak olarak satan bir şebekenin yakalandığını yazdı. Polisin yaptığı açıklamaya göre, çalınan malzemeleri Mount Lavinia bölgesinde satarken yakalan 3 kişinin, 1983-1998 yılları arasında yaşanan etnik çatışmalarda sabıkalı oldukları ortaya çıktı. Yani eski sabıkalılar ve firariler tsunami'yi fırsat bilip hırsızlık ve yolsuzluğa soyundu.
         <br/>
         <br/>
         Sri Lanka, Endonezya ile birlikte felaketin merkezi olarak dünya basınına ve kamuoyuna yansıyor. Başkent Kolombo'ya dünyanın dört bir yanından her gün irili ufaklı 10 kargo uçağıyla sağlık ve gıda yardımı geliyor. Sri Lanka Sağlık Bakanlığı resmi bir açıklama yaparak nüfusunun yüzde 10'unu Müslümanların oluşturduğu ülkenin doğusundaki Ampara bölgesinde ishal vakalarında ciddi bir artış yaşandığını duyurdu. Kolera, sıtma ve diğer salgın hastalıklar bunları izleyecek. Temiz içme ve kullanma suyu bulunmaması, beslenme yetersizlikleri çocuklardan ve kadınlardan başlayarak ishalin yayılmasını kolaylaştırıyor.
         <br/>
         <br/>
         Fiyatları ceset kaçıranlar belirliyor
         <br/>
         <br/>
         Halktaki korku ise söylenen hastalıkların dışında bilinmeyen yeni salgınların çıkması. Tsunami felaketinden sonra halkın balık yemekten kaçması gibi fısıltı gazetesiyle yayılan haberler, bu korkuları daha da körüklüyor. İklim şartlarının iyiliği Sri Lanka için şu anda dezavantaj. Zira hava sıcaklığının ortalama 30 dereceyi bulması felaketin ilk günlerinde cesetlerin zorunlu gömülmesini ya da çürümesini beraberinde getirmişti. Şimdi aynı sıcaklar hastalık ve mikropların yayılmasına zemin hazırlıyor. Türkiye'nin Sri Lanka Fahri Başkonsolosu Bhrathi Wijeratne, ülkedeki en büyük tehlikenin salgın hastalıklar olduğuna işaret ederek, Türk vatandaşlarının bölgeye 3 aylığına gelmemesi uyarısı yapıyor.
         <br/>
         <br/>
         Felaketten sonra suiistimal, hırsızlık ve çetelerin devreye girmesi sadece gıda ve sağlık malzemeleriyle ilgili olmadı. Tsunaminin ardından bölgedeki insanları şoke eden asıl felaket çocuk kaçakçılığı konusu. Gelişmemiş ülkelerdeki bu 'Ortaçağ Hastalığı' geçen hafta Sri Lanka'da en çok konuşulan konu oldu. Felaket bölgelerindeki otoritesizlikten yararlanmak isteyen insan tacirlerinin kötü emelleri bir Fransız babanın felaketin ardından çocuklarını kaybettiğini dünya basınına duyurmasıyla ortaya çıktı. Tsunami felaketinde ölenlerin 10 binden fazlasının çocuk olduğunu açıklayan yetkililer, kaçırma olaylarına karşı dikkatli olunmasını istiyor.
         <br/>
         <br/>
         Fransız çocukların kaçırılma olayı ilk önce yerel basında yer aldı. Günlük Ayna gazetesinin haberine göre felaketten kurtarılıp Tışsamaharama Hastanesi'ne yatırılan yaşları 5 ile 8 arasındaki 2 Fransız çocuk kaçırıldı. Fransız babanın bütün gayretlerine rağmen, 26 Aralık akşamı kimliği belirsiz bir kişi tarafından kaçırılan çocuklardan hâlâ haber yok. Ülkenin güneyindeki Galle bölgesindeki Light House Hotel'inde kurtarılan Sunera Padma Rajadaşa (7) ve Jinadarı Padma Rajadaşa (5) adlı iki çocuktan da haber alınamıyor.
         <br/>
         <br/>
         Birleşmiş Milletler'e bağlı Çocuk Yardım Örgütü UNICEF'in felaket bölgesinde insan tacirlerinin köle olarak satmak amacıyla çocuk aramaya başladığı uyarılarını haklı çıkaran bu olayların sürmesi en büyük korku. Endonezyalı çocukların Malezya'ya kaçırıldığı, Tayland'da da 12 yaşındaki İsveçli bir çocuğun kaçırılmış olabileceği gazetelere yansıdı. Açeli 300 yetimin evlatlık alınma yöntemiyle kaçırılmak istendiği duyulduktan sonra çocukların ülke dışına çıkışı yasaklandı. Felakette hayatını kaybeden 150 bin insandan en az 50 bininin çocuk olduğu belirtiliyor. Anne-babasını kaybeden çocukların sayısı ise belli değil, ancak bu da on binlerle ifade ediliyor.
         <br/>
         <br/>
         Akrabalarının cesetlerini parayla satın alıyorlar
         <br/>
         <br/>
         Cesetlerin üzerindeki değerli eşyaların yağmalanmaya başladığı ve cesetlerin yakınlarına para karşılığı satıldığı haberleri şimdilerde felaketin ardından duyulan bir başka içler acısı manzaraya işaret ediyor. Ölü yakınları, akrabalarının cesetlerini hastaneden erken çıkartmak için hastane görevlilerine para veriyor. Aksi taktirde hastaneden bir yakınının cesedini almanın işlemleri aylar alacak. Halkın gözünü korkutan bürokrasi ve otoritesizlik insanları buna itiyor. Morarmış yüzleri, parmak izleri fotoğraflanıp gömülen ya da morglarda bekletilen cesetlere ulaşmanın bedeli yok.
         <br/>
         <br/>
         İlk günlerde hastanelerden ceset kaçırıp karaborsa fiyatlarla satma eğilimleri, ceset simsarlarını oluşturdu. Fiyatları onlar belirliyor. Artık kimse, geçen hafta hastane koridorlarında felaketzedelerin ağzından çıkan, "Babamın cesedini almak istiyorum. Kaç para?" sözlerini duymak istemiyor.
         <br/>
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </p>
 <!---------
						<p align="justify" style="margin-top: 8px; margin-bottom: 8px">
						<font face="Verdana" color="#000000" style="font-size: 8pt">
						(Bu yazı 2129 kez okunmuştur)</font>
						</p>
---------->
</div>


Kaynak: [www.aksiyon.com.tr](http://www.aksiyon.com.tr:80/yazdir.php?id=19371), [web.archive.org (arşiv bağlantısı)](http://web.archive.org/web/20060524110402/http://www.aksiyon.com.tr:80/yazdir.php?id=19371)
