# Seddi aştılar

*Osman Erol 2004.12.27*

<div bgcolor="#FFFEF6">
 <font>
  <img border="0" height="1" src="/web/20051105200353im_/http://aksiyon.com.tr/images/blank.gif"/>
 </font>
 <font class="content">
  <p>
   <img border="0" hspace="5" src="http://web.archive.org/web/20051105200353im_/http://www.aksiyon.com.tr/resim/525/40.jpg" vspace="5"/>
  </p>
 </font>
 <font class="content">
  PEKİN - Büyüme hızıyla rekorlar kıran Çin ekonomisi sınır tanımıyor. Haftada 1 milyar dolar yatırım alan Çin, 2005’te Dünya Ticaret Örgütü’nün kotaları kaldırmasıyla bir engeli daha aşacak. Çin tehdit mi, yoksa Türkiye’nin işbirliği yapabileceği yeni bir ortak mı?
  <br>
   Binlerce yıl önce ülkelerini korumak için seddi yaptılar. Önlerine konan iktisadi setleri aşıp şimdi yeryüzüne yayıldılar. Son 15 yılda dünyanın en çok büyüyen ekonomisine sahip, Çin’den bahsediyoruz. Haftada 1 milyar dolar yabancı sermaye yatırımı alan, dünyadaki üretimin üçte birini gerçekleştiren Çin, komünist lider Mao’nun ölümünden sonra ekonomide başlattığı ‘uzun yürüyüşü’nü sürdürüyor.
  </br>
 </font>
 <p>
  <font class="content">
   Bu yürüyüşün yüksek tempolu bir maratona dönüştüğünün ilk sinyallerini daha uçaktayken alıyorsunuz. Başkent Pekin’i kuşbakışı seyrederken mavi, turuncu ve kırmızı renkli çatılar takılıyor gözünüze. Şehri gezme fırsatı bulursanız domino taşlarını andıran bu renk cümbüşünün irili ufaklı sanayi ve üretim tesisleri olduğunu anlıyorsunuz. Dünyanın ekonomik başkentlerinden Şangay’a ayak bastığınızda ise New York’u aratmayacak tarzda inşa edilmiş yüzlerce gökdelenin altında kendinizi küçücük hissediyorsunuz. İmparatorluklar başkenti Şian’a (Xian) vardığınızda ise tarlaları ve turistik mekânları ile Çin’in sokaktaki yüzü karşınıza çıkıyor. Önünüzü kesen dilenciler, kolunuzdan çekiştirip size çorap, uçurtma, yiyecek içecek satmaya çalışan yüzlerce insan...
   <br>
    <br/>
    Çin’deki ekonomik liberalleşme ve hızlı büyüme, 21. yüzyıla damgasını vuracak en önemli gelişmelerden biri. Çin, dünyaya açılalı neredeyse çeyrek asır olmuş. Ancak son 10 yılda sergilenen performans ile komünist tek parti yönetiminin açılımlarını Türk iş adamı ve politikacılarının da yakından incelemesi gerekiyor. Komünist bir rejimin nasıl olup da bu kadar çok sermayeyi kendisine çektiği aslında sır değil. Ülkenin en üst düzey yetkilisinden de, çarşıda gördüğünüz bir seyyar satıcıdan da duyacağınız “Guo lai, guo lai” sözleri durumu özetliyor: “Ne olursan ol yine gel, Çin’e gel! Yatırım yap!” Harıl harıl çalışan insanlar ve yabancı yatırımlara kapılarını sonuna kadar aralamış bir devlet var karşınızda. Kısacası, yurttaşlara komünizm, sermayeye kapitalizm.
    <br/>
    <br/>
    İzlenen politikanın resmi adı “sosyalist piyasa ekonomisi”, yani sosyalizmden vazgeçmeden piyasa ekonomisi şartlarını işletmek. Yeni Çin’in mimarı sayılan Deng Xiaoping’in “Sosyalist bir piyasa ekonomisi kurulacak” sözleri, artık ideolojileri bir kenara bırakıp para getiren her şeye kapı açmak anlamını taşıyor. Bu felsefenin semeresi çoktan alınmış bile. Globalleşme rüzgarlarının belki de en hızlı estiği ülkede ekonominin dışa açılmaya başladığı 1978’den Ağustos 2004’e kadar yabancı yatırım miktarı 545 milyar doları aşmış durumda. Bu yılın ilk 10 aylık direkt yabancı sermaye yatırımı ise 53,8 milyar dolar.
    <br/>
    <br/>
    Peki dünyanın en kalabalık, ekonomisi en çok büyüyen, en çok tüketen ve en çok korkulan ülkesi gerçekten göründüğü ve konuşulduğu gibi mi? Bu sorunun birçok cevabı var. Nüfusu 1,3 milyarı aşmış Çin’in belki de en büyük problemi büyüyen ekonomisine rağmen gelir dağılımındaki eşitsizlikleri çözememesi. Kişi başına düşen yıllık gelir geçen sene bin 92 dolardı. Bin dolar psikolojik sınırı ilk kez aşıldı. Ancak ülkede 30-40 dolarla hayatını idame ettirenlerin yanı sıra yıllık geliri 10 bin dolarları bulanlar da var.
    <br/>
    <br/>
    Zenginler öteki Çinliler
    <br/>
    <br/>
    Şian’da tanıştığımız garson Dong Li Fen, yaklaşık 50 dolara tekabül eden 400 Yuan (RMB) maaşla yaşıyor. Garson Fen’e göre Şangay ve Pekin’de plazalarda çalışıp lüks dairelerde yaşayan, ayda binlerce dolar para kazananlar ‘Öteki Çinliler’. Çünkü kendisi gibi olanların sayısı neredeyse bir milyarı buluyor. İlk bakışta komünist anlayışa ters gözüken bu durum, Mao Komünizmi’nin yerini 1990’lı yıllardan itibaren alan liberal ekonomi politikalarına ve bölgesel kalkınma yaklaşımlarına bağlanıyor. Asgari ücret bölgelere göre farklılık arz ediyor. Ülkenin güneydoğusundaki Şıncın’da (Shenzhen) 70 dolarlık aylık gelir, Jianxi’de 30 dolarlara düşüyor. Buna rağmen enflasyon yüzde 4’lerde seyrediyor; bu da halkın alım gücünü olumlu etkilemiş.
    <br/>
    <br/>
    İletişim ve enerji masraflarının düşüklüğü de dikkat çekiyor. Ülkede 300’er milyonun üstünde cep telefonu ve sabit telefon abonesi var. Sabit telefonlardan şehiriçi arama çeyrek sentin bile altında, şehirlerarası arama bir sente yakın. Cep telefonlarından konuşmanın dakikası da yarım sent ile bir sent arasında. Bir ton su 45 sent, elektriğin bir kilovatsaati (kw/h) yaklaşık yarım sent. Eskiden bütün konutlar devlete aitken, şimdilerde insanlar oturdukları binaları satın alabiliyor.
    <br/>
    <br/>
    Pekin’de özellikle Yasak Şehir’in ve eski şehrin yakınındaki lüks semtlerde ev fiyatları 1-2 milyon Yuan (100-300 bin dolar) arasında değişiyor.  Aralarında Pekin (Beijing), Şangay (Shanghai), Çindao (Qingdao), Guancov’un (Guangzhou) yer aldığı liman kıyısındaki 5 şehir ve civarındaki bölgeler Çin’in ekonomisini taşıyan, dünya ekonomisinin de gözlerini diktiği merkezler. Nüfusu bir milyonun üstünde 166 şehir var. Ucuz iş gücü, sanayi altyapısının hazır olması gibi avantajların ötesinde, ülkenin doğusuyla sınırlı olsa da, ‘bölgesel kalkınma’ başarısı Çin’in dünya ekonomisini sarsmasının altında yatan nedenlerden biri.
    <br/>
    <br/>
    Ülkedeki bir başka gerçek ise 800 milyon kişinin çiftçilikle uğraştığı. Çin Seddi’nin öteki yakasında yakalanan ekonomik kalkınmışlık nüfusun ancak yüzde 10-15’i ile gerçek şekilde paylaşılabiliyor. Buna rağmen, gelişen ekonominin verdiği genel refah havası bile halkı rahatlatmaya yetmiş. Son 20 yılda gelir düzeyi kırsal alanda üç, şehirlerde beş kat artmış. Ancak Çin ekonomisi ülkenin doğusu ve batısı arasındaki bu uçurumları kapatıp, belki de kendi orta sınıfını oluşturduğu oranda başarılı olacak.
    <br/>
    <br/>
    Çoğu özerk ama devlete ait medya organları sınırlı da olsa sorunları ve çözüm yollarını tartışıyor. Ülkede bulunduğumuz günlerde en çok tartışılan konu, Yuan’ın Amerikan doları karşısındaki değerinin artırılmasına yönelikti.  Yani, Çin parasının ithalat üstünde oluşturduğu baskı ve faiz oranlarının artırılmasıydı. Ekonomide istikrarlı büyümeyi sağlamaya çalışırken, bir yandan da ülkenin gelişememiş batı ve kuzey bölgelerini kontrol etmek ve yatırımları buralara çekmek devletin izlediği stratejik politikalardan biri. İstikrarlı büyüme ve ejderin ateşini düşürme yaklaşımları da bu yeni politikanın ürünü. İkinci strateji ise sınır tanımayan liberalleşme rüzgarı. Örnek mi? Çin’in en büyük 60 tarihi eserinin turizme daha fazla açılabilmesi ve yenilenmesi için satışı düşünülüyor. Olimpiyatlar öncesinde bu satış yapılırsa, ülkeye daha çok turist gelmesi, yabancı yatırımcı eliyle hızlı restorasyon hedefleniyor.
    <br/>
    <br/>
    Çin’de istikrar, cihanda istikrar
    <br/>
    <br/>
    Büyük şehirlerde yaşayanların yüzlerinde stres baskın, ancak insanlar yine de mutlu. Sıcakkanlı yapılarıyla sizi çeken Çinli tüccar ve satıcıların uyguladığı “çift isim” taktiği, devletin de hayata geçirdiği bir strateji aslında. Karşınıza çıkan herkesin bir Çince, bir de batı dilinde (Latin harfleriyle yaka kartlarına yazılmış) ismi var. Caddelerdeki trafik tabelalarının Çincesi ve İngilizcesi yan yana. Kolay iletişim, kolay alışverişi de beraberinde getiriyor. Ancak dil eğitiminin yetersizliği hemen göze çarpıyor. Bu yüzden alışverişlerinizde en çok hesap makinalarının ekranlarını kullanıyorsunuz.
    <br/>
    <br/>
    Pekin’de bir halk pazarından çıkan elleri bavullu, sarı saçlı, açık tenli çoğu kadın Avrupalı ve Ruslar gözlerden kaçmıyor. Laleli’den kopan bavul ticareti, buralara kapak atmış bile. Pekin caddelerindeki dükkanlarda Rusça yazılar karşınıza çıkabiliyor. Bavul ticareti için özel firmalar bile oluşmuş. Türkiye’deki her şey bir milyon pazarlarının tıpkısı orada da var. Her şey 10 Yuan, yani bir dolar.
    <br/>
    <br/>
    Ülkenin başkenti Pekin, tıpkı ekonomik başkent Şangay gibi yüksek binalarla kuşatılmış. 2008 Pekin Olimpiyat Oyunları ve 2010 Şangay Uluslararası Fuarı nedeniyle her iki şehir de adeta şantiyeye dönmüş. Başkentte inşaat alanı olmayan cadde bulmanız neredeyse imkansız. Şangay’da gökdelen yapımına geçen sene belediye meclisi kararıyla kısmen “dur” denmiş. Ancak şehir yenilenmeye devam ediyor. İnşaatlarda çalışanlar sadece erkekler değil tabii. Başında baretiyle inşaatlardan her an bir kadın çıkabilir karşınıza. Hizmet sektörünün yüzde 80’inde kadınlar istihdam ediliyor. Çarşı, market, otel, inşaat; her yer onlardan soruluyor.
    <br/>
    <br/>
    Çin’in simgesi bisikletler şimdilerde lüks otomobiller ve sayıları her gün artan tekerlekli araçlarla boğuşuyor. Kadın erkek, yediden yetmişe herkesin altında gördüğünüz bisikletler için özel yollar var. İşe gidiş gelişlerde toplu ulaşım araçlarından bile daha iyi ve hızlı bir alternatif olduğu için çoğu insan bunu tercih ediyor. Uzun mesafede bisikletin yerini de motosikletler almış. Ülkedeki otomobil sayısı ise inanılmaz artmış. Yılda 4 milyonun üstünde üretim gerçekleştiren otomotiv sektörünün önemli orandaki satışı iç piyasaya yönelmeye başlamış.
    <br/>
    <br/>
    Çin’in yeni yüzü olimpiyatlara hazırlanıyor
    <br/>
    <br/>
    Ağustos 2008’de gerçekleştirilecek olimpiyatlar için ulaşım, sağlık, teknoloji ve tarihi eserlerin restorasyonu alanlarında yatırım yapılıyor. Sadece  eski eser restorasyonları için 1 milyar dolar ayrılmış. Pekin’de Yasak Şehir’in karşısında inşa edilen devasa kapalı olimpik stat, başkentin dünü ve bugünü arasına mührünü vuruyor. Olimpiyat Parkı şehrin kuzeyinde bin 215 hektarlık bir alanda inşa ediliyor. Parkın üçte ikisi ormanlık ve yeşil alandan oluşacak. Çin Kültür Müzesi ve teknoloji merkezi gibi yenilikler oyunlara damgasını vuracak.
    <br/>
    <br/>
    Yöneticiler 4 yıl sonraki olimpiyatları da büyümenin lokomotifi haline getirmiş. Çünkü olimpiyatlar sayesinde Pekin’in 182 milyar dolarlık yeni bir yatırım ve pazar kapasitesine kavuşacağı tahmin ediliyor. Şehri şantiyeye çeviren de bu beklenti. Çinli sporcuların son olimpiyatlarda elde ettiği başarıyı, kendi başkentlerinde zirveye taşıma istekleri ekranlardan taşıyor. Spor, Çin devlet televizyonu CCTV’nin 12 kanalının öncelikli konuları arasında. İkinci öncelikli konu ise yerli diziler. Yerel ve ulusal yayın yapan Şangay Media Group’un başkanı Bei Genyuan, dizilerin popülerliğine vurgu yapıyor. “Hep yenilerini çekiyoruz.” diyor.
    <br/>
    <br/>
    Çin, yatırımı nasıl çekiyor?
    <br/>
    <br/>
    Diziler Çin halkı için ne kadar popülerse, bu ülkeye yatırım da yabancı sermaye için o kadar popüler. Sadece bu yılın on ayında 53 milyar dolar doğrudan yabancı sermaye alan Çin, dünyanın önde gelen bütün kuruluşlarını kendine çekiyor. 500 dünya devinden 400’ünün bu ülkede yatırımı var. Çin’in büyük ölçekli yatırımları kendine çekmesinin altında, kolay arazi tahsisi, sorunsuz altyapı, enerji ve işçi ücretlerinin düşüklüğü gibi sebepler yer alıyor. Benzer sanayi sektörlerini aynı yerde toplayan teknoloji bölgelerinin kurulması yatırımcının da üreticinin de işini kolaylaştırıyor.
    <br/>
    <br/>
    Pekin Büyükelçiliği Ticaret Başmüşaviri Çoşkun Güzelhan, asıl başarıyı yabancı yatırımcıları yerli şirketlerden ayırmadan büyük miktarda ihracat teşviki verilerek Çin’in bir ihracat üssü haline getirilmesine bağlıyor: “Yatırımcılar burada ürünlerini çok düşük fiyata dünyaya satma imkanı elde ediyor. Enerji ve işçi ücretlerinin düşüklüğü de eklendiğinde ihracata dayalı bir ekonomi, bol bol yabancı sermaye ithal ediyor.” Çin bu yıl 174 milyon ton ham petrol üretirken, 100 milyon tondan fazla ham petrol ithal edecek. Ancak dünyanın en büyük kömür üreticisi olmasına, kömür ihraç etmesine ve elektriğin yüzde 83’ünü kömürden elde etmesine rağmen özellikle sanayideki aşırı büyüme nedeniyle enerji arzında sorunlar yaşıyor. Ham petrol fiyatlarında bu yıl yaşanan yüzde 60’lık artışa rağmen petrol bağımlılığının ABD ve Japonya kadar olmaması Çin için çok büyük bir avantaj. Pekin Ekonomi Müşaviri Burak Deste, önümüzdeki yıllarda enerji kapasitesini artırmaya ve enerji tasarrufuna yönelik yatırımların teşvik göreceğini belirtiyor. Enerjinin yanı sıra yüksek teknoloji, tarım, tekstil, gıda, kimyevi maddeler gibi rekabet üstünlüğü olan sektörlerde yatırım yapılmasının da isabetli olacağını kaydediyor. Enerjiden sonra en cazip yabancı yatırım türü imalatçı-ihracatçılık.
    <br/>
    <br/>
    Bir trilyon 300 milyar dolar civarındaki Gayrisafi Milli Hasılası ile dünyanın 6. büyük ekonomisi haline gelen Çin’e yatırım kaydıran onlarca ülke var. Japonya, Güney Kore, Tayvan gibi yakın komşular ile ABD ve AB gibi ‘stratejik rakipler’ Çin’i sıkı markaja almış. Sony, Nokia, Nec, Motorola, Volkswagen yazan gökdelenler bunun sinyallerini veriyor her şehirde. Uluslararası sermaye şirketlerinin otel zincirleri de gözden kaçmıyor. Turistik bölgelerde olduğu kadar alışverişte ve sokakta da karşınıza her an bir Avrupalı, Amerikalı, Japon çıkabiliyor. Dünyanın en büyük teknoparkları ve serbest bölgelerine ev sahipliği yapması sayesinde Çin’in ticaret hacmi, 870 milyar dolara ulaşmış.
    <br/>
    <br/>
    Bak sen şu ilçenin yaptığına
    <br/>
    <br/>
    Ülkenin doğusu ve sahil şehirleri ekonomik kalkınmanın zirveye ulaştığı yerler. Buralarda birbirinden ilginç başarı öyküleri yaşanıyor. Bir ilçe, bir ülkeye bedel işler yapabiliyor. Wujiang, Şangay’ın bir ilçesi. Türkiye’ye göre büyükçe bir il aslında. Resmi nüfusu 700 bin. Mevsimlik işçiler ve son göçlerle nüfusu bir milyonu geçmiş. Telekomünikasyon ve tekstil alanında söz sahibi. Bir göl ve onlarca ırmağın kuşattığı verimli tarım arazileriyle çevrili Wujiang, Çin’de yaşanan gelişimin simgesi bir hikayeye sahip. Belediye Başkanı Yau Jinpei’nin şu sözleri Şangay’ın yanıbaşında yaşananları özetliyor: “2000’den 2004’e kadar bölgemize 4 milyar dolarlık yabancı sermaye yatırımı kazandırdık.” Rakam insanı hayrete düşürecek kadar büyük. Nitelikli sanayi ve ekonomik kalkınma bölgeleri oluşturan ve denize 30 kilometrelik mesafede bulunan Wujiang, Çin’deki ipek üretiminin altıda birini gerçekleştiriyor. Tarlaların yanıbaşında ise dünya devlerinin fabrikaları kurulmuş. Özellikle Japon ve Koreli yatırımcılardan oluşan 2 bini aşkın firmanın buraya getirdiği sermaye birçok ülkeyi kıskandıracak büyüklükte. Türkiye’nin bu kadarlık yatırımı 50 yılda çekebildiğini düşündüğünüzde, kapılarını dünyaya sonuna kadar açmış Çin’in, bir ili devlet büyüklüğüne taşıyabilecek ekonomik değişim ve devrimi nasıl yaşadığını daha iyi anlıyorsunuz. Dünyanın en büyük 500 firmasından 9’unun bölgede fabrikası var. Belediye Başkan Yardımcısı Shen Bin, “Sadece telekomünikasyon ve elektronikte değil, tekstilde de çok iyiyiz. Türkiye’nin bu alandaki liderliğini biliyoruz. İş adamlarınızı yatırıma ve ortaklığa davet ediyoruz.” diyor.
    <br/>
    <br/>
    Türkiye Çin’de tanınmıyor. Çin Seddi’ni gezerken, “Binlerce kilometrelik seddi  bizimkiler sayesinde yapmışsınız!” esprilerine gülerek yanıt veriyor tercüman Xuilin Tong: “Tarih kitaplarımızda bile Hunlar (Türkler) yok, eski düşmanlıklar hafızalarımızda değil.”
    <br/>
    <br/>
    Çin ile Türkiye arasında bu sene yaklaşık 2,7 milyar dolarlık ticaret gerçekleştirilecek. Geçen sene Çin’den Türkiye’ye 2,1 milyar dolar, Türkiye’den Çin’e 532 milyon dolar ihracat yapıldı. 1,5 milyar dolara ulaşan ticaret açığı Türkiye aleyhinde büyüyor. Çin ekonomisinin içinde Türkiye’nin pazar payı toplam ticaret hacmi açısında sadece beş yüzde birlik büyüklüğe tekabül ediyor.
    <br/>
    <br/>
    Çin’deki varlığımız 2 fabrika, 29 temsilcilik
    <br/>
    <br/>
    Güneydeki Guangdong’da yağlı radyatör üretimi için fabrika açan Demirdöküm ile Cıcian’da (Zheijiang) üretime başlayan Çimtaş, Çin’e yatırım yaparak fabrika kuran iki grup. Aralık başında 8 milyon dolar yatırımla en büyük Türk yatırımını gerçekleştiren Ünsa Ambalaj Sanayi, Cıcian eyaletinin Hancov (Hangzhou) kentindeki fabrikasını 2006 başında işletmeye başlayacak. Pekin Büyükelçiliği kayıtlarına göre ülkede temsilcilik ve ofis şeklinde yapılanmış 26 Türk şirketi ithalat ve ihracat yapıyor. Türkiye ile ilk ticaretin başladığı yer Hong Kong’un yanıbaşındaki Guancov (Guangzhou) son dönemlerde işadamlarımızın burada yoğunlaşmasına neden olmuş. Bujiteri ürünlerinin, telefon, aksesuarların, elektronik aletlerin, elektrikli ev aletlerinin sergilendiği Çin İhraç Malları Fuarı’nın yapıldığı şehir iş adamlarımız için en önemli üslerden biri. Bölgenin Çin ekonomisine katkısı yüzde 10’un üstünde.
    <br/>
    <br/>
    “Pazar Çin’e bırakılacak kadar küçük değil”
    <br/>
    <br/>
    Türkiye’nin Şangay Ticaret Ataşesi Sevtap Akgüloğlu, bugüne kadar Çin’in alım gücünün dışarıdan hep bir tehdit olarak algılandığını; halbuki ülkenin büyüyen ve tüketen bir pazar haline geldiğini söylüyor. Pazarı anlamaya çalışmak ve tehdit gibi görünenleri fırsata çevirmek için bile olsa Türk girişimciler buraya daha çok gelmeli. Hiç olmazsa 1,5 milyar dolarlık ticaret açığını kapatmak amacıyla girişimler hızlandırılmalı. Çin’e gelen ekonomi devlerinin serbest bölgeleri kalkınma üssü olarak kullanma taktiğini büyük Türk yatırımcıları da benimseyip rekabete girerek dünya piyasalarına açılabilir. Ancak küçük ve orta ölçekli işletmelerin yatırımları için henüz erken. Malların çok kolay taklit edilebilir olması, yatırımcıları daha başlangıçta küstürüp zarara uğratacak kadar önemli riskler taşıyor. Pazarı tanıyanlar ise farklı düşünüyor. Zorlu Tekstil Grubu’nun Tedarik Müdürü Mesut Özsoy, Çin’e 4 yıldır mal satan Akın Tekstil’in Genel Müdür Yardımcısı Esat Haksal ve Bahariye Mensucat Pazarlama Koordinatörü Doğan Filiz, “Tehdit olarak görüp pazardan uzak durmak yerine içine girmeyi seçtik.” diyor.
    <br/>
    <br/>
    Çin’deki başarının sırrı
    <br/>
    <br/>
    Çinlilerin alım gücünün artmasıyla tüketim alışkanlıkları da değişiyor. 2020 yılına kadar Çin’deki çiftçi nüfusun 250 milyondan fazlası hızlı kentleşme ve sanayi toplumuna uyum süreci yaşayacak. Türk iş dünyası bu değişim ve yenilikleri fırsat olarak değerlendirebilir. Yeterince cazibe merkezi olduğundan Çin, sermayenin bir kısmını ABD, Avrupa ve bazı Asya ülkelerine kaydıracak yatırım imkanları araştırıyor. İş adamı Hakkı Çağlar bu noktaya işaret ederek “Sıra Türkiye’ye yatırım çekmede.” diyor: “Artık Çin’den defter kalem alma devri bitmiştir. Çin’e, Türkiye’nin de ekonomisine katkı sağlayacak orta ve uzun vadede büyük yatırımlar yapılmalı. Ülkemize de yatırım çekebiliriz.” Ticaret Başmüşaviri Güzelhan da aynı noktaya dikkat çekiyor: “Türk iş adamları için, Avrupa, Ortadoğu, Orta Asya cumhuriyetlerinden sonra sırada Uzakdoğu var.” Orta ve küçük ölçekli şirketlerin Çin’e işbirliği yaparak gelmelerini öneren Alaaddin Çolak da iş adamlarının öncelikle iyi bir fizibilite yapmalarını, hukuki danışmanlık hizmetlerini kesinlikle almalarını tavsiye ediyor.
    <br/>
    <br/>
    Çinli yatırımcılar da tekstil, konfeksiyon, makine techizat, elektrik elektronik gibi yatırımlarla Türkiye’de bulunmak istiyor. Türkiye, Çin için AB’ye girmenin ikinci kapısı. İki buçuk milyon tirajlı People’s Daily (Halkın Günlüğü) Gazetesi’nin Başkan Yardımcısı Xu Rujun, Çinli gazetecilerin Türk futbol takımlarını Avrupa’da sıkı takip ettiğini anlatıyor: “O maçlarda sizin takımları tutuyoruz. Kuyruğunuzun bir kısmı Asya’da. Siz aynı zamanda Asyalısınız, bizleri temsil ediyorsunuz.”
    <br/>
    <br/>
    Çin’deki Avrupa Birliği (AB) Ticaret Odası Başkanı Serge Jansens de Varebeke, yabancı yatırımcıların Çin’de başarılı olabilmeleri için 5-10 sene sabretmeleri gerektiğini söylüyor. Varebeke, Çin gibi uzak bir ülkeye gelip yatırım yapmanın kolay olmadığını; ancak kendilerine üye şirketlerin Çin’de iyi kazanç elde ettiğini belirtiyor. Başarılı olabilmek için zaman ve sabır gerektiğine işaret ediyor. Çin’de yasaklara da dikkat çekerek, yabancı şirketlerin ödevlerini iyi yapmalarını öneren Varebeke, pazarda yer edinmenin en az 1-2 yıl aldığını anlatıyor. Varebeke’ye göre Çin’deki yabancı yatırımcılar eyaletler arası kanun ve uygulama farkları nedeniyle şeffaflık konusunda problem yaşıyor. Ancak Çin’in Dünya Ticaret Örgütü’ne girmesinden sonra diğer dev ekonomilerce de yakından takip edilecek.
    <br/>
    <br/>
    Geleceğin Amerikası mı?
    <br/>
    <br/>
    Türkiye ve Çin’in tekstil sanayiindeki rekabeti 2005’e damgasını vuracak.. Çin, tekstilde seri-yığın üretim yapıyor. Türkiye ise son yıllarda girdiği yeni kulvarda kalite ve modaya yönelik üretim aşamasına geçti. Ucuz ürünler açısından Çin’le rekabet zor gözüküyor. Seri üretim konularında işbirliği oluşturulması, modaya yönelik kaliteli üretimin teşviki Türk tekstilcilerin önünü açacak formül.
    <br/>
    <br/>
    Peki büyüme rekorları kıran Çin’in sorunları yok mu? Elbette var. Ülkenin en büyük iki özel gazetesi Wenhui- Xinmin’in Birleşik Basın Grubu Başkanı ve Fudan İletişim Fakültesi Dekanı Zhao Kai, gelir dağılımındaki eşitsizliklere dikkat çekiyor. Çin’in batısındaki bazı eyaletlerde içme suyu sorunları yaşandığını, Tibet’te yoksullukla mücadele edildiğini, hızlı kentleşmenin metropollerde yeni kuşak sorunlar oluşturduğunu söylüyor: “Çin ekonomik olarak hızını aldı. Şimdi bölgesel sorunları da çözecek orta halli kalkınma dönemine geçmeliyiz.”
    <br/>
    <br/>
    16 milyondan fazla nüfusu, gökdelenleri, dev iş ve alışveriş merkezleri, metroları, geniş caddeleri ile Şangay, Çin’in en yeni yüzünü temsil ediyor. Yükselen binalara inat, yolların yanıbaşı yeşillikle, ağaçlarla süslenmiş. Belediyenin en büyük uğraşlarından biri parkların sayısını artırmak. Koca Çin’de son durağınız Şangay olunca, karşınızdaki modern şehir size “Burası geleceğin Amerikası olsa gerek.” dedirtiyor.
    <br/>
    <br/>
    Çin ekonomisi 2000’de yüzde 8, 2001’de yüzde 7,3, 2002’de yüzde 8 büyüdü. SARS salgınına rağmen 2003 yılında 9,1’lik rekor düzeyde büyüme gerçekleştirdi. Ancak bu yılın ilk dokuz ayındaki büyüme yüzde 9,5 olarak gerçekleşti. Bu rekor büyümeler belki de Çin’i 2020-2030’larda dünya ekonomisinin lideri haline getirecek. Geçen sene iç talepteki artış büyümenin temel nedenini oluşturuyor. Kamu kesimi sabit sermaye yatırımları ile ihracattaki artışın da büyümeye katkısı önemli. İstatistiklere göre, otomobil ve otomotiv yan sanayi ürünleri, telekomünikasyon aletleri, elektrikli ev aletleri ile yapı ve dekorasyon malzemeleri artışın en çok kaydedildiği sektörler. Ekonomideki ısınmaya karşı inşaat sektörünün frenlenmesi, Çin parası RMB’nin kıymetlenmesine karşı faiz artırımı gibi tedbirlere gidiliyor. Ancak Çin Seddi’nin öteki yakasındaki Ejder’in ateşi hâlâ düşürülemiyor. Bu ateşten istifade etmek isteyenlerin yapacağı ilk şey Çin’i yakından tanımak.
    <br/>
    <br/>
    DIŞİŞLERİ BAKANLIĞI SÖZCÜSÜ JİANCHAO:
    <br/>
    İPEK YOLU’NU TEKRAR CANLANDIRALIM
    <br/>
    <br/>
    Çin Halk Cumhuriyeti Dışişleri Bakanlığı Sözcüsü Liu Jianchao, Türkiye ile Çin’in İpek Yolu ile tarihi bir ticaret bağı olduğunu hatırlatarak, “Bu yolu tekrar canlandıralım.” diyor. Pekin’de görüştüğümüz Jianchao, AB süreci ve Ortadoğu’daki gelişmelerin Türkiye’nin stratejik değerini kendileri açısından artırdığına işaret ediyor. Avrupa Birliği üyeliği ile Türkiye’nin Asya’yı da içeriye taşıyacağına inanılıyor. Jianchao, 6 ülkenin üye olduğu Şangay İşbirliği Örgütü’nün temel hedefinin terörizmle mücadele olduğunu, güvenlik kaygısıyla oluşan birliğin yeni tekerleğinin ekonomi olacağını vurguluyor. Şangay İşbirliği Örgütü çatısı altında yapılan askeri işbirliğinin, çok taraflı tatbikatların amacı bölgesel güvenliği, istikrar ve ekonomiyi korumak olarak açıklanıyor. Dışişleri sözcüsüne göre Rusya, Kırgızistan, Kazakistan, Tacikistan, Özbekistan ve Çin’in üye olduğu örgüt genişleme sürecine girdi. Bu yüzden Jianchao, “Terörü yakından bilen Türkiye bize destek olmalı.” diyor. Türkiye’nin gözlemci statüde örgütte yer almasının mümkün olduğunu ancak şimdilik her iki ülkeden de  böyle bir yaklaşım görülmediğini hatırlatıyor. Jianchao’nun Çin mallarının Türkiye’de kötü ve kalitesiz bilinmesine ilişkin sözleri ise ilginç: “İş adamlarınız Çin’deki kaliteli malları alıp ithal etmeye başlarsa sorun kalmaz. Çünkü çoğu ucuz ve kalitesiz malı tercih ettiği için faturası bize çıkıyor.”
    <br/>
    <br/>
    <br/>
    <br/>
    <br/>
    ÇİN HALK CUMHURİYETİ BÜYÜKELÇİSİ SONG AIGUO:
    <br/>
    ÇİN VE TÜRKİYE’NİN BİRLİKTE BÜYÜME FORMÜLÜ: ‘KAZAN, KAZAN’
    <br/>
    <br/>
    Özal’lı yılların yabancı diplomasi heyetinde Çin’i temsilen genç yaşta görev yapan Aiguo, Recep Tayyip Erdoğan liderliğindeki AK Parti hükümetinin, ANAP’lı yıllarla benzerlikleri olduğunu vurguluyor: “Her iki siyasi hareketin de esası aynı, daha güçlü Türkiye.”
    <br/>
    <br/>
    Çin Halk Cumhuriyeti Ankara Büyükelçisi Song Aiguo, Avrupa Birliği (AB) yolunda yeni bir döneme giren Türkiye’nin en çok kendilerini sevindirdiğini söylüyor. Öğrenci olarak geldiği ülkeye 27 yıl sonra büyükelçi olan Aiguo, “önce dost ülke, sonra pazar” dediği Türkiye’nin zeytinyağlı yemeklerinin, fasulye ve pilavının, medeniyetler sentezi ile hoşgörü ve misafirperverliğinin AB’ye de iyi geleceğini belirtiyor. Çin ve Türkiye’nin başta Orta Asya’daki Türk cumhuriyetlerinde olmak üzere Avrupa ve Ortadoğu’da ortak menfaatleri bulunduğunu hatırlatan Aiguo, “AB üyelik sürecinin başarıyla bitmesini istiyoruz; çünkü siz Asya’nın Avrupa’ya açılan kapısı olacaksınız.” diyor.
    <br/>
    <br/>
    AB üyesi bir Türkiye, Çin’in Avrupa ile ticari ve siyasi ilişkilerinde kuşkusuz yeni kapılar açacak. Aiguo’ya göre, Orta Çin’den İstanbul’a, oradan Avrupa’ya uzanan İpek Yolu ticaret güzergâhının çağdaş versiyonunun kurulması hayali, üyelikle gerçeğe dönecek. Amerika ve Avrupa başta olmak üzere dünyanın birçok ülkesinde tedirginlikle izlenen Çin ekonomisinin arayışlarına cevap verecek pazar ve yeni üslerden biri Türkiye olacak.
    <br/>
    <br/>
    Kotaların kalkması Çinlileri de korkutuyor
    <br/>
    <br/>
    Önümüzdeki yıllarda iki ülke arasındaki ticaret açığının Türkiye aleyhine büyümesini dikkate alarak dengelenmesi politikasına ağırlık vereceklerine işaret eden Aiguo, ulaştırma, telekomünikasyon ve enerji alanlarında Çin ile Türkiye arasında yeni ortaklıklar oluşturmak istediklerini belirtiyor. Türkiye’nin Çin’de üç fabrika kurarak doğrudan yatırımlar yaptığını hatırlattığımızda ise Aiguo, “Sıra bize geldi. Çinli firmaların yurtdışına çıkması için büyük bir kampanya başlattık. Bunlardan bir kısmı Türkiye’ye de yönelecek.” diyor.
    <br/>
    <br/>
    Dünya Ticaret Örgütü’nün 2005 başından itibaren Çin’e yönelik ekonomik kotaların çoğunu kaldırmasının herkesten çok kendilerini korkuttuğunu da ekliyor Aiguo. Çok boyutlu yeni ekonomik bir yapıyla karşılaşacak Çin en çok otomotiv sanayi, ileri teknoloji ürünleri (hightech) ve markalara karşı mücadelede yetersiz kalmaktan korkuyor.
    <br/>
    <br/>
    Aiguo, Çin ile Türkiye arasında açıktan açığa başlayan ‘tekstil savaşları’ için ise farklı bir yorum getiriyor: “Çin tekstil sanayii gelişmesini Türkiye ile birlikte tamamlayabilir. Sizin markalarınız var, bizde bu eksik. Öyleyse marka tanıtma, katma değerli işlere yönelme açısından her iki ülke de ‘kazan, kazan’ formülünü uygulayabilir. Karşılıklı çıkar esası üzerine tekstil sanayii konusunda işbirliğini güçlendirmek istiyoruz, buna mecburuz.” Peki Çinliler gelip Gaziantep’e yatırım yapar mı? Aiguo’ya göre bu şimdilik erken bir adım gibi gözükse de uzak bir ihtimal değil. Çünkü, Avrupa pazarına yakın, üstelik markalarını oluşturmuş bir ülkenin avantajlarından yararlanmak varken, kavga etmeyi kimse seçmez.
    <br/>
    <br/>
    Kapılar Türklere hep açık
    <br/>
    <br/>
    Aiguo’ya göre daha güçlü Türkiye, daha güçlü Çin dünya, barışı ve bulundukları bölgeler açısından yararlı ve elzem. Çünkü dünya gücün dengeli dağıldığı çok kutupluluğa ihtiyaç duyuyor.
    <br/>
    <br/>
    Çinliler, Rusya ile birlikte başı çektikleri Kırgızistan, Kazakistan, Tacikistan ve Özbekistan’ın üyesi olduğu Şanghay İşbirliği Örgütü’nü bölge barışının teminatı olarak görüyor. Aigou’ya yönelttiğimiz “Bu örgütte Türkiye’ye yer var mı?” sorusunun cevabı ise biraz politik, biraz stratejik: “Altı ülke  de terör, bölücülük, aşırıcılık tehtidiyle karşı karşıya. Örgüt elbette çok büyük ekonomik işbirliği potansiyelini de taşıyor. Çalışma mekanizması, genel sekreterliği 2004’te kuruldu. Terörle mücadele merkezi Taşkent’te oluşturuldu. Önümüzdeki dönemde yeni üyelere açık olacak. Türk cumhuriyetleri için kapılar daima açık. Örgütün ekonomik kanadı geliştiğinde bütün üye ülkelerle en iyi ilişkilere sahip tek ülke olacak. O da Türkiye. Rus (Putin’i kastediyor) ve Çin ziyaretleri bunu göstermiyor mu?”
    <br/>
    <br/>
    11 Eylül terör saldırılarından sonra dünya politikalarında keskin değişikliklere giden ABD Çin’i korkutuyor mu? Ortadoğu politikaları tasvip ediliyor mu? Aiguo’ya göre bu soruların cevabı olumsuz. Terörle mücadelede hassasiyetler ortada. “Ancak bu mücadele BM çatısı altında ve BM öncülüğünde olmazsa, küresel tehdit yok olmak yerine daha da büyüyebilir. Irak’ın egemenliğine, bağımsızlığına ve toprak bütünlüğüne saygı gösterilmeli. Barışçı ve işbirliğine açık yollar Ortadoğu’ya demokrasi getirmek isteyenlerin tercihi olmalı. Çin, uluslararası problemlerin barışçı yollarla çözümünü istiyor.”
    <br/>
    <br/>
    Peki ya Sincan Uygur Özerk Bölgesi Türkiye ile Çin arasındaki ilişkiler penceresinden nasıl gözüküyor? sorusunun cevabı, “Sincan Uygur Özerk Bölgesi Çin’in bir parçasıdır.” oluyor: “Bölgede Uygurlar ile birlikte 13 milliyet, tüm Çin’de 56 ayrı etnik grup var. Bunların hepsi birbirine eşit ve kardeştir. Biz kardeşliğin ahenkli gelişmesini istiyoruz. Bu yüzden Türkiye’deki ikinci, üçüncü kuşakla ilgileniyoruz. Bunlar bizim vatandaşlarımız ya da bizim vatandaşlarımızın çocukları. Onlara kardeş gözüyle bakıyoruz. Bizim vatandaşlarımız onlar. Son zamanlarda yaptıklarımız, ilgimizi göstermek, ilişkileri daha sıcak hale getirmeyi amaçlıyor. Bunun esası ana vatan ilgisini bu vatandaşlarımıza göstermek. Bunun için İstanbul ve Ankara’daki Uygur Türkleri’ni ziyaret edip, onlarla ilgileniyoruz.”
    <br/>
   </br>
  </font>
  <br/>
  <!---- YAZI SONU ----------->
 </p>
</div>


## Yorumlar

### Yakup Uyar, 16-Nisan-2005
> Çin yasa tanımıyor: 
> Bu haberi defalarca okudum, çok beğendim. Çin’in Sincan-Uygur bölgesinde uyguladığı tecrit ve baskının açıklanır hiçbir yanı bulunmamaktadır. Çin, nüfusuna güvenerek dünya yasalarını hiçe saymaktadır. Bunun önlenmesi gerekir.

### erkut gayretullah, 07-Ocak-2005
> Çin'in perde gerisindeki yüzü: 
> Çin, dünyanın güvenliği ve geleceği için her bakımdan bir tehdittir. Ayrıca, Doğu Türkistan’da dindaşlarımıza baskı uygulamaktadır. Bu gerçeklerin de dile getirilmesinde fayda var.

### Ahmet Çolak, 30-Aralık-2004
> Çok kapsamlı bir dosya: 
> Çin konusunda gün geçmiyor ki medyada bir yorum yer almasın. Bunların zamanla bilgi kirliliğine sebep olduğu bir gerçek. Ama Aksiyon’daki haberi tenzih etmeliyim. Her cümlesi bilgi dolu, kapsamlı bir yazıydı ve tek solukta okuyacak kadar da akıcıydı...

### Müslüm Aydın, 29-Aralık-2004
> Bizi yakından ilgilendiriyor: 
> Gazetedeki ilânı görünce belki erken gelmiştir diye bu haftaki dergiyi pazar gününden aramaya başladım. Türkiye için çok önemli bir konuya değinmişsiniz.

### Ekrem Dikmen, 30-Aralık-2004
> Çin’den ders çıkaralım: 
> Çin hakkındaki dosya güzel olmuş. Ülkemizin 12-13 katı nüfusuyla 25 yıl gibi kısa bir sürede dünyanın en büyük ekonomilerinden biri hâline gelmişler. Dileğim o ki, ülkemizin ekonomisine yön verenler, Çin’in bu ekonomik hamlelerinden kendilerine dersler çıkarırlar.

### kadir doğan, 30-Aralık-2004
> Bazı eksikler gördüm: 
> Dünyayı istila eden Çin ekonomisi hakkındaki kapak dosyanızda gördüğüm bazı eksiklikleri sıralayacağım. 1- Sincan Özerk Bölgesi olarak geçen Doğu Türkistan’a ve orada yaşayan soydaşlarımıza değinmemeniz büyük bir haksızlık. 2- Orada yatırım yapmış insanlarımızla ve şirketlerimizle hiç görüşmemişsiniz. Sadece ticaret ataşemizle görüşülmüş o kadar. 3- Eğitim gönüllüsü arkadaşlarımızın Çin’de hiç mi faaliyetleri yoktu da bahsetmediniz?

### Müslüm Aydın, 30-Aralık-2004
> Bizi yakından ilgilendiriyor: 
> Gazetedeki ilânı görünce belki erken gelmiştir diye bu haftaki dergiyi pazar gününden aramaya başladım. Türkiye için çok önemli bir konuya değinmişsiniz.

### Ekrem Dikmen, 30-Aralık-2004
> Çin’den ders çıkaralım: 
> Çin hakkındaki dosya güzel olmuş. Ülkemizin 12-13 katı nüfusuyla 25 yıl gibi kısa bir sürede dünyanın en büyük ekonomilerinden biri hâline gelmişler. Dileğim o ki, ülkemizin ekonomisine yön verenler, Çin’in bu ekonomik hamlelerinden kendilerine dersler çıkarırlar.

### Adnan Mehmedoğlu, 03-Ocak-2005
> Bazı eksikler gördüm: 
> Dünyayı istila eden Çin ekonomisi hakkındaki kapak dosyanızda gördüğüm bazı eksiklikleri sıralayacağım. 1- Sincan Özerk Bölgesi olarak geçen Doğu Türkistan’a ve orada yaşayan soydaşlarımıza değinmemeniz büyük bir haksızlık. 2- Orada yatırım yapmış insanlarımızla ve şirketlerimizle hiç görüşmemişsiniz. Sadece ticaret ataşemizle görüşülmüş o kadar. 3- Eğitim gönüllüsü arkadaşlarımızın Çin’de hiç mi faaliyetleri yoktu da bahsetmediniz?

### Erkan Kulakçı, 01-Ocak-2005
> bir temenni: 
> Uzun zamandır dergide "karikatür ve yorumsuz" sayfaları neden yayınlanmıyor. Ayrıca 2 sayfa okur köşesi var ama okura cevap yok. Güzel bir dergi hazırladığınız için teşekkür ederim. Siz bir ekol oldunuz.

### Mehmet Akpolat, 31-Aralık-2004
> Kafalarımızda set oluşmasın: 
> Çin'le ilgili kapak dosyanız nefisti. Bilgi ile yorumun karışmadığı bu tür yazılar insana keyif veriyor. Çin, kafasındaki duvarı yıkmaya daha önce başlamıştı; kotaların kalkmasıyla sembolik duvarı da tamamen ortadan kaldıracak. Çin, Berlin Duvarı'nın yıkılmasından sonra Almanya ve Avrupa'nın kazandığı ivmeye ulaşabilecek mi? Kotaların kalkması, hem siyasî hem de ekonomik açıdan bölgedeki dengeleri değiştirecek niteliktedir. Atalarımız, asimile olma korkusuyla, 'Çin ile şavaş ama beraber yaşama' demişler. Bugün itibari ile onlardan korkmaktansa onlarla işbirliği yapmak mecburiyetindeyiz. Çin'in seddi aşması, kafalarımızda set oluşturmasın.

### Ahmet Çolak, 30-Aralık-2004
> Çok kapsamlı bir dosya: 
> Çin konusunda gün geçmiyor ki medyada bir yorum yer almasın. Bunların zamanla bilgi kirliliğine sebep olduğu bir gerçek. Ama Aksiyon’daki haberi tenzih etmeliyim. Her cümlesi bilgi dolu, kapsamlı bir yazıydı ve tek solukta okuyacak kadar da akıcıydı...

Kaynak: [www.aksiyon.com.tr](http://aksiyon.com.tr:80/detay.php?id=19312&yorum_id=2559), [web.archive.org (arşiv bağlantısı)](http://web.archive.org/web/20051105200353/http://aksiyon.com.tr:80/detay.php?id=19312&yorum_id=2559)
