# Çekik gözlü Ramazan

*Osman Erol 2005.10.17*

<div>
 <p>
  <font>
   PEKİN  - Ramazan, dünyanın dört bir yanında Müslümanların  gönüllerine huzur ve inşirah  veriyor. Çin’deki müminler de Ramazan çoşkusunu sahuruyla, iftarıyla, teravih namazıyla en iyi şekilde yaşamaya çalışıyor. Çin’in eski başkenti Xian’daki Ulu Camii Külliyesi, Ramazan çoşkusunun en iyi yaşandığı yerlerden biri...
   <br/>
   <br/>
   Bir yanda tarihî caminin avlusunda kaynayan kazanlar, diğer yanda tevekkül içinde iftar saatini bekleyen Müslümanlar. İftar mönüsünün vazgeçilmezleri ise Çin mantısı ve pilav. Dünyanın dört bir yanında Müslümanlar ramazan coşkusunu yaşıyor. Tabii ki Çinli müminler de... Ülkenin eski başkenti Xian’daki (Şian) Ulu Cami Külliyesi, her yıl olduğu gibi bu sene de ramazanın en canlı yaşandığı mekanların başında geliyor. 13 bin metrekarelik alanda kurulu cami, bölgedeki fakir Müslümanlar için bir huzur ve ümit kaynağı adeta.
   <br>
    <br>
     Cami avlusunda kurulan yemek kazanlarının başında bir Çinli Müslüman var. Sakalıyla diğerlerinden ayrılan bu yaşlı adam, pişirdiği yemekleri, iftar açmaya gelmiş yaklaşık 150 kişiye servis ediyor. Bir köşeye çekilmiş yaşlı biri, bir yandan pilavını yiyeceği tahta çubukları ve yemek taslarını özenle masasına yerleştiriyor bir yandan da dualar ediyor. Kimisi de Kur’an okuyarak iftara hazırlanıyor. Sonunda beklenen an geliyor. Ezan-ı Muhammedi yürekleri yakan bir nağme ile gönüllere inşirah verirken, oruçlar da açılıyor. Çin’de ezan sesi yasak. Dolayısıyla, sadece camideki Müslümanlar duyabiliyor bu sesi. Çin’de iftar genellikle camilerde ya da cami çevresindeki Müslümanların lokantalarında açılıyor.
     <br>
      <br>
       Ulu Cami’de iftar biter bitmez akşam namazı için saf tutuluyor. Sarık ve cübbelerini giymiş imam ve talebeleri ile Çinli müminler huzur içinde akşam namazını eda ediyor. Türkiye’de olduğu gibi Çin’deki camiler de teravih vaktinde tıklım tıklım doluyor. Yaşlıların çoğunlukta olduğu teravih namazında iki rekatta bir selam veriliyor. Cemaat, aralarda Çin’e özgü bir aksanla çeşitli salavatlar getiriyor.
       <br>
        <br>
         75 yıllık oruç hikâyesi
         <br/>
         <br/>
         Teravih bittikten sonra iki çocuk, ramazanda oruç tutmaktan duydukları memnuniyeti anlatıyor. 85 yaşındaki Lanwenguang ise 10 yaşında oruç tutmaya başladığını, 75 yıldır hiç aksatmadan bu ibadeti yerine getirmeye çalıştığını, her şartta oruç tutulması gerektiğini söylüyor. Bu yıl da yeni bir ramazana girdiği için kendini bahtiyar saydığını dile getirerek, 1979 yılında da hacca gittiğini hatırlatıyor. Dişleri dökülen ve konuşmakta zorlanan Lanwenguang, birden üzerindeki ceketin düğmelerini açarak, hacca giderken giydiği gömleği ve üzerindeki hac simgesini gösteriyor. “Ben bu gömleği 26 yıldır giyiyorum. Bu benim için bir şereftir.’’ diye konuşuyor. Oruç tutarken bu işin kutsallığına binaen hiç zorluk çekmediğini vurgulayan Lanwenguang, Allah’ın emri olduğu için oruç tutarken zahmet yerine mutluluk duyduğunu anlatıyor. Teravih namazından çıkan Cuma adlı Çinli ise, Müslümanım diyen herkesin Allah’ın emri olan orucu tutması gerektiğini belirtiyor.
         <br/>
         <br/>
         Çin, 651 yılında Üçüncü Halife Osman ibn Affan’ın, Tang İmparatoru Gao Zong’a elçi göndermesiyle İslamiyetle tanışmış. Hicretten 60 yıl sonra sahabelerin bu ülkeye ayak basmasıyla da yayılmaya başlamış. İpek yolunun başlangıcı sayılan, 700 bin Müslümanın yaşadığı ve 25 caminin bulunduğunu Xian’daki Müslümanlar, kayıtlarda 1250 yıllık olarak bilinen Ulu Cami’nin de sahabelerin dönemine ait olduğuna inanıyor. Onlar için bu cami İslamiyet’in ilk ışıklarının parladığı mekanlardan biri olmuş. Gezici Müslüman kavimler buraya yerleşip Çinli kardeşlerine tebliğ vazifelerini yerine getirmiş.
         <br/>
         <br/>
         Batı ve Orta Asya’daki Müslüman tüccarlar tarafından daha da yayılan ve resmî rakamlara göre Çin’de sayıları 18 milyondan fazla olan (bunun 40 milyonu geçtiği söyleniyor.) Xianli Müslümanlar (Hui’ler), şehrin merkezindeki Ulu Camiyi kendilerine merkez olarak seçmiş. Ulu Cami, günde yerli yabancı 3 bin turist tarafından ziyaret ediliyor. Caminin şehir merkezine uzanan Huajue sokağındaki eski çarşıda ticaretle uğraşan Müslümanlar, geçimlerini turistler sayesinde sağlıyor.
         <br/>
         <br/>
         7 milyonluk Xian şehri, ilk Çin Hanedanı Qing Shi Huang’ın da gömülü olduğu, pişmiş çamur ve bronzdan yaptırılmış binlerce toprak asker heykelinin (Terra Cotta) sergilendiği mezarlarıyla tanınıyor. İmparatorluğun âdeti sebebiyle şehir meydanında yer alan Davul Kulesi’ndeki koca davullar, güneşin doğuş ve batış saatlerinde hâlâ çalınıyor. Şehrin en uzak noktasından bile duyulabilen davul sesine karşılık ezan sesi sadece caminin bahçesinde yankılanıyor. Birçok camide ise ezanlar yasak olduğu için megafonsuz okunuyor.
         <br/>
         <br/>
         İmam mihraptan camiye gelenleri görüyor
         <br/>
         <br/>
         9. Cumhurbaşkanı Süleyman Demirel’in de ziyaret edip bir de halı hediye ettiği Ulu Cami’de imam, namaz kıldırdığı yerde ayağa kalkıp dışarıya baktığında iç içe geçmiş kemer biçimindeki beş kapıyı ve girişte 8 metreyi bulan ahşap bir kemerden camiye girip çıkanları görebiliyor. Caminin beş kapısında dışarıya bakıldığında yemyeşil çatılarıyla dinlenme mekanları ve yeşillikler göze çarpıyor. Namaza durulduğunda ise binlerce yıl sarı ahşap üzerine işlenmiş ve duvara monte edilen Arapça ve Çince 6 bin 666 ayet duruyor. 30 parça üstüne işlenmiş ayetlerin yer aldığı her bir parçada Kur’an-ı Kerim’in bir cüz’ü yer alıyor. Sarı ahşap tahtalar üstüne yazılı Kur’an-ı Kerim’in Arapça lafızları mescidin içini çevreleyen ahşapların üst katlarında, Çinceleri ise alt katlarında bulunuyor. Bahçedeki oturma yerleri ile ahşap ve kerpiç mimari eserlerin tamamı her iki dilde besmele, Kelime-i Tevhid lafzıyla, kısa sure ve ayetlerle süslenmiş bulunuyor.
         <br/>
         <br/>
         30 bin kadar cami ve yaklaşık 50 bin imamın bulunduğu Çin’deki Müslümanlar, dinlerine sadık kalmanın yanında “yurtseverliğin dinle birleştirilmesi” ilkesine riayet ediyor. Çin’de esas olarak Hui (Batılı Müslüman tüccarlarla evlenen gerçek Çinli Han bayanlarından gelen azınlık nesil), Sala, Dongxiang, Baoan, Uygur, Kazak, Kırgız, Özbek, Tatar, Tacik gibi 10 azınlık milliyet, İslam dinine inanıyor. Azınlık milliyetler genellikle Çin’in kuzeybatısında yer alan Gansu, Ninxia, Uygur Özerk Bölgesi Qinghai, Shanxi ve güneybatıdaki Yunnan gibi eyalet ve özerk bölgelerde toplu halde yaşıyor. Çin’deki Müslümanlar, merkezi hükümetin inanç özgürlüğü politikasının daha iyi bir şekilde uygulanması ve Müslümanların din hayatına, örf ve adetlerine saygı gösterilmesi amacıyla 1953’te Pekin’de kurulan Çin İslam Derneği etrafında birleşmiş durumda. Dernek, İslami eserleri basmak, genç imam yetiştirmek, Müslümanların hak ve çıkarlarını temsil etmek, dünya ülkelerindeki Müslümanlarla dayanışma gibi faaliyetlerde bulunuyor.
         <br/>
         <br/>
         Çin’de İslam dini geçmişte Hui dini, Huihui dini ve Qingzhen (Çincın) dini olarak adlandırılıyordu. 1950’li yılların başlarında bu söylem İslam dini olarak değiştirildi. 1980’li yıllardan sonra ise camiler kapılarını turistlere ve diğer Müslümanlara açmaya başladı.
         <br/>
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </p>
 <!---------
						<p align="justify" style="margin-top: 8px; margin-bottom: 8px">
						<font face="Verdana" color="#000000" style="font-size: 8pt">
						(Bu yazı 1264 kez okunmuştur)</font>
						</p>
---------->
</div>


Kaynak: [www.aksiyon.com.tr](http://www.aksiyon.com.tr:80/yazdir.php?id=22695), [web.archive.org (arşiv bağlantısı)](http://web.archive.org/web/20060524110349/http://www.aksiyon.com.tr:80/yazdir.php?id=22695)
