# Obama, Pekin’i ‘tanıdı’

*Osman Erol 2011.01.31*

<font class="agenda2NewsSpot">
 Hu Jintao’nun ABD’ye yaptığı tarihi ziyarette Çin’in yükselen gücünü kabul eden Washington, Pekin yönetimiyle ‘işbirliğine dayalı ortaklık’ kuruyor.
</font>
<font class="newsDetail">
 <p>
  <p class="MsoNormal">
   Çin Cumhurbaşkanı Hu Jintao’nun 18-21 Ocak tarihleri arasında ABD’ye yaptığı resmî ziyaret öncesinde ve sonrasında birçok şey yazıldı, konuşuldu. Peki, bu ziyaretin sonunda yapılan açıklamalar ve anlaşmalar ne anlama geliyor? Ziyaret gerçekten de tarihî ve 21. yüzyılı şekillendirecek nitelikte mi?
  </p>
  <p class="MsoNormal">
   Ziyarette ikili ve bölgesel çok sayıda konu müzakere edildi. Bu kapsamda, bölgesel düzeyde İran, Sudan, Kuzey Kore, Asya Pasifik ve Asya Pasifik Ekonomik İşbirliği Teşkilatı detaylı bir şekilde ele alındı. Küresel düzeyde ise Dünya Ticaret Örgütü, Uluslararası Para Fonu, G-20, iklim değişikliği, enerji ve çevre konuları gündeme geldi ve ziyaret sonunda temel belge olarak ortaya çıkan ortak bildiride yerini aldı. İkili ilişkilerde ise ABD’nin dış ticaret açığı ve Çin para birimi yuan’ın değeri ön plana çıktı. Çin ayrıca, Tayvan ve Tibet konularındaki hassasiyetini Obama yönetimine hatırlattı. Uluslararası arenada Kuzey Kore-Güney Kore gerginliği için taraflar arasında mutabakatın önemi vurgulanırken; İran’ın, nükleer programının barışçıl amaçlara sahip olduğuna uluslararası kamuoyunu inandırması için çaba sarf etmesi konusunda da fikir birliğine varıldı.
  </p>
  <p class="MsoNormal">
   Hu ve beraberindeki heyete Beyaz Saray’da devlet yemeği veren ABD Başkanı Barack Obama’nın, Çin’den “yükselen bir güç” diye bahsetmesi, Pekin’in dünya sahnesinde geldiği noktayı göstermesi açısından çok önemli bir mesajdı.
  </p>
  <p class="MsoNormal">
   Çinli liderin “Karşılıklı saygı ve çıkarlar çerçevesinde ‘işbirliğine dayalı ortaklık’ (cooperative partnership) kurma noktasında anlaştık.” sözü, ziyaretin sonuçları açısından bir anahtar sayılabilir. Her iki tarafın da kendi anlayış ve çıkarlarına uygun bir felsefeyi karşı tarafa kabul ettirdiği söylenebilir. ABD, “gelişen, zenginleşen Çin’i tanıyoruz ve kabul ediyoruz’’ derken Çin de ABD’nin dış ticaret açığı ve insan hakları gibi uluslararası hassasiyetini anladığını ifade etti. Hu, Obama ile düzenlediği basın toplantısında kendisine ısrarla sorulan insan hakları konusunda Çin’in yapması gereken çok şey
   <span>
   </span>
   olduğunu kabul etmesine rağmen, “ulusal farklılıklara” vurgu yaptı. Günün sonunda ise “işbirliğine dayalı ortaklık’’ denilen yaklaşımla ilişkilerin geliştirilmesine yeni bir kapı açılmış oldu.
  </p>
  <p class="MsoNormal">
   ABD açısından öncelikli maddelerin başında Çin’le ticari ilişkilerinde verdiği dış ticaret açığı geliyor. 2010 sonu rakamları itibarıyla Çin’in ABD’ye ihracatı 283 milyar dolar, ABD’den ithalatı ise 102 milyar dolar. Bu da ABD açısından 181 milyar dolarlık ticari açık anlamına geliyor. Her ne kadar ABD, Avrupa Birliği’nden sonra Çin’in ikinci büyük ticaret ortağı olsa da bu ilişki Washington tarafından sağlıksız bir ilişki olarak değerlendiriliyor. ABD ekonomisinin bütçe ve cari işlemler açığı, Çin ile yaptığı ticarette gün geçtikçe artıyor. Bu açık krizi atlatamayan ve işsizlik konusunda ilerleme sağlayamayan ABD’deki sektörler üzerinde de istihdam baskısı oluşturuyor. Bu konu da hâliyle ABD tarafından her platformda dile getiriliyor. Çin ise ABD’den daha fazla alım yapmaya hazır olduğunu vurgularken, bunun için ABD’nin uzay ve askerî alanlar gibi ileri teknoloji ihracatı yasağını kaldırmasını istiyor. Ancak ABD’nin bu konudaki çekinceleri, yasağın kalkmasını engelliyor. Bu tartışmalara rağmen Çin, ABD’ye alım heyetleri yolluyor. Son olarak bu ziyarette Çin, ABD ile 45 milyar dolarlık ithalat anlaşması imzaladı. Bu rakamın 19 milyar dolarını ise 200 adet Boeing yolcu uçağı alımı oluşturuyor.
  </p>
  <p class="MsoNormal">
   Öte yandan ABD, Çin’deki en büyük yatırımcılardan biri. Büyüyen ve gelişen Çin’in iç pazarına ABD büyük yatırım yapıyor. ABD bunu yaparken, Çin’in iç pazarını ABD’li firmalara daha fazla açmasını talep ediyor. ABD’li firmaların iç pazara girmekte zorlandığını belirten ABD, buna örnek olarak kamu alımlarını gösteriyor. Çin ise pazarını zamanla yabancılara açacağını belirtiyor. Bununla beraber Çin’in ABD’deki hisse senetlerine yatırımları da ön plana çıkıyor. 2010 sonunda Çin’in ABD hisse senetlerine yatırımı 906,8 milyar dolara ulaştı. ABD’nin ticaret açığından yakınmasına karşılık Çin, yapmış olduğu finansal yatırımları başka bir parametre olarak ABD’ye karşı gösteriyor.
  </p>
  <p class="MsoNormal">
   İki taraf arasında öne çıkan bir diğer konu ise, Çin’in para birimi yuan’ın değerini düşük tutmasından ABD’nin duyduğu rahatsızlık. Washington’daki ikili resmî görüşmelerde ve ABD’li senatörlerin Hu ile görüşmelerinde bu konu ısrarla dile getirildi. Her ne kadar Hu bu konuda pek renk vermese de ziyaretin sonunda Çin tarafı “yuan’ın değeri üzerinde çalışılması gerektiğini” kabul etti. Amerikan tarafı Çin’in yuan’ın değerini kontrol altında tutmasına karşı çıkıyor ve serbest kur rejimine geçilmesi gerektiği fikrini savunuyor. Kontrol altında değerinin normalden düşük tutulduğunu iddia eden Washington, düşük yuan’ın Çin’in ABD’ye ihracatını artırırken görece değerli olan dolarla çalışan Amerikan firmalarının ise Çin’e ihracat kapasitesini olumsuz etkilediğini vurguluyor. Dolar–yuan paritesi konusunda ABD atak yapan taraf gibi görünse de Pekin de uluslararası rezerv para konumunda olan doların küresel piyasalardaki sirkülasyonunun daha rasyonel yapılması konusunda Obama yönetimini uyarıyor.
  </p>
  <p class="MsoNormal">
   Çin resmî haber ajansı Xinhua bu ziyaretin “Çin –ABD diplomasisinin küresel çapta tarihî başarısı” olarak tanımladı. Ziyaretin tarihî diye nitelendirilmesinin en önemli sebebi, önümüzdeki dönemde küresel ölçekte Çin ve ABD eksenine dayalı siyasi ve ekonomik şekillendirmenin nasıl olacağının kararlaştırılması. İkili görüşmelerde, dünyadaki siyasi ve ekonomik gelişmeleri algılama sürecinde Çin ve ABD merkezli bir haritanın çizilmesine çalışıldı. İki taraf arasında hâlihazırda bir stratejik ortaklık yok ama siyasi ve ekonomik açılardan dünya çapında işbirliği imkânları geliştirilmeye çalışılıyor. Bu ziyarette dile getirilen “işbirliğine dayalı ortaklık” da ikili ilişkilerin ötesinde küresel bir vizyonu işaretliyor. ABD’nin “Çin’in yükselen gücünü takdirle karşılıyoruz.” açıklaması, Çin’in gücünün ABD tarafından kabul edilmesi olarak yorumlandı. İki taraf da dünya düzenine etki edecek işbirliği ilişkilerini geliştiriyor. Buna örnek olarak sadece iki sene içinde iki tarafın devlet başkanlarının karşılıklı ziyaretini gösterebiliriz. Obama’nın bir buçuk yıl önce Çin’i ve şimdi de Hu’nun ABD’yi ziyaretinde alınan kararlar, bunu ortaya koyuyor. Bu ziyarette gelinen nokta itibariyle, iki taraf da sahip oldukları modellere ve kültürel değerlere karşılıklı saygı tabanında bir ilişki geliştirmenin yolunu oluşturuyor.
  </p>
 </p>
</font>

Kaynak: [www.aksiyon.com.tr](http://www.aksiyon.com.tr:80/aksiyon/haber-28564-obama-pekini-tanidi.html), [web.archive.org (arşiv bağlantısı)](http://web.archive.org/web/20110228131055/http://www.aksiyon.com.tr:80/aksiyon/haber-28564-obama-pekini-tanidi.html)
