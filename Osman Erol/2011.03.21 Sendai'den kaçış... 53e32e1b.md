# Sendai’den kaçış...

*Osman Erol 2011.03.21*

<font class="agenda2NewsSpot">
 Korktuğumuz başımıza geldi. Japonya Başbakanı Naoto Kan, nükleer güvenlik çemberinin 30 kilometreye çıkarıldığını duyurdu. O saatten itibaren benzin aramaya başladık. Çünkü bizi havaalanına götürecek yakıtımız yoktu.
</font>
<font class="newsDetail">
 <p>
  <p class="MsoNormal">
   Son yüzyılın en büyük felaketlerinden birini yaşadı Japonya. 9.0 büyüklüğündeki deprem ve tsunamiden sonra tüm dünya gözünü bu ülkeye çevirdi. Yeni tehlike, tsunaminin zarar verdiği Fukuşima Nükleer Santrali’ndeki radyasyon sızıntısıydı.
  </p>
  <p class="MsoNormal">
   Başkent Tokyo’ya uçak seferleri iptal edildiğinden bölgeye ulaşabilmek için her yolu deniyorduk. Derken sonunda Japon Hava Yolları (JAL) ile Çin’in başkenti Pekin’den Tokyo’ya hareket ettik. Havaalanına ilk vardığımızda, sanki ülkede bir felaket yok da halk normal yaşamına devam ediyor izlenimine kapıldık. Az sonra öğrendik ki tren ve otobüs seferleri durdurulmuştu. O yüzden geceyi havaalanında uykusuz geçirdik. Tek amacımız depremin merkezi Sendai şehrine ulaşmaktı. Tokyo’daki Tük okulunun yardımıyla, burada bir turizm şirketi bulunan Murat Han’ın mihmandarlığında yola koyulduk. Ancak felaket bölgesindeki durumun giderek kötüleştiğine ilişkin haberler üzerine bizler de endişelenmeye başladık. Çünkü nükleer reaktörlerdeki radyasyon sızıntısı riski artıyordu. Normalde yaklaşık 3 saat süren Tokyo-Sendai otobanını kullanmamız gerekiyordu ama otoban sadece özel izne tabi araçlara ayrılmıştı. Sendai’ye varabilmek için tek seçeneğimiz, otobanın etrafındaki dağları dolaşıp hilal çizerek yol almaktı. Yolumuz uzayacaktı ama bu şekilde radyasyon riskini azaltmış ve bölgeye güvenli bir şekilde ulaşmış olacaktık. Şehre yaklaştıkça heyecan ve endişemiz artıyordu. Yoldaki yardımcılarımız ise araçtaki navigasyon cihazı ve arada bir gördüğümüz trafik polisleriydi.
  </p>
  <p class="MsoNormal">
   Bölgeye yaklaştıkça en çok iki şeye ihtiyaç duyulduğunu görmeye başladık: Akaryakıt ve su... Bölgeye otobanlardan akaryakıt sevkinin yapıldığı gözümüze çarptı. Her dinlenme tesisinde kısıtlı da olsa aracımızın deposunu doldurma telaşındaydık. Zira Sendai’de benzin olmadığı bilgisini almıştık. Bölgeye ulaşmak için karla kaplı yollardan geçtik. Buralardan geçerken, halkın soğukkanlı olduğu da dikkatlerimizden kaçmadı. Yaklaşık 12 saat süren zorlu yolculuğun ardından nihayet karanlık bir vakitte Sendai’ye ulaştık.
  </p>
  <p class="MsoNormal">
   Ancak şehrin girişi trafiğe kapalıydı. Burada saatlerce bekledik ve arabada uyukladık. Derken sabahın ilk ışıklarıyla birlikte felaket bölgesine hareket ettik. Büyük bir felaket tablosu beklerken karşımıza çıkan tablo şaşırtıcıydı. Şehrin içinden geçiyorduk ve sanki burada hiçbir şey yaşanmamış gibi halk gündelik yaşamına devam ediyordu. Sonunda sahil kesimine vardığımızda gördüğümüz manzara felaketin boyutlarını ortaya koyuyordu. Sahil, tsunami dalgalarının sürüklediği araçlarla hurdalığa dönmüştü. Altında birkaç aracın olduğu bir TIR’ın 45 derece yukarıya kalkmış kafasını görünce felaketin insanları ne kadar çaresiz bıraktığını anladık. Fotoğraf makinemizin deklanşörüne basıp bu çarpıcı tabloları kaydetmeye ve olan biteni öğrenmeye çalışıyorduk ama arada bir yoklayan artçı sarsıntılar herkesi ürkütüyordu. Gazetecilik dürtümüz, daha çok kalıp insan hikâyelerinin peşinden gitmemizi istiyordu ama artan radyasyon riski nedeniyle çekimlerimizi bitirip Tokyo’ya dönme kararı aldık.
  </p>
  <p class="MsoNormal">
   Sendai’ye gelişte olduğu gibi yine dolambaçlı yollardan dönme kararı almıştık. Sendai’den kaçarken, korktuğumuz başımıza geldi. Japonya Başbakanı Naoto Kan, reaktörlerden birindeki arıza nedeniyle insan sağlığını tehdit edici düzeyde radyasyon sızıntısı olduğunu ve güvenlik çemberinin 20 kilometreden 30 kilometreye çıkarıldığını duyurdu. Bu saatten itibaren benzin aramaya başladık. Çünkü bizi Tokyo’ya götürecek kadar yakıtımız yoktu. Benzin istasyonlarındaki kilometrelerce kuyruk bizleri korkutuyordu. Radyasyonun bulunduğumuz yere ulaşmaması için dua ediyorduk. Yol üzerinde karşılaştığımız bir yetkiliden rica ettik ve onun yardımıyla aracımıza biraz benzin doldurduk. Gaz pedalına basıyor ve hızla Sendai’den uzaklaşmaya çalışıyorduk ama hiçbirimiz içimizdeki radyasyon korkusunun büyümesine engel olamıyorduk. Tokyo’daki radyasyon oranının normalin 20 katından fazla çıktığı ve yabancıların ülkeyi terk etmeye başladığı haberleri de endişemizi artırıyordu. Sonunda Tokyo’ya vardık ve hiç vakit kaybetmeden ülkeyi terk etmeye karar verdik. Ancak havaalanında uçak bileti bulmak imkânsızdı. Binlerce insan ülkesine dönmek istiyordu. Havalimanı mahşer kalabalığını andırıyordu. Uçak seferleri iptal edilmişti ve sadece birkaç havayolu şirketi hizmet veriyordu. Bilet fiyatlarındaki yüzde 300-400 oranındaki artış da yolcuları zorluyordu. Bir ara bilet bulamayacağımız ve burada kalacağımız hissine kapıldık. Pekin’e gitmek için binlerce yolcu bilet bekliyordu. Allah’tan Türk Hava Yolları’nın İstanbul’a seferi vardı ve biz de hiç aklımızda yokken rotayı ülkemize çevirdik. İstanbul’a vardığımızda derin bir nefes aldık ancak radyasyona maruz kalıp kalmadığımız endişesi hâlen devam ediyordu. Soluğu İstanbul Küçükçekmece’deki Nükleer Araştırma Merkezi’nde aldık. Endişelerimiz burada son buldu. Çünkü yaptırdığımız ölçümlerde radyasyon bulaşmadığı sonucunu aldık. Şimdi dualarımız Japonya’dakiler için...
  </p>
 </p>
</font>

## Yorumlar

### mesut bozdemir, 2011-03-24
> Japon halkının radyasyonla ikinci imtihanı bu yüzyılda. Tek sevindirici olan şey ülkemizde böyle bir felaketin yaşanmadı...

Kaynak: [www.aksiyon.com.tr](http://www.aksiyon.com.tr:80/aksiyon/haber-28962-sendaiden-kacis.html), [web.archive.org (arşiv bağlantısı)](http://web.archive.org/web/20110326072526/http://www.aksiyon.com.tr:80/aksiyon/haber-28962-sendaiden-kacis.html)
