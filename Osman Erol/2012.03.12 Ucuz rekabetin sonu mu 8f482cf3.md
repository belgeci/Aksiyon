# Ucuz rekabetin sonu mu?

*Osman Erol 2012.03.12*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Çin’i dünyanın 1 numaralı ihracatçısı noktasına taşıyan ucuz iş gücü ve üretim maliyetlerinde yolun sonu göründü. Deniz bitti, şimdi Pekin yönetimi kendisini bekleyen risklerle yüzleşiyor.
  </font>
 </div>
 <div id="newsText">
  <font class="detail-text">
   <p>
    Uzun yıllar ihracata dayalı büyüme politikası sürdüren ancak son yıllardaki küresel değişimler sebebiyle iç tüketime dayalı bir büyüme modeli izleyen Çin’de ucuz iş gücü artık tarih olurken gelecek dönemde ülke ekonomisini ciddi riskler bekliyor. Dünyanın fabrikası konumundaki Çin’de ucuz iş gücü, maliyetleri düşük tutmada önemli bir etkendi. Ancak bu durum değişti. Çin artık bu unvanını Asya’daki diğer gelişmekte olan ülkelere kaptırmış durumda.
    <p>
     Çin’de elektrik, su, işçilik, toprak ve hammadde kullanımı gibi faktör maliyetleri artıyor. Pekin, Şanghay ve Guangdong gibi asgari ücretin aylık 200 dolara çıktığı yerlerde faktör maliyetlerinin düşmesini beklemek artık bir hayal. Çin, uzun yılardır dünya ticareti açısından kural dışı olarak sübvansiyonla faktör maliyetlerini düşük tutmuş, bu yüzden de Batı’nın yoğun baskı ve eleştirisine maruz kalmıştı. Asgari ücretler son iki yılda yüzde 25-30 civarında artış gösterdi. Memleketlerinden gelişmiş şehirlere giden “göçmen işçiler”in asgari ücretin altında çalışması ihtimal dışı görünüyor. Ücretlerdeki söz konusu artışı ve faktör maliyetlerini aşağıda tutmak için uygulanan sübvansiyonların sürdürülebilirliğini kaybetmesini hesaba katınca Çin’i öne çıkartan en önemli rekabet avantajının kısa-orta vadede ortadan kalkacağını söylemek kehanet olmayacaktır.
     <p>
      Aslında Çin’in 12. beş yıllık kalkınma planı da işçi maliyetlerinin kademeli olarak artırılacağını öngörüyor. Milyonlarca kırsal kesim nüfusu sanayileşmiş şehirlere göçse de işçilik ücretleri artık eskisi gibi olmayacak. Daha iyi ekonomik fırsatlar arayan kırsal kesim halkı, özellikle sanayi şehirlerine göç ediyor. Yetkililer, bunun şehirlerdeki baskıyı artırdığını ve ülkedeki işçi maliyetlerine olumsuz yansıdığını ifade ediyor. Kentlerde yaşam maliyetinin giderek yükselmesi daha fazla ücret talebine yol açıyor. İşçi ücretlerinin artışının ardında temel olarak enflasyon ile şehirdeki yaşam maliyetlerin yükselmesi gösteriliyor.
      <p>
       Çin Ulusal İstatistik Bürosu, 1953’te 594 milyon olan ve bugün 1,4 milyara çıkan nüfusun yüzde 51,3’ünün 2011’in sonu itibari ile şehirlerde yaşadığını duyurdu. Yakın zamanda Çin’i geçmesi beklenen Hindistan’da ise halkın yalnızca yüzde 30’u şehirlerde yaşıyor. Verilere göre, Çin’de 2011 yılında yaklaşık 21 milyon kişi köyden şehre göç etti. Çin nüfusunun yarısından fazlası artık şehirlerde yaşıyor. Sadece son 10 yılda şehre göç eden nüfusun oranı ise yüzde 14 ki bu yaklaşık 200 milyon insana tekabül ediyor. Öte yandan, iş gücü havuzu daralırken 65 yaş üzerindekilerin sayısı da 123 milyon kişiye çıktı.
       <p>
        Son nüfus verileri, tarih boyunca tarım toplumu olan Çin’in, ekonomisinin hızla büyümesi neticesinde çok hızlı bir kente göç süreci yaşandığını ortaya koyuyor. Ancak bu değişim, topluma büyük baskı oluşturuyor. Guangdong Sosyal Bilimler Akademisi’nden Cheng Jiansan, Asya’nın devinin eski günlere dönüşünün imkânsız olduğunu düşünüyor: “Bu tüm yatırımcılara bir sinyal. Çin’de ucuz iş gücü bir daha dönmemek üzere tarihe gömülüyor.”
        <p>
         Çin’deki iç göç hareketleri, istihdama katkıda bulunuyor ama emek yoğun işçilik ücretlerini aşağıya çekmiyor. Daha fazla işçi arayan fabrika sahipleri işçi bulabilir ancak ucuz işçi bulmak eskisi gibi mümkün değil. Şehirlere doğru nüfus hareketliliği devam etse de insanlar artık kendi memleketlerinde kalmayı veya memleketlerine yakın şehirlere göçmeyi tercih eder duruma geldi. Memleketlerinde yüzde 20 daha az ücrete çalışmak, gurbette çalışmaktan daha ucuz ve avantajlı. Özellikle son 10 yılda ortaya çıkan sanayileşme ve şehirleşmenin olumsuz yansımalarını gören işçiler artık doğuya göre geri kalmış batı kesimlerinde yaşamayı tercih ediyor. Hükümet de batıya yatırım çekmeye, geri kalmış bölgeleri geliştirmeye ve iş gücünün buralarda kalmasına öncelik veriyor. 2011’de doğrudan yabancı sermaye yatırımları yüzde 83,27 ile doğuya gitti. Ancak batıya giden yabancı sermaye oranı da yüzde 28,4 artışla 12 milyar dolar oldu. Sosyal sorunların ve patlamaların önüne geçmeye çalışan hükümetin işi hiç de kolay görünmüyor. Şu anda Pekin önceliği Batı Çin’i kalkındırmaya ve nüfusun doğuya göçünü batı bölgeleri içinde eritmeye vermiş durumda.  Son dönemde “köye geri dönüş” hikâyeleri de yükselişe geçti.
         <p>
          Chongqing şehrinin Chengkou kasabasında yaşayan 20 yaşındaki Zhang Bing adlı bir kadın işçi, çalıştığı firmanın batması sonucu işsiz kalınca çareyi memleketine geri dönmekte bulmuş. Zhang, 15 yaşında başladığı şehirde çalışma hayatına bu yıl son verdi.  Her Bahar Bayramı öncesi memleketine hediyelerle geri dönen ve ailesine 1000 yuan (280 TL) bayram harçlığı veren Zhang, bu kez yaşadığı maddi krizden ötürü para biriktirememiş ve memleketine dönme kararı almış. Ortaokulu bitirir bitirmez ailesinin maddi sıkıntılarından ötürü çalışmak zorunda kalan Zhang, 16 yaşından küçükleri çalıştırmak kanunen yasak olmasına rağmen ağabeyinin yardımıyla bir işe girer. Tianjin şehrindeki ilk işinde 700 yuan (200 TL ) maaş alır. Kötü çalışma ve yaşam şartları yüzünden işinden ayrılan Zhang’ın hayatında yeni bir şehir ve iş vardır artık. 1000 yuan maaşla Guangzhou’daki yeni işine başlar. Çalıştığı elektronik fabrikasında 40 yaşındaki bir erkek işçinin tacizine maruz kalması, zaten zor koşullardaki Zhang için bardağı taşıran son damla olur. Daha sonra girdiği işlerde de benzeri veya daha kötü deneyimler yaşayan Zhang iyice bunalır ve çareyi memleketine dönmekte bulur. Şimdi ailesiyle birlikte tarlada çalışan Zhang şehir hayatını özlese de iş şartlarının zorluğu ve hayat pahalılığı sebebiyle ailesinin yanında olmayı tercih ettiğini söylüyor.
          <p>
           Zhang gibi yine Chongqing şehrinin Wanzhou bölgesinde yaşayan 48 yaşındaki marangoz ustası Tan Jianrong ise ekmek parası için ayrıldığı memleketine 10 yıl sonra geri dönmüş. Geçen seneler ona çok tecrübe kazandırmış ama elinde avucunda dişe dokunur bir para birikmemiş. Gurbette umduğunu bulamayan Tan, seneler sonra döndüğü memleketinde kendi ürettiği ev ve ofis eşyalarını satarak sadece bir yıl içinde 100 bin yuan (28 bin TL ) kazanmış.
           <p>
            <strong>
             Dış ticaret fazlası tarih olacak
            </strong>
            <p>
             Resmî rakamlar henüz açıklanmadı ancak tahminî rakamlara göre Çin ekonomisi 2011’de yüzde 9,3 büyüdü. Gayrisafi yurtiçi hâsıla 7,26 trilyon dolara yükseldi. Yine 2011 tahminî rakamlarına göre ihracat 1,9 trilyon, ithalat ise 1,7 trilyon dolar seviyesinde gerçekleşti. Enflasyon, yıl sonu itibariyle yüzde 4,1 oldu. Ülkeye giren yabancı sermaye ise yüzde 9,7 artarak 116 milyar dolara yükseldi. Geçen yıl ülke genelinde 27.712 yabancı firma kuruldu. Sabit kıymet yatırımları 4,7 trilyon dolar seviyesinde gerçekleşti. Sanayi çıktısı yüzde 13,9 oldu. Perakende satışlar yüzde 17,1 artışla 2,9 trilyon dolar oldu. Araç satışları ise 18 milyonu aştı.
             <p>
              Tüm bunlara bakıldığında, Çin’in, kalkınma planlarındaki kritik büyüme eşiği yüzde 8 oranını geçtiği görülüyor. Ancak gidişata bakıldığında büyüme oranının önceki yıllara oranla kritik eşiğe doğru azaldığı görülüyor. Büyüme 2010’da yüzde 10,4 düzeyindeydi. Çin Devlet Konseyi’ne bağlı Kalkınma Araştırmaları Merkezi Başkanı Li Wei, çeşitli belirsizlik faktörlerinden dolayı Çin ekonomisinin 2012’de yüzde 8,5 civarında büyümesini öngördüklerini açıkladı. Öte yandan şu anda dış ticaret fazlası verse de ihracat-ithalat arasındaki denge ikincisi lehine bozulma sürecine girmiş durumda. Kısa vadede Çin’in de dış ticaret açığı veren ülkeler listesine girmesi bekleniyor.
             </p>
            </p>
           </p>
          </p>
         </p>
        </p>
       </p>
      </p>
     </p>
    </p>
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-32048-ucuz-rekabetin-sonu-mu.html), [web.archive.org (arşiv bağlantısı)](http://web.archive.org/web/20120321134331/http://www.aksiyon.com.tr:80/aksiyon/haber-32048-ucuz-rekabetin-sonu-mu.html)
