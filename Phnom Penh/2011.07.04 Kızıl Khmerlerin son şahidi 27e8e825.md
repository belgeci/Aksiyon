# Kızıl Khmerlerin son şahidi

*Phnom Penh 2011.07.04*

<font class="agenda2NewsSpot">
 Kamboçya’da yaklaşık 2 milyon kişiyi katleden Kızıl Khmer rejiminin sorumluları mahkemeye çıkarılıyor. Dönemin en üst düzey dört lideri, Birleşmiş Milletler destekli mahkemede, soykırım ve insanlık suçlarından yargılanmaya başlandı.
</font>
<font class="newsDetail">
 <p>
  <p class="2011yenimetin">
   Avlunun bir köşesinden hisli bakışlarla süzüyordu ‘S–21’i. Acısı yüzündeki derin çizgilerden sızıyordu. Soykırım müzesine dönüştürülen Tuol Sleng Hapishanesi (S–21) ile ayrı bir bağı vardı âdeta. Neredeyse kimsenin sağ çıkamadığı Tuol Sleng’e dair anlatacaklarının olduğunu hissettiriyordu her hâliyle. 30 yıldır istisnasız her gün Tuol Sleng’e geldiğini öğrenince daha bir merak ediyoruz hikâyesini. Yanı başına oturup, şahit olduklarını dinliyoruz…
  </p>
  <p class="2011yenimetin">
   1941’de, ülkenin kuzeydoğusundaki Kampong Cham şehrinde dünyaya gelir Bou Meng. İlk eğitimini 5 yaşındayken babasının zorla gönderdiği Budist manastırından alır. Edebiyatçı olmasını isteyen babası Bou Hak’a rağmen o ressam olmak ister. Kabiliyetini gören rahiplerin desteğiyle tapınakların duvarlarına resimler çizmeye başlar. Ardından tuvale geçer ve portreler, manzara resimleri yapar. Fakir Kamboçya’da ressam olarak yaşamak zordur hâliyle. Karın tokluğuna çalışır diğer bir tabirle. Zor günlerde, hayatını adayarak sürdürdüğü mesleği günü geldiğinde onu ölümden kurtarır.
  </p>
  <p class="2011yenimetin">
   Bir sabah, ansızın, yolu Kızıl Khmerler ile (Khmer Krohorm) kesişinceye kadar eşi ile birlikte verdiği çizim dersleriyle geçinir. 1977’de bir mayıs günü eşi Ma Yoeun ile birlikte gözaltına alınır. Tuol Sleng Hapishanesi’ne gelene kadar bir yanlışlığın yaşandığını düşündüğünden eşini teskine çalışır. Durumun vahametini hapishanedeki sorguyla anlar. Bir Kızıl Khmer ona sürekli aynı soruyu yöneltir; “CIA’e ne zaman çalışmaya başladın?” Sorgu ve beraberindeki işkenceler aylarca sürer: “Her gün yeni insanları getirilerdi hapishaneye. Her gelenin önce fotoğrafı çekilir, ardından elbiseleri çıkarılarak el ve ayaklarına pranga takılırdı. Bir metrekarelik hücrelere 4–5 kişi konurdu. İnfaz edilecekler gece yarıları çıkarılırdı hücrelerden. Ölüm tarlalarında yapılıyordu infazlar. Ay tepeye çıkınca inlemeler, fısıldamalar sarardı S-21’i. ‘Anne, yardım et’ diye bağrışanları duyardık. Her gece birkaç kişi azalırdı aramızdan. Gece güne döndüğünde bir gün daha yaşayacağımızı anlardık.”
  </p>
  <p class="2011yenimetin">
   Bou Meng (70), liseden bozma 3 katlı hapishaneden yaklaşık 10 binlerce kişinin geçtiğini anlatıyor. Kızıl Khmerler tarihî liseyi bir günde işkencehaneye çevirmişler. Okulun sınıfları tuğla duvarlarla bölünerek birer metrekarelik hücrelere dönüştürülmüş. Yaklaşık 17 bin kişi işkenceden geçirildi bu mekânda. Dayak atma ve kırbaçlamanın adiattan sayıldığı hapishanede tırnak çekme, elektrik verme gibi işkencelerin uygulandığını belirtiyor. Meng, kendisinin ressam olduğu içi hayatta kalabildiğini söylüyor: “Bir gün hücreme gelen bir Kızıl Khmer, elindeki Saloth Sar’ın (Pol Pot) fotoğrafını gösterip aynısını yapıp yapamayacağımı sordu. Eğer aynısı gibi olmazsa beni öldüreceklerini söyledi. Kabul ettim. Pol Pot’un saçının her teline günlerce uğraştım. Resmi 3–4 ayda tamamladım. Sonraki 2 yıl ölmememi sağlayacak yemeğin karşılığında portreler yaptım onlara. Resimleri yaparken bile işkencelere maruz kalıyordum. Bir metrekarelik hücrede, gözlerim bağlı, ellerim ve ayaklarımdan zincirlenmiş hâlde tam 12 gün tuttular. Ölmemi bekliyorlardı.”
  </p>
  <p class="2011yenimetin">
   Ressamlığı ona yaşama şansı verse de ailesini kurtarmaya yetmez. Eşi Ma Yoeun 17 Ağustos’ta ölüm tarlalarına gönderilir. Gider ve bir daha dönemez. Ressam Meng hayatta kalabilmiş ama hâlâ o dönemin izlerini taşıyor üzerinde. Yediği dayaklardan ötürü dişleri dökülmüş, sağ kulağında işitme kaybı oluşmuş. “Ben diğerlerine göre şanslıydım.” diyor. Kamboçyalıların çoğu soykırıma dönüşen katliamları konuşmaktan kaçınıp travmatik anılarına unutma terapileri uygularken, Meng yaşadıklarını, gördüklerini anlatarak rahatlıyor âdeta. Yaşayan tarihe dönüşen bu adamın anlattıkları, Tuol Sleng’in duvarlarını donatan mahkûm fotoğrafları ile ölüm tarlalarında sergilenen kemiklerin dile getiremediklerini söylüyor.
  </p>
  <p class="2011yenimetin">
   Vietnam Aralık 1978’de Kamboçya’yı işgal edip Komünist Pol Pot rejimine son verince, diğer mahkûmlar gibi Bou Meng de özgürlüğüne kavuşur.
   <span>
   </span>
   İki kez evlenir. Yeni bir hayat kurmak ister. Ama başarılı olamaz. Sık sık rüyalarına giren eşi ve yaşamını yitiren mahkûm arkadaşları onu devamlı Tuol Sleng’e çeker. Hatta bir dönem soykırım müzesine dönüştürülen mekânda çalışır. Hatta müzenin duvarlarını şahit olduklarını yansıtan tablolarla donatır. Bugün hâlâ avlunun bir köşesinde, ona ayrılan yerde oturuyor. Açtığı küçük tezgâhta acılarını anlattığı
   <span>
   </span>
   kitabını satıyor, müzeyi gezmeye gelen turistlere rehberlik yapıyor: “İki kez evlendim ama Kızıl Khmerlerin işkenceleriyle ölen eşimi unutamıyorum. Son gördüğümde 28 yaşındaydı.
   <span>
   </span>
   Sık sık rüyalarıma giriyor o hâliyle. Sonra Kızıl Khmerlerin alıp götürdüğü iki çocuğumu görüyorum. Bazen de ölen mahkûm arkadaşlarımı görüyorum. ‘Bize adalet getir’ diyorlar. Artık normal bir insan olmak istiyorum. Tamamen olmasa da, en azından yüzde elli normal bir insan olmak istiyorum. Ama yaşadıklarım, şahit olduklarım buna izin vermiyor.”
  </p>
  <p class="2011yenimetin">
   2009’da Birleşmiş Milletler destekli başlayan mahkeme süreci yaşama isteğini artırmış onun. En son Duch lakabıyla bilinen Tuol Sleng’in Kızıl Khmer Şefi Kaing Guek Eav’ın aleyhine şahitlik yapmış. ‘Yoldaş Doch’ 1975–1979 arasında işlenen suçlardan dolayı mahkeme önünde sorumlu tutulan ilk üst düzey Kızıl Khmer: “Mahkeme salonunda onun bir misafir gibi oturduğunu görmek beni çok üzüyor. Ama anlattıklarım onun geçmişinden sıyrılmasına imkân vermedi. 35 yıl hapis cezasına çarptırılması bana huzur veriyor.”
  </p>
  <p class="2011yenimetin">
  </p>
  <p class="2011yenimetin">
   Pol Pot rejimi 7 milyonluk
  </p>
  <p class="2011yenimetin">
   ülkede 2 milyon kişiyi katletti
  </p>
  <p class="2011yenimetin">
   Kızıl Khmerler Bou Meng ile eşi Ma Yoeun’u Kambaçyo standartlarını aşan eğitimlerinden dolayı götürmüşlerdi Tuol Sleng’e. 1967’de, kurduğu silahlı örgütle hükümete karşı çatışmalara girişen eski Budist rahip Pol Pot, Fransa’da 1950’lerde burslu okurken öğrendiği komünizmi ülkesine adapte etmeye çalışır. 1975’te başkent Phnom Penh’i alınca, ülkeye tarıma dayalı bir komünizm getirmek için harekete geçer. Ülkenin dünya ile bağlantısını keser, halkını ‘ehlileştirmek’ için akıl almaz yasaklar koyar. Ellerinde nasır olmayanlar, gözlük kullanan ve okumuş insanlar eğitim kamplarında toplanıp zorlu bir çiftçilik eğitimine tabi tutulur. Köylüleştirme eğitimi ikinci yılında geniş çaplı bir etnik katliama dönüşür. 7 milyonluk ülkede yaklaşık 2 milyon kişi, açlık, aşırı çalışma ve işkencelerden dolayı yaşamını yitirir. Sadece Kamboçyalılar değil, ülkedeki yabancılar (Vietnam, Çin ve Hindistanlı Müslümanlar) da katledilir. Kızıl Khmerlerin kanlı iktidarı 1978’de başka bir komünist ülkenin müdahalesiyle son bulur. 25 Aralık’ta ülkeyi işgal eden Vietnam, aralarında İkinci Başbakan Hun Sen’in de bulunduğu Kızıl Khmerlerden ayrılan bir grubu yönetime getirir. Pol Pot, yıkılan iktidarının ardından ülkenin Tayland sınırına çekilerek gerilla savaşını sürdürdü. 1998’de yakalandı ve mahkeme huzuruna çıkarılmaya hazırlanırken geçirdiği kalp krizi sonucu vefat etti. 70 yaşında ölen Pol Pot, insanlık tarihinin gelmiş geçmiş en acımasız diktatörlerinden biri olarak tarihe geçti.
  </p>
  <p class="2011yenimetin">
   Pol Pot, ölümünden birkaç ay önce verdiği son röportajda, ‘vicdanen rahat olduğunu, bunları kendi başına yapmadığını’ söylüyordu. Soykırım müzesindeki rehberlere Pol Pot’a hangi devletlerin destek verdiğini soruyoruz. Birisi Çin’in bir diğeri de Fransa’nın el altından desteklediğini söylüyor; elde herhangi bir belge olmaksızın.
  </p>
  <p class="2011yenimetin">
   Ressam Meng, ilerleyen yaşına rağmen her gün geliyor soykırım müzesine. Ziyaretçilere geçmişte yaşananları anlatmayı kutsal bir görev addediyor âdeta. “Ben buraya gelmesem burası bana geliyor.” diyor. İmzalı kitabını alıp yanından ayrılırken, yakın dönemde Türkiye’de gün yüzüne çıkan darbe planları geliyor gözümün önüne. Sahi, hedefe ulaşsalar Türkiye’yi Kamboçya’ya çevirirler miydi ‘bizdeki Pol Pot’lar?
   <span>
   </span>
  </p>
 </p>
</font>

Kaynak: [www.aksiyon.com.tr](http://www.aksiyon.com.tr:80/aksiyon/haber-29865-213-kizil-khmerlerin-son-sahidi.html), [web.archive.org (arşiv bağlantısı)](http://web.archive.org/web/20111231040525/http://www.aksiyon.com.tr:80/aksiyon/haber-29865-213-kizil-khmerlerin-son-sahidi.html)
