# Eyüp Sultan’a koşuyorlar sabahın seherinde

*Bekir Çiçekçi 2001.11.17*

<div>
 <p class="spot">
  İstanbul, bir kutlu şehir. Ve onun bir kutlu misafiri var; hicretin ardından İki Cihan Sultanı'nı (s.a.v) yedi ay boyunca evinde misafir eden Halid bin Zeyd Eba Eyyüb el Ensarî ya da İstanbul halkının verdiği isimle Eyüp Sultan Hazretleri. Mihmandar—ı Resûlüllah Hazreti Halid, asırlardır her gün yüzlerce, binlerce kişiyi misafir ediyor İstanbul'un bu mânâ ikliminde. Ve son yıllarda gelenek haline gelen bir uygulama ile insanlar sabahın seherinde yollara düşüp misafirliğine koşuyorlar Eyüp Sultan'ın.
 </p>
 <p class="metin">
 </p>
 <img border="0" src="/web/20011223231127im_/http://www.aksiyon.com.tr/2001/363/resimler/eyup.jpg"/>
 <p class="metin">
  Sene miladi 622, hicri 1. Günlerdir beklenen yolcu Veda Tepeleri'nden görülünce bir bayram havası esiyor Medine'de. İnsanlık âleminin elest bezminden beri beklediği yeni bir döneme girişin bayramı bu. Kutlu deve 'Kusva', Eyüp Sultan Hazretleri'nin evi önündeki arsaya çöküyor. O günden sonra tam yedi ay boyunca Eyüp Sultan, Yüce Peygamber'i misafir ediyor evinde.
 </p>
 <p class="metin">
  Aradan yıllar geçiyor, Yüce Peygamber bâki âleme göçüyor bu sefer; ardından raşid halifeleri de takip ediyorlar.
 </p>
 <p class="metin">
  Hicretin üzerinden yarım asır geçmiştir ve Emevi saltanatı hüküm sürmektedir İslâm âleminde. Müslümanlar "Kostantıniyye"nin fethi ile ilgili müjdeye kavuşmak için sefere hazırlanırlar. Eyüp Sultan da iştirak eder sefere, yaşına ve Medine'den İstanbul'a uzanan seferin zorluklarına aldırmadan. Yıllar önce Hazreti Peygamber'den İstanbul surları önünde bir salih kişinin defnedileceğini duymuştur ve onun kendisi olacağını sanmaktadır. Aynen tahakkuk eder.
 </p>
 <p class="metin">
  Aradan bu sefer sekiz asır geçer, o peygamberî müjdenin gerçek sahibi gelir, İstanbul'un kapılarını açar. Hocası Akşemseddin'den şanlı sahabenin kabrinin bulunmasını talep eder. Kabrin yeri tespit edilir, üzerine türbe, yanına cami yapılır. Artık Eyüpsultan ismiyle anılan bu semt İstanbul'un mânâ iklimine temel teşkil eden bir nirengi noktasıdır. Sadece İstanbul'un mu? Anadolu'dan, Rumeli'den, Orta Asya'dan, Kafkaslar'dan hacca gidecek olanlar önce İstanbul'a gelip halife—i rûy—i zemîni cuma selamlığında selamlarlar, Kâbe'ye yüz sürmek için Mihmandar—ı Resûlüllah'tan izin alırlar asırlar boyu.
 </p>
 <p class="metin">
  Ama en çok İstanbul'un hayatına renk vermiş Eyüp Sultan ziyaretleri. Ramazanlar, kandiller, bayramlar, cumalar, doğumlar, düğünler, sünnetler hep burada kutlanmış. Çocuklar için oyuncakçılarıyla, büyükler için kaymakçı ve kebapçı dükkanlarıyla maddi ve manevi zevklerin bir araya toplandığı bir mesire yerine dönmüş Eyüp. Ölümlerde de bu gelenek devam etmiş, onun komşuluğuyla şereflenmek isteyen din ve devlet büyüklerinin, ileri gelen zevatın kabirleri bir taraftan Gümüşsuyu'nun tepelerini kaplamış, diğer taraftan Edirnekapı'ya kadar uzanmış.
 </p>
 <p class="metin">
  Feth—i Mübin'in ardından bir beş buçuk asır daha geçti. Son yıllarda yeni bir gelenek oluşmaya başladı Eyüp Sultan Hazretlerinin civarında. Gecenin yarısında, sabahın seherinde yollara düşen inananlar sabah namazı ve duası için Eyüp'e koşuyorlar. Özellikle cuma ve pazar sabahları yakın illerden gelenlerin de katılımıyla cami ve avlusu lebaleb doluyor. Yağmurlu havalarda avludaki revakların altında da yer bulamayanlar, namaz kılmak için cemaatin namazını bitirmesini bekliyor.
 </p>
 <p class="metin">
  Uzak semtlerden Eyüp'e gelenlerin yolculuğu sabah ezanından önce başlıyor. Camiye ulaşanlar önce Hazreti Halid'i selamlayıp, ardından içeriye giriyor, diz çöküyorlar huzur—ı ilahîde. Aslında her an, herkes o huzurda ama bu gerçek bir başka hissediliyor Eyüpsultan'da. Peygamber'in huzurunda bulunmuş o yüce sahabinin huzurunda huzur buluyor insanlar. Sünnetler kılınıyor, bülbül sesli müezzinlerden biri gülbank çekiyor, Peygamber'e salavat, "şehrimizin manevi misafiri Halid bin Zeyd ebâ Eyyûbe'l Ensarî Radıye Anhü'l Bârî" hazretlerinin ve kâffe—i ehli İslâm'ın ruhlarına fatiha okumaya davet ediyor. Ardından ihlaslar ve kamet. Binlerce kişi kıyam ediyor Hak divanında. Caminin avlusunda tatlı bir telaş başlıyor; içeriye giremeyenler dışarıya serilen hasırlarda yer bulmaya çalışıyorlar. Kimisi sırtından ceketini çıkarıp seriyor yere, kimisi yanında getirdiği seccadesini. Soğuk ve yağmurlu havalarda bu telaş bir başka manzara arz ediyor.
 </p>
 <p class="metin">
  İmam efendinin tekbiriyle binlerce el kalkıyor havaya, binlerce dudak "Allah"ın ululuğunu ikrar ediyor. 12 milyonluk şehrin iki kıta, dört köşesinden gelenler "O"nun ululuğunda eriyorlar. Gündüz vakitlerindeki şehrin karmaşasından eser yok burada. Namaz bittiğinde iki yana selam veriliyor,  belki ömr ü hayatlarında bir daha hiç karşılaşamayacak olanlar, belki bir trafik ışığında kavga edenler birbirlerini selamlıyorlar. Minberde asılı, etrafı yeşil atlasla çevrilmiş Kâbe örtüsünden iki sancak onları selamlıyor. Ve eller semaya açılıyor. Avizedeki mavi opalin kandillerden yayılan ışık birer nur huzmesi olup doluyor avuçlara.
 </p>
 <p class="metin">
  Namazdan sonra hoca efendi "Sabahınız hayrolsun" deyip kısa bir konuşma yapıyor. ardından bahçeye çıkılıyor. Türbenin niyaz penceresi önünde saf tutuluyor. Pencereden gümüş parmaklıklı bir sanduka görünüyor. Sandukayı aydınlatan yeşil ışık bir başka iklime seyahate götürüyor.
 </p>
 <p class="metin">
  Eller tekrar semaya açılıyor, Eyüpsultan'ın geleneksel sabah duası bu. Hoca efendi dua ediyor, müminler amin diyor. "Adem Aleyhisselâm'dan bugüne" bütün geçmişlerimiz, bizden sonra gelecek nesillerimiz hisse alıyor bu duadan. İslâm âleminin dört bir yanında darda kalan hiçbir Müslüman unutulmuyor. Bütün insanlık hisse alıyor "Mihmandar—ı Resûlüllah" hürmetine. Duvarlardaki emsalsiz çiniler, zincirlerle asılı kandiller iştirak ediyor duaya sanki, Akşemseddin'in yadigârı çınar ağacı iştirak ediyor. III. Selim'in yaptırdığı Mevlevi külahlı parmaklıklar dervişçesine niyaza durup iştirak ediyor. Tepelere uzanan onbinlerce mezartaşı başlarında iri kavuklarıyla iştirak ediyor. İlk ışıklarını yeryüzüne arz eden güneşin aydınlığında süzülen güvercinler kanat vurup amin diyorlar. Arif Nihat Asya'nın dediği gibi 'hu hulara karışıyor aminler'.
 </p>
 <p class="metin">
  Ve insanlar Eyüp Sultan'a koşuyorlar sabahın seherinde. Deprem oluyor koşuyorlar, kriz çıkıyor koşuyorlar, bayram oluyor koşuyorlar, ramazan oluyor koşuyorlar.
 </p>
 <p class="metin">
 </p>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2001/363/gezi/1.htm), [web.archive.org (arşiv bağlantısı)](http://web.archive.org/web/20011223231127/http://www.aksiyon.com.tr:80/2001/363/gezi/1.htm)
