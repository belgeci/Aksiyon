# Ülkelerin otomobil yarışı

*Memduh Taşlıcalı 2005.09.19*

<div class="pNewsDetailMainContent ctx_content" itemprop="articleBody">
 FRANKFURT  - Frankfurt Otomobil Fuarı'nda otomobiller değil, adeta ülkeler yarışıyor. Başta ABD, Almanya ve Japonya olmak üzere 40'tan fazla ülkenin boy gösterdiği fuarda bu yıl Çin de ilk kez yer aldı. 122 yeni otomobilin gün yüzüne çıktığı 61. otomobil fuarının bu yılki sloganı "Otomobil: Kusursuz Cazibe"Otomobil fuarları tüm dünyanın bir araya geldiği ender yerlerden biridir. Ürünlerin yanı sıra ziyaretçiler de dünyanın dört bir yanından gelerek belli bir zaman aralığında buluşuyor. Fuarlarda ürünler boy göstermekle kalmıyor, firmalar arasındaki rekabet de depreşiyor. Frankfurt'ta geçen hafta açılan Otomobil Fuarı, bu rekabetin en çetin geçtiği yerlerden biri. İki yılda bir dönüşümlü olarak düzenlenen fuar bu yıl 61. kez kapılarını ziyaretçilere açtı. Alman markalar kendi evlerinde olmanın rahatlığıyla en gözde salonlarda misafirlerini ağırlıyor.
 <br/>
 <br/>
 Otomobilin dünyada üç önemli merkezden çıktığı kabul ediliyor: ABD, Japonya ve Almanya. Almanya yerine Avrupa demek de mümkün; ama pazar büyüklüğü ve üretim hacmi açısından Almanya; İngiltere, Fransa, İtalya ve İspanya'yı geride bırakmış durumda. Bu yüzden Almanya otomotivde Avrupa'nın önderliğini yapıyor. Frankfurt'ta 25 Eylül'e kadar sürecek fuara gösterilen ilgi göz önüne alındığında bu fikirlerin pek de yanlış olmadığı anlaşılıyor. Frankfurt, muadili olan Paris ya da Cenevre fuarlarından daha fazla ziyaretçi çekiyor. Alman markaları başta olmak üzere tüm üreticiler açısından Frankfurt tam bir gösteri alanına dönüşüyor. İki yılda bir Paris'le dönüşümlü olarak düzenlenen fuara 2003'te bir milyondan fazla ziyaretçi gelmişti; bu yıl sayının daha fazla olması bekleniyor.
 <br/>
 <br/>
 Fuara dünyanın her yerinden üreticiler katılıyor. Amerikan markaları Cadilac, Lexus, Corvette, Hummer; Japon Toyota, Honda, Nissan; Güney Koreli Hyundai, Kia, Ssangyong; Rus Lada bunlardan bazıları. Alman markalar başta Fransız, İtalyan ve İngiliz markalarla, sonra dünyanın tüm üreticileriyle mücadeleyi güçlendirmek zorunda. Avrupa'daki fuarlara genellikle katılan Hintli Tata ise bu kez yer almamayı tercih etmiş olmalı. Ancak yeri hiç boş kalmadı. Çinli firmalar ilk kez Avrupa'da bir otomobil fuarına katılarak "Gelecekte biz de dünya üzerinde otomobilci olarak yer alacağız." mesajı verdi. Çin'in dünyanın tüm üreticilerini cezbeden pazar ve ucuz maliyet avantajlarının bulunduğu malum. Aynı zamanda bu dev ülkenin otomotiv sanayiini de güçlendireceğini ve dolayısıyla şimdi Geely, Brillance Auto ve LandWind gibi markaların başlattığı fuar atağını önümüzdeki yıllarda yeni Çinli markaların takip edeceğini görmek zor değil.
 <br/>
 <br/>
 44 farklı ülkenin katıldığı fuarın bu yılki sloganı Otomobil: Kusursuz Cazibe. Toplamda 122 yeni modelin gün yüzüne çıktığı fuarda Alman politikacıların da desteği göz ardı edilir gibi değil. Fuar Merkezi'ne ikinci basın gününde ziyarete gelen Almanya Başbakanı Gerhard Shcröder'in bütün fuarda özellikle Alman otomobillerin içinde kamera ve fotoğraf makinelerine verdiği pozlar bu desteğin en iyi örneklerinden. Shcröder; Mercedes, BMW, Ford, Opel ve VW stantlarını ziyaret edip seçim öncesi gülümseyen pozlar verdi. Bu pozların arkasındaki en önemli mesaj ise Türkiye'de artık dalga geçmek için kullanılan 'yerli malı kullanalım' sloganının hayat bulmasıydı. Son yıllarda işsizlik ve ekonomik daralmayla baş başa kalan Almanya açısından yerli malı kullanımının artması büyük önem taşıyor.
 <br/>
 <br/>
 Gelelim fuarın gösteri mekânlarına... Tasarım ve dizaynı göz kamaştıran salonlar, içinde sergilenen otomobilleri de fazlasıyla öne çıkarıyor. Frankfurt Fuarı, benzer fuarlar arasında bu yönüyle de oldukça gelişmiş bir fuar olarak kayıtlara geçiyor. Örneğin salonun birini kendine ayıran Daimler Chrysler başlı başına bir alışveriş merkezi büyüklüğündeki bu özel alanda farklılığını ön plana çıkarıyor. Aynı salon içinde Mercedes Benz'e ayrılan milyonlarca dolara mal olan apartman büyüklüğündeki özel stant ise ziyaretçilerin birkaç saat geçirebileceği bir mekân haline getirilmiş. Başta yeni S serisi olmak üzere Mercedes modelleri bu binanın çatısında (!) düzenlenen alanda sergileniyor. Bu yıl sergilediği modeller açısından zayıf kalan diğer Alman üretici BMW ise yine 'sürü'den ayrılarak kendine özel bir bina kurmuş. Volkswagen, grup olarak tüm markalarıyla birlikte bir salonu kendine ayırırken; Opel, çok özel gösterilere sahne açmış ve General Motors'un diğer markalarıyla birlikte büyük bir alanı kendine ayırmış. Başlı başına bir grup olan Amerikan Ford ise, Alman bilinecek kadar eski bir marka olarak iddialı bir yer tutmuş.
 <br/>
 <br/>
 Bu yıl Frankfurt'ta şüphesiz en fazla öne çıkanlar coupe-cabrio modeli otomobiller oldu. Son yıllarda gelişme gösteren ve Avrupa'da müşteri kitlesi artan bu modellere kısaca CC deniyor. CC'ler elektrikli olarak açılıp kapanan metal tavanlarıyla daha kullanışlı hâle gelerek giderek yaygınlaşıyor. Çünkü bu modeli alan tüketici hem üstü açık bir otomobil lüksünü hem de kış aylarında üstü kapalı spor bir otomobil kullanma tutkusunu giderebiliyor. Bilinen Astra üzerine geliştirilen Astra Twin Top coupe cabrio, bagaj alanı genişliği ve arka oturma alanının uzun süre kullanılabilmesiyle dikkat çekiyor. Tamamı Türk tasarımcı Murat Günak'ın elinden çıkan VW Eos da tasarımı ve kullanışlılığı ile dikkat çekiyor. Fuara  'kuzey'den katılan Volvo da yeni C 70 modelini coupe cabrio olarak tasarladı. Markanın bir süredir gözükmeyen C serisi böylece yeniden daha cazip bir tasarımla gün yüzüne çıktı. Nissan'ın Micra CC'si ise fuarın en şirin modellerinden biri olarak gündeme geldi. Micra üzerine geliştirilen Micra CC, tamamen camdan üretilen tavanıyla içeridekilerin araç kapalı durumdayken bile gökyüzüne yakın olmasını sağlayacak!
 <br/>
 <br/>
 CC modasından daha evvel gelen ve büyük küçük bütün markaları içine alan 4x4 dalgası, Frankfurt'ta da devam ediyor. Jeep'in Patriot ve Compass rallye konseptleri ile Subaru Tribeca ve Daihatsu'nun yeni konsepti kısa bir süre sonra yola çıkmaya hazır modellerden. Fuarın diğer arazi araçları arasında Audi'nin bu sınıftaki ilk modeli Q7, Toyota'nın yeni RAV 4'ü, Suzuki'nin yeni Grand Vitara'sı gibi modeller yer alıyor.
 <br/>
 <br/>
 Frankfurt'ta konsept mücadelesi vardı. Peugeot'nun bu yıl başında yaptığı tasarım yarışmasının birincisi seçilen Movie modeli en iddialı konseptlerden. Yuvarlanacakmış gibi duran konsept ziyaretçilerin ilgisini topluyor. Markanın 20 Cup konsepti ise üç tekerlekli, uzay filmlerinde kullanılan türden bir otomobil. Citroen'in C-Sportlounge olarak lanse ettiği konsept ise vücut şeklindeki direksiyonu ve göstergelerle birlikte hareket eden koltuklarıyla ilgi topluyor. Otomobilde koltuğu yukarı kaldırdığınızda göstergeler, direksiyon vs. de yukarı kalkıyor. Uzun bir süredir değişim mesajları veren Mitsubishi bu aşamada tasarıma çok önem veriyor; Colt, Lancer gibi yola çıkan modeller kadar konseptler de bu çizgi hakkında önemli ipuçları veriyor. Frankfurt'ta sergilenen Consept Sportback keskin çizgileriyle beğeni topluyor. Mazda'nın B serisi konsepti, Ford İosis gibi birçok yeni konsept gelenleri etkilemeye devam ediyor.
 <br/>
</div>


Kaynak: [www.aksiyon.com.tr](http://www.aksiyon.com.tr:80/dosyalar/ulkelerin-otomobil-yarisi_513510), [web.archive.org (arşiv bağlantısı)](http://web.archive.org/web/20151020020259/http://www.aksiyon.com.tr:80/dosyalar/ulkelerin-otomobil-yarisi_513510)
