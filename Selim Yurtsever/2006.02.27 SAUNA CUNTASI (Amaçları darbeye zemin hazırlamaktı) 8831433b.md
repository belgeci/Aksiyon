# SAUNA CUNTASI (Amaçları darbeye zemin hazırlamaktı)

*Selim Yurtsever 2006.02.27*

<div>
 <!--- Baslik, Spot, Resim kutusu ---------->
 <table>
  <tr>
   <td>
    <br/>
    <br/>
    <p>
     <font class="content">
      Emniyet'in Küre Operasyonu ile ortaya çıkardığı Sauna Çetesi, iki bakan ve 14 vekili yakın takibe alarak özel istihbarat toplamış. Çetenin kodlarını çözen Ankara Emniyeti ile savcılık birbirinden ilginç bağlantı ve delillere ulaştı. Avrupa'nın ikinci büyük garnizonu olarak bilinen Etimesgut'a yönelik krokili, görüntülü ihtilal ve işgal senaryoları, kullandığı arabadan, ilişkide olduğu insanlara kadar çetelesi tutulan vekiller 'Sauna Çetesi'nin suç dosyasına girdi
     </font>
    </p>
   </td>
   <td>
    <!--- Resim Burada ---------->
    <img border="0" hspace="10" src="http://web.archive.org/web/20060514224910im_/http://www.aksiyon.com.tr/resim/586/48.jpg" vspace="10"/>
    <!--- Resim Burada ---------->
   </td>
  </tr>
 </table>
 <hr noshade="" size="1"/>
 <!--- Baslik, Spot, Resim kutusu ---------->
 <p>
  <font class="content">
   Başkent geçen hafta Geyşan Sauna Merkezi sahibi Zeliha Tüfekçi'nin şikayet dilekçeleriyle ortaya çıkan 'Sauna Çetesi' ile çalkalandı. Görünen o ki, Ankara Emniyet Müdürlüğü'nün Küre Operasyonu ile ortaya çıkarttığı 'Sauna Çetesi' ile ilgili soruşturma daha da derinleşecek. İş, siyaset, sanat camiasından birçok ismi tedirgin eden operasyon çerçevesinde bugüne kadar 11 kişi tutuklandı. Çetenin birbirinden ilginç bağlantıları ile bomba ve silah eğitimi iddiaları konusunda polis önemli delillere ulaştı.
   <br>
    <br>
     Eski Emniyet Genel Müdür Vekili Ertuğrul Çakır, Özel Kuvvetler Komutanlığı'nda görevli Yüzbaşı Nuri Bozkır, eski Başkomiser Tamer Topsakal ile İbrahim Tatlıses'in de adının karıştığı çete soruşturmasında ilginç bağlantılar var. Yüzbaşı Nuri Bozkır'ın tutuklanmasından sonra aynı birimde görev yapan emekli Binbaşı Duran Balkaya'nın da gözaltına alındığı ileri sürülmüştü. Ancak bu daha sonra yalanlandı. Hafta başında basına yansıyan haberlerden sonra Genelkurmay'ın da soruşturmayı yakın takibe aldığı ortaya çıktı.
     <br>
      <br/>
      Küre Operasyonu devam ederken, hafta içinde Ankara Adliyesi'nin iki ilginç ziyaretçisi vardı. Bu, çete soruşturmasının çok da basit olmadığını gösteriyordu. Askerî Yüksek İdare Mahkemesi (AYİM) Başkanı Tuğgeneral Turgut Arıbal ile Askerî Yargıtay Başkanı Tuğgeneral Ahmet Alkış, Ankara Adli Yargı Adalet Komisyonu Başkanı Yılmaz Uğurlu'yu ziyaret ederek savcılarla görüştü. İkili operasyonla ilgili geniş bilgi aldı.
      <br/>
      <br/>
      Medyum Zengin, Tatlıses’in nesi oluyor?
      <br/>
      <br/>
      Peki 'Sauna Çetesi' nasıl ortaya çıkarıldı, amaçları neydi? Polisin operasyon hazırlığı yaklaşık 5 ay önce başladı. Geyşan Masaj Salonu'nun sahibi Zeliha Tüfekçi, kendisine baskı yapıldığını ileri sürerek savcılığa başvurdu. Ankara Cumhuriyet Savcısı Mustafa Kelkit'in talimatı ile Ankara Emniyeti Kaçakçılık ve Organize Suçlarla Mücadele Şube Müdürlüğü tarafından çok gizli bir operasyon başlatıldı. Emniyet Genel Müdürlüğü ile Ankara Emniyet Müdürlüğü'nün yürüttüğü soruşturma ve teknik takipler ile Ankara Cumhuriyet Savcılığı'na ulaşan bilgi ve belgeler 'Sauna Çetesi'nin hiç de amatör ve çapulcu bir görüntü vermediğini ortaya koyuyor. İlişkiler şimdilik üç isimde kilitleniyor: Eski Emniyet Genel Müdür Vekili Ertuğrul Çakır, özel kuvvetlerde görevli Yüzbaşı Nuri Bozkır ve çete lideri olarak adlandırılan Kasım Zengin.
      <br/>
      <br/>
      Sanatçı İbrahim Tatlıses ile fotoğrafları ortaya çıkan çetenin lideri Kasım Zengin'in sanat ve sosyete dünyası ile tanışıklığı yeni değil. Sosyetenin Emre Köroğlu (kod adı ile) olarak tanıdığı Kasım Zengin, çetenin İstanbul ayağında faaliyet göstermek üzere Ertuğrul Çakır tarafından gönderilmiş. Sosyete medyumu olarak bilinen Zengin'in ifadeleri arasında cin, büyü meselelerine ilgi duyduğu, konuya hâkim olduğu bilgileri yer alıyor. Zaten Zengin, Tatlıses ile ilişkisini başlatma noktasında da medyumluk yönünü kullanmış. Medrese eğitimi aldığını, dinî konuları yakından bildiğini açıkça ifade eden Zengin, yıllar önce Ankara'da sahibi olduğu attariye (şifalı bitki) dükkânı sayesinde Çakır ile tanışmış.
      <br/>
      <br/>
      Savcılığa ve emniyete yansıyan ifadelere göre, polis müdürü Çakır, Zengin'i futbolcu ve sosyete camiasına girmek için kullanmış. Zengin, Tatlıses'le ilişkisini ve onu çabuk etkisi altına alabildiğini medyumluğuna da atıf yaparak "Alo dediğimde yanıma gelir" sözleriyle çevresine anlatırmış.
      <br/>
      <br/>
      Çete liderinin Yüzbaşı Nuri ile tanışması ise bir akrabası sayesinde olmuş. Askerlik mevzuunda sıkıntıları olan Zengin'in bu yönde destek istemesiyle ilişkiler derinleşmiş. Soruşturma sırasında önceleri çok dikkate alınmayan Kasım Zengin'in, "Şuradaki tapu memurunda kalaşnikof silah var." sözüyle hareket eden polis, belirtilen yerde ve ilgili kişide silahı bulmuş. Soruşturma bundan sonra daha da derinleştirilmiş. Hem Yüzbaşı Bozkır, hem de Emniyet Müdür Vekili Çakır, Zengin'in insanlar üzerindeki etkisini keşfettikten sonra onu kullanma eğilimine girmiş.
      <br/>
      <br/>
      Çetenin İbrahim Tatlıses ile Derya Tuna'yı vurduğu iddia edilen Hüseyin Bozan arasında arabuluculuk yaptığı da bir başka nokta. Tatlıses ve Bozan bu amaçla çete lideri ve yakınındaki üç isimle birlikte iki üç defa buluşturulmuş.
      <br/>
      <br/>
      Kaynaşlı’da infaz araştırması
      <br/>
      <br/>
      Polis, çete üyelerine eğitim verilen yer olarak adı geçen Ayaş Tüneli'nde de çok sayıda bomba malzemesi (fitil, TNT, şarapnel vs.) ile karşılaşmış. Burada ciddi şekilde bomba eğitimi verildiği tespiti de savcılık kayıtlarına girmiş. Tünelin Yenikent çıkışının daha önce özel kuvvetlerin eğitim yeri olarak kullanıldığı biliniyordu. Ancak son dönemde buranın resmî eğitim alanı olarak kullanılmadığı da biliniyordu. Burada çete üyesi kaç kişinin eğitildiği, infaz yeri olarak kullanılıp kullanılmadığı konusunda da incelemeler sürüyor. Resmî bir kurumun askeri ile emekli bir polis müdürünün illegal bir mekânda neden eğitim verdiği konusu henüz açıklık kazanmadı.
      <br/>
      <br/>
      Çete üyelerinin, Kıbrıs'ta mücadele için 1959'da kurulan Türk Mukavemet Teşkilatı'nın (TMT) adını kullanması dikkat çeken bir başka husus. Çetenin içinde ulusalcı bir kanat var. Edinilen bilgiye göre çete bu konuda da çok bilinçli hareket etmiş. Ulusalcı oluşumlarla özellikle ismen ve cismen yakınlık kurulmuş. Ertuğrul Çakır'ın üyesi olduğu ileri sürülen Müdafa-i Hukuk Vakfı da bu ulusalcı yakınlaşmanın delili olarak görülüyor.
      <br/>
      <br/>
      Ayaş Tüneli'nin daha önce TMT'nin ilk dönemlerinde eğitim yeri olarak kullanıldığı bilgisi ile çetenin burada eğitim yapmayı seçmesi arasında da doğrudan bir bağ var. Yüzbaşı Bozkır'ın soruşturmaları Ayaş'ta yaptığı da ifadelere yansımıştı. Bozkır bu iddiaları kabul etmese de çapraz sorgulardan alınan netice farklı. Kaç kişinin öldürüldüğü ya da böyle bir şeyin olup olmadığı yönünde incelemeler sürüyor. Ayaş tünelinde öldürülenlerin Düzce Kaynaşlı yoluna atılmış olabileceği de ileri sürülüyor. Soruşturma bu yönde sürüyor.
      <br/>
      <br/>
      Etimesgut’a ihtilal bildirileri
      <br/>
      <br/>
      Sauna Çetesi'nin kaleminden çıkan "İlerici Yurtsever Ankara Halkına" başlıklı bildiriler ise bir başka ilginç nokta. Sol tandanslı bir dil kullanılan bu bildirilere ilişkin bilgiler polisin ele geçirdiği diskler (CD) içinde de yer almış. Polisin çete üyelerinden elde ettiği CD sayısı 50'den fazla. Yüzbaşı Bozkır, Zengin'in yanı sıra özel güvenlik şirketi sahibi Mustafa Aksoy'a da gayrinizami harp eğitimi vermiş. Bozkır, Zengin'e verdiği CD'leri polisin operasyonundan dört gün önce geri almış. Çete lideri Zengin'in kendini güvenceye almak için sakladığı birkaç CD, polisin bu alanda soruşturmayı derinleştirmesinin de ipuçlarını vermiş. Zengin'in ifadelerine göre Özel Kuvvetler Komutanlığı'ndan gelen bir rütbeli de polis operasyonundan önce kendisini uyarmış: "Seni içeri alacaklar, dikkatli ol!"
      <br/>
      <br/>
      Özel Kuvvetler Komutanlığı'na ait yüz küsur numaralı eğitim CD'lerinin içinde de eğitimlere dair bilgiler ve görseller var. Polisin ele geçirdiği Marksist-Leninist içerikli bildirilerin ardında yatan sır ise çetenin Ankara'nın Etimesgut ilçesine ait eylem plan ve senaryoları ile ilgili. Çete üyeleri başkenti (kurs yapılanması şeklinde) merkez il ve ilçelere göre ayırmış.
      <br/>
      <br/>
      Hedef hükümet, senaryo darbe
      <br/>
      <br/>
      Senaryo ise darbe ve Etimesgut'un işgali üzerine kurulu. Hükümeti yıpratma amaçlı senaryo çerçevesinde, Etimesgut'un stratejik giriş çıkışları, işgal edilmesi halinde halkın ve askerlerin nereye gidebileceği, düşmanın nasıl temizleneceği, komutanların öldürülmesi halinde başarının hangi yönde etkileneceği gibi tüyler ürperten ifadeler yer alıyor: "Komutanlar öldürülürse, dindar halk ve hükümet yandaşları (AK Parti) ayaklanır." Çete, devrimden sonra hangi radyoların dinleneceğinin listesini bile hazırlamış. Demografik ve biyografik istihbarat çalışmaları yapılmış.
      <br/>
      <br/>
      Senaryo şu temel soru üstüne kurulmuş: "Etimesgut işgal edildiğinde düşman nasıl temizlenecek? Yapılan herhangi bir eylemde ne sonuç alınacak?" Bu çerçevede Etimesgut askeri tesisleri, hastaneler, havaalanı ile birlikte garnizonun tamamı için çok detaylı kroki, fotoğraf ve senaryolar çalışılmış. Etimesgut dışında Ankara'nın en büyük alışveriş merkezleri Migros (Akköprü), Carrefour (Batıkent), Armada (Söğütözü) alışveriş merkezleri başta olmak üzere önemli ve kalabalık yerlerle ilgili de kroki ve senaryolar mevcut. Çekimler gizli yapılmış. Polise göre en az 1 yıl bölge üzerinde çok ciddi istihbarat çalışması yapılmış. Çetenin yakalanmış ve tutuklanmış üyelerine bakıldığında bu tip çok detaylı çalışmanın bu kadar az sayıda kişi tarafından yapılması imkânsız. O yüzden çete üye sayısının artacağı gündeme geliyor. Çünkü yapılan istihbarat çalışması 11 kişinin boyunu aşıyor.
      <br/>
      <br/>
      Polis ve savcılığın soruşturmayla ilgili ilginç tespitleri var. Çetenin görünen hedefi hükümet. Amaçları ise benzer yapılanmaları (şantaj ve tehdit amaçlı çete-hücre) çoğaltmak. Çete üyeleri tehdit ve şantaj ile bakan değiştirtmeyi, milletvekillerini etki altına almayı da düşünmüş. Propagandalarda üst düzey komutanların adını çekinmeden kullanan çete, kendini güçlü gösterme eğilimi içine de girmiş.
      <br/>
      <br/>
      İki bakan ve 14 vekil için derin istihbarat çalışması
      <br/>
      <br/>
      Çetenin Ankara merkezli senaryosunun altı boş değil. CD'lerin ikisi iki bakana ilişkin. Emniyet ve savcılığın kalan CD'lerle ilgili çalışmaları ise sürüyor. Soruşturmanın ilk günlerinde Adalet Bakanı Cemil Çiçek ve Devlet Bakanı Ali Babacan'ın adı da çete üyelerinin ifadelerinde geçmişti. Çete üyeleri iki bakanın özgeçmişinden tutun da kullandıkları araçlar, okudukları okullar; çocuklarının okulları ve ilişkide oldukları insanlara kadar uzanan detaylı istihbaratlar toplamış. Liste bakanlarla da sınırlı değil; 7’si AKP’li, 7’si CHP’li 14 milletvekili hakkında da özel istihbarat toplanmış, kişisel takipler yapılmış. Milletvekilleri listesinde Ankaralı vekillerin ağırlıklı olması ise bir başka dikkat çeken nokta. "Tüfekçi'nin saunasına milletvekillerinden gelen oldu mu?" sorusunun da cevabı var. Evet, aralarında AK partililerin de yer aldığı bazı vekiller saunayı kullanmış.
      <br/>
      <br/>
      Sauna'nın sahibi Zeliha Tüfekçi'den ilk etapta 77 milyar lira alınmış. Rakip saunanın devre dışı bırakılacağına dair söz alan Tüfekçi, sonrasında çete üyelerine kasadan sürekli rüşvet vermek zorunda kalmış. MİT ve Emniyetçi kimliği ile ilk gün kendini tanıtan çete üyeleri, "Devletin içinde yaramaz adamlar var. Biz görevlendirildik, onları temizleyeceğiz." diye Tüfekçi'yi baskı altına almış. Kameralarla, giren çıkanlar tespit edilmiş. Özellikle üst düzey bürokrat ve vekiller takibe alınmış. Tüfekçi, rüşvetten bıktığında şikâyete karar vermiş. Bu karar çetenin ortaya çıkartılmasına da zemin hazırlamış.
      <br/>
      <br/>
      Küre operasyonunun, haftalar önce Sedat Şahin grubuna dönük gerçekleştirilen Lale Operasyonu ile de bağı var. İstanbul Emniyet Müdürlüğü Organize Suçlarla Mücadele Müdürlüğü, Emniyet Genel Müdürlüğü Kaçakçılık ve Organize Suçlar Daire Başkanlığı'nca yapılan operasyondan sonra Sauna Çetesi'nin lideri Kasım Zengin korkarak İstanbul'dan Ankara'ya kaçmış. Lale Operasyonu'nda 22 polisin çete ile ilişkisi belirlenmişti. Çete ile bağlantılı polisler arasında, Alaattin Çakıcı'nın bir emniyet müdürü ile ilişkisi olduğunu öne sürerek eşi Uğur Çakıcı'yı öldürmesine neden olan olayda adı geçen emniyet müdürü de var. Meslektaşlarının, hakkında ihraç istediği bir polis başmüfettişi, İçişleri Bakanlığı Yüksek Disiplin Kurulu'ndan 24 ay kıdem durdurma cezası almıştı.
      <br/>
      <br/>
      Sauna çetesi ile ilgili operasyondan sonra akıllarda kalan soru işaretlerinden biri Yüzbaşı Bozkır'ın çete suçu işlediği halde neden askerî cezaevine götürüldüğü ile ilgili. Eski Emniyet Müdürvekili Çakır'ın F tipi cezaevinde tutulmasına karşın, Bozkır'ın askerî cezaevinde tutulması susturma niyetli olarak da algılanmış. Çetenin daha kimleri fişlediği ve başka benzer hücre ve çetelerin olup olmadığı bilinmiyor. Ancak başkentte siyaset, sanat, iş dünyası ve askeri çevreler 'Sauna Çetesi'ni daha çok konuşacağa benziyor.
      <br/>
      <br/>
      ‘SAUNA DERİN DEVLETİ TERLETECEK’
      <br/>
      <br/>
      Sauna Çetesi haberlerini yorumlayan üç yazar dikkatleri derin devlet ilişkilerine çekti. Yazarlar, olay İbrahim Tatlıses'in magazin fotoğraflarıyla sınırlı değildir görüşünde.
      <br/>
      <br/>
      Ilıcak: Sauna Çetesi darbe yapabilir mi?
      <br/>
      <br/>
      Sauna Çetesi'nin bir darbenin şartlarını oluşturma peşinde olduğu ileri sürülüyor. Böyle bir iddiaya, hemen, "komplo teorisi" deyip geçemezsiniz. Çetenin elemanlarını eğiten, onlara kaleşnikof, tabanca, TNT kalıpları ve A4 plastik patlayıcı bomba temin eden Özel Harpçi Yüzbaşı Bozkır'ın ele geçen CD'lerde "Bu yönetim değişmeli" dediği gazetelere yansıdı. Bozkır'ın, başka sivil güvenlik gruplarıyla da ilişkili olabileceği, onlara askerî ve ideolojik eğitim verdiği de iddialar arasında. Olayın Yüzbaşı Nuri Bozkır'ın ötesinde başka irtibat noktaları da bulunabilir. 27 Mayıs 1960 darbesinden evvel de, 9 subay olayı meydana gelmişti. Bayar'ın bu işi sıkı tutma gayretine rağmen, Menderes, konunun üzerini örttü. Subaylar beraat etti; Samet Kuşçu asılsız ihbardan dolayı yargılanıp mahkûm oldu. 12 Mart ve 12 Eylül öncesinde de bu gibi çabalara ve cuntalara rastlamadık mı?
      <br/>
      <br/>
      Sauna Çetesi'nin bağlantıları özenle araştırılmalı. Konu, "İbrahim Tatlıses'in ilişkisi var mı, yok mu?" gibi magazin kokan bir bağlamda ele alınmak yerine, derinlemesine incelenmeli.  Zaman zaman gazetelerde ve malûm iki köşe yazarının sütununda "Genç subaylar rahatsız" iddiası yer almıştır. Ne malûm bu genç subayların böyle bir beklenti ve irtibat içinde olmadığı? Özel Harpçi Nuri Bozkır tek başına mı hareket ediyor? Bozkır, susma hakkını kullanmış, "Devlet sırrı konuşamam" demiş. Org. Hilmi Özkök gibi demokrasiye inanmış bir şahsiyetin görevde olması bize güven veriyor. Türkiye'nin yakın tarihinin çalkantıları hafızamızda dururken, ele geçen çetenin derinlerde bazı ilişkileri olabileceğinden şüphelenmemek mümkün değil.
      <br/>
      <br/>
      Umur Talu: Sauna Çetesi - Gölge izler!
      <br/>
      <br/>
      Özel Harp başkanlığı da yapmış emekli General Kemal Yamak nasıl tarif ediyordu 'oluşum'u? Birtakım asker özel harpçilerin 'gölgesi'nde, birtakım sivil unsurlar, ki bunların "aşırı milliyetçi" olması tercih sebebi... Birinciler ikincilere "eğitim" de verir. Amaç, 'Gayri nizami harp'ın örgütlenmesidir. Yamak'ın anlattığı gibi, 'ABD parası'yla dış etkilere de mi tabi olduğu meçhuldür. Kitabın adı o yüzden "Gölgede Kalan İzler ve Gölgeleşen Bizler" diye konmuş olmalı! "Sauna" ve "Küre Operasyonu" olarak anılan "çete oluşumu" için pekala denebilir ki, "Hık demiş, kitabın burnundan düşmüş."
      <br/>
      <br/>
      Eminim, Cumhuriyet'in savcısını, Adalet Bakanlığı'nı acele ziyaret eden askeri yargı mensupları da. Henüz kimse "Yüzbaşıyı tanırım, iyi çocuktur" demediğine göre, bu 'oluşum'un ne kadar derin veya sathi olduğu aydınlatılır; özellikle Emniyet'teki "kuşkular" giderilmiş olur. Genelkurmay Başkanı Orgeneral Özkök, özellikle kendisi, eminim bu oluşumu herkesten çok merak ediyordur. Bakalım, Cumhurbaşkanı, TBMM, hükümet, yargı, Emniyet ve TSK, "Cumhuriyet ve demokrasiyi korumak" için nasıl davranacak?
      <br/>
      <br/>
      Derya Sazak: Çete derin  devleti terletecek!
      <br/>
      <br/>
      Küre operasyonuyla, 'Sauna çetesi' de 'Susurluk düzeni'nin yeni bir sayfası olarak emniyet kayıtlarına geçti...
      <br/>
      <br/>
      ***
      <br/>
      <br/>
      Susurluk, Yüksekova çetesi, Şemdinli derken, nerelere geldik. Orakoğlu'nun 'Derin devlet de ayağa düşürüldü' diye isyanı boşuna değil. Dokunulmazlık duvarları arkasındakilerden zamanında hesap sorulabilse on yıl sonra aynı noktaya gelmezdik. TBMM Şemdinli Komisyonu'na ifade veren Emniyet İstihbarat Daire Başkanı Sabri Uzun'un sözleri de çarpıcıydı: "Hırsız evin içindeyse kilit bir işe yaramaz." Bu soruşturmaları yürütenlere şimdi tarihi bir görev düşüyor. Olayların tek tek üzerine giderken, Susurluk düzeninin günümüzdeki bağlantılarını ortaya çıkarmak. Şemdinli'de kitapçının bombalanması 'lokal' bir eylem olarak görülüyordu. Ayaş Tüneli'nde TNT parçaları ve silahla eğitim veren Özel Kuvvetler'e mensup yüzbaşının 'çete' bağlantısı da lokal ve bireysel midir? Bazı bakanların takibine neden gerek duyulmuştur? Sauna çetesi, 'derin devlet' uzantılarını terletecek!
      <br/>
     </br>
    </br>
   </br>
  </font>
  <br/>
  <!-------- end of YAZI ---------->
 </p>
</div>


## Yorumlar

### Karabay Talu, 02-Mart-2006
> Manayı eğitimle perçinlemek: 
> Şu an, teknoloji, daha çok yanlış işlerde kullanılıyor gibi. Dünya ülkeleri menfaatleri yönünde her türlü gayreti meşru görmekte ve bunda da en son teknolojiyi kullanmaktadır. Türkiye’deki işbirlikçiler de bu oyunlara maharetle ayak uydurmakta, verilen emirleri iğrenç çıkarları doğrultusunda göz kırpmadan yerine getirmektedir. Toplum her kademesinde duygu ve hislerinden önce aklı, bilgiyi ve deneyimleri olgunlaştırıp saygı ile değerlendirme feraseti gösterebilse daha kim bilir nice provokasyonun sahipleri teşhis edilecektir. Yaşasın güzel manayı eğitimle perçinleyenler.

### Erdem Emek, 02-Mart-2006
> Peşini bırakmayın: 
> Yakın tarihimizdeki gizli hesapların, kirli bağlantıların azıcık ortaya çıkabileceği olaylar nedense medya tarafından çok çabuk pas geçiliyor. Sauna Çetesi’nin üzerine daha fazla gitmeniz, bu organizasyonu daha fazla deşifre etmeniz dileğiyle...

### İsmail Demirler, 02-Mart-2006
> Buz dağları eriyince...: 
> Zaman gazetesinden Ekrem Dumanlı’nın başka bir konu münasebetiyle yer verdiği Necip Fazıl alıntısı enfesti.“Hohlaya hohlaya buz dağlarını eriteceğiz; ama korkarım etraf çamurdan geçilmez.” dermiş Üstad. Evet, buz dağlarının her geçen gün daha da parlayan güneş karşısında o şatafatlı duruşundan eser yok. Ama bu sefer de yerdeki çamurlar ortaya çıktı. Benzer zamanlarda sahnelenen oyunlar birbirini tamamlar nitelikte. Hepsi aynı senaryonun parçası sanki. Aynı kalemden çıkmasa bile aynı amaçlardan kaynaklandıkları, aynı ideolojilerden beslendikleri anlaşılıyor. Kimisi zemini kayganlaştırmak için çalışırken, kimisi yollardaki çamuru insanlara sıçratmak için tepinip durmakta.

### Tufan Dadaş, 01-Mart-2006
> Eminim bunlardan çok vardır: 
> Ülkemizi sarsan Susurluk, Şemdinli vs. aydınlatılmamış olayların izi henüz zihnimizden silinmemişken hepimizi şaşkına çeviren Sauna Çetesi ülkedeki istikrara, iyi gidişe son vermek için birtakım ciddi eylemlere soyunmuştur. Kendilerini devlet olarak tanıtan bu insanlar kanaatimce haindir. Başımızdaki büyüklerimiz bu olayın üzerine gitmeli ve devletin tokadını bu arsızların yüzüne vurmalıdır. Memleket bunlardan çok çekti. Bu insanların ülkeyi karanlığa sokmalarına, ipleri ellerine almalarına izin vermemeliyiz. Eminim ki bu gibi gruplardan daha çok vardır. Allah devletimize milletimize zeval vermesin.

### Hıdır Altaş, 28-Şubat-2006
> Dikkatli olalım!: 
> Kendine sansasyon arayan ve güzel vatanımızı karıştırmak isteyenlerin bir oyunu olabilir. Lütfen dikkatli olalım.

### Fatih Erdem, 28-Şubat-2006
> Bumerang etkisi: 
> Yıllardır derin devlet diye bir olgunun varlığından bahsederiz. Olmalıdır diyen de var, olmamalıdır diyen de... Şöyle düşünelim; güçlü devletlerin uluslararası arenada dostu veya düşmanı değil menfaatleri vardır. Biz biliyoruz ki bazı güçlü devletler (ABD, İngiltere, Rusya, İsrail, Türkiye...) işlerini legal yollarla yapmanın yanında illegal yollara da başvurabiliyorlar. İnsanların yaşadığı ülkedeki kanunları isteyerek veya istemeyerek çiğnemesi gibi devletler de uluslararası kanunları çiğneyebiliyor. Bu kanunları çiğnerken bazen karşımıza gizli servisler bazen yasadışı örgütler, bazen çeteler çıkıyor. Bu yasadışı gruplar bağlı olduğu devletler için hizmet ediyorlar. Hizbullah, El Kaide, Hamas bunların ağabeyleri ise, İtalyan mafyası, yakuza (Japon mafyası), triadlar (Çin mafyası), Kolombiyalı karteller, organiztsya (Rus mafyası) kardeşleridir. Bütün bunlar bağlı oldukları devletlerin illegal işlerinde kullanılmak için oluşturulmuştur. Eğer bir devlet ben hukuk devletiyim diyorsa yeri geldiğinde bunları tanımazlıktan gelir. Aç kalan kurt köye dalmaktan başka çare bulamaz. Artık fayda yaratmak yerine tam tersi bir etki yapmaya başlar. Durmuş Hocaoğlu bunu bumerang etkisi olarak da yazmıştır. Bu tür oluşumlara devlet nasıl göz yummuşsa bundan sonra gözünü açıp dur demeyi de bilmelidir. Ben devletlerin bu türlü hareketlerden haberinin olduğu fakat beklemede kalıp işi ayrıntılarıyla öğrenmek istediği kanısındayım. Bu da yanlıştır. Hukuk devleti ise gereğini önceden yapması gerekir...

### Mustafa Yılmaz, 28-Şubat-2006
> Arkalarında kim bilir kimler var: 
> Sauna Cuntası haberinizi herkesin okuması gerekiyor. Bu haber diğer medya organlarında da çıkmalı. Bunlar sadece çete değil. Arkalarında kim bilir kimler var?

### Mehmet Ali Küçük, 27-Şubat-2006
> Çete değil "cunta heveslileri": 
> Son zamanlarda Susurluk benzeri ve belki de ondan daha girift kirli bağlantılar açığa çıkarıldı. Şemdinli hadisesi daha sıcaklığını korurken işte şimdi de Küre Operasyonu gündeme bomba gibi düştü. Sade bir vatandaş olarak ben bütün bu olan biten karşısında ve bunların sadece medyaya yansıyan yanları itibariyle büyük bir şaşkınlık yaşıyorum. Bu kadar curcuna içerisinde olan bitenden en çok zarar gören ise yıllardır hasret kaldığımız ''şeffaf devlet'' kavramı ve onun telkin edeceği güven duygusu ve huzur ortamıdır. Evet, ''Bir devlet vardır devletten içeru''  nitelemesi zihinlerde biraz daha perçinlenmiş oldu maalesef. Bütün bu hadiseler akabinde bu olayların ve kirli ilişkilerin üzerine ısrarla gidilmezse bu karanlık su kurbağaları yıllar yılı kulaklarımızı tırmalamaya devam edeceklerdir. Provokasyonlar, psikolojik operasyonlar, tahrikler, iftiralar. Bunlar yıllarca bu milleti canından bezdirdi. Bu karanlık adamların bu eylem ve faaliyetlerde bu kadar kolay muvaffakiyete ermeleri biraz da halkımızın çok bilinçli olmamasından ve her türlü ifşaata hemen inanıvermesinden daha öz ve avam bir tabirle ''çabuk gaza gelmesi''nden kaynaklanıyor. Ben öyle inanıyorum ki tam da sırasıyken siyasiler bu olayların üzerine ısrarla gitmediği müddetçe bu meş'um bağlantı ve oyunlar aynen mide bulandırmaya devam edecek ve her T.C. vatandaşı meydana gelen her olayın arka planında devletin olduğunu düşünecek ve komplo teorileri prim yapacaktır.

Kaynak: [www.aksiyon.com.tr](http://www.aksiyon.com.tr:80/detay.php?id=23455&yorum_id=8332), [web.archive.org (arşiv bağlantısı)](http://web.archive.org/web/20060514224910/http://www.aksiyon.com.tr:80/detay.php?id=23455&yorum_id=8332)
