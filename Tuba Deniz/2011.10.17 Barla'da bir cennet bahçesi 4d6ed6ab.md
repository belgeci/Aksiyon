# Barla’da bir cennet bahçesi

*Tuba Deniz 2011.10.17*

<font class="agenda2NewsSpot">
 Türkiye’de animasyon film üretimi uzun yıllar konuşuldu ama hayata geçirilemedi. STV’nin bünyesinde kurulan Ser Yapım’ın ürettiği “Allah’ın Sadık Kulu: Barla” bu açıdan çok önemli.
</font>
<font class="newsDetail">
 <p>
 </p>
 <p>
 </p>
 <p>
 </p>
 <p>
 </p>
 <p class="MsoNormal">
  Üstad Said Nursi Hazretleri’nin hayatına odaklanan “Allah’ın Sadık Kulu: Barla”, ‘motion capture’ tekniğinin sinemada kullanılması açısından ülkemizde bir ilk. 4 Kasım’da 200 kopya ile vizyona girecek film, Bediüzzaman Said Nursi’nin 1927-34 yılları arasında Barla’da yaşadıklarını perdeye yansıtacak. Animasyonda neredeyse bir belgesel film titizliğiyle gerçeğe sadık kalma kaygısı güdülmüş, üstadın çevresinde olan bitenden ziyade şahsiyetine odaklanılmış.
 </p>
 <p>
 </p>
 <p class="MsoNormal">
  Türkiye’de animasyon sinema filmi üretimi uzun yıllar hep konuşuldu ama bir türlü hayata geçirilemedi. Başlanılan fakat hitama eremeyen o kadar çok proje var ki. Yeterli ekipman mevcut fakat yetişen insan sayısının azlığı hâlâ sinemada, müstakil örnekler dışında, bu toprakların üretimi bir animasyonlar görmemize mâni. STV’nin bünyesinde kurulan Ser Yapım tarafından üretilen “Allah’ın Sadık Kulu: Barla”, bu manada sektörün olgunlaştığına dair de bir işaret. Film için uzman bir kadro üç buçuk yıldır çalışıyor.
 </p>
 <p>
 </p>
 <p class="MsoNormal">
  Motion capture tekniğine Hollywood filmlerinin kamera arkası görüntülerinden aşinayız. Yazılımcıların elinde Avatar gibi bir teknoloji mucizesine dönüşebilecek bir program söz konusu olan. Tekniği kabaca da olsa izah edelim. Bu sistemde stüdyoda özel kameralarla çekim yapılır. Yönetmen normal bir film gibi sahneyi tasarlar, oyuncuları yönlendirir ve çekimlerini yapar. Burada dalgıç kıyafetine benzer bir kostümün içerisinde bulunan oyuncunun özellikle eklem bölgelerine belli sayıda, bütün bedenindeki hareketi bilgisayara aktaracak alıcılar yerleştirilir. Kameralar alıcıları üç boyutlu olarak tanımlar ve bilgisayara aktarır. Çekimler bittiğinde bilgisayarda oyuncuya bağlı kalmaksızın hareketlerinin bir nevi iskeleti elde edilmiştir. Bu iskelete animatörler farklı suretler, kıyafetler giydirir ve nihayetinde karakterler uygun sahnelere yerleştirilir.
 </p>
 <p>
 </p>
 <p class="MsoNormal">
  Filmin yönetmeni Esin Orhan, zorlu ve sabır gerektiren bir süreçten geçtiklerini anlatıyor: “Dantel işler gibi, o kadar çok detay var ki.” Ekipte herkesin sorumluluğu farklı. Kimi modelleme, renklendirme yapıyor, kimi sahnenin ışığını kuruyor, kompozisyonları belirliyor. Sadece bir kare resmi görebilmek için bazen bir, hatta iki hafta beklemek gerekebiliyor. 108 dakikalık bir uzun metraj filmden bahsettiğimizi düşününce durumu anlamak daha da mümkün. Bu kadar uzun soluklu bir projede, ilk defa ‘motion capture’ tekniğini kullanıyor olmanın belirli sıkıntıları da beraberinde getirdiğini söylüyor Orhan: “Üç buçuk senedir çalışıyorsunuz ama yaptığınız iş bütün olarak göremediğiniz bir şey. Birileri artık işimizi görsün duygusu çok oluyor ekipte. Moraller, enerjiler çok inişli çıkışlı olabiliyor mesela. Ama Üstad Hazretleri’ni işliyor olmanın manevi güzelliği, sabır anlamında, bize de sirayet etti diye düşünüyorum. Çünkü sabredemeyeceğiniz noktalara gelebiliyoruz ama konu Üstad olunca pek çok şeyi üstlenebiliyorsunuz.”
 </p>
 <p>
 </p>
 <p class="MsoNormal">
  Animasyon filmi için pek çok farklı stiller mevcut. Fakat söz konusu hikâye Üstad Hazretleri ile ilgili olunca stilize çalışmalar yapmaktansa reel bir iş ortaya koymaya karar verir ekip. Herkesin tanıdığı ve kafasında net bir imaj bulunan Said Nursi’yi saçının renginden tutun da kıyafetlerine kadar mümkün olduğunca gerçeğe yakın bir görüntüde sunmaya çalışırlar. Bu karar tabii olarak projenin ilerleyen aşamalarında da belirleyici olur, filmdeki karakterlerden mekân modellerine kadar her şeyde gerçeğe uygun çalışılır. Bediüzzaman Said Nursi ve talebelerinin orijinal fotoğraflarından yola çıkılarak üç boyutlu modelleri geliştirilir. Fotoğraflarda yüzleri genelde bir açıdan görürüz, bu görüntüleri üç boyuta taşımak ise sandığımız kadar kolay değildir. Zira yüzün önden görünüşü ile yandan görünüşü arasında üç boyut farkı vardır. Fotoğrafların doğal olarak önden çekilmesi ve Üstad Hazretleri’nin az fotoğrafının bulunması ekibin işini zorlaştırır.
 </p>
 <p>
 </p>
 <p class="MsoNormal">
  Filmdeki tabiat resimlerinde hayat duygusunu daha çok aktarabilmek için otlar dahi hareketlendirilir. Mekânı doğru tanımlayabilmek için, filme başlamadan önce Barla’ya gidilerek 1500 civarında fotoğraf çekilir. Bütün mekânlar olabildiğince gerçeğe yakın tasarlanır. Mesela Üstad’ın evi bire bir modellenir, eşyalar o günün şartları düşünülerek şekillendirilir. Filmin müziklerini Budapeşte Senfoni Orkestrası, kompozitörlüğünü ise Aria Müzik’ten Cengiz Onural ve Bora Eboğlu yapar. Senaryoda ise Rıdvan Kızıltepe, Ali Sacidbey ve Zeynep Kayadelen’in imzası var.
 </p>
 <p>
 </p>
 <p class="MsoNormal">
  Filmin senaryosunda, 80 küsur senelik ömrü mahkemeler, sürgünler ve hapishanelerde geçen bu büyük âlimin, kendisine selam verenlerin dahi yakalanıp sorgulandığı bir dönemde, geniş halk kitlelerini harekete geçiren dehası ve ilmî derinliği, ilişkilerindeki hassasiyeti, risalelerin hangi şartlarda yazıldığı merkeze alınmış. 1927-1934 yılları arasında Barla’da yaşadıkları anlatılan filmde, çok uluslu derin yapılanmalar, sahadaki piyonlar ve perde arkasındaki efendilere de göndermeler var. “Animasyon fakat direkt çocuklara yönelik bir film değil. Genel izleyici kitlesine hitap ediyor. Lâkin çocukların Üstad Hazretleri’ni en iyi öğrenebileceği film.” diyor filmin yönetmeni. Filmde çocukların dikkatini celbedecek bir ufaklığa, Mustafa karakterine yer verilmiş. Onun gözünden pek çok sahne izleyeceğiz. Böylelikle bir çocuğun bakış açısından Said Nursi Hazretleri anlatılmaya çalışılmış. Mustafa gündüz uyanıyor, Üstad ibadet hâlinde, gece yatıyor hâlâ o ibadet ediyor. Kendi dedesi ile mukayese ediyor onu. Karşısındaki şahsiyeti anlamaya çalışıyor. Filmde Said Nursi’nin çocuklara ilgisi, merhameti de, iktisat hususundaki hassasiyeti de nazara verilmiş.
  <span>
  </span>
 </p>
 <p>
 </p>
 <p class="MsoNormal">
  Esin Orhan, ilk projelerinin ardından farklı uzun metraj sinema filmlerine de imza atacaklarını söylüyor: “Bizim çok ciddi hikâyelerimiz, kahramanlarımız, ekranlara taşıyabileceğimiz öykülerimiz var ama bunlar şimdiye kadar yapılmamış. Çocuklarımız zamane Hollywood kahramanları ile besleniyor ki onlar da hep sanal kahramanlar.”
 </p>
 <p>
 </p>
 <p class="MsoNormal">
  Bir erkek çocuğuna sahip Orhan, kendi oğlu üzerinde yaptığı gözlemlerden, özellikle erkek çocukları için kahraman figürünün ne kadar önemli olduğunun farkında. Biz ‘televizyon çocukları’nın büyüme serüvenlerinin bir parçası esasında çizgi film kahramanları. Kimi gökyüzüne kılıcını kaldırıp ‘gölgelerin gücü adına’ savaşan He-Man kadar güçlü olabilmenin hayalini kurarak büyüdü, kiminin ise çevresindeki güçleri bir araya toplayıp Voltran olmak daha çok aklına yattı. Bu masum suretlerin ardında ise zihnimize kodlanan farklı bir anlam dünyası var. Şirinler’in mavi sevimli yaratıklar olmakla birlikte komünizmin propagandasını yaptıkları artık hepimizin malumu ya da sevimli ayıcık Winnie The Pooh’un biralı doğum günü kutlaması gibi… “Bizim gibi bu işi misyon edinecek kuruluşlar ancak yapabilir bunu, zira bu kadar emek ve yatırıma rağmen baktığınızda belki para bile getirmeyebilir bu işler.” diyor Esin Orhan.
 </p>
 <p>
 </p>
 <p class="MsoNormal">
  Kahraman ihtiyacından yola çıkacak olursak, Ser Yapım’ın ilk projesinde Said Nursi’ye odaklanması anlamlı duruyor. Filmi yapan ekibin amacı tarihe ışık tutan şahsiyetleri doğru bir anlatım tarzı ve yeni neslin izleyebileceği bir görsel içerikle beyazperdeye taşımak. Zira günümüzde güçlü bir görsellik olmadan gençleri sinemaya davet etmek güç. “Bir ilk olduğumuz için ciddi bir misyonu da taşıyoruz.” diyor Orhan. Bize de önce filmi izlemek, ardından da yeni çekilecekleri beklemek düşüyor.
 </p>
 <p>
 </p>
</font>

Kaynak: [www.aksiyon.com.tr](http://www.aksiyon.com.tr:80/aksiyon/haber-30768-186-barlada-bir-cennet-bahcesi.html), [web.archive.org (arşiv bağlantısı)](http://web.archive.org/web/20120102212309/http://www.aksiyon.com.tr:80/aksiyon/haber-30768-186-barlada-bir-cennet-bahcesi.html)
