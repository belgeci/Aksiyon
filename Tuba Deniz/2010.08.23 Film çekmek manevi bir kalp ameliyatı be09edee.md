# Film çekmek, manevi bir kalp ameliyatı

*Tuba Deniz 2010.08.23*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Bosnalı, Müslüman, tesettürlü, genç akademisyen ve yönetmen: Aida Begic. Onun
   <span>
   </span>
   sinemayla İslam’ı savunmak gibi bir kaygısı yok, terörist olmadığımızı ispatlamaya da gerek duymuyor. Zira Müslümanca bir hayat, insan olmaya dair pek çok şeye cevap veriyor.
  </font>
 </div>
 <div id="newsText">
  <font class="detail-text">
   <p>
    <p class="MsoNormal">
     Sıraselviler’de bir otel. Ramazanın sıcağında, küçük bir odaya doluşmuş yaklaşık on kişilik ekip durmadan çalışıyor. Monitördeki kadrajda, aynadaki yansıması yüzü ile karışmış güzel kadının ağlamaktan gözleri şişmiş. Bir rüya sahnesine denk geldiğimiz sette ekran başındaki genç yönetmen Aida Begic, bulunduğu ortamdaki herkesten daha dinç görünüyor. Bütün yük sırtında olmasına rağmen sıcaklar ve oruç henüz onu yormamış anlaşılan. İşine duyduğu inanç ve heyecan ona bu enerjiyi veriyor. Ortama hâkim olduğu her hâlinden belli. Kendinden emin ve zarif bir şekilde oyuncusuna ve ekip çalışanlarına direktifler veriyor…
    </p>
    <p class="MsoNormal">
     Kar (Snow) filmiyle tanıdığımız ödüllü yönetmen Aida Begic, İstanbul 2010 Kültür Başkenti kapsamında Hüseyin Karabey’in projelendirdiği, altı yönetmenin çekeceği kısa metrajlardan müteşekkil ‘Unutma Beni İstanbul’ filmi için İstanbul’daydı. Begic, İstanbul üzerine anlatacağı hikâyesinde şehre dair hissiyatını da yansıtmak niyetinde. Senaryosunda, İstanbul’a bir oyunun seçmeleri için gelen Boşnak oyuncu Alma’nın hikâyesini merkeze alıyor. Henüz çekim aşaması tamamlanmış filmi hakkında, somutlaşmadan pek konuşmak istemiyor. En çok hoşuna gidenin, filmin meydana geliş sürecinde İstanbul ile kurduğu dinamik ilişki olduğunu ise vurguluyor.
    </p>
    <p class="MsoNormal">
     Begic’in yabancısı olmadığı bir şehir İstanbul. Onu çok etkileyen, yılda birkaç defa uğramayı alışkanlık hâline getirdiği neredeyse ikinci adresi. “İstanbul hakkında konuşmak dünya hakkında konuşmak gibi.” dediği şehir ile ilgili bir hikâye bulmakta ciddi manada zorlanmış bu sebeple. 21. yüzyılın belki de başşehri İstanbul’un, içinde bulunduğumuz zamanı ve özü tam manasıyla yansıttığına inanıyor. İstanbul Doğu ile Batı’nın her manada buluştuğu bir şehir. Medeniyet, çağdaş dünyadan bahsedildiği takdirde görmezden gelinemeyecek bir öneme sahip. Begic’e göre, İstanbul hakkında konuşmak, dünyadaki herhangi bir megapol üzerine konuşmaktan farksız aynı zamanda. Zira New York, Şangay gibi metropoller dünyanın her yanında hemen hemen aynı fikir üzere kurulu.
    </p>
    <p class="MsoNormal">
     Aida Begic, İstanbul’a çekimler için üç yaşındaki kızı Mualla, eşi ve aynı zamanda görüntü yönetmeni Erol Zubcevic ve annesi ile gelmiş. Küçük bir ekiple çalışan Begic’in kayınbabası da Kar filminin montajını yapmıştı. Minimalist bir üslubu tercih eden Begic’i dikkate değer kılan sadece başarılı yönetmenliği değil, belki de dünyadaki tek tesettürlü kadın yönetmen olması. (Malum İranlı kadın yönetmenlerin tesettürü mecburiyetten.) Saraybosna Üniversitesi’nde sinema ve tiyatro dersleri de veren Begic, annelik, yönetmenlik ve hocalık gibi pek çok sıfatı omzuna yüklenmiş vaziyette.
    </p>
    <p class="MsoNormal">
     SİNEMA BİZİM DİRENİŞİMİZ
    </p>
    <p class="MsoNormal">
     Aida Begic, başından beri sanata yoğunlaşmaya kararlı olduğunu anlatıyor. Piyano çalması, edebiyata merakı ve farklı sanat dallarına ilgisi onu bunların hepsini içinde barındıran sinemaya sevk etmiş. Bosna’nın içinden geçtiği en yakıcı günlerde sinema eğitimi alan yönetmen belli sorgulamaların içinde bulmuş kendini. ‘Savaşın ortasında yönetmenlik, sinema okumanın bir anlamı olacak mı?’ sorusu uzun süre zihnini kurcalamış. Maruz bırakıldıkları şartlar ona savaşın ne derece önemli olduğunu göstermiş: “Saray Bosna kuşatması esnasında elektrik, yiyecek, su, yakıt... hayatın hiçbir ihtiyacını karşılayamıyorduk. Ama canımızı tehlikeye atarak etkinlikleri takip ederdik. Konserler, tiyatro, sinema gösterimleri vardı ve biz bunları izlemeyi sürdürdük. Bu bizim direnişimizdi ve bizi insani bir şekilde hayatımızı sürdürmeye teşvik etti.” Begic’in ve Bosnalıların bu direnişi, savaşın ortasında nefes alacak ortam arayışı, yiyecek ekmek dahi yokken ruhani ihtiyaçları karşılamak için sanatın ve kültürün ne derece ehemmiyetli olduğunun da bir örneği. Bugün de film çekerken belli zorluklarla karşılaşıyor Begic. Bosna’da film çekmek çok kolay değil, savaştan sinema da ziyadesiyle zarar görmüş. Genç yönetmenin geçmişte yaşadığı deneyim bugün işine dair motivasyonunu artırıyor, ona güç veriyor. Yaptığı işin ağır sorumluğunun farkında. Film çekmeyi bir tür manevi açık kalp ameliyatına benzetiyor. İzlenen filmlerin insanların üzerinde ciddi tesirler bıraktığına inanıyor. Sinema ile kurduğu ilişki daha çok hakikat üzerine bir tefekkür. Bu çabasından ötürü filmini çektikten sonra dünyanın daha iyi bir yer olacağına inancı tam. Çektiği film vesilesiyle bir insanın bile o iyiliği keşfettiğini düşünmek Begic için kâfi.
    </p>
    <p class="MsoNormal">
     Savaşın Bosna sinemasındaki görünürlüğü çok büyük. Direnişin günümüzdeki başka bir tezahürü sinema. Bosna halkı için dillendirilemeyenlerin ifade edilebileceği bir ortam, iletişimin bir başka kanalı... Bu yüzden filmlerde her daim savaşa karşı söylem kendine yer buluyor. Bu etkiden Aida Begic’in hayatı gibi sineması da nasiplenmiş. Begic’in ilk filmi Kar’da bir köyde yaşayan, savaştan sonra kendi başlarına ayakta kalabilme mücadelesi veren kadınların hikâyesi anlatılıyordu. “Çok fazla söylememiz gereken şey var ve çoğu maalesef savaş hakkında.” diyen yönetmenin bir sonraki filmi de yine savaşın gölgesindeki hayatlara değinecek. Bosna’nın yaşadığı vahşet ve savaş sonrası meydana gelen travma üzerine kurulan hikâyesinde iki kardeşin hayatını anlatacak.
    </p>
    <p class="MsoNormal">
     Bazen savaş sonrası kaotik ortam bizzat savaşın varlığından daha menfi bir atmosfere sebep olabiliyor. Begic, savaşın etkilerinin hayatlarında her daim var olacağına inanıyor. Bosnalı yönetmenlerin sıkça karşılaştıkları sorulardan biri: ‘Ne zaman savaş hakkında film çekmeyi bırakacaksınız?’ Basit bir gençlik filmini çekmek bile savaşı anmadan mümkün değil Bosna’da.
    </p>
    <p class="MsoNormal">
     MİSYONUMUZ HAKİKAT
    </p>
    <p class="MsoNormal">
     HAKKINDA KONUŞMAK
    </p>
    <p class="MsoNormal">
     Aida Begic yıllarca Budizm, Hinduizm gibi farklı sularda yol almış hatta bir dönem mavi saçlı bir punk bile olmuş. Nihayetinde İslamiyet’te karar kılmış. Peki Müslüman, tesettürlü bir kadın yönetmen olarak sinemaya ve kendine nasıl bir misyon biçiyor? “Müslümanların medya sahasında yeni ve amatör olduğu bir gerçek. Sesimiz yeni yeni duyulmaya başlıyor ve buna pek çok insanın ihtiyacı var. Aslında bizim zamanımız ve kendimizi ifade etmemiz gerekiyor. Müslüman bir kadının sesi, insanlığın sesi demek. İslamı savunmaya ihtiyacımız olduğunu zannetmiyorum. Terörist olmadığımızı kanıtlamamız da gerekmiyor. Müslümanca bir hayat, insan olmaya dair pek çok şeye cevap veriyor. Dolayısıyla insan hakkında konuşmak, hakikat hakkında konuşmak bizim asıl misyonumuz.”
    </p>
    <p class="MsoNormal">
     Çektiği ilk filmi Kar ile dünya festivallerinde taltif edilen Begic girmiş olduğu bu ortamlar açısından farklı bir sima. Tesettürlü bir yönetmen görmeye alışık olmayan sinema camiasında karşılaştığı insanların önyargısına ise tepkili değil. Tesettürlü kadını bir azize gibi gören ya da saçma sapan bir karakter olarak tasarlayan iki uç arasında bir fark yok ona göre. Bir önyargıyla yaklaşılmasını bizatihi problemli görüyor. Ötekiyle buluşmak ve onu anlamaya çalışmak belli bir fenomene dair yaklaşımı değiştirebilmek için tek yol. İnsanlarla konuştuğunda menfi fikirlerinin değiştiğini gözlemlemiş şimdiye kadar: “Sahip olmadığımız şey tam da bu; iletişim.” diyor. Film yapmak bu anlamsız duvarları yıkmak açısından da bir fırsat.
    </p>
    <p class="MsoNormal">
     Begic sadece hâl, tavır ve kıyafetiyle değil, çektiği filmi Kar ile de farklı bir duruş sergiliyor festivallerde. Zira dünya genelinde son dönemlerde tercih edilen; klostrofobik mekânlara sıkışmış, kasvetli, çıkışsızlık ötesinde bir şey sunmayan filmlerden ayrı bir yerde duran nadir örneklerden biri Kar. Begic’e göre bu karanlık tablonun varlığı gayet normal. Yönetmenlerin ruh hâlini yansıtıyor filmler. Bugünün sanatçısına sinen pesimizm, ister istemez filmlerde gün yüzüne çıkıyor. Materyalist dünya düzeninde insanların hakikate, onları ölümden sonra neyin beklediğine, hayatın anlamına dair hiçbir şey görmedikleri, hissetmedikleri bir dönemde yaşıyoruz. Bu çıkışsızlık fikrinin, pesimist yaklaşımlardan öte bir noktaya varmasını beklemek anlamsız. Fakat bu karanlık tabloya karşı aşırı iyimser ve parlak görüş vadeden filmleri de sağlıklı bulmuyor Begic.
     <span>
     </span>
     İki ekstremin de problemli olduğunu ve propagandaya dönüşebileceğini düşünüyor: “Hakikati anlatmaya niyetimiz varsa bu iki resmi görmek ve dengeyi tutturmak zorundayız.”
    </p>
    <p class="MsoNormal">
     Filmlerde sıkça karşımıza çıkan baskın pesimizm gibi yanlış yorumlanan metafizik âlem de bir handikap. Özellikle Batı sinemasında delilik metafiziğe açılan tek kapı neredeyse. Hâlbuki Aida Begic’in filmi Kar’da fiziki âlem ile metafizik âlem arasındaki sınırlar kalkıyor. Misal; yaşlı bir kadın film boyunca dokuduğu kilimi bir nehre sererek, suyun üzerinde karşıdan karşıya geçebiliyor.
     <span>
     </span>
     Bunu incelikli bir üslupla, izleyiciyi rahatsız etmeden sunmayı başarabilmiş yönetmen. Hem de özel bir efor sarf etmeden. Bu sadece manevi boyutu ne kadar yaşadığınızla alakalı Begic’e göre: “Kar’ı yaparken nasıl bir çevrede, gündelik hayatta büyüdük diye düşünüyordum. Yaşadığımız ortamın, kültürümüzün bütün bu deneyimlerin metafizik boyutu da içerdiğini fark ettim. Bu tercih, karakterlerime yapay bir şekilde dayattığım zorlama bir şey değildi. Tabii bir süreçti. Bu açıyla bir şeyi geliştirmeye çalıştığınızda ister istemez materyalist boyutu yitiriyorsunuz. En azından, eğer yakınlarının çoğunu kaybetmiş ana karakterleriniz varsa, muhakkak ölümden sonra onları ne beklediği sorusunu soruyorlardır. Tabii bu manevi gerçekliği fark etmeniz için hayatınızda sizi sarsan, etkileyen bir şeyin olması gerekiyor.” Doğu’ya doğru gittikçe mecazi anlamda insanları sarsan pek çok depremin varlığı aşikâr. Kültürel, sosyal, coğrafi anlamda Doğu’da alınan mesafe oranında metafizik tecrübenin artmasının sebebi, yaşanan bu acılara paralel belki de.
    </p>
    <p class="MsoNormal">
     Bosna bu manada, yakın geçmişte, acı damarlarına kadar zerk edilmiş bir ülke. Üretilen tüm eserlerde olduğu gibi sinemada da ölümün hayat kadar somut olması boşuna değil. Tıpkı Aida Begic’in sinemasında olduğu gibi… Savaşı tecrübe etmiş ve bunun olgunluğu ve sükûneti simasına sinmiş ülkesi gibi Begic de ağır ve kendinden emin adımlarla yoluna devam ediyor. Sinemasıyla hakikat arayışını sürdürüyor.
    </p>
    <p class="MsoNormal">
    </p>
   </p>
  </font>
 </div>
 <div>
 </div>
 <div>
 </div>
</div>


## Yorumlar

### ismail ocak, 27 August 2010, 00:00
> Aida Begic, kendisini hiç kimseye beğendirme kaygısı olmayan, acısı tatlısıyla hayatın bütün yönlerini kendi dünyasından olduğu gibi sinemaya aktaran başarılı bir yönetmen. Başarılarının devamını dilerim.

Kaynak: [www.aksiyon.com.tr](http://aksiyon.com.tr/aksiyon/haber-27418-film-cekmek-manevi-bir-kalp-ameliyati.html), [web.archive.org (arşiv bağlantısı)](http://web.archive.org/web/20130907224600/http://aksiyon.com.tr/aksiyon/haber-27418-film-cekmek-manevi-bir-kalp-ameliyati.html)
