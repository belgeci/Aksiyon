# Fotoğraf makinesi benim ‘mütemmim cüz’üm

*Tuba Deniz 2011.01.24*

<font class="agenda2NewsSpot">
 İş sebebiyle çıktığı seyahatlerde zaman zaman objektifin arkasından bakmış hayata. Şimdi o kareler ‘Yeryüzünden Portreler’ ismiyle sergileniyor.
 <span>
 </span>
 Zeytinburnu Belediye Başkanı Aydın için fotoğraf sanatı aktif bir dinlenme.
</font>
<font class="newsDetail">
 <p>
  <p class="MsoNormal">
   Hayatın rutinleri, iş telaşı, trafiğin sıkışıklığı içerisinde bazen öyle anlar vardır ki size âdeta mekânı ve zamanı açar, genişletir. Sıkıntı, bunaltı, karanlık dağılır; nefes alırsınız. Zeytinburnu Belediye Başkanı Murat Aydın 12 yıldır vazifesinin başında. İlçenin problemleri, kaldırım taşları, parkları, etkinlikleri ve benzeri işlerle uğraşmak onun birinci vazifesi. Yorucu bir iş belediye başkanlığı, minimum çalışma süresi günde 12 saat. Murat Aydın’ı bu telaş arasında soluklandıran şey, ‘aktif dinlenme’ diye tanımladığı fotoğraf çekimi. Fotoğraf onun için öyle bir tutkuya dönüşmüş ki yanından makinesini hiç ayırmıyor. Kimi zaman bir toplantı için gittiği yerde, bir etkinlik izlerken ya da iş seyahatinde hep bir de vizörden bakma ve kaydetme ihtiyacı var. Eskilerin ifadesiyle, fotoğraf makinesi artık benim ‘mütemmim cüz’üm yani tamamlayıcı unsurum diyor.
  </p>
  <p class="MsoNormal">
   Beyoğlu Sanat Galerisi’nde 6 Şubat’a kadar açık kalacak Yeryüzünden Portreler, Aydın’ın ilk kişisel sergisi. Bir kitapla birlikte fotoğraf meraklılarına sunuluyor. İş vesilesiyle çıktığı seyahatlerde çektiği fotoğraflardan bir derleme. Portreler ve insan-mekân ilişkisi üzerinde durulmuş daha çok fotoğraflarda. Her türlü görüntüyü kaydeden Aydın’ın seyahatlerde çektiği kareler elenirken bu konu ön plana çıkmış. Bosna Hersek, İspanya, Yemen, Fas, Endonezya, Rusya, Mısır, İran, Yunanistan gibi farklı ülkelerde ve Türkiye’nin şehirlerinde kadrajına takılan simalar var bu sergide. Karelerdeki ifadelerde hep benzer bir tebessüm; fotoğrafçının kameranın arkasından coşkulu varlığı hissediliyor.
  </p>
  <p class="MsoNormal">
   Murat Aydın’ın fotoğrafa ilgisi İstanbul Üniversitesi İşletme Fakültesi’ni bitirdiği dönem, yani 25 yıl önce başlar. O zamanlar basit bir makine alır ve daha çok anı fotoğrafları çeker. Zaman ilerledikçe fotoğrafa ilgisi artar. Güzel fotoğraflara bakar sık sık ve onları taklit etmeye çalışır fakat bir türlü tam manasıyla muvaffak olamaz. Uzun yıllar bu şekilde devam eder. İstediği noktaya ulaşamayınca fotoğraf makinesinin de sebeplerden biri olduğunu düşünür ve yeni makineler alır. Fotoğraf eğitimi görmemiştir fakat çevresindeki fotoğrafçı dostları ile yaptığı hasbihâller, internetten edindiği bilgiler ve her gittiği fuarda topladığı fotoğrafçılık üzerine kitaplar ile telafi eder bu durumu. Fotoğrafçı İsmail Küçük, eski milletvekili, fotoğraf meraklısı Süleyman Gündüz bu konuda en çok paylaşımda bulunduğu isimler arasında. Özellikle son altı yıldır fotoğrafa daha çok yoğunlaşır Aydın, “Artık daha iyi bir noktadayım ama tam istediğim gibi değil.” diyor kendisi için. Fakat yol katettiğini gördükçe fotoğrafa alakasının, sevgisinin de arttığını ekliyor.
  </p>
  <p class="MsoNormal">
   Görev icabı seyahatlere sık çıkıyor Murat Aydın. Toplantılardan vakit bulduğu zamanlarda arkadaşları dinlenirken, onun ne yaptığını artık çok iyi biliyorlar. Girdiği ortamlarda başta boynundaki fotoğraf makinesi yadırganıyor fakat akşam olup da çekilen kareler paylaşılınca durum değişiyor. Resmî ortamın gerginliğini, soğukluğunu da tolere eden önemli bir fonksiyona dönüşüyor bu kareler. Diyelim Bürüksel’e gidildi, AB yerel yönetimler ilişkisi ile ilgili bir toplantı. Aydın araçta ön koltuğa oturarak kentin fotoğraflarını çekmeye başlıyor. Bu tarz elinde bolca fotoğraf var. Sergide İstanbul 2010 açılış programından da bir kare var. Yine, protokol koltuğunda kaydettiği bir görüntü bu: “Hem programı izledim hem de fotoğraf çektim.” Görev icabı katıldığı bir etkinliğin ardından gecenin bir yarısı yağmurda şimşek fotoğrafı çekmek için beklemeyi eve gidip dinlenmeye tercih ettiği zamanlar da olmuş.
  </p>
  <p class="MsoNormal">
   Fotoğrafçılık da belediyecilik de insan ve mekân üzerine bir alaka gerektiriyor. Fakat ikisinin işleyiş biçimi birbirinden çok farklı. Peki, Murat Aydın’ın belediye başkanı olması çektiği fotoğraflara nasıl yansıyor? Ya da tam tersi, fotoğraf çekiyor olması vazifesini yapma biçimine etki ediyor mu? “İletişime çok büyük katkısı var ve estetik bakış açınız gelişiyor. Daha dikkatle inceliyorsunuz çevrenizi. Kentte yaşayan insanların yaşam kalitesini iyileştirmek ve onları mutlu kılmak benim mesleğim. Kaldırımı düzgün, sosyal ve kültürel imkânlara sahip, estetiğin ön planda olduğu, mimarinin, sokakların insanların gözünü okşadığı yerde insanlar daha mutlu. Bu tür detayları fark etmemi kolaylaştırdığı için belediye başkanlığımda bana çok katkısı var. Hataları da güzellikleri de daha çabuk görüyorum fotoğrafla uğraştığım için.”
  </p>
  <p class="MsoNormal">
   Zeytinburnu da fotoğraf açısından oldukça zengin bir ilçe. Türkiye’nin seksen bir vilayetinden, Balkanlar, Çin, Doğu Türkistan, Afganistan gibi farklı bölgelerden insanların yaşadığı bir çeşitlilik. Fakat Aydın, sokaklara çıkıp fotoğraf çekmeyi pek tercih etmiyor. Bundan on yıl önce insanlar sıcak karşılamıyormuş başkanın bu merakını; işi gücü bıraktı fotoğraf çekiyor diyenler çokmuş. Şimdi belli ölçüde alışmışlar duruma. Fakat aynı bakış açısını zaman zaman Aydın’ın aleyhine kullanmış ve kullanmakta muhalefet. Yine de bunların hiçbiri tutkusundan vazgeçirmemiş başkanı.
  </p>
  <p class="MsoNormal">
   Belediye başkanlığı ile fotoğrafçılığın fıtratı birbirinden oldukça farklı. Murat Aydın işinin arasına serpiştirdiği bu alakasından büyük bir zevk alıyor. Seçim mi sergi mi daha heyecan verici sorusuna cevabı net: “Seçim bunun yanında ne ki? İkisi birbirinden çok farklı. Seçim beni yoruyor, fotoğraf ise dinlendiriyor.” Sergi için yaptığımız görüşmede fotoğraftan bahsederken heyecanı hissediliyor. İleriye dönük planlarından biri başkanlık vazifesinden sonra fotoğrafçılığa daha çok yoğunlaşmak. “Ben bu işi seviyorum işin gerçeği. Sağlığım el verirse başkanlık sonrası ben bu işi sürdürüm.” diyor. Kültürün geleceğe aktarılmasında fotoğraf etkili. Kültürü aktarabilmek için ise doğru algılamış olmak elzem. Murat Aydın’ın mesleği şüphesiz ülkemizi ve dünyayı algılamak ve anlamak açısından avantajlar sağlıyor. Bu imkânı fotoğrafla birleştirip geleceğe güzel şeyler bırakabilmek en büyük amacı. Belediyecilik görevinde edindiği birikimi ileride görüntülere dönüştürmeyi hedefliyor.
  </p>
 </p>
</font>

Kaynak: [www.aksiyon.com.tr](http://www.aksiyon.com.tr:80/aksiyon/haber-28518-fotograf-makinesi-benim-mutemmim-cuzum.html), [web.archive.org (arşiv bağlantısı)](http://web.archive.org/web/20110130061513/http://www.aksiyon.com.tr:80/aksiyon/haber-28518-fotograf-makinesi-benim-mutemmim-cuzum.html)
