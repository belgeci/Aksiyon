# Sanal dünyanın yeni fenomeni: Kore dizileri

*Tuba Deniz 2012.12.17*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   İnternet üzerinden yaygınlaşan Kore dizilerine alâkanın en önemli sebebi romantik aşk hikâyeleri ve masumiyet; fakat gençler arasında rağbet gören bu filmlerin sakıncalı yanları da var.
  </font>
 </div>
 <div id="newsText">
  <font class="detail-text">
   <p>
    Televizyon programlarında, köşe yazılarında Muhteşem Yüzyıl tartışıladursun, özellikle lise ve üniversite gençlerinin gündeminde, son yıllarda izlenme oranları artan Uzakdoğu, bilhassa Kore dizileri var. Bir fenomene dönüşen bu dizilerle ilgili onlarca sitenin yanı sıra Facebook, Twitter ve muadili sosyal paylaşım ağlarında sayfalar mevcut. Kore dizilerine gösterilen alakanın bir izdüşümü olarak, Kore kültürü ve müziği hakkındaki blogların sayısı da âdeta bölünerek çoğalıyor. Gangnam Style artık hepimizin malumu, lâkin Kore popu, namı diğer K-Pop bu enteresan klipten ibaret değil. ‘Kore fanları, Kore canları, Kore âşıkları, hatta Kore manyağı’ gibi isimlerin kullanıldığı bloglar bu kültüre muhabbetin şiddetini de gösteriyor. Blog yazarları sayfalarında tabiri caizse Korecan olmanın kitabını yazıyor, bu malumat ağını film özetleri, dizilerden görseller ve kliplerle donatıyorlar. Restoranların kapısını çalıp Kore yemeği ‘ramen’ arayanlar, Korean montlarını internette pazarlayanlar, telefonu açtığında ‘alo’ değil de ‘yobuseyo’ diyenler, Korece öğrenmenin derdine düşenler, hatta hızını alamayıp tatilini Kore’de geçirenler bile var. Üstelik Kore dizilerine merak sadece Türkiye’de değil, dünyanın dört bir tarafında. Anlayacağınız Kore fanatikleri mantar gibi çoğalıyor.
    <p>
     Kore dizilerinin ülkemizde yoğun izlenmeye başlaması 2009-2010 yıllarına denk düşüyor. TRT’nin yayımladığı dizilerin de tetiklediği ilgi, filmlerin izlenebileceği web sitelerinin, blogların açılmasıyla yükselişe geçer. Fanatiklerine neden Kore dizilerini tercih ettiklerini sorduğumuzda aldığımız cevaplar genellikle birbirine benziyor. ‘Kültür, âdet ve geleneklerinin bizimkilere benzemesi, masumiyetin, iyi niyetin altının çizildiği, cinselliğin vurgulanmadığı romantik aşk hikâyeleri vb… Kısmen 90’lı yılların Amerikan dizileri ile Yeşilçam sinemasının melodramlarının harmanı gibi bu seyirler. Mesela gözlüklü çirkin kızın sihirli bir dokunuşla yaşadığı dönüşüm ve onun yüzüne bakmayan sevdiği adamın birden kıza âşık oluş hikâyesi bir yerlerden tanıdık. Çoğu zaman nefretle başlayan büyük sevdalar, sevdiğini sırtında taşıyacak kadar alçakgönüllü, sevdiği uğruna bir ömür bekleyebilen fedakâr erkekler var bu filmlerde. Kore dizilerini daha çok genç kızların tercih ettiğini tahmin etmek güç değil. Fakat çocuk yaşlardan tutun da 60’larındaki ninelere kadar geniş bir yelpazesi var takipçilerinin. Romantik dizilerin yanı sıra Kore imzası taşıyan komedi, aksiyon ve tarihî diziler de ciddiyetle takip ediliyor.
     <p>
      İnternette onlarca web sitesinde canlı ya da indirerek bu dizilere ulaşmak mümkün. Bazı Kore fanlarından aldığımız duyumlara göre, korsan piyasasında da artık birçok filmin DVD’si satılıyor. Yeppudaa.com camiada en itibar gören adreslerden biri. Sitenin kurucusu ve yöneticisi kendini ‘Dance’ olarak takdim ediyor. Çanakkale 18 Mart Üniversitesi Mühendislik Fakültesi öğrencisi Dance, daha önce Sivas Cumhuriyet Üniversitesi’nde de mühendislik eğitimi görmüş. Yeppudaa’nın anlamı Korece, şirin, güzel demek. 2009 yılında kurulan bu sanal platformun temel amacı, Uzakdoğu sevgisini yaygınlaştırmak. Dance, 2009 öncesinde internette bildiği, takip ettiği benzer bir site olmadığına değiniyor. Yeppudaa, konuyla ilgili insanların daha hızlı bir araya gelmesini sağlamış, gönüllü çevirmenler dizilerin altyazıları için harıl harıl çalışıyor. ‘Yeppudaa çeviri çetesi’nde avukat, doktor, mühendis gibi farklı meslek gruplarından üyeler de var ama ağırlıklı olarak çevirmenler üniversite öğrencisi. “Kaliteli yapımlar çevrildikçe insanların Kore dizilerine ilgisi arttı. Romantik, komedi ve özellikle dram ağırlıklı kurgularla beraber tarihî dizilerin Türkçeye çevrilip sunulmasıyla her kesimden insan sitemize gelmeye başladı.” diyor Dance.
      <p>
       Kore dizilerine ilgi arttıkça, bu filmlerde kullanılan şarkılar da zamanla dikkat çeker. Şarkıların Türkçeye çevrilen sözleri, sanatçıların cemaziyelevveli web sitelerine aktarıldıkça K-Pop sevgisi de dalga dalga büyür.  Trabzonlu Korecan Sümeyye Sayın, ilahiyat birinci sınıf öğrencisi. Onun ilk önce dikkatini Kore müzikleri çekmiş, şimdilerde ise dizilerin fanatiği olup çıkmış. Kore’de güzel sanatlar eğitimi görmenin hayalini çok kurmuş ama nasip! Yine de Kore’ye gezmek amacıyla da olsa gidebilmeyi çok istiyor. Yeppudaa’nın yöneticisi Dance, sitenin takipçileri arasında Kore’yi merak edip yollara düşen çok kişi olduğuna değiniyor. Gidip gördüklerini yine internet üzerinden paylaşıyor dizi fanları.
       <p>
        19 yaşındaki Happyfault, Kore dizilerine çeviri yapıyor. Koreceden değil de İngilizceye çevrilmiş altyazıları Türkçeleştiriyor. O da gönüllü çalışan isimlerden biri. Ucu bucağı olmayan diziler değil söz konusu olan, daha çok 16 ya da 24 bölümlük seyirler. Çok fazla vakit talep etmemesi de takipçileri için dizileri cazip kılan yanlardan biri. Happyfault, Kore dizileriyle tanışalı iki sene olmuş, bir senedir çeviri yapıyor. Ona göre ihanet ve kin duygularının ön plana çıkarıldığı Türk dizileri ile kıyaslanacak olursa daha saf, temiz duygular var bu filmlerde. “Kardeşim, annem ve babamla rahatça izleyebiliyorum.” diyor. Happyfault’un Kore dizilerine alakasını tetikleyen TRT’de 2008’de yayımlanan Saraydaki Mücevher (Güney Kore TV kanalı MBC tarafından 2003’te yapılmış) dizisi olmuş. Oradaki kadın karakterin başarma arzusu, iyilikten taviz vermeden her şeyin üstesinden gelmeye çalışması dikkatini çekmiş. Bu ilk keşfin ardından Kore dizilerini takip eden arkadaşlarının da tavsiyesiyle iyi bir dizi izleyicisine dönüşmüş, artık Türk dizilerini seyretmiyor. “Bu dizilerin hepsi muhteşem diyemem, içinde mutlaka yanlış diyebileceğimiz fikirler de var. Fakat benim için bunları cazip kılan, hemen hepsinde bir karakterin bir uğurda mücadele veriyor olması; ama bunu kötülüğe başvurmadan, iyilikle elde etmeye çalışması.” Bu dizileri takip eden Happyfault’un ilgisine kayıtsız kalmayan annesine göre ise daha çok filmlerdeki romantizmden etkileniyor gençler.
        <p>
         Kore dizileri daha çok internet üzerinden izleniyor. Televizyonda ise sadece TRT ve bir özel kanalda yayımlanıyor. Kore dizilerine en çok rağbet gösteren ülkelerden biriyiz ama İspanya’dan Amerika ve Arabistan’a kadar uzanan geniş bir coğrafyada beğeniyle takip ediliyor. Bu seyirlerin  uzantısı olarak Kore kültürü, yemekleri, müzikleri ve aksesuarları da evlere giriyor.
         <p>
          Nimet Gürel, bir bankada müdür pozisyonunda çalışıyor. Arkadaşlarının tavsiyesiyle izlemeye başlamış dizileri. 30 yaşın üzerinde olduğu için filmlere daha bilinçli bakabildiğini söylüyor. “Dizilerin içeriğindeki Budizm, Şamanizm göndermelerinden etkilenmiyor, özellikle son zamanlarda artan gay vurgusunu fark edebiliyorum. Reenkarnasyon onların inancının bir parçası ama bizim gençlerimizin kafasını karıştırabilir. Bu diziler gençlerin ne istediğini çok iyi biliyor; fakat ergenler için inanılmaz riskler barındırıyor.” diyor. Bununla beraber hemen her filmde bir Amerika hayranlığı mevcut. Gürel daha çok dönem filmlerini seviyor, işten eve gittiğinde yorgunluğunu atmak, kafasını biraz dağıtabilmek için bu ‘naif’ filmleri izliyor. Kore dizilerinde aşkın işlenme biçiminden de bahsetmeden edemiyor: “Bu filmler inanılmaz bağımlılık yapıyor.”
          <p>
           Kore dizilerine ilginin internet forumlarındaki ifadelerden ibaret olmadığının bir delili Özcan Deniz’in son filmi ‘Evim Sensin’, beğeniyle izlenen ‘A moment to remember’ isimli Kore dizisinin bir uyarlaması. Formül tutmuş olacak ki Deniz’in filmi izleyiciden yoğun ilgi gördü. Kore fanlarına göre televizyonda yayımlanan bazı dizilerde de Kore dizilerindeki birçok replik ve sahnenin tekrarı var. Diziler, filmler ve gençlerin dilinde, davranışlarında çoğalan bir akım denilebilir Kore tutkusuna. Naifliği, samimiyetinin yanı sıra sakıncalarıyla birlikte gençlerin dünyasında belirleyici yeni bir moda.
           <p>
           </p>
          </p>
         </p>
        </p>
       </p>
      </p>
     </p>
    </p>
   </p>
  </font>
 </div>
 <div>
 </div>
 <div>
 </div>
</div>


## Yorumlar

### bibi ay, 21 December 2012, 11:48
> Haberiniz iyi de biraz eksik kalmış:) Hollywood’da bile kaç tane Kore filmlerinden çalıntı birebir çevrilmiş film var. Göl Evi gibi (Korecesi on basar:)  Haberinizde gençlerin Budizmden etkilenebileceğini yazmışsınız ama asıl baskınlık Katolik Hıristiyanlardır. Filmlerde asla bir Müslüman ya da Türk...

Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action?newsId=34369), [web.archive.org (arşiv bağlantısı)](http://web.archive.org/web/20140125070640/http://www.aksiyon.com.tr:80/aksiyon/newsDetail_getNewsById.action?newsId=34369)
