# Bulanık Sulardan gelen zafer

*Tuba Deniz 2014.06.02*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   <p dir="LTR">
    32 sene sonra Cannes Film Festivali’nde kazandığı ödül, Nuri Bilge Ceylan’ın 20 senedir duruşundan taviz vermeden sürdürdüğü arayışın bir meyvesi. Artık sinema dünyası ünlü yönetmenin sonraki filmlerini daha büyük bir merakla bekleyecek.
   </p>
  </font>
 </div>
 <div id="newsText">
  <font class="detail-text">
   <p dir="LTR">
    Nuri Bilge Ceylan’ın 67. Cannes Film Festivali’nde Kış Uykusu ile aldığı Altın Palmiye, son zamanlarda memleketi ortak bir tebessümde buluşturan nadir haberlerdendi. Yılmaz Güney’in Yol filmi ile havaya kaldırdığı ödül, 32 yıl sonra Ceylan’a da nasip oldu. İlk defa kısa filmi Koza ile 1995’te Cannes’da yarışan ve her yeni çektiği filmle dünya sinemasındaki pozisyonunu pekiştiren Ceylan’ın son başarısı, onun şahsında Türkiye sinemasının katettiği yolun da bir göstergesi.
   </p>
   <p dir="LTR">
    Tıpkı Yılmaz Güney’in 32 yıl önce hak ettiği ödül gibi Ceylan’ın Altın Palmiye başarısını da, 100. yılını kutladığımız sinemamız için bir milat olarak değerlendirmek mümkün. Üstelik Kış Uykusu, En İyi Film ile birlikte Uluslararası Film Eleştirmenleri Birliği FIPRESCI’nin ödülünü birlikte hak eden nadir örneklerden biri. Ceylan’ın Cannes geçmişi, ilk kısa filmi Koza’ya dayanıyor. Daha sonra çektiği filmlerle dünya festivallerinin kayıtsız kalamadığı yönetmen 2002 yapımı Uzak ile yine Cannes’da Büyük Jüri Ödülü’nü, 2008’de yarışmaya katıldığı Üç Maymun ile de "Tutkuyla sevdiği, yalnız ve güzel ülkesine" adadığı En İyi Yönetmen Ödülü’nü hak etmişti. Yönetmenin filmlerini bilen bilmeyen herkes tarafından coşkuyla karşılanan bu haberlerin mutlaka sinema dünyasındaki yansıması çok daha tesirliydi. Özellikle genç yönetmenlerin estetik ve anlam arayışlarında festivallerdeki büyük başarılar bir rehber vazifesi görüyor, ödüllerin sinemamıza en büyük katkısı ise farklı ülkelerde sinemamıza olan alakayı artırması.
   </p>
   <p dir="LTR">
    Boğaziçi’nde mühendislik eğitimi alan, ardından Mimar Sinan Üniversitesi’nde iki yıllık sinema eğitimi gören Ceylan’ın görüntüye dönük ilk alakası fotoğraf sanatında ifade bulur. Koza’da bu ilgisinin izleri ziyadesiyle görülür. Sonraki çalışmalarına dair değerlendirmelerde de en çok uzun plan çekimleri ve fotoğrafik kareleri konuşulacaktır. Her ne kadar başlarda fotoğraf sanatına duyduğu ilgi üzerinden filmleri okunsa da Ceylan’ın anlatımını bu derece güçlü kılan ilgi alanlarından biri de edebiyatla kurduğu ilişkidir. Edebiyattaki betimlemeler, psikolojik çözümlemelerin onun sinemasındaki karşılığı uzun genel plan çekimler, karakterlerin yüzlerine zum yapılan görüntüler gibi benzer görsel arayışlarda ifadesini bulur. Ceylan’ın sinemasından bahsedip de onun hem ele aldığı konular hem de sinemasal anlatımında tesiri olan büyük ustalar Bergman, Antonioni, Tarkovski gibi isimlerden bahsetmemek olmaz. Ceylan da tıpkı Bergman’ın ifade ettiği gibi en çok insan yüzünden etkilenir, insan yüzünün coğrafyasında keşfe çıkar: "Bana göre insan yüzü en güzel manzaradır, her şeyi söyler. Gerçeğe ulaşmanın tek yoludur."
   </p>
   <p dir="LTR">
    İlk filmi Koza’da dâhil olmak üzere bütün işlerinde insan ruhunun derinliklerine sokulmak ister hep kamerasıyla. Yakın plan çekimler, uzun genel planlar, az diyalogsuz ve olabildiğince minimal bu anlatım tercihiyle karakterlerini kadrajın tam ortasına yerleştirerek ruhlarını şeffaflaştırır, onların en zayıf noktaları ile yüz yüze getirir izleyiciyi. Bu varoluşsal sorgulamalarında mutlaka en önemli referansı kendi benliğidir. Filmografisine baktığımızda ilk önce kendi ailesi, yaşadığı yerlerin etrafında dolaşmış olması bu açıdan anlamlıdır. İlk filmleri neredeyse otobiyografiktir Ceylan’ın, 1997’de çektiği Kasaba ve ardından üçlemenin diğer iki filmi Mayıs Sıkıntısı (1999) ve Uzak’ta (2002) en iyi bildikleri yani kendi şahsiyeti ve ailesi üzerinden aidiyet, kimlik gibi meseleleri tartışır. İlk iki film taşrada geçer, Uzak’ta ise Yusuf karakterinin şahsiyetinde taşradan kopuş yaşanmıştır. Fakat bu kopuş sıkıntıların sona erdiği anlamına gelmez, şehrin suni atmosferi beraberinde farklı sorunların da kaynağıdır. Türkiye sinemasında önemli bir yer işgal eden taşra problematiğinin sinema gündemimize taşınmasında şüphesiz Ceylan’ın etkisi büyüktür. Yeşilçam sinemasında klişe tanımlara hapsedilen taşra Ceylan’ın sinemasında iyi ya da kötü tanımlara, klişe karakterlere hapsedilmeden didik didik edilir.
   </p>
   <p dir="LTR">
    2006 tarihli İklimler’de yönetmen kendi benliğine dönük sorgulamalarda bir adım daha ileri gider ve artık kameranın karşısındaki kendisi ve eşidir. Her ne kadar İklimler birçok eleştirmen tarafından fazlasıyla kişisel bulunsa da Ceylan’a göre durum farklıdır. Zira insan tabiatını irdeleyen bu ilişki yumağı da her ilişki kadar evrenseldir. Nuri Bilge Ceylan açısından İklimler kırılma olarak kabul edilebilir fakat asıl milat Üç Maymun’da yaşanır, hem filmin senaryosu hem de daha önceki filmlere oranla çok daha fazla yakın planı tercih ettiği sinematografisi, senaryonun daha başı sonu belli bir öyküye yaslanması, profesyonel oyuncularla çalışması açısından diğer işlerinden ayrılır. Nuri Bilge Ceylan artık kamerasını farklı yaşama biçimlerine yöneltmiştir fakat insanın doğasına dair soruları ve sorgulama biçimleri aynıdır. Yine Cannes Film Festivali’nde Büyük Jüri Ödülü hak eden Bir Zamanlar Anadolu’da, bir cinayet soruşturması yürüten bir savcı, bir doktor ve bir komiserin on iki saatlik gerilimli birlikteliğini merkeze alır. Tıpkı filmin sonundaki sahne gibi insanın ruhuna otopsi yapmayı dener burada da Ceylan. Bütün sinema macerasını "Bulanık sularda yolunu bulmaya çalışan bir balık gibiyim." alegorisiyle tanımlayan yönetmenin Üç Maymun’da olduğu gibi Bir Zamanlar Anadolu’da da kötücül perspektiften bakışı belirginleşmiştir.
   </p>
   <p dir="LTR">
    <img alt="" height="291" src="http://web.archive.org/web/20140926123933im_/http://medya.aksiyon.com.tr/aksiyon/2014/06/02/bulanik-sulardan2.jpg"/>
   </p>
   <p>
    Sinemanın durma noktasına geldiği 1990’larda çıkış yapan, Yeni Türkiye Sinemasının istikametini belirleyen en önemli isimlerden biri Nuri Bilge Ceylan. İlk filmlerinden itibaren yapılan tüm olumsuz eleştirilere rağmen istikametinden, bakış açısından taviz vermeyen, istikrarla sinemasal arayışını sürdüren bir yönetmen. Seçtiği konular, estetik tercihleri, dünya sinemasında gördüğü takdir ile genç sinemacılar üzerinde oluşturduğu etki hayli fazla. Türkiye sinemasının festivallerde tanınması ve dikkat çekmesinde katkısı çok yüksek. Öyle ki 90’ların başlarında onun ve kendi kuşağındaki sinemacıların aldığı ödüllerle Türkiye sinemasının artık gelişeceğinden, daha çok tanınacağından bahsediyorduk, şimdi ise ustalaşmış bir auteur yönetmenin dünya sinemasında takdir gördüğüne şahitlik edip gurur duyuyor ve nasıl bir etki alanı oluşturacağını merakla izliyoruz.
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://aksiyon.com.tr/aksiyon/haber-38715-bulanik-sulardan-gelen-zafer.html), [web.archive.org (arşiv bağlantısı)](http://web.archive.org/web/20140926123933/http://aksiyon.com.tr/aksiyon/haber-38715-bulanik-sulardan-gelen-zafer.html)
