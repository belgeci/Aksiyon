# Festival coşkusuna Emek molası

*Tuba Deniz 2013.04.15*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   İstanbul Film Festivali’nin gündeminde bu sene yönetmen ve filmlerden ziyade Emek Sineması vardı. Eylemcilerin gördüğü muamele, festivalin tüm coşkusunu gölgelemeye yetti.
  </font>
 </div>
 <div id="newsText">
  <font class="detail-text">
   <p>
    İstanbul bir film festivalini daha geride bıraktı. Her festival, takipçileri açısından yeni yönetmenlerin, filmlerin de keşfi demek. Bu sene de ilginç örnekler izlendi, farklı ülkelerin öne çıkan meseleleri, estetik tercihleri dikkate alınarak sinemanın nabzı tutuldu; lâkin geçen yıllara oranla program heyecan uyandıran büyük keşiflerden mahrumdu. Festivalde filmlerden ziyade Emek Sineması için yapılan protestolar ve eylemlere katılanların gördükleri muamele daha ön plandaydı.
    <p>
     İki yüzü aşkın film arasından iki hafta içerisinde izlenecekleri seçmek çok da kolay değil.
    </p>
    <p>
     Bazıları için ülke sinemaları, kimileri içinse yönetmenin ismi ya da filmin aldığı ödüller en önemli referans. Festivalin meşhur konukları Costa Gavras, Carlos-Reygadas, Danis Tanovic gibi isimlerin filmleri zaten izlenecekler arasında ilk sırada... Bir de keşif turları var. Ortadoğu sinemasından örnekler her yıl olduğu gibi bu sene de mebzul miktarda. Ziad Doueiri’nin Uluslararası Yarışma bölümünde gösterilen filmi Saldırı (Attack), İsrail’de yaşayan başarılı bir cerrahın karısının bir intihar bombacısı olduğunu ve bu bilgiyle yüzleşmesini çok da ilginç olmayan bir anlatım üzerinden izleyiciyle paylaşıyor.
    </p>
    <p>
     <img alt="" height="241" src="http://web.archive.org/web/20130505005705im_/http://medya.aksiyon.com.tr/aksiyon/2013/04/15/festival.jpg"/>
    </p>
    <p>
     Çekimleri tamamen Suudi Arabistan’da yapılan ilk uzun metrajlı film Vecide (Wadjda)’nin yönetmeni bir kadın; Haifa Al Mansour. Küçük bir kızın ülkesindeki yasağa rağmen bisiklet alıp sokaklarda sürme arzusunun peşine düşüyor film. Konu sarkmaya, sömürülmeye çok müsait, fakat yönetmen soğukkanlı tavrını koruyarak toplumun kültürüne ya da dinine dil uzatmadan, naif bir dil üzerinden anlatıyor meselini. Vecide’nin bu radikal çıkışı, ülkedeki kadınların mahrumiyetlerini perdeye taşıyor, daha çok İran sineması tadında bir sadeliği tercih ediyor anlatımında.
     <p>
      Seni Gördüğümde (When I Saw You), 1967’de Ürdün’de bir mülteci kampındaki küçük Tarık’ın direnişine odaklanıyor. Onun ülkesine, babasına dönme arzusunu ajite etmeden, hatta keyifli bir dil üzerinden aktarıyor. Başka bir savaş çocuğu, Uluslararası Yarışma’nın en güçlü adaylarından biri, Rus filmi Kuleli Ev’de (House with a Turpet) çıkıyor karşımıza. Annesinin ölümünün ardından, evinin yolunu arayan 8 yaşındaki çocuğun savaş ve hayat ile yüzleşmesini muhteşem görüntülerle taçlandırıyor. Rus sinemasını sevenlerin izlemesi gereken bir örnek, Tarkovski’nin Solaris’inin senaristi Ukraynalı yazar Friedrich Gorestein’in bir öyküsüne dayanıyor.
      <p>
       <strong>
        Kötülüğün sıradanlığı
       </strong>
       <p>
        Başka bir iç burkan film Bruno Dumont’un Camile Caludel 1915’i. Rodin’in eski sevgilisinin ailesi tarafından tımarhaneye kapatıldıktan sonra orada geçirdiği bir hafta izlediğimiz. Boşluk, sessizlik ve çaresizliğin Juliette Binoche’nin muhteşem ifadesi, oyunculuğuyla bir çığlığa dönüşü, bir sanat dehasının yok edilişini anlatan filmin etkisinden kurtulmak kolay değil. Dehası ve kibriyle ön plana çıkan başka bir meşhur sima, ünlü düşünür Hannah Arendt. Margarethe Von Trotta’nın çektiği filmde Arendt’in Nazi Adolf Eichmann’ın Kudüs’teki mahkemesine katıldıktan sonra, Holokost’a dair yazdığı bir yazının nasıl yazarı linç etme serüvenine dönüştüğüne şahit ediliyoruz. Arendt’in ‘kötülüğün sıradanlığı’na dair fikirlerinin bu duruşmanın etkisi ile somutlaşmasına dair bir özet geçiyor yönetmen.  Ünlü felsefeci Heidegger ile yaşadığı ilişki ve düşünme biçimi üzerindeki etkisi vasat bir dille aktarılıyor.
        <p>
         Festivalde bu sene kurmacalardan yana çok heyecan uyanmasa da belgeselleri izleyenlerin genel itibarıyla yüzü güldü. En çok konuşulan filmlerden biri şüphesiz Bir Şarkının Peşinde’ydi (Searching For Sugar Man). Amerika’da bir sanayi şehrinde yaşayan Sixto Rodriguez, ülkesinde yeteneği görmezden gelinir fakat Güney Afrika’da bir efsaneye dönüşür. Sahnede kendini yakarak öldüğüne dair efsanelerin dolaştığı Rodriguez hakkında bilinen çok az şey vardır. Bu sırlı kişiliğin anlatıldığı filmde sadece Rodriguez’in karakteri değil, hayat hikâyesi de oldukça etkileyici. Türkiye çıkışlı belgesellerden biri Gurbet Pastası ise dedeleri 1800’lü yıllarda Rusya’ya gidip fırın ve pastanelerde çalışan Hemşinlilerin pek bilinmeyen hatıralarını paylaşıyor bizlerle. Onların ayrılış, hasret öyküleri günümüzde yurtdışına gidip bu sahada eğitim gören torunlarına kadar uzanıyor.
         <p>
          Festivalin ikinci haftası daha çok Ulusal Yarışma filmlerinin rüzgârı esti, yönetmenler izleyicilerle buluştu. Fakat ilk haftanın sonunda Emek’in bir AVM sinemasına dönüşmemesi için yapılan eylemlerde, aralarında Costa Gavras, Erden Kral gibi yönetmenlerin, film eleştirmenlerinin de bulunduğu gruba polisin tazyikli su ve biber gazı ile müdahale etmesi can sıkıcıydı. Protestocular arasından eleştirmen Berke Göl’ün de bulunduğu dört kişinin gözaltına alınması festivalin bütün coşkusunu gölgeledi. Üstelik “Emek yoksa ben de yokum!” diyen usta film eleştirmeni Atilla Dorsay da yazılarına son vereceğini açıkladı. Moraller bozuldu, keyifler kaçtı. İzlenilen filmler ve yarışma heyecanı çok da dağıtamadı bu karamsar ruh hâlini. Derviş Zaim’in Devir filminde giyilen “Devir’i Emek’te izlemek istiyorum” yazılı tişörtler gibi bazı seyirler de Emek mücadelesinin bir parçasına dönüştü.
          <p>
           Ulusal yarışmanın filmleri arasında en çok merak edilenlerin başında Onur Ünlü’nün, sinemasında bir kırılma noktası olarak nitelediği Sen Aydınlatırsın Geceyi ve Mahmut Fazıl Coşkun’un Yozgat Blues’u vardı. Onur Ünlü’nün sinemasını tanımlamak zor. Filmografisindeki örneklere baktığımızda absürdün sınırlarını zorlayan yönetmen, son filminde kendi sinemasının da sınırlarını zorlamış. Bir kasabada yaşayan ve süper güçlere sahip karakterlerden Cemal’in varoluşsal sorgulamaları ön plana çıkan. Daha önceki filmlerinde olduğu gibi burada da tekinsiz bir seyir söz konusu. Yozgat Blues ise Coşkun’un Uzak İhtimal’den sonra ne kadar yol katettiğinin tescili. Belediyenin açtığı bir müzik kursunda hocalık yapan, AVM’lerde Fransızca şarkılar söyleyen Yavuz, canlı müzik yapmak için aldığı iş teklifi üzerine öğrencisi Neşe ile Yozgat’a gider. Yozgat’ta tanıştıkları Sabri ve onun radyocu arkadaşının hikâyesi senaryoya eklense de odakta hep Yavuz’un melankolik, dış hayata kapalı, kırılgan ruh hâli vardır. Ercan Kesal’ın güçlü oyunculuğuyla desteklenen, ete kemiğe bürünen bir karakter muhatabımız, senaryodaki özen de sinemamız açısından sevindirici. Yer yer komik ama daha çok hüznün hâkim olduğu filmde taşrada sanatçı olmaya dair de önemli notlar var.
           <p>
            <strong>
             Festivalin ‘olmuş’ları
            </strong>
            <p>
             Uğur Yücel’in Soğuk’u ismiyle müsemma. Çizdiği karakterler ve kapalı atmosferiyle çıkışsız ve kasvetli bir taşraya mecburiyet. Cemil Ağacıkoğlu’nun ikinci filmi Özür Dilerim, zihinsel özürlü bir evlat sahibi, orta sınıf bir ailenin her an tuz buz olmaya meyyal hâli ile tüm cefakârlığı ile bu yapıyı muhafaza eden annenin hâline zum yapıyor. Can Kılcıoğlu’nun ilk filmi Karnaval’da babasının tahakkümünden kurtulmaya çalışan 36 yaşındaki Alis’in aileden kopuşu onu daha güçlü bir noktaya getiremiyor. Daha çok mizahi tonlarda ilerleyen film, genel eğilime uygun olarak karakterini filmin sonunda öylece bırakıyor. Festivalin en azından yönetmenlik açısından ‘olmuş’ tanımlanan filmlerinden biri Aslı Özge’nin Hayatboyu. Yine aile meselesinin etrafında dolaşan Deniz Akçay’ın Köksüz’ü de beğenilenler listesinde.
             <p>
             </p>
            </p>
           </p>
          </p>
         </p>
        </p>
       </p>
      </p>
     </p>
    </p>
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=76D799FAC856FEC8CA7687F8094F4A32?newsId=35332), [web.archive.org (arşiv bağlantısı)](http://web.archive.org/web/20130505005705/http://www.aksiyon.com.tr:80/aksiyon/newsDetail_getNewsById.action;jsessionid=76D799FAC856FEC8CA7687F8094F4A32?newsId=35332)
