# Bu sergide her parça şaheser

*Tuba Deniz 2010.12.27*

<font class="agenda2NewsSpot">
 ‘1400. Yılında Kur’an-ı Kerim’ sergisi ocak sonuna kadar uzatıldı. 8. yüzyıldan 20. yüzyıla geniş bir dönemi temsil eden Kur’an-ı Kerim’lerin her biri, ait olduğu dönemin sanatının ulaştığı zirve noktasını da resmediyor.
 <span>
 </span>
</font>
<font class="newsDetail">
 <p>
  <p class="MsoNormal">
   Kur’an-ı Kerim tam 1400 yıl önce hayatımızın merkezine nazil oldu. Mücellitler en nadide ciltlerle kapladı bu kutsal kitabı, müzehhipler en özel tezhipleriyle süsledi. Hattatlar yeteneklerinin sınırlarını zorladı Allah kelamını kaydederken.
  </p>
  <p class="MsoNormal">
   Türk İslam Eserleri Müzesi Geçici Sergi Salonu’ndaki “1400. Yılında Kur’an-ı Kerim” sergisi 8. yüzyıldan 20. yüzyıla uzanan tarihî süreçte hazırlanan dünyanın en nadir Kur’an-ı Kerim’lerini teşhir ediyor. Emevi, Abbasi, Selçuklu, Memluk, İlhanlı, Celayiri, Timurlu, Türkmen, Osmanlı, Safevi ve Baburî dönemlerinde sanat hamileri için ünlü hattat, tezhip ve cilt sanatçıları tarafından hazırlanan Mushaf’lar, zamanda bir yolculuk vadediyor. Adı geçen coğrafyaların, zamanın sanatının doruklarında dolaştırıyor. Kronolojik bir tasnife tabi tutulan Mushaf’ları dikkatle incelediğinizde sadece kutsal kitaba verilen ehemmiyet değil, dönemin ilişkileri dahi beliriyor gözlerinizin önünde. İslam Eserleri Müzesi koleksiyonun küçük bir bölümü sergilenen. Bu kadarı bile ne denli kıymetli bir hazineye sahip olduğumuzun delili.
  </p>
  <p class="MsoNormal">
   Evkaf-ı İslamiye Müzesi, bugünkü adıyla İslam Eserleri Müzesi, 1914’te açılır. 1. Dünya Savaşı günleridir. Osmanlı İmparatorluğu zor bir süreçten geçmektedir. 600 yıl hüküm süren bir imparatorluğun çok sayıda vakıf eserleri mevcuttur ve özellikle taşınabilir olanları korumak güçtür. Bu parçaların çalınmaması, yağmalanmaması için müze kurulur ve Anadolu’dakiler de dâhil tüm eserler bir çatı altında toplanır. Bugünkü adıyla İslam Eserleri Müzesi’nin dünya çapındaki seksiyonları, el yazmaları ve halılar. Literatüre geçmiş bir koleksiyon, söz konusu olan. El yazmaları, vakıf eserlerinin yanı sıra Şam evrakının da yer aldığı bir grup. Kur’an-ı Kerim’in ilk nüshaları olarak kabul edilen 250 bin yapraklık ‘Şam Evrakı Koleksiyonu’ yine savaş döneminde Emeviye Camii’nden 33 sandığa yüklenerek İstanbul’a getirilir. Bir komisyon kötü durumda olanları ayıklar, kalanı Evkaf-ı İslamiye Müzesi’ne teslim edilir.
  </p>
  <p class="MsoNormal">
   Serginin küratörleri Sevgi Kutluay ve Ali Serkander Demirkol. Kutluay, şimdiye kadar el yazmalarının sergilenmesi için çok ısrarla karşılaştıklarını fakat buna eserin müsaade etmediğine değiniyor. Zira sayfayı yıllarca açık tutmak, ciddi manada zarar görmesi demek. Serginin hedeflerinden biri, özellikle genç ve çocukları sahip olduğumuz değerler hakkında bilgilendirmek. Bilmek, koruma güdüsünü ve geleceğe aktarma çabasını beraberinde getiriyor. Kutluay’ın dile getirdiği diğer bir amaç koleksiyona dikkat çekerek evrakların restore sürecini sağlamak.
  </p>
  <p class="MsoNormal">
   Sergi hazırlıkları ile birlikte eserlerin restorasyon çalışmaları da başlamış. Kur’an-ı Kerim’lerin ciltleri temizlenmiş, şirazeleri tamir edilmiş. Sergi kataloğunda, Mushaf’ların restorasyondan önceki ve sonraki hâllerine yer verilmiş.
  </p>
  <p class="MsoNormal">
   Sergi, 4 Eylül 2010’da açılmıştı. 75 binden fazla kişinin gezmesi ve gördüğü ilgi sebebiyle süresi 30 Ocak 2011’e uzatıldı. Özellikle yabancı akademisyenlerin ilgisi yoğun. Uçağa atlayıp sadece Mushaf’ları görmeye gelen çok araştırmacı var. Müzeye açılır açılmaz girip diğer gün kapıyı tekrar çalanların sayısı az değil. İngilizce katalog yetişmeyince Türkçesine de razı olmuş çoğu, ‘biz bir şekilde tercüme ettiririz’ diyerek... Peki, insanları nedir bu kadar heyecanlandıran? “Bu 202 eserin her biri başyapıt, sergiler için nadirdir her eserin başyapıt olması.” diyor Kutluay.
  </p>
  <p class="MsoNormal">
   Sergi, kapsamlı bir araştırmanın ürünü aynı zamanda. Katalogda dönemler de değerlendirilmiş. Hattatı, tezhip sanatçısı bilinmeyen bazı Kur’an-ı Kerim’lerin kimi sanatçılara ithaf edilebileceği ortaya çıkmış. Mesela Anadolu Selçuklu döneminde Muhlis isimli bir sanatçı var. Konya’da 13. yüzyılda yaşamış. İslam Eserleri Müzesi koleksiyonunda yer alan bir Mushaf, Anadolu Selçuklu Sultanı Alaaddin Keykubat’ın türbesinden gelir, yine aynı döneme aittir. Detaylara bakıldığında bu tezhiplerin Muhlis’in elinden çıkmış olma ihtimali güçlenir. Bir diğer önemli keşif yine sergi vesilesiyle gün yüzüne çıkar. Avrupa’daki iki kütüphanede bazı sayfaları yer alan Kur’an’ın nerede olduğu merak edilmektedir. 90 yıl önce yazılmış bu Kur’an’ın da müzede bulunduğu anlaşılır.
  </p>
  <p class="MsoNormal">
   Tüm bunlar ciddi bir gayretin ürünü. Kutluay, ısrarla ekip çalışmasını vurguluyor. Tezhip ve cilt sanatı konusunda Prof. Dr. Zeren Tanındı’yı anıyor. Hat ve hattatlarla ilgili Dr. Süleyman Berk’ten destek alınmış. Kur’an’ın ilk nüshaları ile ilgili Tayyar Altıkulaç kataloga bir yazı yazmış.
  </p>
  <p class="MsoNormal">
   Sergideki yazma eserler Sultan’ın hazinesi için hazırlanmış. Her biri için ciddi meblağlar ve sanatçıların özverileri söz konusu. Bu sebeple hepsi birer mücevher. Aynı zamanda dönemin sanatının da doruk noktası. Kur’an-ı Kerim’lerdeki tezhipler, süslemeler çağın mimarisinden ahşabına, yaşama biçimine kadar birçok ipucunu ve yaşanmışlığı içinde barındırıyor.
  </p>
  <p class="MsoNormal">
   Günümüzden bakınca iki boyutlu görünse de tüm tarihin duygusuna sahip Mushaf’lar. Siyasi ilişkilerden tutun sanatçılar arasındaki bağlantılara kadar farklı irtibatların izini sürmek mümkün. Mesela Kanuni Sultan Süleyman’ın kızı Mihrimah Sultan’ın, Şehzade Mehmet’in annesi Hürrem Sultan’ın türbesine Kur’an vakfettiğini öğreniyorsunuz.
  </p>
  <p class="MsoNormal">
   Çalışmalar sırasında İran Kur’an-ı Kerim’lerinin Osmanlı’nınkinden fazla olduğu gün yüzüne çıkar. 16. yüzyılın sonlarına doğru sultanlar, hanım sultanlar, şehzadeler, paşalar arasında vakfetme geleneği yaygınlaşınca Kur’an’a rağbet artar. Bu sebeple İran’da atölyeler kurulur ve seri imalata geçilir. İki-üç yıl ara ile Kur’an’lar hazırlanır. Hâlbuki bir atölyeden bu kadar kısa sürede eserin çıkması mümkün değildir zira yazımı uzun sürer. Bu eserlerin aile üretimi olduğu fark edilir. Örneklerden biri, babasının atölyesinde yetişen, Taceddin ekolünün kurucusuna aittir. Sergide, disiplinli olduğu çalışmalarından belli baba ile oğlun eserlerini yan yana görüyoruz. Koleksiyondaki en nadide örneklerden bir diğeri 870-878 yılları arasında Şam’da valilik yapan Amacur tarafından vakfedilen cüzler. Şu an için İslam beldesinde tespit edilen en erken tarihe sahip bu eserler.
  </p>
  <p class="MsoNormal">
   Sergi, vakıf geleneğini inceleyenler, tezhip üzerine çalışanlar, kitap sanatına yoğunlaşanlar ya da ciltçiliğe kafa yoranlar için özel önem arz ediyor. Yazının yüzyıllar boyunca nasıl biçimlendiğini görebiliyorsunuz Mushaf’larda. Kur’an-ı Kerim’in farklı coğrafya ve dönemlerdeki hâlini bir bütün içinde görmek ise en güzeli.
  </p>
 </p>
</font>

Kaynak: [www.aksiyon.com.tr](http://www.aksiyon.com.tr:80/aksiyon/haber-28279-bu-sergide-her-parca-saheser.html), [web.archive.org (arşiv bağlantısı)](http://web.archive.org/web/20110101114723/http://www.aksiyon.com.tr:80/aksiyon/haber-28279-bu-sergide-her-parca-saheser.html)
