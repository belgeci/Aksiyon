# Benim duvarlarımda tarih var

*Tuba Deniz 2012.06.25*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Yarım yüzyılda 114 ülkeyi fotoğraflayan ve bu şahitliklerini eserlerinde yeniden yorumlayan Burhan Doğançay’ın duvarlarında sadece yağmurun, karın değil, içinden geçtiği toplumların aşkları, hüzünleri, sevinçleri, ideolojileri ve kaygılarının da izi var.
  </font>
 </div>
 <div id="newsText">
  <font class="detail-text">
   <p>
    Bir şehir hakkında fikir yürütmenin, oradaki insanların zihnini okumanın en iyi yollarından biri belki de ara sokaklarda karşınıza çıkacak duvar yazılarına, afişlere, ilanlara göz gezdirmek. Yıllar yılı eskiyen, yıpranan duvarlar biraz da toplumun bilinçaltının izlerini taşır üzerinde, soluk, yorgun ama her daim canlı bir hafıza da diyebiliriz onlara.
    <p>
     Burhan Doğançay yaklaşık 50 yıldır duvarlarla ilgileniyor. Arşivinde tam 114 ülkenin fotoğrafları var. Zihninde harmanladığı bu görüntüleri, tuvallerinde özgün bir bütüne dönüştürüyor. Resimlerindeki duvarlarda sadece yağmurun, karın değil, insanların dertlerinin, aşklarının, ideolojilerinin, kaygılarının da izi var. Çocukluğundan itibaren resim yapan, diplomatlıktan sırf sanat sevdasına vazgeçen Doğançay’ın zihninde odaklandığı konuya dair ilk şimşek 1964 yılında New York sokaklarında turlarken çakar. 86. Cadde’de dolaştığı bir gün gözüne bir ayrıntı takılır. Hayatında gördüğü en güzel soyut resimdir bu. Bir afişin kalıntıları, bu kâğıt parçalarının duvar yüzeyinde titreyen gölgeleri… Yağmur ve çamurun fırçasıyla son şeklini alan mavi, yeşil, kahverengi, turuncu renkli lekeler… Doğançay hemen orada eskiz defterini çıkarır ve karşısındaki şaheseri kaydeder. Atölyesine döner dönmez ilk işi gördüklerini eserinde yorumlamak olacaktır. 34 yaşında, etkilendiği bir yüzeyin tetiklediği bu macerası uzun yıllar sürecektir. İstanbul Modern şimdilerde Doğançay’ın eserlerinden müteşekkil bir sergiye ev sahipliği yapıyor: “Kent Duvarlarının Yarım Yüzyılı: Burhan Doğançay Retrospektifi”. Sanatçının 14 ayrı dönemini ve dünyanın önde gelen müzelerinin koleksiyonlarında bulunan çalışmalarını izleyiciyle buluşturan sergi 23 Eylül’e kadar görülebilecek.
     <p>
      Sanatçı yıllardır, boynunda fotoğraf makinesi, gittiği ülkelerde dikkatini çeken caddelerin, sokakların, kapıların ve tabii ki duvarların fotoğrafını çekiyor. Onun zihnine de kaydettiği bu görüntülerin yeni bir kurgusu tuvaline yansıttığı. “Benim çok şükür, şu an on tane proje var kafamda. Mesela beş duvar birden olur zihnimde ve ben onları harmanlarım, zaten resimlerimi ilk önce zihnimde tamamlarım.” Yemek yerken, eşiyle konuşurken, tavla oynarken hep beyninin bir tarafıyla resimlerini çizer Doğançay. Eskilerin ifadesiyle yaptığı işle fâni olanlardandır o. Tuvalin başına, büyük oranda eseri zihninde tamamlamış olarak geçer, eline fırçayı alıp ilham perisi gelsin diye beklemez. Onun için ortaya çıkacak eserin muhatabına hoş duygular vermesi elzem. Resimlerine yerleştirdiği afişin yeri, rengi, kolajı, ahengi esas olan. “Benim duvarlarımda tarih var.” cümlesine hak vermemek elde değil. Zira Doğançay duvarları resmetmeye başladığı yıllarda Irak savaşı yoktu, AIDS henüz günümüzdeki kadar yayılmamıştı. Tüm bu süreçlerin toplum nezdindeki yansımalarını eserlerinde görmek mümkün. Sanatçının duvarları, ciddi bir görsel hafıza oluşturuyor aynı zamanda.
      <p>
       “Duvarlar bir toplumun aynasıdır.” diyor Doğançay. Duvarlara yazma içgüdüsünü handiyse insanın fıtratı ile ilişkilendiriyor. Zira insanlık tarihi kadar bir geçmişi var duvarlara yazı yazma sevdasının. Mağaralara resimler çizen insanoğlunun tekâmülünün (!) son noktası sosyal paylaşım ağlarının duvarları desek abartmış mı oluruz? Geçmişte nasıl bulduğu tabletlere duygu ve hallerini, şahitliklerini yazıyorduysa ademoğlu, şimdi de Facebook, Twittter duvarlarında, belki de günlük sosyal hayatına kıyasla daha çok kendini ifade ediyor. Doğançay’a malum sanal duvarları da tuvallerine taşımayı düşünüp düşünmediğini soruyoruz. Henüz niyeti yok bu teknolojik coğrafyada gezinmeye. Onun ilgi alanına daha çok şehirlerin ara sokaklarındaki eskimiş, yıpranmış duvarlar giriyor. Özellikle sesini duyuramayan, kendini ifade etmenin tek yolu olarak duvarlara sığınanlar dikkatini çekiyor. Duygu salınımlarını, yaşadığı ekonomik ya da siyasi buhranları duvarlara nakşedenlerden bahsediyor. Hepimize çok tanıdık gelen: “Ali, Ayşe’yi seviyor”, “Kahrolsun faşizm” ve benzeri ifadeler sanatçı açısından toplumu anlayabilmek adına kıymetli.
       <p>
        Bazı memleketlerde duvarlara yazı yazmak yasak, özellikle diktatör, komünist rejimlerle yönetilen yerlerde. Duvarlarda en çok yazıların görüldüğü adresler ise demokratik ülkeler. Doğançay’ın bu serüveninde başına birçok tehlikeli olay da gelir. Burma’ya gittiği yıllar, o bölgeye yabancıların pek de rağbet etmediği zamanlardır. Duvarlarda pek bir şey göremez, şehrin içine sokuldukça yazıların daha çok yıkık binaların içinde olduğunu fark eder. Yıllar ilerledikçe neredeyse hangi sokakta karşısına ne çıkacağını tahmin edecek bir önseziye ulaşır. Burma’nın sokaklarında dolaşırken, ağzına kloroform dayayıp kendisini etkisiz hâle getirirler ve tüm teçhizatını götürürler. Başka bir yerde bıçaklanır. Arjantin’de de yine bayıltıp makinelerini çalarlar. Polise şikâyet için gittiğinde, “Canını kurtardığına dua et.” cevabını alır. Genelde tehlikeli coğrafyalarda dolaştığı için benzeri olaylarla çok karşılaşır. Yarım yüzyıldır toplumun nabzını tutan Doğançay’a “Yıllar içerisinde duvarlara yüklenen anlam değişti mi?” diye soruyoruz: “ Hayır, hiçbir şey değişmedi. Bir duvara bakarak o toplumun ekonomik, sosyal, politik yönü hakkında birçok şey söyleyebilirsiniz. Hâlâ ev ödevlerini tuğlaya yazan öğrenciler var. Zengin ile fakir arasındaki uçurum büyüyor.” Bir yandan da duvarlar yükselmeye devam ediyor. İsrail ile Filistin arasındaki ‘utanç’ duvarı gibi, Amerika ile Meksika arasındaki ilk akla gelenler. “Bunların hiçbiri kalmaz.” diyor Doğançay: “Duvarlarla hiçbir yere varamazsınız. Onların hepsi yıkılır gider.”
        <p>
         Dış politikanın sağ kolu sanattır
         <p>
          Burhan Doğançay’ın 2004’te Taksim’de açılan müzesinde sadece kendisinin değil, babası Adil Doğançay’ın da eserleri var. Müze her yıl 8-14 yaş gruplarındaki çocukların katıldığı bir resim yarışması düzenliyor. 2006 yılında dereceye girenler dört günlük Paris, 2007’nin başarılı öğrencileri ise Londra yolcusu olmuş. “Çocuklar için açtım ben müzeyi.” diyen sanatçı, küçük yaşta verilen sanat eğitiminin önemine vurgu yapıyor. Müzik, resim gibi derslerin matematik ile işgal edildiği sistemimizde sanat eğitiminin çocuklara çok yetersiz verildiğini düşünüyor. Bir çocuğa sanat eğitiminin verilebilmesinde en önemli faktör ebeveynler, özellikle de anneler. Türkiye’de ise kadınlara, özellikle annelere ne kadar kıymet verildiği ortada. Hâlbuki sanata önem vermeyen hiçbir toplum tarihte yerini alamamıştır. Amerika’nın eski dışişleri bakanından bir alıntıyla katkı yapıyor sohbetimize: “Bir memleketin dış politikasının sağ kolu sanattır.” Dünyada askerî ya da ekonomik açıdan en güçlü olsanız da kültür ve sanatta aynı seviyeye gelmediğiniz sürece çökmeye mahkûmsunuz.” Toplumun bu kadar şiddete meyletmesi, kabalaşmasının ardında da sanat ile irtibatsızlığın etkisine dikkat çekiyor.
          <p>
           Doğançay büyük oranda sıkıntı ve dertlerin yansıtıldığı duvarları merkeze almasına rağmen eserlerinde bir karamsarlık çıkmıyor karşımıza. Kimi zaman mizahi bir ton ile sunulduğunu bile söyleyebiliriz resimlerinin. Modern sanatın büyük oranda kasvet ve karanlığa gömüldüğü günümüzde, sanatçının konuya yaklaşımı bu manada ayrı bir yerde duruyor. “Ben her gece hayatta olduğum için Allah’a dua ederim. Dokuz ameliyat geçirdim, Nepal’de neredeyse öldürülüyordum. Bunların hepsi yazılmış. Bizim millet çok pesimist ama ben optimistim.” diyor. Duvarlar serisi henüz tamamlanmış değil, görünen o ki Doğançay, ömrü vefa ettiği sürece bu seriye yeni eserler katmaya devam edecek. Halkın doğal bir üretimi olan, üzerine hayatın lekeleri kazınmış duvarları kendi kurgusuyla yeniden üretecek.
          </p>
         </p>
        </p>
       </p>
      </p>
     </p>
    </p>
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-32942-benim-duvarlarimda-tarih-var.html), [web.archive.org (arşiv bağlantısı)](http://web.archive.org/web/20120630122411/http://www.aksiyon.com.tr:80/aksiyon/haber-32942-benim-duvarlarimda-tarih-var.html)
