# Fotoğraf siyasal bir araçtır

*Tuba Deniz 2011.03.14*

<font class="agenda2NewsSpot">
 Fotoğrafın teorisi üzerine düşünme eylemi Fotoğrafsız, Fotoğraf Notları ise bu fikirleri harekete geçirme mecrası. Birbirini tamamlayan iki derginin çıkış noktası Galata Fotoğrafhanesi, amacı ise fotoğrafa Batılı referansların ötesinde yeni bir bakış açısıyla yaklaşabilmek.
</font>
<font class="newsDetail">
 <p>
  <p class="MsoNormal">
   Memleketimizde fotoğraf meraklılarının sayısı her geçen gün artıyor. Sağınızda solunuzda, aklınıza gelebilecek her yerde yüzünüze doğrultulmuş bir objektifle karşılaşmanız muhtemel. Peki ya fotoğraf üzerine düşünenlerin sayısı? Fotoğraf çeken herkesin bu işin teorik yanına da zihin yormasını beklemek pek gerçekçi değil; lâkin Türkiye’de bu alanda şimdiye kadar ciddi bir hareketlilik olduğunu söylemek de güç. Senelerdir ayda yılda bir düzenlenen paneller, sempozyumlar, fotoğraf günleri ya da saydam günleri gibi etkinliklerde ancak üç beş isim bir araya gelip tartıştı fotoğraf üzerine. Genel itibarıyla aynı konular, aynı isimler etrafında döndü durdu. Bu demek değildi ki fotoğrafın teorisi üzerine kimse düşünmedi. Fakat düzenlenen az sayıdaki etkinlikte tartışılanlar ne yazık ki genel bir bakış açısına da dönemedi. Böylelikle Batı’nın bize takdim ettiği ya da dayattığı bir anlayış, tavır içine hapsoldu çoğu zaman fotoğraf. Kültürüne oryantalist bakış açısıyla baktığının farkına bile varmadı kimi profesyoneller, kendi insanını nesneleştirdiğinin de…
  </p>
  <p class="MsoNormal">
   Bu manada ele avuca gelir, somut bir çalışma fotoğraf üzerine düşünce dergisi ‘Fotoğrafsız’ ve onun kardeşi, foto-röportaj dergisi ‘Fotoğraf Notları’. Galata Fotoğrafhanesi’nin bünyesinde yayımlanan iki derginin de yayın yönetmeni Yücel Tunca. Yayın ekibinde ise Özcan Yurdalan, Murat Yaykın, Mehmet Kaçmaz, Vedat Ateş ve yine Yücel Tunca var.
  </p>
  <p class="MsoNormal">
   Galata Fotoğrafhanesi, Fotoğraf Vakfı ve Fotoğraf Akademisi’ni bünyesinde barındırıyor. Temel fotoğraf bilgisinden alternatif baskı tekniklerine, stüdyo fotoğrafçılığından proje atölyelerine kadar fotoğraf meraklılarına farklı alanlarda dersler veriliyor. Fotoğraf Akademisi’nde ise belgesel fotoğraf, basın fotoğrafçılığı gibi alanlarda uzun soluklu bir eğitim söz konusu. Fotoğrafsız ve Fotoğraf Notları bu dinamik yapının ürünü. Biri fotoğrafın teorisi, diğeri ise pratiği üzerinde duruyor. Her iki dergi belli ki birbirine şekil veriyor. “Bu dergileri çıkarma fikri uzun süredir kafamızda dönüp duruyordu. Fotoğraf Akademisi’nin oluşması, uzun süreli derslerin verilmesi bizim çevresel ilişkilerimizi de geliştirdi. Derginin içeriğini besleyecek üretimleri destekledi.” diyor Yayın Yönetmeni Yücel Tunca. 2009’un ilk martında eğitim çalışmalarına paralel Fotoğraf Notları çıkmaya başlar. Aslında aynı dönem içerisinde Fotoğrafsız’ı da yayımlamaktır niyetleri fakat içerik tam istedikleri gibi olmayınca 2010’un güzüne kadar beklemek zorunda kalırlar.
  </p>
  <p class="MsoNormal">
   Fotoğraf Notları’na görüntülere dayalı bir haber dergisi denilebilir. Sadece fotoğraf meraklıları değil belli ki hedef. Türkiye’de fotoğrafçılar kendi kendine üretir, kendi kendine tüketir. Derginin çıkış saiklerden biri, fotoğrafla ilgilenmeyen insanlara da hitap edebilmek. Üç ayda bir yayımlanan dergide, şimdiye kadar gündemde kendine geniş yer bulan Tekel işçilerinden tutun da Kuzey Irak’a, kentsel dönüşüme, TOKİ’ye kadar farklı konulara yer verilmiş. Belirli bir siyasi ve muhalif duruş sadece yazılarda değil, fotoğraflarda da hissediliyor. “Bir tarz, aslında bu derginin varlığı.” diyor Özcan Yurdalan. Türkiye’de daha önce yapılmış bir uygulama değil. Altmışlar yetmişlerde henüz televizyon evimizdeki başköşeyi işgal etmezden önce Life, Time gibi dergilerin uyguladığı bir yöntem. Beyaz camın tahakkümü ile itibarını kaybeden, kaybolan bir mecra. “Fotoğraf ya da yazı ile bir denge oluşturmaya çalışıyoruz ama hiçbir zaman marifet olarak fotoğraf ya da fotoğrafçının kendisi yok bu dergide. Aslolan konu.” vurgusu yine Yurdalan’a ait. Kimi zaman yazıyla gündeme gelse de asıl tercih edilen fotoğrafçının fotoğraflarıyla konuyu gündeme taşıyabilmesi ve tartıştırabilmesi. Fotoğrafları tek başına bırakmamak gibi bir derdi var derginin, amaç asıl hikâyeyi görünür kılması. Bu yanıyla yeni bir deneme Fotoğraf Notları ve doğal olarak bir sürü de handikabı var. “Memlekette fotoğrafçılık öyle bir hâlde ki, sadece güzel, estetik, tanıtım fotoğrafına hapsedildiği için çok fazla bizim istediğimiz anlamda üretim yok. O yüzden biraz gayret ederek, insanlardan isteyerek, genç arkadaşların işlerini davet ederek içerik hazırlanıyor. Çok bereketli bir mecrada seçim yapamıyoruz.” diyen Yurdalan’ın cümleleri fotoğrafa, özellikle de belgesel fotoğrafa nasıl bir bakış açısı sergilediklerine dair ipucu barındırıyor.
  </p>
  <p class="MsoNormal">
   Her sayıda bir fotoğrafla da olsa Fotoğraf Akademisi öğrencilerine de yer açılıyor Fotoğraf Notları’nda. Dergi, genç fotoğrafçıların üretimlerini gösterebilecekleri bir alan. Her yıl bir mezuniyet sayısı çıkarmak da hedefler arasında. Belgesel fotoğrafa ilginin arttığı bir vakıa. Yükselen ilgi belirli riskleri de içinde barındırıyor. Bu işin içinin boşalma ihtimali, belgesel fotoğrafın sulandırılarak tüketim malzemesine dönüşme riski de var. Bu kaygıdan dolayı harekete geçen yayın ekibinin tahayyülündeki “Belgesel fotoğraf nasıl olmalıdır?” sorusunun da cisimleşmiş hâli Fotoğraf Notları ve Fotoğrafsız. Fotoğrafsız’da tartışılanlar, Fotoğraf Notları’nda pratiğe dökülüyor.
  </p>
  <p class="MsoNormal">
   Derginin bakış açısı oldukça belirgin. Peki, fotoğraflara bu derece mesaj yüklenmesi ne kadar sıhhatli? Yücel Tunca’ya göre üretilen fotoğrafın tarzı itibarıyla bu çok doğal. Fotoğraflar, bir mesaj iletmenin aracı olarak yer alıyor dergide. “Fotoğrafları çok siyasallaştırıyorsunuz.” tartışmasına henüz muhatap kalmamışlar fakat yakın gelecekte bu tür suallerle karşılaşacaklarını biliyorlar. “Zaten fotoğrafın siyasal bir araç olduğunu düşündüğümüz için bu bizim açımızdan tartışma konusu bile değil.” cümlesiyle sözlerini özetliyor Tunca. Sadece belgesel fotoğraf mıdır siyasal araç? “Ben o kadar sınırlamıyorum bile. Fotoğrafın kendisi siyasal bir araçtır, bu bir çiçek fotoğrafı olsa bile siyasal olduğunu söyleyebilirsiniz.” Misyon biçerek yapılan bir şey değil kastedilen mesaj. Toplumu aydınlatan, problemlere ışık tutan bir noktadan hareket etmekten bahsedilmiyor. Dergide de yazıldığı gibi, belgesel fotoğraf ya da fotoröportaj, bir anlama ve anlatma süreci olarak ele alınıyor. Bu bir açıdan da siyasal özü taşıyor. Hâlâ açıklığa kavuşmadı mı? Bu durumda, tartışmaların derinleştiği Fotoğrafsız’ın ikinci sayısına bakabilirsiniz. İlk sayının konusu fotoğraf ve etik, ikinci sayıda ise belgesel fotoğraf mercek altına alınmış. Bir sonraki sayıda ise basın fotoğrafçılığı üzerine yazılara yer verilecek. İlerleyen aylarda fotoğraf yarışmaları, kavramsal fotoğraflar da irdelenecek meseleler arasında.
  </p>
  <p class="MsoNormal">
   Dergi şimdilik neredeyse tamamen gönüllülük esası üzere yayımlanıyor. Devamlılığı sağlayabilmek için bütün masraflar asgariye düşürülmüş. Fotoğraf Akademisi’ndeki öğrencilerden sadece Fotoğraf Notları’na değil ileride, fikir yazılarının yer verildiği Fotoğrafsız’a da destek alınmak isteniyor. Biri tahayyül eden diğeri harekete geçen iki derginin amacı da düşünce kanallarımızı açabilmek, vizörden kendi bakış açımızla bakabilmek.
  </p>
 </p>
</font>

Kaynak: [www.aksiyon.com.tr](http://www.aksiyon.com.tr:80/aksiyon/haber-28915-190-fotograf-siyasal-bir-aractir.html), [web.archive.org (arşiv bağlantısı)](http://web.archive.org/web/20110417152742/http://www.aksiyon.com.tr:80/aksiyon/haber-28915-190-fotograf-siyasal-bir-aractir.html)
