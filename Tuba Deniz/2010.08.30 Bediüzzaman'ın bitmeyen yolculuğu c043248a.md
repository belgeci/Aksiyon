# Bediüzzaman’ın bitmeyen yolculuğu

*Tuba Deniz 2010.08.30*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Yolcu, Bediüzzaman Said Nursi’nin hayatını,sürgün duraklarını takip ederek anlatan bir belgesel. Üstadın dinî kimliğinden ziyade siyasi etkisini merkeze alan film, karşısına çıkan tüm engellere rağmen mücadelesinden vazgeçmeyen bir ruhun da tasviri.
  </font>
 </div>
 <div id="newsText">
  <font class="detail-text">
   <p>
   </p>
   <p class="MsoNormal">
    Bediüzzaman, yani ‘zamanın harikası’ sıfatı Said Nursi’ye henüz uzun yolculuğuna başlamadan önce takılmıştı. Bitlis’te, yedi çocuklu fukara bir Kürt ailede dünyaya gelen ve dokuz yaşında medrese eğitimine başlayan Said Nursi, keskin bakışlarına sinen parlak zekâsı kadar, dik başlı, inatçı karakteri ile de dikkatleri üzerine çekmişti. Bildiğinden şaşmayan bu güçlü simanın ilk sürgün yeri Bitlis olacaktı. Yazgısındaki yolculuk Bitlis’in dağ köyünde başlayacak ve ölümden sonra dahi peşini bırakmayacaktı.
   </p>
   <p class="MsoNormal">
    Bediüzzaman Said Nursi’nin yolculuklarının izine düşerek şahsiyetini gün yüzüne çıkarmayı hedefleyen Yolcu adlı belgesel, meşakkatli bir çabanın ürünü. Kalan Müzik ve Karşı Film tarafından DVD olarak piyasaya sürülen belgeselin yönetmeni Yusuf Kenan Beysülen, metin yazarı ise Cemalettin Canlı. Yapımı altı yılda gerçekleşen ve yüzü aşkın tanıkla görüşülen belgesel için Bediüzzaman’ın doğduğu köyden yola çıkan ekip, üstadın rotasını takip ederek Mardin, Bitlis, Van, Doğubayazıt, İstanbul, Ankara, Siirt, Burdur, Emirdağ, Afyon, Barla, Selanik, Rusya gibi pek çok mekânda çekim yapmış. Bediüzzaman’ın geçtiği her yere mümkün mertebe kamerasını doğrultup şimdiye kadar dinlenmeyen birçok tanığa da mikrofon uzatmış.
   </p>
   <p class="MsoNormal">
    1916’da Bitlis’te kentin düşmesi esnasında Ruslara esir düşen Bediüzzaman Said Kürdi’nin Kostorma’daki günlerini, o tarihlerde 12 yaşında olan Tatar Ayşe Apa anlatır mesela: “O tek başına camide yaşardı. Ben de gider pencereden ona bakardım. Bana hep ‘yapma’ diye işaret ederdi. Sadece yiyecek almak için dışarı çıkardı. Kumsalda yürürdü ve kimselere görünmemek için Volga kıyısından geri gelirdi.” Belgeselde tanıklığına yer verilen, kenarda kalmış isimler arasında, üstadın Isparta’ya naklinde görev alan bir pilot astsubay ve Said Nursi’nin cenazesinin Isparta Şehir Mezarlığı’na defnine şahitlik eden erin hatıraları da var. Filme asıl şekil veren tanıklar ise üstadın talebeleri. Mustafa Sungur, Abdullah Yeğin, Abdülkadir Badıllı, Mehmet Fırıncı,
    <span>
    </span>
    Mustafa Kırıkçı gibi isimlerin anlattıkları yalnız Said Nursi’nin hayatına değil, Türkiye’nin üzeri örtülen tarihine de ışık tutuyor. Dönemin siyasi çalkantıları kadar Bediüzzaman’ın ruh hâlindeki dalgalanmaları da anlamamızı sağlıyor.
   </p>
   <p class="MsoNormal">
    Yaklaşık üç saat süren belgesel Eski Said, Yeni Said ve Üçüncü Said dönemlerine göre sınıflandırılmış. Film, Said Nursi’nin dinî kimliğinden ziyade siyasi duruşu üzerinde yoğunlaşmakta. Üstadın görüntülerinin azlığı nedeniyle Osmanlı’nın son yılları ve Cumhuriyet’in ilk dönemlerine ait görsellere sık yer verilmiş. Bediüzzaman’ın eserlerinden yapılan alıntılar ise belgeselin metnini güçlendirmiş. İnançlarıyla kavrulan Bediüzzaman’ın Risale-i Nur külliyatının ortaya çıkarışını da izliyoruz. Yazdığı yazılarla sadece yaşadığı dönemde, farklı coğrafyalara uzanan bir fikir ağı örmüyor Said Nursi, gelecekteki takipçileriyle de adeta bu şekilde irtibat kuruyor. Sürgünlerle gözden uzaklaştırılmaya çalışıldıkça kaleme aldıkları ile gelecekteki görünürlüğü de artırıyor. Velhasıl Bediüzzaman’ın yolculuğu hala devam ediyor.
   </p>
   <p>
   </p>
  </font>
 </div>
 <div>
 </div>
 <div>
 </div>
</div>


## Yorumlar

### Ali DOĞAN, 02 September 2010, 00:00
> Bediüzzaman, yani ‘zamanın harikası’ sıfatı Said Nursi’ye henüz uzun yolculuğuna başlamadan önce takılmıştı. Üstad Bediüzzaman Hazretlerinin doğum yeri Mardin değil, Bitlis’e bağlı Nurs köyüdür.Yazınızdaki yanlışın bir an önce düzeltilmesini arz ederim. Böyle hususi bir yazıda dikkatsiz davranılması...

Kaynak: [www.aksiyon.com.tr](http://www.aksiyon.com.tr:80/aksiyon/haber-27476-bediuzzamanin-bitmeyen-yolculugu.html), [web.archive.org (arşiv bağlantısı)](http://web.archive.org/web/20140610061014/http://www.aksiyon.com.tr:80/aksiyon/haber-27476-bediuzzamanin-bitmeyen-yolculugu.html)
