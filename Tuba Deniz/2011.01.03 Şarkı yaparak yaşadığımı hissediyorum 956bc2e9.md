# Şarkı yaparak yaşadığımı hissediyorum

*Tuba Deniz 2011.01.03*

<font class="agenda2NewsSpot">
 Bülent Ortaçgil’in 7 yıl aradan sonra sevenlerine selam ettiği ‘Sen’ albümünde yine kendine, hatıralarına ve hayata dair küçük dokunuşlar var, ta içinizde hissedebileceğiniz zarif temaslar...
</font>
<font class="newsDetail">
 <p>
  <p class="MsoNormal">
   ‘Yüzünü Dökme Küçük Kız’, ‘Benimle Oynar mısın?’, ‘Bu İş Zor Yonca’, ‘Pencere Önü Çiçeği’, ‘Eylül Akşamı’… Bu şarkılar, Bülent Ortaçgil’in şarkılarını sevenler için sadece melodi ve sözden ibaret değil. İçinde birçok hatıra ve duyguyu da zamanımıza taşımakta. Yalın, sakin ve tırnak içerisinde basit sözleri ile hayatın ince detaylarına, ifade edilemeyen yanlarına dokunan bir isim bahsettiğimiz. Şarkılarında kendinden yola çıkan ve en çok da kendini ifade edemeyenlere tercüman olan Ortaçgil, 7 yıl aradan sonra ‘Sen’ albümü ile sevenlerine yeniden merhaba dedi. Yılın yarısını bir kıyı köyünde geçiren sanatçının son albümünde yine dinginlik ve en çok da denizin mavisi var.
  </p>
  <p class="MsoNormal">
   -7 yıl, yeni bir albüm için uzun bir ara değil mi?
  </p>
  <p class="MsoNormal">
   Popüler hayat için uzun bir süre denilebilir. Ben tam sayısını bilmiyorum ama 8-9 albüm yaptım şimdiye kadar. Yeni bir şey ortaya çıkarmam için kendi sansürümden geçmesi gerekiyor. Şimdiye kadarki işlerime benzemeyen ve her zaman olduğu gibi kolay tüketilmeyen bir albümle çıkmak için bekledim şimdiye kadar. Bunu başardığıma ikna olduğumda tamamlandı albüm.
  </p>
  <p class="MsoNormal">
   -‘Sen’ albümünü diğer çalışmalarınızla kıyasladığınızda hayatınız içerisinde nasıl bir yere koyuyorsunuz?
  </p>
  <p class="MsoNormal">
   Her albümüm, çıktığında benim onayımı almıştır. Sizden önce ben severim onları. Şimdiye kadar zamanında sevip sonra nefret ettiğim albüm olmadı. Bu da onlardan biri. İnsanları ilk dinleyişte çarpan, benim kullandığım biçim ve sözlerimin ağırlığıdır. Dinleyip, o anlık etkilenip sonra unutacakları, tüketecekleri şeyler olmadığı için uzun yıllar dinleneceğini umuyorum.
  </p>
  <p class="MsoNormal">
   -Sizin parçalarınızda dinleyici ile aranızdaki mesafeyi daraltan şeylerden biri de müziği kullanma biçiminiz. Sanki sadece sesiniz var, yanımızda söylüyorsunuz gibi. Son albümde yaylılar kullandınız, bu dinleyici ile aranızdaki mesafeyi açar mı dersiniz?
  </p>
  <p class="MsoNormal">
  </p>
  <p class="MsoNormal">
   Sanmam. Değişik bir müzik formatını denemek isteği ve şarkılarımın o şekilde daha güzel olacağına inanmamdı kullanmamın sebebi. Benim bütün şarkılarımda müzikal form vardır ve müzisyenler severler bunu. Şarkıyı senin gibi görenleri çarpan direkt sözlerdir. Gitar çalan birinin bu şarkıları dinlemesi farklıdır mesela.
  </p>
  <p class="MsoNormal">
   -Ben şarkılarınızda müziğin ya da sözlerin öne geçmediğini düşünüyorum, birbirinin içinde eriyorlar sanki.
  </p>
  <p class="MsoNormal">
   Bana iltifat ediyorsun. İyi bir şarkıda hiçbir unsur buram buram üste çıkmaz, o zaman iyi bir parçadır.
  </p>
  <p class="MsoNormal">
   -‘Sen’de kenara çekilmiş, hayatı dışarıdan izleyen birinin şarkılarını dinliyoruz sanki.
  </p>
  <p class="MsoNormal">
   Ben yılın 6 ayı bir köyde yaşıyorum, diğer 6 ay İstanbul’dayım. Bir köyde oturuyor olmamın etkisi vardır. Deniz kenarında oturduğum için deniz yoluyla hayatı anlatıyor, açıklıyor olmam son derece doğal. Adaları anlatırken, artık dar gelir bana odalar demem normal. Yılın 6 ayı denize bakarsan sen de denizi anlatırsın. Orada en çok şu çarpıyor beni. Evden dışarı baktığımda aşağı yukarı 5-10 kilometrelik bir uzaklığı görüyorum. Bu çok önemli bir şey. Şehirde karşıdaki evin duvarını görüyorsun. Ben hayatımda yıldırımdan korkmazdım, köyde nasıl korkuyorum biliyor musun? Şimşek çaktığında 20 kilometre uzaktan görüyorsun, İstanbul’da şimşeği görmemişim ki. Uzağa bakmanın terapik bir tarafı da var.
   <span>
   </span>
  </p>
  <p class="MsoNormal">
   -Şarkılarınız günlüğünüz gibi. Yaşadıklarınızın, iç dünyanızın izi çok düşüyor diyebilir miyiz?
  </p>
  <p class="MsoNormal">
   Ben çok çarpıcı bir hayat yaşamıyorum. Herkes gibi sabah kahvaltı yapıyorum, gazete okuyorum, yürüyüş yapmaya, kilo almamaya çalışıyorum. Gitar her zaman elimin altındadır ve bir şekilde şarkı yaparım. Şarkı yaparak, yaşadığımı hissediyorum. Durup dururken bir amaç uğruna kurguladığım şeyler değiller. Hiçbir slogan taşımaz, her türlü politik görüş bu şarkıları beğenebilir. Kadın erkek ayrımının en az olduğu parçalardır. İnsanlar dolayısıyla müziğimin içine daha kolay girebilir.
  </p>
  <p class="MsoNormal">
   -Şarkılarınızda hangi duyguların daha ağır bastığını düşünüyorsunuz?
  </p>
  <p class="MsoNormal">
   İnsana dair duyguları anlatıyorum. Kimi zaman zor anlatılabilen, aklınıza gelen ama söyleyemediğiniz… Ben böyle şeylerden hoşlanıyorum. Herkesin bildiği klişeleri sevmiyorum. İster istemez edebiyat ve şiir kullanıyorum. Müzikal form olarak gitar ile ilgilenenler her zaman severler benim şarkılarımı.
  </p>
  <p class="MsoNormal">
   -Şarkı sözlerinizin yapısına benziyor müzikal form da. Sakin, dingin, yalın, ‘basit’…
  </p>
  <p class="MsoNormal">
   Biraz uğraşıyorum bunun üzerine. Genel tavrım küçük detaylardan anlamlı bir dünya oluşturmak. Mesela benim yazdığım Basit diye bir şarkı vardır, en zor parçalarımdandır. Büyük laf edip dünyayı formüle eden insanlara gıcık kaparım. Hiç sevmem öyle tipleri. Formüle edilemeyecek kadar çeşitliliği olan, kolayca anlaşılamayan bir dünyada yaşıyoruz. O nedenle şarkılarım da hep böyledir. Çözülmemiş, kaygan zeminleri anlatır. İnsanın kararsızlıklarını, zayıflığını kendi zayıflığım üzerinden anlatmaktan çekinmem hiçbir zaman. Dinleyici bu samimiyeti anlıyor.
  </p>
  <p class="MsoNormal">
   -Şarkılarınızı nasıl tanımlıyorsunuz? Onlara benzediğinizi düşünüyor musunuz? Sizin bir uzantınız nihayetinde.
  </p>
  <p class="MsoNormal">
   Öyle tabii ki. Başka türlüsü hastalıklı olurdu zaten. Bu şarkılar en azından samimi şarkılardır.
  </p>
  <p class="MsoNormal">
   -Şarkılar nasıl ortaya çıkıyor peki? Önce sözler mi, müzik mi geliyor?
  </p>
  <p class="MsoNormal">
   Bunun bir formülü yok. Her şarkı kendini yazıyor aslında
  </p>
  <p class="MsoNormal">
   -Hepsinde farklı bir deneyim mi yaşıyorsunuz?
  </p>
  <p class="MsoNormal">
   Evet. Ama bu albümün genel deneyimi şöyle. Müzik ve sözel kurgu baştan halledildi, söz çapaklarını temizlemem çok zamanımı aldı. Geçmişte kimi şarkıları on dakikada yazmışımdır, bir iki yıl uğraştığım şarkı da vardır. İlk şarkılarımda şairlerin şiirleri üzerine yazdıklarım da oldu. Bazılarında da tam tersi, önce müzik tamamlanır ve aylarca söz yakıştırmaya çalışırım. Şarkıya göre her şey biçimlenir. Kolay, güzel ve akıcı olanı, hepsini paralel gerçekleştirmektir. İlk duygulanım değişebilir, başlangıç herhangi bir şey olabilir. Bir ezgi ya da sözcük seni duygulandırır ve başlarsın. En sağlıklısı bir yere oturup yarım saat sonra bir şarkıyla kalkmaktır. Sonra ufak tefek düzeltmeler hariç. Şarkının kabası bittikten sonra o şarkıyı en az iki-üç ay kimseye değil, sadece kendime çalarım. Dinlediğimde içinde pürüzler olmadığına ikna olmam gerek. Ufak tefek değişiklikler olur üzerinde. Mesela istediğim gibi anlatamamışımdır, sözlerini değiştiririm ya da müzikal form içime sinmemiştir, üzerinde oynarım. Bir de şarkıyı tek başıma yaparım. Kimsenin ortasında şarkı yapmam, en yakınım bile olsa.
  </p>
  <p class="MsoNormal">
   -Mahrem bir şey gibi.
  </p>
  <p class="MsoNormal">
   Çok mahrem. Ortaya çıkarma prosesimde insanların yargılamasına asla güvenmem, nefret ederim. Yarım, eskiz hâlinde olan parçalarım da var ama onları da dinletmem kimseye.
  </p>
  <p class="MsoNormal">
   -Üretim sancılı bir süreç olduğu için mi?
  </p>
  <p class="MsoNormal">
   Bir arkadaşım vesilesiyle psikanalistlerin katıldığı bir sanat toplantısına gitmiştim. Bana sordukları sorular üzerinden şarkıyı doğurduğum anı anlatmaya çalıştım ama başaramadım. Çünkü o karanlık bir an, anlatılabilir bir şey değil. O karanlık muhtemelen geçmişimden çekip çıkardığım, oltayı atıp tuttuğum balıklar gibi fikirler. Geçmişten her şey olabilir. Mesela, İstediğini Yap şarkısındaki mühendis benim, babam doktor. Müzisyen olmaya 30 yaşıma kadar karar verememişim.
   <span>
   </span>
   Benim hayatımı bilenler onu daha çabuk anlamlandırabilir. Bilmiyorsa da ona göre farklı dinler ve yeni bir anlam yükler.
  </p>
  <p class="MsoNormal">
   -Kırk yıllık müzik geçmişinizde dinleyici profilinde nasıl bir değişim var?
  </p>
  <p class="MsoNormal">
   Dinleyici kitlem mobil, çok memnunum bundan. Beni 19 yaşındaki de, 14-15 yaşındaki de dinliyor. Çünkü onların anne babaları dinliyordu. Nesilden nesile geçiyor. Henüz bir iki nesil oldu ama… Öyle bir aktarım olduğunu düşünüyorum. Çünkü televizyonu açtığında karşısına çıkmam ben, özel bir çaba gerektiriyor beni bulması. Türk güncel çağdaş müziğinde orijinallik arayanlar mutlaka bana çarpar. Gitar çalanlar da, şiirden hoşlananlar da…
  </p>
  <p class="MsoNormal">
   -Şarkılarınızın görsel bir tarafı da var.
  </p>
  <p class="MsoNormal">
   Ben parçalarımı resme benzetiyorum. Şarkılarım bütün olarak bir şey anlatmıyor da satır aralarında farklı şeyler görebiliyor, farklı anlamlar yüklüyorsun. Bir resmin parçaları gibi o satırlar. Bütün hakkında fikir söylemiyor, sonra sen karar veriyorsun o bütüne.
  </p>
 </p>
</font>

Kaynak: [www.aksiyon.com.tr](http://www.aksiyon.com.tr:80/aksiyon/haber-28342-sarki-yaparak-yasadigimi-hissediyorum.html), [web.archive.org (arşiv bağlantısı)](http://web.archive.org/web/20110109161026/http://www.aksiyon.com.tr:80/aksiyon/haber-28342-sarki-yaparak-yasadigimi-hissediyorum.html)
