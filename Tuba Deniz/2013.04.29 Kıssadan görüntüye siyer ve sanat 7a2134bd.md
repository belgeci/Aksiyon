# Kıssadan görüntüye siyer ve sanat

*Tuba Deniz 2013.04.29*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Meridyen Derneği’nin Siyer ve Görsellik atölyesinde Allah’ın kelamının sanat eserlerinde nasıl tecessüm edeceğine dair teoriler ortaya kondu.
  </font>
 </div>
 <div id="newsText">
  <font class="detail-text">
   <p>
    Peygamber Efendimiz’i (sav) anlatmak ve anlamak adına düzenlenen programların kimi duygu yüklü, kimi tefekkür… Genel itibarıyla bu iki duygu hâli kol kola ilerlemekte. Bu programlardan biri geçen hafta Meridyen Derneği’nin Sonpeygamber.info projesi kapsamında gerçekleştirildi. Meridyen Derneği daha önceki yıllarda düzenlediği atölyelerde popüler siyer çalışmaları, çocuklara yönelik siyer ve edebiyatla siyer ilişkisi gibi konulara odaklanmıştı. Geçen hafta düzenlenen atölyenin başlığı da oldukça ilgi çekiciydi: Siyer ve Görsellik. Sözün görüntüye dönüştürülmesine dair teorilerin yapıldığı, şimdiye kadar bu bakış açısıyla üretilen sanat eserlerinin incelendiği atölye zihin açıcıydı. İki gün boyunca salonu dolduran, aralarında Semih Kaplanoğlu, Derviş Zaim, Leyla İpekçi, Yıldız Ramazanoğlu gibi isimlerin yer aldığı dinleyicilerin alakası ile tebliğcilerin atölye nihayetindeki memnuniyeti de gösteriyordu ki bu konuların daha fazla konuşulmaya, tartışılmaya ihtiyacı var. Şüphesiz atölye katılımcıları arasında en dikkat çeken isim İranlı yönetmen Mecid Mecidi idi. Baran, Cennetin Çocukları, Serçelerin Şarkısı gibi filmleriyle ülkemizde ciddi bir hayran kitlesi bulunan yönetmenin çekimlerini tamamladığı son filmi Peygamber Efendimiz’in çocukluk yıllarına odaklanıyor. Mecidi filmini hayata geçirirken hangi hassasiyetlerden yola çıktığını, çekim yaptıkları yerlerde karşılaştıkları ilginç olayları ve bazı sahneleri atölyenin katılımcılarıyla paylaştı.
    <p>
     Konu görsellik olunca evvela tasvir yasağına dair notlar düşüldü programa. İlk oturumun başkanı Cemal Şakar’dı, ilk sunum ise İslam Estetiği kitabının yazarı Prof. Dr. Turan Koç’a aitti. Renkli hitabetine, Kur’ân-ı Kerîm’in pek çok ayetinin görmediniz mi şeklinde başladığına dikkat çekerek başladı Koç. Kur’an dilini görsel dile aktarmak mümkün mü, sorusuna cevaplar aradı. “Temaşa, zihnimizi varlıkta dinlendirmek.” Klasik sanatlarda olduğu gibi önemli olan görünenin arkasındaki görünmeyeni ima etmek. Medeniyetlerin tezahürleri işitsel olduğu kadar görseldir de, o takdirde pergel metaforunda olduğu gibi sanatçıların görüntü üretirken ayağını nereye sabitleyeceği önemli. Koç’a göre ikonik resim tapınma ve putlaştırmayı çağrıştırdığı için anikonik bir dilin yolları aranmalı.
     <p>
      Peki şimdiye kadar İslam coğrafyasındaki sanatçıların eserleri; resim, heykel, sinema, enstelasyon, video, sinema gibi örnekler arasında hiç bunun örneği yok mu? İkinci konuşmacı,  Dr. Irvin Cemil Schick. “Çağdaş Görsel Kültür ve İslami Perspektif” üzerine yaptığı sunumunda Müslüman sanatçıların ürettiği eserlerden örnekler gösterdi. Erol Akyavaş’tan Şirin Neşat’a, İsmail Acar’a uzanan bu seçkideki örneklere eleştirisi de vardı. Zira Müslüman sanatçıların İslami materyalleri kullanarak ürettiği eserlerin çoğu ona göre İslam dışı idi. İslam kimliğini ima eden harfler ya da sembollerin bir eserde yer alması onu bu anlam dünyasının bir parçasına dönüştürmüyordu. Dr. Nur Kançal’ın “Hıristiyan ve İslam Dünyasındaki Peygamber Tasvirleri Hakkında Değerlendirme”sinde yine sanat eserleri perdeye yansıdı. Hıristiyanlık ve Yahudiliğin ilk peygamber tasvirlerinin ardından İslam’daki tasvir anlayışının minyatürlere, süleymanname, falname ve miraçname gibi örneklere yansımasını art arda görmek oldukça anlamlıydı.
      <p>
       İkinci oturumun ilk konuşmacısı Cihan Aktaş, yaşadığı ülke İran’ın sanat serüveninden de izler taşıyan “Tasvir Yasağı: Engel mi İmkân mı?” sorusunu tebliğinde merkeze aldı. Aktaş’a göre Batı formalizmini aşmak için bir ara dönemden geçmekteyiz.
       <p>
        “Tasvir alanındaki sınırlandırmaların hiç mi faydası olmadı?” “Sesin ön plana çıkması, görüntünün ikinci plana düşmesi midir?” “Görmenin masumiyetini sağlayan nedir?” gibi temel soruların peşine düştü. Sorun bakılanda değil de daha çok bakan gözde Aktaş’a göre: “Bakış en masum imgeyi bile erotikleştirebilir. Peki, bakışın saflığını koruması için ne gerekli?”
        <p>
         İmge ormanında körler ve sağırlar
         <p>
          Fatih Okumuş konuya daha çok fıkhi boyuttan yaklaştı “Dinî Hükümler ve Tarihsel Tecrübeler Bağlamında Tasvir Yasağı” başlıklı tebliğinde. Ona göre tasvir yasağı, Tanrı ile yarışma, ona meydan okuma hâline bir karşı duruş aynı zamanda. Yaratıcı, insan gibi ürettiği sanat eserinin de secde etmesini istiyor belki de. Okumuş’un bildirisinde yasağa dair hadisler ve geçmişte verilen fetvalardan da örnekler vardı. Programda her ne kadar bütün görsel sanatlar ele alınsa da sinema ister istemez daha ön plana çıktı. Enver Gülşen’in dünya sinemasında dinî kişiliklerin ele alınış biçimlerinden örnekler verdiği tebliğinde siyer ve sinema ilişkisinin ‘mümkün’leri irdelendi. Tenzih ve teşbihin tevhide birleşmesi sinemanın temel meselesi Gülşen’e göre ve buna muktedir tek sanat da sinema. Günün son konuşmacısı Hümeyra Şahin bildirisinde “Nasıl Bir Senaryo Perspektifi: Makro Anlatılar mı Mikro Anlatılar mı?”  sorusuna cevap aradı.
          <p>
           İkinci gün Mecid Mecidi’nin sunumuyla başladı, izleyicilerin yoğun alakası ve sorularıyla oturumun büyük bölümü yönetmene ayrıldı. Ardından ‘Eserlerimi aslında kendim yapmıyorum.” diyen ressam Uğur Mine Tamay mühr-i şerifi tablolarına nasıl konu ettiğinden ve bu temalarla uğraşmanın sanat serüvenindeki bereketinden bahsetti. Bir sonraki tebliğci Hülya Yazıcı da yine peygamber kıssalarının eserlerindeki yansımasını dinleyicilerle paylaştı. Son olarak bildirisini sunan yazar Cemal Şakar görsellik üzerine modern tartışmalara işaret etti daha çok. “İmge ormanında körler ve sağırlar olarak kaldık.” diyen Şakar’ın tebliğinde gerçeklik, gerçekliğin temsili gibi konular da vardı. Sanallığın fiziki olanın yerine geçtiğinden dem vurdu. Programın nihayetinde sorulan sorular ise esasında bu tartışmalara kolay kolay nokta konulamayacağını vurgularken, değerlendirme bölümü de kocaman bir virgüle dönüştü. Zira her tebliğin içeriği gibi, sorulan soruların birçoğu da yeni atölye başlıkları öneriyordu.
          </p>
          <h3>
           <span>
            MECİD MECİDİ (İranlı yönetmen): Efendimiz’in en büyük mucizesi ahlakıydı
           </span>
          </h3>
          <p>
           <img alt="" height="257" src="http://web.archive.org/web/20130503092615im_/http://medya.aksiyon.com.tr/aksiyon/2013/04/29/tuba-siyer-ve-gorsellik-2.jpg">
            İkinci gün atölyeye katılan Mecid Mecidi, Peygamber Efendimiz’in çocukluğunu anlattığı filminde sadece İslam dünyasını değil, tüm insanlığı muhatap almakta. Bu sebeple teknik açıdan da dünya standartları gözetilmiş. Işıkla âdeta resim çizen meşhur görüntü yönetmeni Vittorio Storaro ile Mecidi’nin bir araya gelme hikâyesi hem ilginç hem dokunaklı. Kostüm, sanat yönetimi gibi konularda da en iyilerle çalışmayı gözetmiş yönetmen. Ekibin işini en çok zorlaştıran, Efendimiz’in çocukluğuna dair çok fazla kaynağın bulunmaması. Vahhabilerin geride hiçbir iz bırakmadan yaptığı yıkımların ne büyük bir facia olduğuna bir kere daha şahit olmuş yönetmen. İslam ülkelerindeki ilim adamlarıyla temasa geçilmiş, bilgiler toplanmış. Birçok ülkeye seyahatler yapılmış. Coğrafyaya, dönemin aksesuarları ve giyimine dair farklı örneklerin toparlandığı bir bilgi kütüphanesi hazırlanmış. Dönemin Mekke şehri handiyse bire bir, Medine ise senaryonun çerçevesi elverdiği ölçüde yeniden inşa edilmiş. Mecid Mecidi, bu birikimin ileride sinema ya da farklı sahalardaki araştırmalar için de bir imkân olduğunu düşünüyor. Toparladıkları materyallerden yola çıkarak bir belgesel ve kitap yapmak da projeleri arasında.
            <p>
             Filmde sadece Efendimiz’in çocukluğunu değil, doğumundan önce meydana gelen mucizeleri de izleyeceğiz. Kısa bir süre önce Güney Afrika’ya giden ekip, Fil Sûresi’nde geçen Ebrehe ordusunun yenildiği savaş sahnelerini çekmiş. Mucize sahneleri bununla sınırlı değil, fakat yönetmen özellikle altını çiziyor: “Efendimiz’in en önemli mucizesi onun ahlakının boyutlarıdır. Biz en çok bunun üzerinde durduk.” Filmi çekerken başlarına gelen olaylar da ilginç, kurban kesenler, içinde bulundukları arabayı Efendimiz burada diyerek havaya kaldıran kalabalık, sette bir iş görerek, ortamın bereketinden nasiplenerek şifa bulacağına inananlar… Bir sene sonra vizyona girecek olan filmi merak etmemek elde değil. Mecid Mecidi, ömrü yeterse filmi üçleme olarak planlıyor. Efendimiz’in gençliği ve peygamberlik dönemini de çekmek istiyor.
            </p>
           </img>
          </p>
         </p>
        </p>
       </p>
      </p>
     </p>
    </p>
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-35449-kissadan-goruntuye-siyer-ve-sanat.html), [web.archive.org (arşiv bağlantısı)](http://web.archive.org/web/20130503092615/http://www.aksiyon.com.tr:80/aksiyon/haber-35449-kissadan-goruntuye-siyer-ve-sanat.html)
