# Festival dediğin jürisinden belli olur!

*Tuba Deniz 2012.10.08*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Altın Koza’nın ardından, Altın Portakal’ın arifesinde festivallere dair en ciddi tartışmalar jüriler ve jüri başkanları etrafında kopuyor. Jüri tercihleri ve tabii ki jürilerin tercihleri kayıtsız kalınacak gibi değil.
  </font>
 </div>
 <div id="newsText">
  <font class="detail-text">
   <p>
    19. Adana Altın Koza Film Festivali’ni henüz geride bıraktık, 49. Altın Portakal Film Festivali için ise sayılı günler kaldı. Mutat üzere bu sene de festivaldeki filmlerin içeriği ve niteliğinden ziyade festival jürileri ve verdikleri kararlar üzerinden tartışmalar koptu. Altın Koza’nın programı kayda değerdi, usta yönetmenlerin filmleri ulusal yarışma bölümündeydi: Zeki Demirkubuz’un Yeraltı, Reis Çelik’in Lal Gece, Yeşim Ustaoğlu’nun Araf, Erden Kıral’ın Yük, Derviş Zaim’in Devir, Pelin Esmer’in Gözetleme Kulesi gibi ödül alma ihtimali yüksek filmler festival boyunca konuşulurken, Orhan Eskiköy ve Zeynel Doğan’ın Kürt meselesine estetik ve anlamlı bir pencere açmayı başaran Babamın Sesi’nin ödül alması tahmin edersiniz ki herkesin üzerinde soğuk duş etkisi yaptı. Ve kazan kaynamaya başladı…
    <p>
     En İyi Müzik kategorisinde “Ödüle değer bir eser bulamadığını” açıklayan jürinin ardından, ilk çıkışı aday filmlerin müzisyenleri yaptı. Kaleme aldıkları mektupta, gerekçesi açıklanmayan bir sonuca imza atan jürinin “dostane” davranmadığı iddia ediliyordu. Festival jürisinde Nuri Bilge Ceylan’ın yapımcısı Zeynep Özbatur’un varlığı, Demirkubuz’un ödül almasının önündeki en önemli engeldi kimilerine göre. Jüri başkanı Ferzan Özpetek’e göre ise bunlar gülüp geçilecek iddialardı. Tüm bu hercümerç içerisinde Demirkbuz’un Twitter hesabındaki sözleri ise tartışmanın hararetini artırdı: “Bu filmleri kendileri jürilik yapsın diye çektiğimi zanneden gerzeklerden çok sıkıldım artık. Bundan sonra Türk festivallerinde yarışmak yok.”
     <p>
      Tüm bu Adana muammasına paralel ilerleyen, Altın Portakal’ın bu seneki jüri başkanı (Hülya Avşar) tercihi üzerinden yapılan tartışmaların da sonu gelecek gibi görünmüyor. “Hülya Avşar’ın sinema ve genel kültürünün yeterli olduğunu düşünmüyorum.” diyen Levent Kırca ile ilgili yazılan çizilenlere bakarak şimdiden Altın Portakal’ın sinema meraklılarından ziyade magazin takipçilerinin ilgisini çekeceğini söylemek kehanet olmasa gerek. İki ‘festival’ arası kim kime ne dedi bahsini daha fazla uzatmak değil niyetimiz. İşin magazin boyutunu bir kenara iterek festivaller ve jürileri üzerinden yürüyen bu tartışmayı besleyen ortamı biraz daha anlamaya çalışmak, vuzuha erdirebilmek.
      <p>
       Tüm bu kaosun zemininde, seçilen jüri başkanı ve jürilerin kombinasyonu var şüphesiz. Altın Koza’da Yük filmi ile yarışan, jürinin ‘En İyi Yönetmen’ ödülüyle taltif ettiği Erden Kıral, verilen ödüle öncelikle nazik bir şekilde teşekkürlerini sunuyor fakat festivalde filminin yok sayıldığını sözlerine ekliyor. Kıral’a göre sinema kültürü inişe geçmiş vaziyette. Sadece ülkemizde değil, dünyada da durum böyle. Bu hâl jürilere de, yapılan filmlere de, yazılan yazılara da yansıyor… Sonuçta ise insanlar hep yanlış şeyleri alkışlıyor. Kıral’ın Altın Koza’nın sonuçlarına dair yorumları ise demirden leblebi: “Yük filmi belki hak ettiğini bulmuştur, bayağılığın dışında bırakılmakla!”
       <p>
        Festivallerde en kritik pozisyon muhakkak jüri başkanına ait. Şimdiye kadar üç kez Altın Portakal’da jüri başkanlığı yapan Kıral, Avşar’ın tercih edilmesini popülizm olarak değerlendiriyor. Jüri başkanının en önemli vazifesi, jüriyi örerken dikkatli olması, jüri üyeleri arasındaki gruplaşmaları dengelemesi, filmlere eşit mesafede durabilmesi. Değerlendirmeye tabi tutacakları filmleri sinematografi, oyuncu yönetimi, kurgu, müzik gibi pek çok unsur üzerinden ele alacak jürinin ve bilhassa jüri başkanının donanımlı olması gerektiğinde hemen herkes hemfikir. Jüri başkanı tercihinde en makbul seçenek, tecrübeli bir yönetmen. Zira binbir zorlukla çekilen filmlerin kayda değer akçelerle ödüllendirildiği festivallerin sonuçları, filmlerin vizyona girme, izleyici ile buluşma şansını da yükselten önemli ve ihmal edilemez bir unsur. Kararların ehil insanlara teslim edilmesinin ehemmiyeti büyük. Birçok yönetmenin bir sonraki filmini çekip çekmeme ihtimali dahi festivallerden çıkan sonuçlarla doğrudan ilişkili. Her ne kadar her sene festivaller birçok tartışmayı, eleştiriyi yüklense de yönetmenlerin bir türlü bu çarkın dışına çıkamaması boşuna değil.
        <p>
         Koza’nın ödülü konjonktürel
         <p>
          Hemen her festivalin ardından sonuçlara dair hararetli yorumlara verilen en klasik cevap ise “Bu jüri bu filmleri beğendi, başka bir jüri başka filmleri beğenirdi.” türünden muğlak, hatta kimilerine göre romantik bir yaklaşım. Peki, bu işin bir matematiği yok mudur? Kurgu, sinematografi, oyuncu yönetimi gibi konular değerlendirilirken daha somut gerekçelerle hareket edilmesi gerekmez mi? Bu soruyu yönelttiğimiz sinemacılardan aldığımız cevaplar birbirinden farklı. Mesela film eleştirmeni Alin Taşçıyan’a göre “Sanatın somut ölçütü, matematiği olmaz.” Altın Koza’nın danışmanlarından yönetmen Ahmet Boyacıoğlu da benzer bir duruş içerisinde: “Jüri üyeleri kendi beğenilerine göre karar verirler ve bu kararlar da doğal olarak nesnel değil, özneldir.”
          <p>
           Yönetmen Reis Çelik ise farklı düşünüyor. Bu değerlendirmelerin kaba bir matematiği olmalı ona göre. Hatta jürilerin değerlendirme kategorileri festival yönetimleri tarafından çok detaylı bir şekilde yazılmalı ve üyelere değerlendirme öncesi okunmalı. Bu konu doğru algılanırsa o zaman festivalin jüri üyelerinden neleri beklediği de netleşir. Bu yüzden jüri üyelerinin önüne neyi, nasıl ve hangi kriterlere göre puanlandıracaklarının detayını veya anayasasını koymak elzem Çelik’e göre. Zira uluslararası büyük festivaller bu hataları en asgariye düşürecek özenle jüri oluşturmaktalar: “Oysa bizde jüri başkanı, sinemayla ilgisi olmayan bir yazar da seçilebiliyor, ressam da jüride yer alabiliyor. Tabii ki bu kültür insanları da jüri içinde yer alabilir ama jüri başkanı tüm bunları yönetecek hâkimiyette, mesleğin tüm dallarına hâkim biri olmalı ki kurguyu da, kamerayı da, efekti veya iyi yönetmeni de ortaya dökecek donelerle diğer üyeleri de yönlendirebilsin.” Çelik’in başka bir vurgusu daha var: “Türkiye’de istikrarlı bir festival direktörlüğü kavramı yok. Festivallerin kaderi siyasilerin ve sinema yazarlarının hâkimiyetinde. Oysa festivaller tamamen bağımsız olmalı. Her birinin kendine özgü bir çizgisi ve devamlılığı bulunmalı.”
           <p>
            Festivallerde ödüllendirilen filmlerin sadece dili değil, içeriği, ele aldığı konu, siyasi veya ideolojik duruşu da sonuçlarda etkili. Taşçıyan’a göre içerik, siyaset ve ideoloji de sinemanın bileşenleri nihayetinde. Yönetmen Erden Kıral’ın başına gelenler konuya açıklık getirmek açısından dikkat çekici. Yıllar önce Berlin Film Festivali’nde bir Çin filmi, beklenmedik bir şekilde Altın Ayı’yı alır, bir zaman sonra işin rengi anlaşılır. Batı Almanya o sırada Çin ile ekonomik birtakım anlaşmalar imzalamıştır. “Konjonktürel jüri denir bunlara.” diyor Kıral. Türkiye’nin en büyük problemi Kürt meselesiyse bu konuyla ilgilenen bir filmin ödül alması da konjonktüreldir ona göre ve buna da ‘konjonktürel ödül’ denir. Hakkâri’de Bir Mevsim filmi de Berlin Film Festivali’ne katıldığı yıl, nihai toplantıda Altın Ayı ödülüne layık görülür, sabah rapor hazırlanırken ise Gümüş Ayı’ya indirgenir ödül. Mayısta Cannes’da Türkiye büyük ödülü almış ve sırasını savmıştır çünkü. “Büyük festivallerde de bayraklar yarışır. Yarışmaya girdiğinizde bütün bunları göze almanız gerekir.”
            <p>
             Her jürinin bir dünya görüşü, politik duruşu var mutlaka ve verilen kararlar bunlardan bağımsız değil. Fakat bizde ayrıca festival biter, dedikodusu başlar. Bu hep böyledir. Adana Altın Koza’nın ardından Antalya Altın Portakal’da çiçeği burnunda yönetmenlerin filmleri yarışacak. Ödüller, ilişki ağları ve atışmalar arasında dileriz genç yönetmenlerin emekleri kaybolup gitmez.
             <p>
             </p>
            </p>
           </p>
          </p>
         </p>
        </p>
       </p>
      </p>
     </p>
    </p>
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://aksiyon.com.tr/aksiyon/haber-33798-festival-dedigin-jurisinden-belli-olur.html), [web.archive.org (arşiv bağlantısı)](http://web.archive.org/web/20140926123658/http://aksiyon.com.tr/aksiyon/haber-33798-festival-dedigin-jurisinden-belli-olur.html)
