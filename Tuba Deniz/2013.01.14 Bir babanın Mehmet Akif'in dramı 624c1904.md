# Bir babanın, Mehmet Akif’in dramı

*Tuba Deniz 2013.01.14*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Sanatın birçok sahasında, bilhassa sinema ve tiyatroda ülkemizde biyografik eserlerin sayısı o kadar az ki…
  </font>
 </div>
 <div id="newsText">
  <font class="detail-text">
   <p>
    Bir devlet büyüğünün, fikir adamının yahut bir sanatçının bu sanat dallarından herhangi birinde hakkının verilerek işlendiğini söylemek zor. Millî şairimiz Mehmet Akif Ersoy’a dair de ne yazık ki sararmış fotoğraflardan öteye elimizde görsel bir belge yok. Bu manada önemli bir çaba Tiyatro Greyfurt’un Akif isimli oyunu. Mehmet Akif Ersoy’un son dönemlerine odaklanan oyunda sadece vatanı için tüm fedakârlıkları göze alan bir fikir adamı değil, aynı zamanda evlatlarına yeterince vakit ayıramadığı için vicdanı sırtında kambur olmuş bir baba var.
    <p>
     10 yıllık bir geçmişe sahip Tiyatro Greyfurt’u Menan Cinleri ve Çanakkale Mahşeri isimli oyunlarından biliyoruz. Diğer iki oyunda olduğu gibi Akif’in yazar ve yönetmeni de Mahmud Tahsin. Oyunun müziklerinde Can Atila’nın imzası var, ışık tasarımını ise Enver Başar yapmış. Ersoy’un ölümüyle başlar oyun. Mısır’daki ‘gönüllü’ sürgünlükten hasta ve ülkesine kırgın dönen millî şairin bu avdetine basın ve aydınların kayıtsız kalması gibi detaylara hiç değinilmeden direkt cenaze gününe intikal eder izleyici. Babasının cenazesine gitmekte mütereddit kızı Suad’ın hikâyesi de denilebilir bir bakıma Akif’e. Mehmet Akif Ersoy’un kalem arkadaşı Eşref Edip’in Suad’a, babasının emaneti bir paket ve mektubu vermesi ile tabiri caizse film başa sarar: İşgal altındaki İstanbul, evine ekmek götürememe pahasına dergisi Sebilürreşad’ı basabilmek için gecesini gündüzüne katan bir baba, derginin tüm bu karanlık ve kısıtlayıcı ortama rağmen yapılan gece baskıları… Bu siyasi sıkışmışlığın ortasında Suad’ın babasına sitemleri vurgulanır: Elbiseleri eskimiştir, yeni bir çantaya ihtiyacı vardır, babası çok çalışmaktadır ama hâlâ Suad eski kıyafetlerini giymektedir… Bu çocukça serzenişler Akif’in tüm oyun boyunca inandığı değerler ile evlat hasreti arasında sıkışan vicdanının sesine dönüşecektir.
     <p>
      Oyunda en dikkat çeken taraf, Ersoy’u kalın ciltli kitaplar, makaleler ya da tezlerde ele alınan, fotoğraflarındaki ciddi ifadesi ile iyice pekişen resmî kimliğinden sıyırarak yeri geldiğinde espri yapan, kimi zaman gözleri dolan bir karakter olarak ete kemiğe büründürme çabası. Tabii burada millî şairimizin siyasi, edebî kimliğinden ziyade bir baba olduğu vurgusu bu duyguyu pekiştirmekte. Senaryo, baba-kız ilişkisi üzerinden, toplumun içinden geçtiği sancılı süreci anlatmak üzere kurgulanmış. Akif’in İstanbul’dan ayrılıp Meclis’e katılmak için Ankara’ya gittiği dönemlerde de, Anadolu’da insanlarla buluşup onlara umut veren hitaplarda bulunduğunda da hep iç sesi olarak Suad’ı duyarız. Sadece vicdanının değil, umudunu yitirmemesinin de en önemli motivasyonudur esasında kızının varlığı. Suad’ın sitemleri ise oyunun nihayetinde babasının vatan sevgisinin bir parçasına tahavvül edecektir.
      <p>
       Akif’in senaryosu yer yer hızlı geçişleri nedeniyle kopukluğa sebebiyet verip kimi anlarda dramatik yoğunluğu ile seyredenleri ağlamaktan bitap etse de genel itibarıyla izleyiciyi zorlamayacak bir akışkanlığa sahip. Akif’in dramı bu toprakların elim kaderine dair de çok şeyler söylemekte. Zira vatanı için tüm fedakârlıkları göze alan ‘İslamcı’ millî şairin yeni Cumhuriyet’in ‘laik, Kemalist milliyetçi’ rejimin bünyesi ile kimyası uygun değildir ve daha önce yalvar yakar Meclis’e çağırılan Akif, artık adım adım sistemin dışına itilir. 1922-25 yılları arasında işsizdir ve polis tarafından takip edilir. Eşref Edip tevkif edildiği dönemde ise millî şaire Mısır’ın yolları görünecektir. Mehmet Akif Ersoy’u ‘Allah bir daha bu millete İstiklal Marşı yazdırmasın’ dedirtecek noktaya getiren bu zorlu hayatın hissiyatını güçlendirmek adına Akif’te kullanılan müziğin tonları kimi yerlerde yorucu bir kıvama bürünse de genel itibarıyla hikâyenin duygu iniş çıkışlarına paralel ilerliyor.
       <p>
        Millî Mücadele yıllarına Mehmet Akif Ersoy’un şahsiyeti üzerinden ışık tutan oyun, dar ve ikna edici bir oyuncu kadrosuna, mütevazı ve oldukça işlevsel kullanılan sahne ve ışık tasarımına sahip. Tiyatro Greyfurt’un bir yıllık emeğinin ürünü Akif, ocak ayı boyunca İstanbul’da Üsküdar Bağlarbaşı Kültür Merkezi’nde perdeleri açacak, şubattan itibaren ise Türkiye turnesine çıkacak.
       </p>
      </p>
     </p>
    </p>
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action?newsId=34606), [web.archive.org (arşiv bağlantısı)](http://web.archive.org/web/20130126155349/http://www.aksiyon.com.tr:80/aksiyon/newsDetail_getNewsById.action?newsId=34606)
