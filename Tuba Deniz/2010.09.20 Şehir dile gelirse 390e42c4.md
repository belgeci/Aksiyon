# Şehir dile gelirse…

*Tuba Deniz 2010.09.20*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   İstanbul’un ilk trienali, gürültü içinde kaybolan şehrin gizli diline kulak veriyor. Görmezden gelinen, kenarda bırakılan, kimliksizleştirilen bütün ‘öteki’lere, yalnızlara, yabancılara kendi lisanıyla selam ediyor.
  </font>
 </div>
 <div id="newsText">
  <font class="detail-text">
   <p>
    <p class="MsoNormal">
     İstanbul yaşlı bir şehir. İçinde ne sırlar, hayaller, acılar, mutluluklar barındırmakta… Uzaktan baktığınızda kulağınıza düşen tek bir ses, uğultu binlerce sözü, ‘dil’i yutmakta. Şehrin tek lisanı yok. Belki de ne kadar çok insan yaşadıysa, yaşamaktaysa o kadar çok ‘dil’e sahip. İstanbullular ise yorgun. Bu farklı ‘dil’leri ne dinlemeye ne de anlamaya mecalleri var. Şehir, sakinlerine sunduğu yoğun ve zor hayat şartlarında kişileri biraz da birbirine, mekâna, tabiata karşı sağırlaşmaya mecbur bırakmış. Durmadan genişleyen İstanbul, ister istemez, yaşayanların bir bölümünü kenara/varoşlara itmiş.
    </p>
    <p class="MsoNormal">
     Şehrin hafızasını zorlayan bu yoğunluk içerisinde bir kayıt düşme, ortaya çıkarma, işaret etme, kent belleğinde dip akıntı olarak var olan bilge sese kulak verme, hatta çözüm üretme çabası ‘Şehrin Gizli Dili’. İstanbul’un, adı üzerinde, üç yılda bir düzenlenecek ilk trienali. Bağımsız Sanat Derneği’nin gerçekleştirdiği Şehrin Gizli Dili’nde; farklı kültür alaşımlarının ve çatışmalarının fon olduğu İstanbul’da bir ayrılış gerekçesi ve buluşma vesilesi olarak, ‘yalnızlaşma-yabancılaşma-kimliksizleşme-dilsizleşme’ kavramlarının üzerine gidilmiş. Bu kavramların etrafında cisimleşen eserler arasında duşakabinden yapılmış İkna Odası da çıkabiliyor karşınıza, plastik eldivenlerle çevrelenmiş Hayat Ağacı da, sandalyeleri duvarlara tablo olarak asılmış Özgür Kafe de.
    </p>
    <p class="MsoNormal">
     Girişte Meryem Yabanigül’ün tasarladığı bilardo masası karşılıyor ziyaretçileri. Yabanigül henüz 16 yaşında bir öğrenci. Masadaki topların üzerinde yüzler var, elinize istekayı aldığınızda kimin kimle çarpacağına, ne tarafa gideceğine siz karar veriyorsunuz. Güç ele geçirildiği takdirde, farklı hayatlar üzerinde nasıl bir tahakküm ‘hakkı’na kavuşulduğunu tecrübe ediyorsunuz.
    </p>
    <p class="MsoNormal">
     İlerlediğinizde Taci Küntüz’ün İstanbul’u temizleme projesini görüyorsunuz. Vantilatörler harıl harıl çalışıyor. Trienalde en dikkat çeken çalışmalardan biri Özgür Kafe. İçeriye girmeye kalktığınızda çalan sirenin psikolojiniz üzerinde bıraktığı tesir maalesef çok tanıdık. Kapıda bir uyarı: Kızıl saçlılar, kol düğmeliler, takıntısı olanlar, mor bağcıklılar… giremez.
    </p>
    <p class="MsoNormal">
     Kente Dokunmak adlı eser trienaldeki göze çarpan çalışmalardan biri. Melike Demirkaynak, Unkapanı-Yenikapı hattının haritasına yeni bir şekil vermiş. Hızlı ve yavaş algı üzerinden çizilen bu haritayla mekâna farklı bir yorum katmış. Seslerin, imgelerin, klişelerin kısacası algıların parçalara ayrıldığı bir alanda kenti okumaya çalışmış.
    </p>
    <p class="MsoNormal">
     Trienal’deki işler kadar üreticileri de çeşitlilik arz ediyor. Akademisyen de sanatçı da, imam da var. Serginin küratörü Hülya Aktaş’a göre, çeşitlilik trienalin konseptine de uygun düşüyor. Şehrin farklı dillerine bir ifade ortamı sunuyor. “Bu şehirde yaşarken diğerini ötekileştirmeden, birbirimizin yüzüne rahatça bakabilmeliyiz. Ötekileştirdiklerimize muhtaç olduğumuzu fark etmeliyiz.” diyor.
    </p>
    <p class="MsoNormal">
     Serginin sloganı, Yusuf suresinde geçen; “O onları tanıdı ama onlar onu tanımadı.” ayeti. Ayet, Hz. Yusuf’un kardeşleri ile karşılaşmasını anlatıyor. Aktaş, aynı toplumda yaşamamıza rağmen birbirimizi yeterince tanımamış olmamızdan dem vuruyor. Sözde iletişim çağındayız; fakat bu irtibat daha çok ‘kulaktan kulağa’ oynar gibi. Eserler arasında, İdil Saliha’nın Kulaktan Kulağa sunumu gibi iletişimsizliğin altını çizen de var; İpek Şenel’in idealini kurduğu arı toplumu gibi çözüm önerileri sunan
     <span>
     </span>
     da.
    </p>
    <p class="MsoNormal">
     “Öyle bir şehirde yaşıyoruz ki altta bir sürü medeniyet katmanları var. Bu bir zenginlik, bunu kabul edip üzerine bir şeyler takviye etmemiz lazım. Biz sürekli bu medeniyetleri yok sayıp
     <span>
     </span>
     yeni, derinliği olmayan, popüler kültürler edinmeye çalışıyoruz.” diyen Aktaş’ın eseri Feragat, insanı başlangıç ile sonun buluştuğu bir dünyaya, ipek böceğinin kozasına götürüyor. Feragat, kişinin bir ipek böceği gibi kendi kozasından çıkıp kelebek oluşuna odaklanırken, ‘özgürlük’ kavramına da bir göz atıyor.
    </p>
    <p class="MsoNormal">
     Trienalin genel koordinatörü Ayşe Taşkent, iki çalışması ile sergiye katkıda bulunmuş. Bunlardan biri Pencere/Windows 1.0; karşıdan baktığınızda iç içe geçmiş görünen pencerelerden ibaret. Geçmişteki camdan cama muhabbetleri imliyor, şimdinin internet ortamındaki pencerelere de göndermede bulunuyor. Taşkent’in diğer işi Exlibris ise çok daha katmanlı. Kitap, metin bazlı bir iletişim aracı. Bunu yatay düzlemde bir köprü ile ifade etmiş. Dikey düzlemdeki eseri ise metafizik âlem, kutsal kitaplar ve metin arasındaki ilişkiye dair. Yerdeki ayna mı? Gölge, ideler âlemi, gerçekler âlemi… birçok şeye işaret ediyor.
    </p>
    <p class="MsoNormal">
     “Biz kavramı ön plana çıkarıp maddeyi geri plana itmek istedik. Bunun için kavramsal sanatı tercih ettik.” diyor Taşkent. Kullanılabilen malzemenin çeşitliliği, ifade etme şeklinin klasik sanatlara oranla netliği de eser sahiplerine cazip gelmiş. Kavramsal sanat, politik bir içeriğe de sahip olmak durumunda. Eserlerin hemen hepsinde, daha çok naif zaman zaman da net bir şekilde bu duruşu görmek mümkün. Şehrin Gizli Dili ortak sözcüklerde buluşmuş denilebilir. Belli meselelerin etrafında örülmüş genelde eserler. Vildan Yabanigül’ün eseri İkna Odası gibi yakın geçmişte tanıştığımız, ‘psikolojik işkenceyi’ ele alan çalışmaları ise trienalde görmek güzel. Zira sanat camiasında yeni yeni ele alınan meseleler bunlar. Sergide kavramların ön plana çıkması ve çok anlamlı okumaya izin vermek niyetiyle eserler az bilgi ile sunulmuş. Ziyaretçileri daha aktif kılmak, sanatçı ile eseri arasındaki ilişkiye müdahale etmemek adına cümlelerden tasarruf edilmiş.
    </p>
    <p class="MsoNormal">
     İstanbul’daki sanat meraklıları için bienaller bir nevi ritüel edasıyla takip edilir. Dünyanın dört tarafından gelen kavramsal sanat eserlerini gezmek düşündürücü olduğu kadar ilginçtir de. Şaşkınlıkla seyredilen eserlerde bizim topraklarımıza, meselelerimize dair izler görmek güçtür. Trienali önemli kılan unsurlardan biri memleketin, şehrin sorunlarına içeriden yaklaşıyor olması. Bu taze ve samimi bakış izleyici ile eserler arasındaki mesafeyi kısmen daraltıyor. Kendi kavramlarımızın sanat aracılığıyla somutlaşması trienali daha ilginç kılıyor. Gelecekte yurt dışından sanatçıların katılımı ile gerçekleşecek olan İstanbul Trienali’nin taşınabilir sergisi 2-19 Eylül arasında Sanat Limanı’ndaydı, bir sonraki durağı 4-24 Ekim tarihlerinde Eminönü - Hünkâr Kasrı ve Taksim Metro İstasyonu. Ayşe Taşkent, “Trienal aslında toplumun bir haritası.” diyor. Bu haritaların içine daldığınızda farklı sesler çalınıyor kulağınıza. Şehrin ara sokaklarında kaybolan gizli dili yavaş yavaş çözülüyor. Kulak kabartanlar, bu uğultunun sadece şimdiye ait olmadığını, geçmişten de izler taşıdığını fark ediyor.
    </p>
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-27650-sehir-dile-gelirse%E2%80%A6.html), [web.archive.org (arşiv bağlantısı)](http://web.archive.org/web/20140610061020/http://www.aksiyon.com.tr:80/aksiyon/haber-27650-sehir-dile-gelirse%E2%80%A6.html)
