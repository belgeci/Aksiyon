# Bulutlarda hadisler ebruda sahabeler var

*Tuba Deniz 2011.06.13*

<font class="agenda2NewsSpot">
 Peygamber Efendimiz’in (sas) güzel ahlakını çocuklara anlatabilmenin en tesirli yollarından birini keşfetmiş Son Peygamber Çocuk sitesi. Her hafta güncellenen sitede, kültürümüzden beslenen özgün oyunlar, yarışmalar ve ilginç animasyonlar var.
</font>
<font class="newsDetail">
 <p>
  <p class="MsoNormal">
   Günümüzde, dindar ebeveynlerin en çok sancısını çektiği meselelerin başında çocuğuna dinini, peygamberini anlatabilmek, onu İslam ahlakı üzerine yetiştirebilmek geliyor. Zira televizyonun sunduğu yüzlerce kanal seçeneği, bilgisayar oyunlarının zihinleri uyuşturan etkisi, internetin dayanılmaz ‘çekiciliği’ karşısında imajlarla kirletilen, bir nevi beyinleri obezleştirilen küçüklere ulaşabilmek artık daha güç. Görüntü dünyasının içine doğan çocuklar ile büyüklerin neredeyse farklı dilleri konuştuğu bile söylenebilir. Bu sebeple onların diline yaklaşabilmek, anlayabilecekleri lisan üzere dinî bilgileri çocuklara aktarmak elzem. 2007 yılından bu yana yayın hayatına devam eden internet sitesi www.sonpeygambercocuk.info bu manada önemli bir çaba. 7 ila 12 yaş grubuna hitap eden çocuk sitesinde yer alan oyunlar, anketler, animasyonlar, röportajlar, yarışmalar, aktiviteler çocukların hep Peygamber Efendimiz'i (sas) daha iyi tanıyabilmesi, ona muhabbet besleyebilmesi için. Sitede onun varlığı, hayatımızdan uzaklaştırdığımız kuru bir bilgi değil, her daim ruhunu yanımızda hissedebileceğimiz bir şahsiyet olarak sunulmakta.
  </p>
  <p class="MsoNormal">
   Site, ‘Son Peygamber' sitesi gibi Meridyen Derneği'nin bünyesinde hazırlanıyor. Çocuk sitesinin başından bu yana bir teması var: Yolculuk. Zira inançlarımıza göre dünya hayatı bir yolculuktan ibaret... Sitenin editörü Hatice Uğur, “Modern dünyanın karmaşasında büyüyen çocuklara, Peygamber Efendimiz'i geçmişte kalmış tarihî bir şahsiyet olarak değil, bugün ‘onun hayatından nelere ulaşabiliriz'i göstermeye çalışan bir üslupla siteyi hazırlıyoruz.” diyor. Site, Peygamberimiz'i (sas) anlamaya, onunla irtibat kurmaya çalışıyor, onu hâlâ yaşayan ve bize bir şeyler söyleyen, nükteleri olan bir şahsiyet olarak tasvir ediyor. Çocuklar dinî bilgi bombardımanından ziyade muhteşem bir görsel şölenle karşılaşıyor sitede. İçerikteki sunumlarda mizah duygusu her daim ilgiyi uyanık tutuyor. Renk seçiminden müziğin ritmine; Barbunya, Kestane, Asım Dede gibi atipik karakterlere kadar her şey çocukların Peygamberimiz'e (sas) olan merakını artırmaya hizmet ediyor. “Din anlatıldığı için sus pus, ciddi değil de içinde mizah duygusu barındıran bir anlatımı tercih ediyoruz. Biz Müslüman'ız tamam ama farklı din üzere yetiştirilen bir çocuk da rastladığında kalabilmeli sitede. Çocuğun dünyasına hitap edecek bir evrensellikte yapmaya gayret ediyoruz işimizi.”
  </p>
  <p class="MsoNormal">
   Siteyle tanışan farklı camialardan insanlar dahi olumlu şeyler söylemiş. Ekibin Son Peygamber Çocuk sitesiyle ilgili yetişkinlerden sık duyduğu cümle: “Keşke çocukken böyle bir şey çıksaydı karşıma.” Her hafta güncellenen aktif bir site Son Peygamber Çocuk. Çocuklardan gelen mesajlar aktarılıyor, anketler yapılıyor ve geri dönüşler üzerinden Peygamberimiz'le ilgili ufaklıkların algıları ölçülüyor. Siteye gönderilen mesajları, hikâyeleri inceleyen Uğur'un önemli bir tespiti var: “Çocukların inanılmaz bir hayal dünyası var ama söz konusu din olunca otomatikman kendilerini hizaya çekme ihtiyacı hissediyorlar. Peygamberimiz'le ilgili ne düşündüklerini sorduğumuzda annelerinden duyduklarını söylüyorlar.” Bir çocuğun gönderdiği kompozisyon örneği bu durumu daha iyi izah ediyor. Kompozisyon, bir azı dişin çocuğun ağzındaki hikâyesini aktarıyor. Dişten ağza ve dünyaya bakış açısını anlatan çocuğun ne kadar zengin bir hayal gücüne sahip olduğu aşikâr; fakat namaz kılmakla ilgili bölüme geçildiğinde teknik bir anlatıma dönüşüyor metin. ‘Peygamberimiz sizin dünyanızda nasıl bir yere sahip? Sizin için neden önemli?' sorularına tutuk cevaplar aldıklarından bahsediyor Uğur: “Din ile ilgili aktarımlarda kutsal bir şeyden bahsedildiği için bir mesafe oluşuyor, böyle bir algı var.” Tarihî bir şahsiyet, dinî bir karakter gibi tanımlamalar belki de hep uzaklaştırıyor Efendimiz'i hayatımızdan. Sitede bahsedilen ise; önce çocuk, sonra çocuk sahibi olan, dedelik yapan, çocuklarla konuşmayı seven, hayvanları, insanları seven bir peygamber.
  </p>
  <p class="MsoNormal">
   Sitede güncelliğini koruyan yeniliklerden biri Hadis Albümü. Hayalci Barbunya resim çizerken uykuya dalar ve uykusunda çizdiği kapılardan içeri girer. Her kapının ardında farklı dünyalar vardır; uzay,
   <span>
   </span>
   denizaltı, devasa bir ağaç… Yıldızlarda, dallarda hep hadisler çıkacaktır karşısına Barbunya'nın. Albümler bölümünde dinin temel taşları namaz, hac, kandiller gibi bilgiler yine görsel sunum ile aktarılır. Peygamberimiz'in (sas) hayatının anlatıldığı siyer bölümünde resimlere seslendirme eşlik eder. Bir başka bölümde Asım Dede çocuklara hadisleri anlatır. Zaman zaman farklı projelere de imza atar Son Peygamber Çocuk sitesi. Bunlardan biri aralarında Almanca, İbranice, Kürtçenin de bulunduğu 15 farklı dilde yayın yapan peygamberinizinde.info'dur. Yine siyer odaklı, slaytların bulunduğu, çocuklara Peygamber Efendimiz'i (sas) anlatan bir site.
  </p>
  <p class="MsoNormal">
   Reklam kampanyaları olmadığı hâlde Şili, Japonya, Çin, Filipinler gibi 60 farklı ülkeden çocuk sitesine giriş var. Türkiye'den sonra en çok Almanya'da takipçileri. Sitede kalış süresi de gayet uzun. Çocuk sitesinin yakında hayata geçecek projelerinden biri ‘Çok uzaklardan'. Sitenin uzaktaki takipçileri ile Türkiye'dekileri sanal ortamda buluşturmayı hedefliyor. Bu bölümde en çok siteye giriş yapan ülkelerle ilgili bir tanıtım köşesi yer alacak. Böylece uzaktakiler hem sürece daha çok dâhil olacak hem de Türkiye'deki çocuklara farklı ülkeler tanıtılacak. Sitenin hayata geçen projelerinden biri de kısa animasyonlar, yine Peygamber Efendimiz'in hayatını, ahlakını anlatmayı dert edinen. Projeler çocukların nasıl düşündüğü ve hayal dünyaları göz önünde tutularak hayata geçiriliyor.
  </p>
  <p class="MsoNormal">
   Son Peygamber info'nun en önemli özelliği her kelimesiyle orijinallik taşıması. En küçük ilaveler bile önceden projelendiriliyor, kaç kişinin çalışacağı, kimlerin ne kadar, ne iş yapacağı belirleniyor. 2007'den bu yana ciddi bir görsel arşiv oluşmasına rağmen yine de resimler yenileniyor. Zira çocuklar o kadar hızlı tüketiyor ki, tekrara düşmeden renkli, sesli, hareketli, farklı şeyler yakalamaya çalışıyor ekip.
  </p>
  <p class="MsoNormal">
   Netameli bir alan, görsellerle Peygamber Efendimiz'in (sas) hayatını hele de çocuklara anlatmak. Bunun sıkıntısını yaşıyor site çalışanları. En son yapılan Sahabe Albümü'nün ortaya çıkma süreci de ekibin bu konudaki hassasiyetinin bir göstergesi. Peygamber Efendimiz'i (sas) görmüş, ona dokunmuş, onunla yaşamış insanların resimlerle anlatılması hiç kolay olmamış. Defalarca çizilen karelerde istenen sahnelerin elde edilmesi için ciddi emek harcanmış. Bütün sahabelerin şemaillerine ulaşılmaya çalışılmış önce. ‘Sakallı mıydı? Saçı uzun muydu?' gibi soruların cevapları aranmış. Sahabeler yüzleri gösterilmeden arkadan ya da profilden resmedilmiş, yüzlerine bir ışık huzmesi düşürülmüş. “O kadar detaylı bir şey ki bu. Kutsal, dokunulmazlığı olan bir alanda dokunulabilir bir şey yapıyorsun.” diyor Uğur. Oyunların çizimleri ve senaryosu tamamen özgün, bu sebeple bizim kültürümüzden de izler taşıyor. Mesela sahabe albümü minyatür gibi çizilmiş. Bir başka oyunda sahabeler ebru desenleri içerisinden bulunuyor.
  </p>
 </p>
</font>

Kaynak: [www.aksiyon.com.tr](http://aksiyon.com.tr:80/aksiyon/newsDetail_getNewsById.action;jsessionid=69BB509B257139DAC4E00177F8D4D6B0?newsId=29678), [web.archive.org (arşiv bağlantısı)](http://web.archive.org/web/20110619021308/http://aksiyon.com.tr:80/aksiyon/newsDetail_getNewsById.action;jsessionid=69BB509B257139DAC4E00177F8D4D6B0?newsId=29678)
