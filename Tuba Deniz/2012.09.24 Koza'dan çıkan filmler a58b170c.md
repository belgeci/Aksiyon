# Koza’dan çıkan filmler

*Tuba Deniz 2012.09.24*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Bu sene de usta yönetmenlerin tercihi Altın Koza oldu. Zeki Demirkubuz, Yeşim Ustaoğlu, Reis Çelik, Derviş Zaim’in filmleri  izleyici ile buluştu.
  </font>
 </div>
 <div id="newsText">
  <font class="detail-text">
   <p>
    19. Uluslararası Adana Altın Koza Film Festivali bu sene şüphesiz dikkat çeken bir film seçkisiyle çıkış yaptı. Programda daha önce festivallerde ya da vizyonda izlediğimiz filmler de vardı, ilk defa izleyici ile buluşan dumanı üstünde taze seyirlikler de…  Festival takipçileri açısından her sene olduğu gibi bu sene de Ulusal Uzun Metraj Yarışması’nın filmleri öncelikli sıradaydı. Salonların dolup taşmasında filmlere yönelik alaka kadar biletlerin ücretsiz olması ve en çok da gösterimlerin ardından filmin yönetmeni ve oyuncularıyla buluşma ihtimalinin etkisi büyüktü. İzleyicinin ekranda sürekli gördüğü oyuncular, yönetmenler ile bir arada bulunma heyecanını kendi aralarında yaptıkları muhabbetlerde, ünlülerle göz göze gelebilmek için ya da bir sonraki hamle bir iki cümle laflayabilmek için yaptıkları manevralarda, mimiklerde de görmek mümkündü. Türkiye sinemasına ilgi o kadar yoğundu ki birçok gösterimde izleyicilerin bir bölümü filmleri merdivenlerde oturarak seyretti.
    <p>
     Yarışma programında ilk olarak Zeki Demirkubuz’un Dostoyevski’nin ‘Yeraltından Notlar’ kitabından uyarlama filmi ‘Yeraltı’ izleyiciyle buluştu. Festivalden çok önce vizyonda izlediğimiz Yeraltı, sinematografisi, oyuncu yönetimi ve senaryosuyla klasik bir Demirkubuz filmi. Çıkışsızlık, karanlık, kasvet bu defa Ankara’da memurluk yapan Muharrem’in şahsiyetinde tecessüm ediyor. Daha önceki filmlerine kıyasla karakter, halet-i ruhiyesi itibarıyla sistemle daha ilişkili, kurgulanmış bir birey olarak tasvir ediliyor. Çektiği kısa filmler ve belgesellerle tanıdığımız Belmin Söylemez’in filmi de daha önce İstanbul Film Festivali’nde izlenip ‘onaylanmış’, üstelik En İyi Kadın Oyuncu ödülüyle taltif edilmişti. Sinemamızın takılıp kaldığı karamsar atmosferden, kısır döngüden nasiplenen filmlerden biri Söylemez’in ‘Şimdiki Zaman’ı. Yaşadığımız topluma, hayata dair bir tespitten ziyade Türkiye sineması açısından handiyse çıkışsızlığa dönüşen bakış açısının yeni bir tekrarı. Yaşadığı şehre, hayata sıkışmış kalmış Mina uzun süredir işsizdir, ailesiyle arası bozuk ve tam manasıyla bir metropol yalnızıdır. Amerika’ya gitme hayalleri kurar ve para biriktirmek için bir fal kafede çalışmaya başlar. Baktığı fallarda, karşısındaki kadınlara anlattıklarında kendi hayalleri, acıları, yalnızlığı, hatıraları, hayal kırıklıkları vardır. Baktığı fallarda, onun bu ‘çaresizliğinde’ yalnız olmadığını anlarız. Sinematografisi, oyuncu seçimi, senaryosu ve yönetmenliği ile derli toplu bir film Şimdiki Zaman. Söylemez’in bundan sonraki filmlerini merakla beklememize sebep olacak derecede uyarıcı.
     <p>
      Bu seneyi öncekilerden farklı kılan en önemli özellik kadın yönetmenlerin filmlerinin sayısındaki ciddi artış olsa gerek. Nitelik ve içerik açısından bir değişiklik vadetmese de nicelik açısından fark edilir bir yükseliş. Bu filmlerin muhteva açısından şaşırtıcı derecede benzer bakış açılarına sahip olması ise düşündürücü. Sinemamızda yeni bir soluk olarak göremeyeceğimiz kadar Türkiye sinemasının tekrar eden temalarına takılmış durumda. Öyle ki Pelin Esmer’in son filmi Gözetleme Kulesi ile Yeşim Ustaoğlu’nun Araf’ı içerdiği detaylar ve bakış açısıyla belirli bir noktaya kadar neredeyse birbirini tekrar eden iki film olarak bile değerlendirilebilir. Araf, bir otoban üstünde kurulu bir benzin istasyonunda, yirmi dört saatlik vardiya usulüyle çalışan iki gencin hikâyesine odaklanır. Zehra ile Olgun’un bu ‘araf’taki hayatları âdetler, din ve sosyal ilişkilerle kuşatılmış bir hapishane, çıkışsızlık, içinde yaşadıkları kısır döngünün resmidir. Öyle ki Zehra’nın sık sık çalıştığı yere uğrayan kamyon şoförü Mahur’a duyduğu aşk ve yaşadığı yerden kurtulma hayali, umudu onu kasabaya daha çok mahkûm edecektir. Araf filminin kırılma noktası Zehra’nın perdeye alenen yansıtılan kürtaj sahnesinin bir muadili Pelin Esmer’in filmi Gözetleme Kulesi’ndeki Seher’in tek başına yaptığı doğum ile hemen hemen aynı amaca hizmet ediyor. Kadınlara yüklenen anlamın, kutsiyetin ve beklentilerin yükü olarak görebileceğimiz hamilelikleri, doğum sancısını tek başına yaşamaları biraz da bu toplumsal yük ile bir başlarına mücadele ettiklerini vurgulamakta. Elfe Uluç’un filmi Aziz Ayşe biraz daha fantastik ve amatör bir dile sahip. Filmde çöp toplayarak hayatını sürdüren bir travestinin, Aziz Ayşe’nin yaşadıklarına tanıklık ediyoruz.  Aziz Ayşe’nin gerçek hayatından yola çıkarak çekilen belgesel-kurmaca filmde karakter, riyakar komşuları, sahte kimlikler, steril hayatların ortasında bir azize olarak resmediliyor.
      <p>
       Yazımızdaki kadın yönetmenler kuşağına Filiz Alpgezmen’in ilk filmi Yabancı’dan bahsedeceksek eğer ayrı bir parantez açmamız elzem. Özgür’ün, 80 darbesinde Fransa’ya iltica eden babasının vefatının ardından cenazesini Türkiye’de defnetmek için yola çıkışının hikâyesi Yabancı. Özgür’ün iniş çıkışlardan uzak, tekdüze oyunculuğu esasında yönetmenin konuya yaklaşırkenki tek boyutlu bakış açısından da izler taşıyor. Özgür, her daim gergin, stresli… Kurumlar arasında oradan oraya gönderilip, kaba memurlara evrak taşımaktan bıksa da babasının son arzusunu yerine getirmekte kararlı. Bir türlü işlerini halledemeyince son çare babasının görüşmediği akrabalarının kapısını çalar. Özgür’ün devrimci akrabaları ne kadar sevecen ve iyi niyetliyse, kapısını çalmak zorunda kaldığı fırfırlı, başörtülü, dar kıyafetli rüküş dindar akrabaları bir o kadar kabadır. Beyazötesi devrimciler ile siyahötesi muhafazakârlar yan yana iliştirilir filmde. Kötü oyuncu yönetimi ve zayıf senaryosuyla amacına hizmet etmekte aciz kalan, devrimcileri dahi kızdıracak türden bir film Yabancı.
       <p>
        Kürt meselesini ele alan filmler artık festivallerin olmazsa olmazı. Üstelik düşük bütçeli, genelde minimal anlatımı tercih eden bu kategorideki filmler sinema dilinde farklı alternatifleri arayan mütevazı ama parlak örnekler. Veli Kahraman’ın filmi Ana Dilim Nerede ile Orhan Eskiköy ve Zeynel Doğan’ın yönetmen koltuğunda oturduğu Babamın Sesi’nin meseleleri gibi konuyu işleyiş biçimleri de kısmen birbirine yakın. Kürt sorununu ele alan filmlerde ön plana çıkan ‘ses’ kavramı iki senaryonun da merkezinde yer alıyor. Kayıp kasetler, fotoğraflar hatta masallar, rüyalar ile bir milletin yıllardır zarar gören hafızasını tahkim etme girişimi de denilebilir bu filmlere.
        <p>
         Bu sene usta yönetmenlerin tercihi Altın Koza Film Festivali oldu. Zeki Demirkubuz, Yeşim Ustaoğlu, Reis Çelik, Erden Kıral gibi Derviş Zaim’in son filmi Devir de ilk defa Adana’da izleyici ile buluştu. Burdur’a bağlı Hasanpaşa köyünde çekilen son filminde her yıl gerçekleşen bir çoban yarışmasına odaklanıyor yönetmen. Bu yarışmanın ve dolayısıyla oradaki insanların kaderinin köy yakınına kurulacak dev bir mermer ocağı ile nasıl değişeceğine vurgu yapıyor. Profesyonel oyunculara yer vermeyen, tamamen yöre halkının rol aldığı filminde daha önceki işlerinden farklı olarak senaryosuz, çekim günü karşılaştıkları her şeyi doğaçlama bir şekilde kaydederek filmini çekmiş Zaim.
         <p>
          Yazıda sadece ulusal yarışmanın filmlerine odaklandık ama festival sadece bu filmlerle sınırlı kalınmayacak kapsamda bir programa sahipti. Yakın geçmişte kaybettiğimiz usta yönetmenler Metin Erksan, Ömer Lütfi Akad, Theo Angelopoulos’un ve genç yaşta vefat eden Seyfi Teoman’ın filmlerinden örnekler. Yine geçen yılın kayıpları oyuncu Ekrem Bora, Müşfik Kenter, sinema tarihçisi Rekin Teksoy’u yad etmek için de gösterimler yapıldı. Dünya Sineması, Avrupa Sineması bölümleri de oldukça cazipti. Michael Haneke’nin Altın Palmiye ödüllü son filmi Aşk’tan (Love) tutun da, Abbas Kiyarüstemi’nin son filmi Sevmek Gibi (Like Someone in love), Taviani kardeşlerin Sezar Ölmeli (Ceaser must die), Christian Petzold’un Berlin Film Festivali ödüllü Barbara gibi dünya festivallerinde öne çıkan bir seçki Adana’nın sinema meraklılarıyla buluştu. Hülasa bir haftalık festival boyunca Adanalılar sinemaya doydu.
         </p>
        </p>
       </p>
      </p>
     </p>
    </p>
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://aksiyon.com.tr/aksiyon/haber-33684-kozadan-cikan--filmler.html), [web.archive.org (arşiv bağlantısı)](http://web.archive.org/web/20130908001845/http://aksiyon.com.tr/aksiyon/haber-33684-kozadan-cikan--filmler.html)
