# Her yüz bir hikâyedir

*Tuba Deniz 2011.08.08*

<div class="pNewsDetailMainContent ctx_content" itemprop="articleBody">
 <p>
  <p class="BasicParagraph">
   <span>
    National
   </span>
   <span>
    Geographic ve Magnum Fotoğraf Ajansı’nın tanınmış fotoğrafçısı Steve McCurry, Kodak tarafından artık üretilmeyeceği açıklanan Kodachrome’a veda etmek için işin tabiatına uygun bir yol seçmiş. Gerçekleştirdiği fotoğraf projesinde New York-Hindistan-İstanbul hattında karşısına çıkan farklı yüzler ve hikâyeler var.
   </span>
  </p>
  <p class="2011anaspot">
   <span>
   </span>
  </p>
 </p>
 <p>
  <p class="BasicParagraph">
   <span>
    Fotoğraf tarihinin önemli dönüm noktalarından biriydi elde taşınabilir ilk makinelerin üretimi. Bu, Susan Sontag’ın ‘süper turistler’ olarak ifade ettiği gezgin fotoğrafçıların da dünyanın dört bir tarafına dağılarak bir nevi görsel tarihi yazmaları anlamına gelecekti. 1888’de Kodak, kolaylıkla elde taşınabilir ilk fotoğraf makinelerini satışa çıkardığında, “Siz düğmeye basın, gerisini biz hallederiz.” sloganıyla fotoğrafçıları harekete geçirdi. Böylelikle ekipmanı ile yollara düşen, bir fotoğrafı çekmek için dahi kara kara düşünen fotoğrafçılar da yüklerinden arınmış oldu. Kodak’ın fotoğrafçılar nezdinde itibarı her geçen yıl arttı. Hafızalara kazınan o kadar çok fotoğraf, film çekildi ki bu yüzeyde. Öyle ki Paul Simon 1973’te Kodachrome’u öven bir şarkı yazmaktan kendini alıkoyamadı: “Bize o parlak renkleri sen verdin, bize yazların yeşillerini sen verdin…”
   </span>
  </p>
  <p class="2011yenimetin">
   <span>
    Kullanılan film, bir nevi çekilen fotoğrafa karakterini verir. Işık, gölge tüm dengeler onun kimyasına göre sabitlenir. Kodachrome’un ‘dramatik’ karakterinin de bir dönemi algılarken üzerimizde tesirinin olduğu şüphesiz. Lâkin dijital teknolojinin yaygınlaşmasıyla birlikte film tüketiminde de ciddi bir azalma olur. Deklanşöre bastığı anda görüntüyü elde etmek, zamanla profesyonel fotoğrafçılara cazip geldi. Dijital görüntülerde, filmin verdiği duyguyu yakalamak pek mümkün değildir ama yine de bu hıza değerdir! 1935’ten bu yana aktif olan Kodachrome’un üretimini durma noktasına getirecek süreç çok hızlı yaşandı ve nihayetinde 22 Haziran 2009’da Kodak artık bu filmi üretmeyeceğini açıkladı.
   </span>
  </p>
  <p class="2011yenimetin">
   <span>
    1974’ten beri fotoğrafçı ve fotomuhabiri olarak çalışan, National Geographic ve Magnum Fotoğraf Ajansı’nın tanınmış fotoğrafçısı Steve McCurry’nin de en önemli yol arkadaşlarından biriydi Kodachrome. Yaptığı sayısız seyahatte onun tonlarına teslim etmişti görüntüye kaydettiklerini. Hafızalara kazınan fotoğrafı Afgan kızı Şerbet Gula’nınki de dâhil olmak üzere… Kodak’ın üretim bandından çıkan son 36’lık poz da, kendi isteği üzerine, Steve McCurry’nin bakış açısına emanet edilecekti. “Son Kodachrome Filmi” başlığıyla, Engin Özendes’in küratörlüğü, Zaman Gazetesi’nin sponsorluğunda dünyada ilk kez İstanbul Modern’de sergilenen fotoğraflar, 4 Eylül’e kadar görülebilecek. Sergide son makaradan çıkan kareler ve dolaylı da olsa çekilen her yüzün hikâyesi var.
    <span>
    </span>
   </span>
  </p>
  <p class="2011yenimetin">
   <span>
    Kodachrome’un son makarasını makinesine taktığında, ne çekeceği konusunda kafası net değildir McCurry’nin. Bu ruh haliyle New York sokaklarını arşınlamaya başlar. Çin Mahallesi’nden mi başlamalıdır çekimlere, yoksa garda mı? Doğaçlama usulü çalışacak olan fotoğrafçı projesinde portrelere ağırlık vermeye karar verir. “İnsan yüzü evrensel bir dile sahiptir. Aynı ifadeler dünyanın her yerinde geçerli ve anlaşılırdır. Gerçekten evrensel iletişime sahip tek dilin bu olduğuna inanıyorum. Bütün anlam gölgeleri, tutku ve heyecan patlamaları hepsi insanın bu bölümünde, yani yüzünde toplanmıştır.” der portre fotoğrafları ile hafızalara kazınan Dorothea Lange. “Bence hikâyeyi anlatan gözler ya da hatlar değil, yüzün tamamı ve görünüşün çarpıcılığı.” diyen Steve McCurry için de her yüz bir hikâyedir. Belki biraz da kendine en çok bu tür fotoğraflarda güvendiği için ve an fotoğrafları çekmek bir makara filmden çıkacak fotoğraf projesi için riskli olabileceği için de portre çekmeyi tercih eder. Fakat insan yüzü çekmenin de handikapları vardır. Ya tam deklanşöre basıldığı anda gözler kırpılırsa ya da ifade değişirse…
   </span>
  </p>
  <p class="2011yenimetin">
   <span>
    Bu projeyi gerçekleştirmek bir yanıyla keyifli fakat bir o kadar da stresli bir görev olmuş McCurry için: “36 pozunuz varsa ve her birinin özel ve ilgi çekici olmasını istiyorsanız, üzerinizde baskı hissedersiniz. Çünkü her kare değerlidir.” İşini garantiye almış McCurry ve fotoğrafları çekmeden önce ilk olarak dijital makinesi ile görüntüyü test etmiş. Bu stresli sürecin altından nasıl kalktığını, National Geographic tarafından çekilen ve sergide yer alan belgeselde de görmek mümkün.
   </span>
  </p>
  <p class="2011yenimetin">
   <span>
    Bu kaygılarla yola çıkan fotoğrafçı ilk olarak, New York’u simgeleyen isimlerden biri olan Robert De Niro’nun kapısını çalar. Ardından fotoğrafçılığının başlarında ilk defa gittiği ve renk kültüründen çok etkilendiği Hindistan’a çevirir rotayı. Portre fotoğrafları denilince, renklerin en az sözcükler kadar kendini ifade ettiği bu coğrafyada çekimlere devam eder. De Niro ile yaptığı girizgâhı Bollywood yıldızlarının çekimleriyle sürdürür. Aamir Khan, Shenaz Treasurywala, Nandita Das, Sher Kapur, Amitabh Bachchan’ın fotoğraflarını çeker. Hindistan’ın ara sokaklarına gelmiştir sıra. Rabari Kabilesi’nin yaşlılarını, gezgin büyücülerini, kadınlarını, kızlarını kaydeder. Zaman’ın daveti üzerine bir sıra İstanbul’a düşer yolu. Ara Güler’in İstanbul siluetine karşı bir portresini böylece dahil eder projesine. Film rulosunun sonlarına yaklaştıkça New York’a geri döner. Eski dostu, bir film kutusu elinde veda pozu vermeyi de ihmal etmez. Projesine noktayı, dünyada Kodachrome yıkayan son fotoğraf laboratuarı Kansas Parsons’ta koyar, bu şehirdeki bir mezarlığın fotoğrafı son karedir.
   </span>
  </p>
  <p class="2011yenimetin">
   <span>
    Steve McCurry farklı coğrafyalar ve yüzlerde gezinerek veda eder Kodachrome’a. Yine Dorothy Lange’dan alıntılayacak olursak, çekilen başka insanların portreleri esasında fotoğrafçının da otoportresidir. McCurry’nin sergide yer alan, Amerika’dan Hindistan’a uzanan farklı simalarında da hep onun bakış açısının olduğunu söylemek mümkün. İnsana, hayata, mesleğine, hatta fotoğrafa dair...
   </span>
  </p>
  <p class="2011yenimetin">
   <span>
   </span>
  </p>
 </p>
</div>


Kaynak: [www.aksiyon.com.tr](http://www.aksiyon.com.tr:80/tuba-deniz/her-yuz-bir-hikayedir_530107), [web.archive.org (arşiv bağlantısı)](http://web.archive.org/web/20160102211336/http://www.aksiyon.com.tr:80/tuba-deniz/her-yuz-bir-hikayedir_530107)
