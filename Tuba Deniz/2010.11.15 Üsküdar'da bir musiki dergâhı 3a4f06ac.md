# Üsküdar’da bir musiki dergâhı

*Tuba Deniz 2010.11.15*

<font class="agenda2NewsSpot">
 Yılların eskitemediği bir kurum Üsküdar Musiki Cemiyeti. Türk musikisine yön veren, birçok sanatçının doğuşuna şahitlik eden, konservatuar ve radyoların kurulmasına, Anadolu’daki birçok musiki cemiyetine kaynaklık eden bir duayen...
</font>
<font class="newsDetail">
 <p>
  <p class="MsoNormal">
   Üsküdar Musiki Cemiyeti bir fenomen. Neredeyse bir asırlık varlığıyla Türk musikisi hayranlarının önemli bir mekânı. Üsküdar’ın bir ara sokağında dinmeyen nağmelerin pınarı. Kimler geçmemiş ki bu adresten: Tamburi Selahattin Pınar, Emin Ongan, Kanuni Ata Bey, Neyzen Burhanettin Ökte, Zeki Arif Ataergin, Necati Tokyay, Müzeyyen Senar, Amir Ateş, Niyazi Sayın, Ahmet Özhan… Hatta Tarkan gibi popüler isimler de, Manga’nın solisti Ferman Akgül de nasiplenmiş bu müzik ‘dergâh’ından.
  </p>
  <p class="MsoNormal">
   Türk musikisinin nesilden nesile aktarılmasında da önemli bir misyon sahibi Emin Ongan Üsküdar Musiki Cemiyeti. Öyle ki, işgal döneminde de, ideolojinin Klasik Türk Musikisi’ne sırtını döndüğü, ona üvey evlat muamelesi yaptığı dönemlerde de nağmelerine ara vermemiş. Bir şahsiyet gibi ülkenin kaderinden etkilense de tüm yokluklara, zorluklara rağmen bir şekilde ayakta kalmayı sürdürmüş.
  </p>
  <p class="MsoNormal">
   Osmanlı’da Enderûn-u Hümâyûn, Mızıka-yı Hümayun iş yapamaz hâle gelince oradan dağılan müzisyenler dernekler kurmaya başlar. Bunlardan biri de Birinci Dünya Savaşı’nın hemen ardından 1918’de Ordu Başmüfettişi Miralay Hacı Reşit Bey’in oğlu Ata Bey tarafından, Anadolu Musiki Cemiyeti adı altında kurulan şimdiki Emin Ongan Üsküdar Musiki Cemiyeti’dir. 1919’da Darülfeyz-i Musiki Cemiyeti adını alacaktır. İstanbul İngiliz işgali altındayken de faaliyetlerine devam eder cemiyet ve önemli bir misyonu yerine getirir. Cemal Kutay’ın İngiltere’de eline geçen bir belge bu ehemmiyetin göstergesidir. İşgal döneminde biri Anadolu diğeri Rumeli yakasına iki komiser tayin etmiştir İngilizler. Anadolu yakasındaki komiser raporunda şu cümleye yer verir: “Bayraklarını indirdik ama musikilerini durduramıyoruz.” Bahsettiği bugünkü Üsküdar Musiki Cemiyeti (ÜMC)’dir.
  </p>
  <p class="MsoNormal">
   1923’te Cumhuriyet’in ilanı ile birlikte adı Üsküdar Musiki Cemiyeti olarak değiştirilir. Cemiyete ismini veren Emin Ongan ise 1927 yılında hocalık yapmaya başlar, başkanlık koltuğuna oturur. Lâkin II. Dünya Savaşı döneminde memlekette yoksulluk hâkimdir, Alman faşizmi bütün dünyaya kök söktürmektedir. Herkes canının derdindedir. Bu süreçten cemiyet de etkilenir. O güne kadar farklı adreslerde faaliyetlerini sürdürmüştür fakat 1934’te kapısına kilit vurmak zorunda kalır. Görüntüde kapanmıştır, oysa üyeler çalışmalarına ara vermez. Evlerde musiki eğitimine devam edilir. Emin Ongan’ın eşi Perihan Hanım varlıklıdır, konağının kapısını açar cemiyet üyelerine. Yeni Üsküdar Musiki Cemiyeti adıyla, 1939’da yeniden açılana kadar bu şekilde çalışmalar sürdürülür.
  </p>
  <p class="MsoNormal">
   Peki, cemiyetin kapısına kilit vurmasında devletin ‘müzikte Batılılaşma’ projesinin de etkisi var mıdır? Musiki cemiyetinin ikinci başkanı Alâeddin Pakyüz, bu mecburiyetin tamamen yer bulamamakla alakalı olduğunu dile getiriyor. Klasik Türk Musikisi’nin aslında işgal altında darbeyi aldığını belirtiyor. Zira o yıllarda Dârülelhan adı altındaki belediye konservatuarındaki Türk Müziği bölümü kapatılır. Cumhuriyet’in ilanıyla birlikte Osmanlı’yı bir kenara bırakan güruh Osmanlı’nın musikisinden de vazgeçmek gerektiğini vurgular. ÜMC, o yıllarda da hep varlığını sürdürür. Radyolar, konservatuarlar kurulana kadar bir nevi Türk musikisinin mütevazı sığınağıdır.
  </p>
  <p class="MsoNormal">
   Maddi sıkıntılar nedeniyle yıllarca kirada dolaşır cemiyet. Ta ki 1967’de dönemin belediye başkanı Haşim İşcan, bir arsa verinceye kadar. İlk önce dershane bölümü yapılır, soba kurulur. Herkes evinden odun getirir, üstat Emin Ongan dâhil. Üsküdar Musiki Cemiyeti’nin şimdiki yönetim kurulu başkanı, ünlü bestekâr Amir Ateş o günleri dün gibi hatırlıyor. Binanın inşaatında da Emin Ongan başta olmak üzere herkesin çalıştığını anlatıyor.
  </p>
  <p class="MsoNormal">
   1976’da İstanbul Devlet Türk Musikisi Konservatuarı kurulurken rahmetli başkan Ercüment Berker’in “Üsküdar musiki cemiyetini şablon, örnek aldık.”
   <span>
   </span>
   cümlesi resmî kayıtlara geçer. Başlangıçta konservatuar hocalarının hemen hepsi ÜMC’dendir. Aynı yıl içerisinde yapılan bir araştırmaya göre radyolardaki hem ses hem de saz sanatçılarının, öğretim görevlilerinin İstanbul’da yüzde 75-80’i, Ankara’da yüzde 50-60’ı, İzmir’de ise yüzde 35-40’ı ÜMC’de yetişmiştir. Bu bilgileri aldığımız Pakyüz’e göre hâlâ devlet konservatuarları ve radyolardaki sanatçıların önemli bir bölümü ÜMC’de yetişmiş.
  </p>
  <p class="MsoNormal">
   Üsküdar Musiki Cemiyeti’nde her şey gönüllülük esasına dayanıyor. Her işte birçok kişinin emeği var. Hocalar verdikleri derslerden ücret almıyor. Cemiyete bağış yapmak isteyenlerin çoğu bu tedrisattan geçmiş. Kimi tavanları yaptırmış, kimi asansörü… Yardımlar için, “Reddetmeyiz ama talep de etmeyiz.” diyor Amir Ateş. Alâeddin Pakyüz bir hatırasını naklediyor: “Biz buraya bir masraf yaptırmıyorduk. Senede birkaç defa büyük temizlik olurdu. Sanırım 83’tü. Ben o zaman solfej hocasıyım.” Bahar temizliği için herkes çağrılır. Bir kadın gelir ve Alâeddin Bey’e şöyle der: “Ben çok sağlıklı, güçlü biri değilim. Temizlikten de çok anlamam. İnönü Caddesi’nde, Şişli’de mağazalarım var. Dilerseniz size iki işçi göndereyim, onlar halletsinler temizliği.” Alâeddin Bey itiraz eder:
   <span>
   </span>
   “Yok hanımefendi, siz geleceksiniz. İstemezseniz gelmeyin tabii ama biz sizin gelmenizi istiyoruz.” Pazar günü eski kıyafetleri ile kapıda belirir hanımefendi. Yerleri, camları gayretle temizler. İkindi vakti mola verilir, bahçede yemekler, meyveler yenir. Üzüm, kavun, karpuz ne varsa... Akşam çıkmadan önce Alâeddin Bey’e yaklaşır kadın: “Hocam bir şey diyeceğim, şaşıracaksın. Ben hayatımda böyle mutlu gün geçirmedim, teşekkür ederim. Özellikle bahçede yemek yeme faslı.”
  </p>
  <p class="MsoNormal">
   Amaç temizlikten ziyade bir duygu hâlinde buluşmak, cemiyetçilik, aile ortamı fikrini pekiştirmektir. Sadece musiki eğitimi verilse de sanatçının hâl ve tavrına dair de birçok işaretler vardır bu mekânda. Bu sebeple ailelerinden sonra ikinci hatta bazıları için birinci adrestir burası. Amir Ateş’in bir hatırası bu sıralamanın zaman zaman nasıl tepetaklak olduğunun göstergesi. Gençliğinde 20 küsur bin liraya araba alır Ateş. Zar zor denkleştirir parayı. Aynı dönem içerisinde yapılan hesaplarda ortaya çıkar ki Cemiyet için taşıydı, toprağıydı derken toplam 147 bin 500 lira harcama yapmıştır Ateş. Hesaplamalar yapılana kadar bunun farkına bile varmamıştır.
  </p>
  <p class="MsoNormal">
   Türk musikisine ilgi duyup da Amir Ateş’in ismini bilmeyen yoktur. Ateş ilk defa 15-16 yaşlarında tam 52 yıl önce ÜMC’ye intisap eder. Henüz şimdiki adrese taşınmamıştır cemiyet, iskelenin karşısındaki bir binadadır. Askere gider ve 1964 yılında yeniden döner. “ÜMC’ye intisabım ile beste çalışmalarım da başladı.” diyor Ateş. Bestelerini Emin Ongan Beyefendiye gösterir; onun önerilerine, ikazlarına göre yeniden şekil verir. Amir Ateş, o zamandan bu yana iki bin civarında beste yapar, Türk Sanat Musikisi’nin en çok besteye sahip ustasıdır. Musiki Cemiyeti’ne dâhil olduktan sonra zaman zaman yönetim kurulu üyesi olur, kimi dönemler sadece hocalık yapar. Emin Ongan’dan sonraki başkan Şeref Çakar’ın vefatının ardından başkanlık vazifesine getirilir.
  </p>
  <p class="MsoNormal">
   Cemiyetin 500 civarında üyesi mevcut. Haftanın üç günü derslere devam ediliyor. Dört yıllık tedrisat söz konusu olan. A, B ve C sınıflarında eğitim sürdürülüyor. Üsküdar Musiki Cemiyeti sınav ile talebelerini kabul ediyor. Yaş haddi 35. Fakat talep o kadar fazla ki yönetim farklı alternatifler düşünmek zorunda kalmış. Meşk korosu böylece vücut bulmuş. Emekliyim, memurdum, şimdiye kadar gidip gelemedim diyenler için yaş sınırı gözetilmeden kabul edilen yeni bir imkân bu koro.
   <span>
   </span>
   Amir Ateş’in odasında karşılaştığımız Erdoğan Ata Önder, koronun üyelerinden biri. PTT emeklisi. 30 seneye yakın bir süredir bendir çalıyor. Seksen yaşını devirmiş ama hâlâ derslere büyük bir iştiyakla devam ediyor.
  </p>
  <p class="MsoNormal">
   ÜMC’de bir de icra korosu var. Radyo, televizyon ve konserlerde sahne alan bir topluluktan müteşekkil. Daha profesyonel bir ekip. Binanın içindeki salonda iki koro da muhtelif zamanlarda konser veriyor.
  </p>
  <p class="MsoNormal">
   Hilal Özdemir Sağlık, icra korosunun üyelerinden. Tiyatro ile meşgul olan Sağlık, hocasının bir sürprizi sonucu 2000 yılında kendini ÜMC’nin sınavında bulmuş. Naçizane seslendirdiği eser ile kabul görünce tiyatrodan vazgeçip müzik deryasının içine dalmış. Kamuda çalışan Sağlık için yoğun okul, iş ve şehir ortamından kaçıp sığındığı bir mekân burası: “Burada deşarj oluyorum. Toplumsal açıdan da bireysel açıdan da çok faydalı. Musiki zaten doğamızda var. O ilahi ses bedenimizde. Biz de burada pekiştirmeye geldik.” diyor.
  </p>
  <p class="MsoNormal">
   Cemiyette farklı kesimlerden insanlar çıkıyor karşınıza. Ders arasında Amir Ateş’in odası öyle kalabalık ki iğne atsanız yere düşmez. Ayşegül Yağcı çevre mühendisi. 15 yaşından bu yana cemiyete geliyor. Ud dersi için çalmış başta kapıyı fakat korolara dâhil olduktan sonra şarkı söylemekten bir türlü kopamamış. “Yıllardır buradayım, üniversite hayatım geldi geçti bu esnada ama ÜMC’den bir türlü ayrılmadım.” diyor. Şu sıralar iş arayan Yağcı, çalışacağı yerin cemiyete gidiş geliş saatlerine mâni olmamasını gözetiyor. Profesyonelleşmek gibi bir amacı yok: “Bizi buraya bağlayan sadece müzik değil; aile gibiyiz.”
  </p>
  <p class="MsoNormal">
   Ahmet Şafak Elimam ise esnaf. Gündüzleri dondurmacılık yapıyor. Dört yıldır dersleri takip ettiği hâlde ÜMC’de yeniyim diyor. Zira burada eğitim yıllarca sürüyor. Onun için ÜMC’de bulunmak muazzam bir hediye. Bu lütfun tadını çıkarıyor.
  </p>
  <p class="MsoNormal">
   Musiki cemiyetlerine alaka her geçen gün artıyor. Pakyüz’ün 1998’de yaptığı bir araştırmaya göre Marmara Bölgesi’nde o dönem toplam 67 cemiyet vardır. Fakat son on yıl içerisinde sayıda ciddi bir artış olur. Günümüzde sadece Kadıköy’de 50 musiki cemiyeti bulunmakta. Gerek İstanbul’daki gerekse Anadolu’daki birçok cemiyetin kurucuları Üsküdar Musiki Cemiyeti’nde yetişmiş. Bu oranlardaki hızlı yükselişin sebebi Amir Ateş’e göre nüfusun hızla artması ve sanat musikisine alaka. Belediyelerin musiki cemiyetlerine yaptığı ciddi destekleri de unutmamak gerek. Her ne kadar televizyonlarda, radyolarda hatta sokakta popüler müzik dayatılsa da halk müziği ve sanat müziğine ilgi hiçbir zaman dinmiyor. “İmkân muvacehesinde de çığ gibi büyüyecek. Öyle bir duruma gelecek ki önüne geçilemeyecek bu alakanın. Halk müziği ve sanat müziği dışındaki müzikler tanınmaz hâle gelecek. Çünkü bizim öz varlığımız, benliğimiz bu.” diyor Amir Ateş. Alâeddin Bey ekliyor: “Çocuklar hani ilk topaç, çember çevirir, büyüdükten sonra oyunları değişir; satranç, briç oynar. Müzik de öyle. Pop müzik ile başlasalar da sonra sanat müziğine dönüyor herkes.”
  </p>
 </p>
</font>

Kaynak: [www.aksiyon.com.tr](http://aksiyon.com.tr/aksiyon/haber-27925-uskudarda-bir-musiki-derg%C3%A2hi.html), [web.archive.org (arşiv bağlantısı)](http://web.archive.org/web/20101209170233/http://aksiyon.com.tr/aksiyon/haber-27925-uskudarda-bir-musiki-derg%C3%A2hi.html)
