# İstanbul Film Festivali’nden notlar

*Tuba Deniz 2012.04.16*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Sinemamızın ve ülke sinemalarının küçük bir panoraması da denebilir İstanbul Film Festivali’ne. “Hangi konular, kavramlar, meseleler ön plana çıkıyor?” gibi sorular açısından mütevazı lâkin anlamlı bir katkı.
  </font>
 </div>
 <div id="newsText">
  <font class="detail-text">
   <p>
    Sinema meraklılarının senelik ritüeli 31. İstanbul Film Festivali, iki haftalık bir maratonun ardından nihayete erdi. Ulusal ve uluslararası yarışma filmleri, Sinemada İnsan Hakları, Canlandırma Sineması gibi klasikleşen başlıkların yanı sıra bu sene ‘Aile İçinde’, ‘Devrimin Filmini Çekmek’, ‘Yunanistan’da Neler Oluyor?’ gibi dikkat çekici bölümler de vardı.
   </p>
   <p>
    Hem ülke sinemalarında hem de ülkemiz sinemasında son yıllarda ön plana çıkan temalardan biri ‘aile’. Aile, daha çok problemli yanları ortaya konularak, bütün düzene sirayet eden hastalıklı bir yapı olarak tasvir edilmekte. ‘Anne’ ise bu sistem içerisinde kutsiyeti kırılması gereken, organizmanın taşıyıcısı. Festivalde bu başlık altında en dikkat çeken filmlerden biri festival kitapçığında ‘Krzysztof Kieslowski’nin en parlak öğrencisi’ sıfatıyla tanıtılan Greg Zglinski’nin filmi Cesaret’ti (Wymk). Biri babasının kendisine emanet ettiği işin başında yıllarca bekleyen, diğeri Amerika’da eğitim gördükten sonra aynı işin ortağı olarak memleketine dönen iki kardeşin arasındaki husumete odaklanan filmin güçlü yanı senaryosuydu. Sinemanın vazgeçemediği konular vicdan, ahlak, suç, suçlu tartışmasına iki kardeşin ilişkisi üzerinden yaklaşan filmde cesaret kavramının üstünü kazıdığınızda karşınıza güç ilişkileri çıkmakta.
   </p>
   <p>
    Bu sene festivalde usta yönetmenlerin en parlak öğrencileri, görüntü yönetmenleri, neredeyse kapı komşusu, askerlik arkadaşı gibi sunumlar göze çarptı. Bu örneklerin arasında en çok merak edilen filmlerden biri de Abbas Kiyarüstemi’nin öğrencisi Morteza Farshbaf’ın (muhtemelen Murtaza) filmi Yas (Soog) idi. Kiyarüstemi’nin sinemasından izler taşıyan film Genç Ustalar bölümünde gösterildi. Bu yol hikâyesinde Kamran ve Şerare, annesi ile babası bir önceki gece trafik kazasında hayatını kaybeden yeğenleri Arşiye ile yola çıkar. Arabanın içerisine konumlanan kamera aile ilişkileri üzerinden duygu salınımlarını perdeye yansıtır.  Dilsiz karı koca yol boyunca yaptıkları sohbetlerde, münakaşalarda aile içindeki ilişkileri deşifre eder, bir yandan da sağlıklı iletişimin ne kadar büyük bir ütopya olduğunu sinema lisanına tercüme eder. Festivalin bu yılki gözde konusu dil/dilsizlik mevzusuna bir yerinden eklemlenir Yas.
   </p>
   <p>
    Program seçkisinde İran sinemasına yönelik bir temerküz vardı. Son yıllarda yeniden şaha kalkan İran sinemasına film festivallerinin kayıtsız kalması pek de mümkün değil. İran’dan ayrılarak Batı ülkelerine göç eden Emir Nadiri’nin son filmi Cut, Japonya’da geçiyor. Bir sinema meczubunun sıra dışı öyküsünü anlatan film, ölüm döşeğindeki sinemaya yakılan bir ağıt. Elinde megafon sokaklarda “AVM sinema salonları artıyor. Saf sinema özgür bırakılmalı.” diye bağıran, sürekli eylem hâlinde yaşayan Shuji’nin hayatı, ağabeyinin kirli ilişkilere karışarak öldürülmesi sonucu kılık değiştirir. Kendisine ağabeyinden miras kalan borcu ödemesi için çok zamanı yoktur. Ağabeyinin öldürüldüğü tuvalette bir nevi kum torbası olarak, parayla dayak yiyerek borcu ödemeye karar verir. Burada yüzü gözü dağılan Shuji’nin en büyük ilacı projeksiyonundan üzerine düşen, usta yönetmenlerin filmlerindeki görüntülerdir, yaralarını iyileştirir. Sinema bir din gibi sunulmuş filmde, Shuji ise püriten bir sinemacı. Hayal ettiği filmi çekemez belki ama seyrin sonunda hayatı bir sinema filmine dönüşür.
   </p>
   <p>
    Geçen yıl İran hükümetine karşı suçlanan Muhammed Resulof (Mohammad Rasoulof), Cafer Panahi ile birlikte hapse mahkûm edilmişti. Resulof’un kendi yaşadıklarından izler taşıyan Hoşçakal (Bé omid didar) büyük oranda hayal kırıklığıydı. Karanlık bir atmosferin hâkim olduğu filmde, avukatlık görevi elinden alınmış, gazeteci kocası hükümetle yaşadığı sorunlar yüzünden çöle sürülen bir kadının yaşadıklarına zum yapılır. Ülkesinden ayrılmak istediği için vize almaya çalışan kadın, doğacak bebeğinin özürlü olduğunu öğrendiği için hamileliğini devam ettirme konusunda tereddütlüdür. Devlet mekanizmasının hantallığı ve ülkenin bir yasaklar ve anlamsız kurallarla âdeta hapishaneye dönüştüğüne dair film o kadar çok bağırıyor ki bir noktadan sonra gerçeklik duygusunu yitiriyor.
   </p>
   <p>
    Festivalin en garanti bölümlerinden biri her yıl olduğu gibi belgesel kuşağıydı. İlk filmi 2001’de çekilen Küresel Üçleme, bölümün dikkat çekenleri arasındaydı. ABD’li yönetmen Micha X. Peled, Dükkan Savaşları (Store Wars), Mavi Çin (China Blue) ve Acı Tohumlar (Bitter Seeds) isimli filmlerinde Amerika, Çin, Hindistan hattında dolaşır. Dükkan Savaşları, ABD’nin küçük bir kasabasında bir mega alışveriş merkezi kurulma kararı üzerine yaşanan tartışmaları görselleştirir. Mavi Çin’de ise bir blucin fabrikasında çalışan işçilerin esareti. GDO’lu tohumların pazarlama stratejilerine kapılarak topraklarını kimyasallara teslim eden Hindistanlı çiftçilerin son yıllarda artan intiharlarını merkeze alan film ise Acı Tohumlar.
   </p>
   <p>
    Bu yıl programın şahikası şüphesiz Tarkovski’nin mirasçısı olarak tanımlanan Rus yönetmen Alexander Sokurov’un Venedik Film Festivali’nde Altın Aslan ödülüyle taltif edilen filmi Faust idi. Yönetmenin ‘gücün yozlaşması’nı inceleyen dizisinin; Moloch, Boğa ve Güneş’i takip eden son filmi. Festival takipçilerinin es geçemeyeceği, Japon sinemasının önemli isimlerinden Hirokazu Koreeda’nın son filmi Bir Dilek Tuttum da izleyici açısından önemli, geride hoş duygular bırakan deneyimlerdendi. Bir grup çocuğun yaşadıkları üzerinde gezinen kameranın derdi yine aileydi. Çinli yönetmen Wang Xiaoshuai’nin çocukluk deneyimlerinden izler taşıyan 11 Yaşındayım  (Wo 11), Mao’nun ölümünden bir yıl öncesine, 1975’e davet ediyor izleyiciyi. Sokaklarda her daim marşların çaldığı, okullarda çocukların her an hazırolda tutulduğu yıllar. Film, küçük bir çocuğun gözünden dönemin zorlu hayat şartlarını başarıyla perdeye aktarıyor.
   </p>
   <p>
    Mutat üzere bu sene de festivalin ikinci yarısı/haftası daha çok yarışma filmlerine ayrıldı. Ulusal Yarışma’da biletleri ilk tükenen film tabii ki Zeki Demirkubuz’un Dostoyevski’nin Yeraltından Notlar kitabından serbest uyarlaması Yeraltı’ydı. Üst insan fikrine ulaşmaya çalıştıkça kendi bataklığına saplanan Muharrem kahramanımız. Ana dilinde eğitimin önemine vurgu yapan ilk filmleri İki Dil Bir Bavul ile büyük takdir toplayan Orhan Eskiköy ile Zeynel Doğan’ın ikinci filmi Babamın Sesi ise yine ana dili bahsi etrafında örülüyor.  Zeynel Doğan’ın ailesinin hikâyesini anlatan filmde Kürt meselesini ele alan filmlerde ön plana çıkan ses, baba, ev, aidiyet, bellek, kimlik gibi kavramlar belirgin. Zeynel, annesinin evine yaptığı ziyarette babasından kalan ses kayıtlarını dinleyerek, aile fotoğraflarının izini sürerek geçmişini, tarihini arıyor. 2008 yapımı İki Dil Bir Bavul filminin rüzgârı kuvvetli esmiş olacak ki bu sene Türkiye sineması başlığı altında izlediğimiz filmlerin önemli bir bölümünde ana dili konusu ele alınıyordu. Kendi yaşadıklarından yola çıkan genç yönetmenlerin filmlerinde benzer temalar, motifler etrafında şekillenen hikâyeler dikkat çekti. Ana Dilim Nerede?, Ben Uçtum, Sen Kaldın kayda değer örnekler arasındaydı.
   </p>
   <p>
    Her yıl festivali taşıyan birkaç film izlemeye alışığız. Onlarca filmin arasında hafızaya saplanan sahnelere… Bu sene izleyiciyi çarpacak nitelikte çok örnek yoktu ama sinefilleri izlediğine pişman eden filmler de sanki daha azdı. Görüntünün dolayısıyla sinemanın neredeyse bir lisana dönüştüğü günümüzde görünen o ki bu dilin kalıpları, formülleri artık iyice oturuyor. Işık kullanımı, oyuncu yönetimi gibi unsurlar karşımıza bir problem olarak daha az çıkıyor. Bütün mesele kurulacak cümlenin ne kadar anlamlı, derin ve doğru olduğuna bakıyor.
   </p>
   <p>
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://aksiyon.com.tr/aksiyon/haber-32364-istanbul-film-festivalinden-notlar.html), [web.archive.org (arşiv bağlantısı)](http://web.archive.org/web/20130907221541/http://aksiyon.com.tr/aksiyon/haber-32364-istanbul-film-festivalinden-notlar.html)
