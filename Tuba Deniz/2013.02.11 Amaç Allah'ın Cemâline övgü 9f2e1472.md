# Amaç Allah’ın Cemâline övgü

*Tuba Deniz 2013.02.11*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   İsmail Acar’ın İstanbul’dan sonra yurtdışında yoluna devam edecek olan sergisi Love of Islam’da soyut eserler de var, foto real resimler de... Acar’a göre bu somut ve soyut ifade biçimlerinin en önemli gayesi, Allah’ın Cemâl ismine övgü.
  </font>
 </div>
 <div id="newsText">
  <font class="detail-text">
   <p>
    İsmail Acar’ın resimlerinin fonunda her daim İstanbul’un silüeti hissedilir. Göğe uzanan minareler, Ayasofya, Galata Kulesi, Kız Kulesi, bereketin simgesi nar, semazenler ve martıların sesi… Yaralı payitahtın ruhunun görsel bir ifade biçimi de denebilir mi  Acar’ın eserlerine? Tıpkı İstanbul gibi Doğu ile Batı arasında bir yerde durur resimleri, dolayısıyla klasik anlatımdan beslenir ama modern ifade biçimlerine de kayıtsız kalmaz. Uluslararası birçok etkinlikte eserleri sergilenen sanatçının ilk sergisinden bu zamana tam yirmi yıl geçmiş. Galeri İdil’de açılan ve ilk durağı İstanbul’dan sonra uzun bir yola çıkacak olan ‘Love of Islam (İslam Aşkı)’ temalı sergi bir bakıma bu birikimin son adımı, yansıması, sanatçının ifadesiyle yüzleşmesi. Love of Islam sergisi 26 Şubat’a kadar İstanbullularla buluşacak, ardından Dubai, New York, Riyad ve Londra’ya doğru yola çıkacak.
   </p>
   <p>
    “Aslında kavramlardan hareket ediyorum, kavramlar tek başına ele alındığında soyut bir yapı ve de subjektif tasvirlerden ibaret, ancak ben onları yaşadığımız zamana uyarlıyorum.” diyor Acar. Bazen soyut bir kavram somut bir ifadeye dönüşüyor eserlerinde bazen de çok somut olan bir biçim ve anlam sadece bir renge bürünebiliyor. Buradaki somut soyut ilişkisi tezat oluşturmaktan öte bir bütünün parçaları olarak eserde yerini alıyor. Bu noktada Acar’ın vurgusu dikkate değer: “İyilik ve kötülüğün var ettiği kavram güzellik de olabilir çirkinlik de, her ne olursa olsun biçimler güzelle ilişkilendirilerek form alıyor. Allah’ın Cemâl ismine övgü somutlamasıyla ve de sonunda toplumsal, evrensel bir fayda da gözetilerek.” Özellikle çağdaş sanatın günümüzdeki varyasyonlarından farklı bir duruş bu. Sanatın güzeli ötelediği, çirkin ve kötünün aurasına gömüldüğü bir dönemde, İslam sanatlarının çıkış noktasını hatırlatan Acar’ın bu duruşu iç ferahlatıcı.
   </p>
   <p>
    İsmail Acar ayaklarının bu coğrafyaya bastığını ısrarla vurguluyor verdiği röportajlarda. Eserlerinde özellikle İslam sanatlarının izlerini görüyoruz. Minyatür, hat, kat’ı sanatı en belirgin olanları. Bu sanat dallarını yeniden yorumluyor, yeni ifade biçimlerine dönüştürüyor tuvalinde. İstanbul’da yaşıyorsanız Doğu ve Batı’yı bir arada soluyorsunuz demektir. Eğer Türkiyeliyseniz Tanzimat’tan bu yana uzanan Batılılaşma ve çağdaşlaşma çelişkisinin içinde büyüdünüz demektir. “Bizim kültürümüzün kökleri Doğu ve gelenek aslında. 10 bin yıllık Anadolu’nun yerleşik geleneği çok önemli bir unsur. Anadolu’nun da Batı medeniyetinin asıl kaynağı olduğunu biliyoruz aslında. Benim durduğum yer, kendi değerlerimizi yeniden yorumlamak.” sözleriyle özetliyor bakış açısını sanatçı. Doğu ile Batı arasında bir noktada duruyorsanız ve temel kaynağınızın gelenek olduğunu söylüyorsanız, kendi coğrafyanıza bakarken dahi yıllar yılı dayatılan oryantalist bakış açısına karşı bir tavır geliştirmeniz elzem. Acar’ın bu konuda cevabı net: “Ben bu sözü 1994’te söyledim. Onların evlerinin arka penceresi Louvre Müzesi’ne bakıyor olabilir, benimki ise Ayasofya’ya, Sultan Ahmet Camii’ne, Boğaz’a ve Anadolu’ya bakıyor. Oryantalist bakış açısına çok uzak bir noktadayım, bu kültürdeki değerleri Batı’ya 20 senedir taşıyorum. Kendi öz değerlerimi muhafaza ederek, özgün ve çağdaş bir boyutta Japonya’dan tutun Amerika’ya ve tüm Avrupa’ya kadar.” Kendi kültürünü çağdaş sanatçılar gibi hiçbir zaman hor görmediğini vurguluyor Acar ve bugün moda olduğu için değil, bu kavramlardaki gerçek değerler ve mana ile ilgilendiği için onların eserlerinde belirleyici olduğunu ifade ediyor.
   </p>
   <p>
    “Sanatı algılamak için görmek gerekmez.” diyen ressam, daha önce de “5 duyu; kırmızı oda beyaz oda” adlı görme engellilerin de dâhil olduğu bir sergi düzenlemişti. Acar Love of Islam sergisinde de görme engellileri unutmamış. Resmi anlamalarına, algılamalarına yardımcı olmak için tabloların üzerine uyguladığı rölyeflerin yanı sıra resimlere Braille alfabesiyle bilgi de eklemiş. Bu fikir yeni değil Acar için, yıllardır aklında olan bir şey ve bu tür sosyal sorumluluk projelerinde de yer alıyor. Zaman içerisinde bir araya geldiği görme engelli arkadaşları ile bu süreci gözlemleme ve geliştirme imkânı da bulmuş. Onların sanata dokunmalarını, sanatı anlamalarını sağlamak en büyük amacı ve bununla ilgili yaptığı çalışmalar bilimsel ilerliyor. Bu çabasını daha iyi anlamak için bir anısına kulak verelim: Bir sergisini 12 yaşındaki ikiz görme engelli çocukların gezdiğini görür ve yanlarına yaklaşır. Çocukların annesinin ağladığını görünce endişelenir Acar ve sebebini sorar. Annenin cevabı ilginç olduğu kadar etkileyicidir: ‘12 senedir onların gözü, eli, kulağı oldum ve ben onlara her şeyi anlatırım. Bugün burada benim çocuklarım bana ilk kez bir şey anlatıyor, hem de göremedikleri bir resmi, benim canlandıramadığım hikâyesiyle birlikte anlatıyorlar.’ Acar’da bu ve benzeri hikâyeler çok. İleride açacağı sergilerde de mutlaka görme engellilere hitap eden eserlere yer vereceğini söylüyor. Acar’ın çalışmaları da tıpkı semazen resimleri yahut Mevlana’nın pergel metaforu gibi bir ayağını kendi coğrafyasına, geleneğine sabitlemiş, diğer ayağıyla dünyayı geziyor.
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action?newsId=34839), [web.archive.org (arşiv bağlantısı)](http://web.archive.org/web/20130321074649/http://www.aksiyon.com.tr:80/aksiyon/newsDetail_getNewsById.action?newsId=34839)
