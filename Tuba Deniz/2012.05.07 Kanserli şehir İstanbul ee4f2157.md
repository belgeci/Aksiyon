# Kanserli şehir: İstanbul

*Tuba Deniz 2012.05.07*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Son yılların en çok konuşulan belgesellerinden biri “Ekümenopolis”. Türkiye belgesel sineması açısından da önemli olan film, İstanbul’un kronikleşen problemlerini 90 dakikada, kendine has üslubuyla anlatmayı başarıyor.
  </font>
 </div>
 <div id="newsText">
  <font class="detail-text">
   <p>
    Merhum Mimar Turgut Cansever, Kubbeyi Yere Koymamak isimli kitapta yer alan röportajlardan birinde, dünyaya gelmemiş nesillere de hizmet edecek bir çevrenin kaygısını taşımaktan bahseder. Bu kaygıyı taşıyan bilincin biçime yansımasıyla vücut bulacak şehirlerin hayalini kurmaktır önemli olan. Geçmişte gezginlere, şairlere, sanatçılara ilham kaynağı olan İstanbul ne yazık ki artık beton bir kütleye dönüşmekte. İktidarın, büyük projelerle donattığı yorgun şehrin üzerine inşa edilecek fazladan tek bir binayı bile taşımaya mecali kalmadı neredeyse. Alt geçitler, üst geçitler, yan geçitler, uydu kentler, tüneller, köprüler, metrolar derken âdeta ur gibi kontrolsüz bir büyümeye maruz bırakılan İstanbul’un geleceğin çocuklarına nasıl bir ‘anlam dünyası’ bırakacağını düşünmek dahi ürkütücü.
   </p>
   <p>
    “İstanbul’daki ekolojik eşikleri aştınız, nüfus eşiklerini aştınız, ekonomik eşikleri aştınız. ‘Nereye gidecek bunun sonu?’ derseniz, Doğan Kuban’ın söylediği şeyi söyleyeceğim size: Kaos.” cümleleri, Ekümenopolis: Ucu Olmayan Şehir belgeselinde görüşlerini dile getiren Mimar Mücella Yapıcı’ya ait. Onun gibi sahasında uzman birçok mimar, akademisyen, şehir plancısı, sosyoloğun görüşlerine filmde yer verilmiş. Ekümenopolis, ünlü Yunan kentbilimci Doxiadis’in ilk defa kullandığı bir kavram. ‘Polis’ şehir demek, büyüğü ‘metropolis’, daha büyüğü ‘megapolis’. Skalanın en tepesinde ise kâbus ve korku şehri ‘ekümenopolis’ var. Nüfusu 30 milyonlara dayanmış, her tarafı betonlaşmış, havası, yeşili, suyu tükenmiş kanserli bir kent.
   </p>
   <p>
    Ekümenopolis ile birçok ulusal ve uluslararası festivalden ödüller alan İmre Azem, Fransız edebiyatı mezunu, Amerika’da uluslararası ilişkiler üzerine de eğitim görmüş. Uzun yıllar New York’ta yaşadıktan sonra İstanbul’a taşınmış. Azem, yurtdışında yaşadığı dönemde altı ayda bir İstanbul’a gelir, şehrin ne kadar hızlı bir dönüşüme maruz kaldığını, dışarıdan bakan bir gözle fark eder. Havaalanından yola çıkıp Anadolu yakasına geçerken gördükleri dahi onu şaşırtmak için kâfidir. Tüm bu hızlı dönüşüm onu İstanbul üzerine film yapmaya motive eder. İki yaka arasındaki yine böyle bir yolculukta radyoda bir üst düzey yetkilinin yaptığı açıklamaya denk gelir: “Üçüncü köprüyü yapacağız.” Şehir için hayati bir kararın bu kadar kolay alınması, herhangi bir tartışma ortamı yaratmaması şaşırtıcıdır. Böylece İstanbul için yapacağı filmin temel çıkış noktası netleşir: Üçüncü köprü.  2008 yazında araştırmalara başlar. Profesörlerle, ulaşım uzmanlarıyla röportajlar yapar. Konuyla alakalı birçok konferansa, sempozyuma katılır. Bu süre içerisinde akademik çevrelerde önemli tartışmalara şahitlik eder: “Bu tartışma ortamlarında konuşulan hiçbir şey bizim hayatımıza yansımıyor. Halk ile üniversitelerin arası kopuk. Misyonum, orada konuşulanları halkın anlayabileceği, kavrayabileceği hatta katılabileceği bir noktaya getirmekti. Anlaşılabilir, seyredilebilir bir formata sokmaktı niyetim.” Filmin yapması gereken tam da budur, akademik ortamlardaki tartışmaların kamuoyuna taşınması.
   </p>
   <p>
    İşin içine girdikçe konunun üçüncü köprü ile sınırlanmayacak kadar kapsamlı olduğunu fark eder Azem ve kentsel dönüşüm, ulaşım problemi, TOKİ gibi birçok yapının problemlerinin aslında birbiri ile ilişkili olduğunu vurgular filminde. Grafikler, başarılı animasyonlar, kurgu ve müzik tercihleri ile bu yoğun bilgi aktarımının keyifli ve anlaşılır bir seyre dönüşmesini sağlar.
   </p>
   <p>
    <img alt="" height="234" src="http://web.archive.org/web/20120510150245im_/http://medya.aksiyon.com.tr/aksiyon/2012/05/07/tuba-ekumenopolis-2.jpg"/>
   </p>
   <p>
    <strong>
     İstanbul sanki New York!
    </strong>
   </p>
   <p>
    Bir şehrin tasarlanması aslında o şehirde yaşayan insanların da hayatını, hatta insanları  kurgulamak demek. Ne yazık ki şehir planlamacılarının, mimarların ve en çok da bürokratların ihmal ettiği ya da görmezden geldiği en önemli mesele belki de bu. Barcelona, Madrid, Roma gibi birçok tarihî şehre seyahat eden Azem bu şehirlere karakterini veren tarihî yönün İstanbul’da ıskalanmasına anlam veremiyor. “Biz İstanbul’a New York’muş gibi davranıyoruz. Hâlbuki New York’a kimliğini veren o gökdelenler, İstanbul’a böyle yaklaşmak kökünden sıkıntılı.” diyor. Bu büyük oranda modernleşme ya da ilerleme fikrine bakış açımızdaki problemle de ilişkili. Ne kadar yüksek binalar yaparsak, insanları apartman dairelerine tıkarsak o kadar çağdaş bir toplum olacağımızı telakki etmemizle doğrudan alakalı. Belki de işin en trajik yanı toplumun da çok katlı binalar ya da yeni yol ve konut projelerinden başka bir çözüm yolu olamayacağına inandırılması. İnsanı yalnızlaştırma fikri üzerine şekillenen bu apartman medeniyeti, fıtratı, kültürü ve ahlakı öteleyen bir tavrın dışa vurumu esasında.
   </p>
   <p>
    Ekümenopolis belgeselinde öne çıkarılan fikirlerden biri mahalle konsepti. TOKİ’nin eleştirilmesindeki en önemli sebeplerden biri mahalle fikrini ortadan kaldırması. İnsanların sokaklara sandalyeleri atıp muhabbet ettiği, komşunun komşusunu gözettiği mahalle ortamları çoktan tarihe karıştı. “Mahalle konsepti aslında yoksulların da kente tutunmasını sağlayan mekanizmaları içinde barındırıyordu. Diyelim biri işsiz kaldı, bakkala gittiğinde veresiye yazdırabilirdi, markete böyle bir şey diyemez. Evde pişen bir yemek komşuya da götürülürdü. İşsiz, fakir ailelere hep yemek dağıtılırdı. Biz Sulukule yıkılmadan önce bunu çok gördük. TOKİ binalarında bunlarla karşılaşman mümkün değil.” diyor İmre Azem.
   </p>
   <p>
    TOKİ memleketin dört bir yanında o kadar çok bina yaptı ki aslında bu çarpık yapılaşma için bir çözüm önerisi olabilirdi, ne yazık ki problemi beslemekten öteye gidemedi. TOKİ gibi güçlü bir kurumun, merkeziyetçi bir sisteme dönüşmüş olmasından rahatsız Azem. Ona göre, bir yerin ihtiyaçlarını kavramadan, yerel mekanizmalara dâhil olmadan, ‘ben buraya şu projeleri yapacağım’ demek doğru değil. Bu, planlama mantığına da demokrasiye de aykırı.
   </p>
   <p>
    Film İstanbul’un nasıl bu hâle geldiğini tarihî bilgilerden de istifade ederek perdeye yansıtıyor. Osmanlı’dan başlıyor süreç ve Cumhuriyet döneminden günümüze kadar uzanıyor. Şimdi filmden kısa bir özet geçelim: Cumhuriyetin ilk yıllarında sanayi atılımı yapılmak istenir. Avrupa’da çok önce yaşanmış bir süreçtir bu. 1930’larda devlet bir yere fabrika kurduysa yanına lojmanı da inşa eder. 1950’lerden sonra ise devlet eliyle sanayileşme terk edilir, zenginleşen ailelerin de etkisiyle özel sermaye devreye girer. Onlar fabrikaları kurar ama işçiler için lojman yapmazlar. Devlet Hazine arazilerine işçilerin kendi konutlarını yapmalarına göz yumar. Resmî değil de gizli bir tahsistir bu. Durum ucuz işçi çalıştırabileceği için sanayicinin işine gelir, devlet de para harcamadan sadece arazinin kullanımına göz yumarak sanayiciye teşvik vermiş olur. İşçi de kira ödemek zorunda kalmadığı için memnundur. Zira başka türlü büyük şehre tutunması mümkün değildir. İmre Azem’e göre, herkesin bir şekilde işine gelen gecekondulaşma, Türkiye’nin sanayileşmesinin önünü açan en önemli etkenlerden biridir. O mahallelerde doğmuş, büyümüş, kendine bir hayat kurmuş insanlara şimdilerde Kentsel Dönüşüm Projesi başlığı altında, “60 senedir burada yaşamış olabilirsiniz ama aslında siz buralı değilsiniz, burası çok değerli, siz buradan gidin.” deniyor. Bu insanların ödedikleri ecrimisil, ellerine verilen tapular görmezden geliniyor. Orta sınıfların bu insanlara bakış açısı ise malum: Ben yıllardır para biriktiriyorum. Adam gelmiş güzel manzarada oturuyor.
   </p>
   <p>
    Kentsel dönüşümün işleyiş sürecini sorgulayan Ekümenopolis, uzmanların yanı sıra Ayazma ve Sulukule mağdurlarına da mikrofonu uzatıyor. Azem, ‘kurunun yanında yaş da yanar’ mantığından rahatsız: “Oradakilerin hepsini sürelim, cezalandıralım demek doğru değil. Bu, toplumun ve devletin paylaşması gereken bir maliyet. Hepimiz farkında olalım ya da olmayalım bundan nemalanmışız ama maliyetini sadece belirli bir kesim ödüyor.”
   </p>
   <p>
    <strong>
     Yol yapmak trafiği çözmüyor
    </strong>
   </p>
   <p>
    1980’lerde dünya ekonomisinde yaşanan neoliberal değişim ve buna paralel kentsel alanların bir sermaye üretim aracı olarak görülmesinin bir sonucu İstanbul’un bugünkü hâli. Sadece çalışma hayatının öncelendiği, özürlülerin, yaşlıların ve çocukların görmezden gelindiği bir fabrika esasında tasarlanan. Ulaşım probleminin çözülmesi için sürekli yapılan yollar, üçüncü köprü projesi ve otomobil alımının teşviki gibi birçok meseleye değiniyor belgesel.  Her ne kadar sürekli yeni yol, kavşak ve köprü projesiyle trafik sorunu aşılmaya çalışılsa da, yol yaparak trafik sorununun çözülemeyeceği tüm dünyada kabul görmüş bilimsel bir veri. Filmdeki istatistik verilerine bakılacak olursa 1996 senesinde 41 dakika olan ortalama trafikte kalma süresi 2006’da 49 dakikaya çıkmış. Aynı oranla artarsa belki dört beş seneye bu süre bir saate yaklaşacak.
   </p>
   <p>
    Belgeselde birçok konu anlatılıyor ama özellikle hiçbirine derinlemesine inilmemiş. Yönetmen için önemli olan konular arasındaki bağlantıyı gösterebilmek: “Üçüncü köprünün yapımı İstanbul’daki her mahalle için önemlidir, her mahalleyi, bireyi etkileyecektir. Bir yere bir kavşak yapılması da aslında İstanbul’daki herkesi ilgilendirir. Tüm bunların neoliberal kentleşme sisteminin bir ürünü olduğunu, bağlantının özünde ekonomik olduğunu anlatmak istedik.”
   </p>
   <p>
    Bu kapsamlı belgesel neredeyse sıfır bütçeyle, yüksek bir maliyetle çekilmiş. Sadece çekim süreci değil, vizyona girişi de kolektif bir çabanın sonucu. Ne yazık ki sadece iki salonda bir hafta gösterilebilecek, eğer izleyici alaka gösterirse bu sürenin uzama ihtimali var. İmre Azem, filmini şimdiye kadar memleketin dört bir yanında, üniversitelerde, kültür merkezlerinde göstermiş. Ekümenopolis’in geçen hafta Taksim’de sokak galası da yapıldı, yönetmen AVM’lerde değil de bağımsız sinemalarda filminin gösterilmesini istiyor. Son sözü yönetmene bırakalım: “İstanbul’un problemlerinin Türkiye’nin tarım, hayvancılık ve kırsaldaki politikalarıyla çok büyük alakası var. İnsanların yeniden topraktan hayatını kazanmasını sağlamak lazım. Nüfusu şehirlere yığmaya devam ettikçe hiçbir sorun çözülemez. Bu bir sorun değil esasında, semptom. Şehirleşme ile ilgili konuştuğumuz tüm problemler, bilinçli bir şekilde uygulanan kalkınma politikası, ekonomik politikaların bir sonucu.”
   </p>
   <p>
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-32519-173-kanserli-sehir-istanbul.html), [web.archive.org (arşiv bağlantısı)](http://web.archive.org/web/20120510150245/http://www.aksiyon.com.tr:80/aksiyon/haber-32519-173-kanserli-sehir-istanbul.html)
