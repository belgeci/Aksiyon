# ‘Yeni Çağ’da ‘kusursuzluk zaman alır’

*Tuba Deniz 2012.01.02*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Orhan Cem Çetin’in son sergisinin ilk bölümü Yeni Çağ, toplumun dönüşüm sürecine işaret ediyor. Yanı başındaki ‘Kusursuzluk Zaman Alır’ serisindeki çürümüş besinlerin estetik resmigeçidi ise bir adım sonrasına göndermede bulunuyor.
  </font>
 </div>
 <div id="newsText">
  <font class="detail-text">
   <p class="MsoNormal">
    Türkiye’de ‘fotoğrafta dijital manipülasyon’ denince akla ilk gelenlerdendir Orhan Cem Çetin. İstanbul Bilgi Üniversitesi Fotoğraf ve Video programının başında bulunan, aynı zamanda öğretim görevlisi olan Çetin, bugüne kadar yaptığı işlerde fotoğraf sanatının hem en büyük dayanağı hem de fetişi diyebileceğimiz ‘gerçekliğe’ eserlerinde her daim müdahale etti. Sanatorium Galeri’de sergilenen ve 7 Ocak’a kadar ziyaret edilebilecek sergisi Yeni Çağ’da ise tam tersi bir yöntem ama benzer bir yaklaşım var. Çetin’in ‘yeni çağ’ında manipüle edilmemiş, belgesel fotoğraf diyebileceğimiz işler çıkıyor karşımıza. Bir başlangıcı imleyen bu başlık; imgeler, anlar üzerinden içinde yaşadığımız toplumun geçirdiği dönüşümü resmediyor esasında. Osmanlı’nın tuğrası bir aynanın ucunda asılı kalmış çıkıyor karşımıza yahut bir fetih tasviri metruk bir binanın alt katındaki vitrinde.
   </p>
   <p class="MsoNormal">
    -Sergi isminden başlayalım mı? Neden ‘Yeni Çağ’?
   </p>
   <p class="MsoNormal">
    Bu başlık âdeta kendiliğinden geldi. Bir fikirle yola çıkıp daha sonra bu fikrin nasıl görselleştirileceğine karar vererek çekimlere start verdiğim önceki çalışmalarımdan farklı olarak bu kez önce fotoğrafları çekmeye başladım. Daha sonra ne yapmaya çalıştığımı anlamam gerekti. Başta seçtiğim fotoğrafları bilgisayarımda bir klasöre koyuyordum ve bu klasöre bir isim vermem gerekti. Çok düşünmeden ‘yeni çağ’, daha doğrusu ‘yeni_cag’ yazıverdim. Sonradan gördüm ki bu hem benim için yeni bir çağ hem de fotoğraflarda insanlığın yeni bir dönemi hissediliyor. Benim yeni çağım; zira bu kez çok klasik bir an fotoğrafı üslubu benimsedim. Fotoğrafların görünüşleri ve çalışma yöntemim önceki işlerimden çok farklıydı. İnsanlığın yeni çağı; zira yoğun bir kararsızlık, bir kafa karışıklığı hâli var. Görüntülediğim insan hallerinde bir anlam tıkanması, kararsızlık, deyim yerindeyse “patinaj” gördüğümü sanıyorum. Dünyanın büyük bir ivmeyle değişim geçirdiğini görmek mümkün. Yarın ne olacağını kimse kestiremiyor. İletişim ağları, para politikaları, uluslararası ilişkiler, güç dengeleri altüst oluyor. Dünyanın sonunun geldiği bile söyleniyor. Bütün bunlar gündelik hayatta karşılık buluyor.
   </p>
   <p class="MsoNormal">
    -Yeni Çağ, ‘Kusursuzluk Zaman Alır’ serinizle birlikte sergileniyor. İkisi arasında nasıl bir ilişki kuruyorsunuz?
   </p>
   <p class="MsoNormal">
    Kusursuzluk Zaman Alır (Bir Gün Çok Güzel Olacağım) serisi esasen Yeni Çağ’dan daha önce bitmişti. Hazırdı. Sergi mekânı da uygun düşünce, sunmaya karar verdik. İyi de yapmışız. Bu fotoğraflarda çürümüş, küflenmiş gıda detayları var. Sıradan, sık tüketilen, ekmek, peynir, zeytin, pilav, patates gibi gıdalar. Ancak çok yakından, aşırı bir büyütme ile ayrıntılar gösteriyorum. Ayrıntılar, çürümüş saydığımız yemek artıklarında yepyeni bir hayat başladığını, olağanüstü bir mimari ve estetik geliştiğini, yeni bir düzenin geldiğini gösteriyor. Bir anlamda, yozlaşma ve çürümeyi yepyeni bir yapılanma izliyor. Yeni Çağ serisinde çürüme, başkalaşma aşamasını görüyoruz. Kusursuzluk Zaman Alır’da ise bir adım sonrasını. Böyle bir ilişki kurabiliyorum.
   </p>
   <p class="MsoNormal">
    -Bir izleyici olarak ben iki seride de bir hâlden başka bir hâle evrilme, ara bir hâl seziyorum. Bu manada umut vadeden bir tarafı da var fotoğrafların.
   </p>
   <p class="MsoNormal">
    Evet, kesinlikle. Tam da bunu kastediyorum. Kusursuzluk Zaman Alır serisi, Yeni Çağ’a iyimser bir gönderme yapıyor. Bu kararsızlıktan, bu tıkanmadan yepyeni, beklenmedik, başka bir düzlemde yükselecek kusursuz bir kurgu fışkıracak. Kesinlikle karamsar bir seri değil Yeni Çağ.
   </p>
   <p class="MsoNormal">
    -Yeni Çağ serinizde Osmanlı ve Cumhuriyet’e dair göstergeler var, bir taraftan da teknoloji, dijitalleşme süreciyle yaşanan bir dönüşüm. Mesela vücudun hacklenmesi fotoğrafı ya da Osmanlı tuğrası ile süslenen ayna… Aslında göstergeler üzerinden günümüz insanının geçirdiği dönüşümü mü anlatıyor bu sergi?
   </p>
   <p class="MsoNormal">
    Böyle de denebilir. Verili olanla yetinmeme, bireysel girişimlerle, bazı müdahaleleri sadece yapılabiliyor olduğu için yapma hâli. Bireyselliğin, geçmiş ve şimdi yorumunun kişisel perspektiflerden ve alelacele yapılıyor olması. Bu büyük bir karmaşa yaratıyor. Geçmiş, gelecek, eski, yeni, geleneksel, çağdaş, organik ve yapay birbirine karışıyor. Hiçbir kararsızlık hâli sonsuza kadar süremez, daha kararlı bir hâl oluşmak zorunda.
   </p>
   <p class="MsoNormal">
    -Yeni Çağ serinizdeki fotoğrafların anlatımında ironi ön plana çıkıyor. Fotoğraflarınızda baskın bir kara mizah var. Bu çok da Türkiye’deki fotoğrafçıların tercih ettiği bir anlatım değil. Sizin bu tercihinizin sebepleri nedir?
   </p>
   <p class="MsoNormal">
    Diğer fotoğrafçıları bilemiyorum; ama mizah, özellikle kara mizah benim yazarlığımda da belirgin bir tutum. Zekice yapılmış mizahı çok değerli buluyorum. Eskiden hiciv denilen, kaba, sert eleştiri yerine ustalıkla, hasmını bile gülümseterek, saygı uyandırarak ama bir yandan da ustalığın düzeyi ile yıldırarak, pes ettirerek yapılan bir eleştiri formatı bu. Çabam bu yönde. Göze sokulmuş, doğrudan, şematik bir itiraz aynı sertlikte bir karşı refleksi tetikliyor. Mizah ise bir bulmaca gibi izleyiciyi biraz uğraştırıyor, onu da kurguya ortak ediyor, kendi safınıza çekiyor.
   </p>
   <p class="MsoNormal">
    -Fotoğraflarınızda daha önceki sergilerde vurgulu bir şekilde dijital manipülasyon vardı. Burada ise tam tersi belgesel fotoğrafa daha yakın çalışmalarınız. Dijital manipülasyonu tercih etmemenizin sebebinin de bu ironi ile ilişkili olduğunu düşünüyorum. Bu radikal tercihinizin sebebini sizden dinleyelim.
   </p>
   <p class="MsoNormal">
    Evet, yine çok doğru bir tespit. Bu seride manipülasyon olmadığını vurguluyorum. Zira fotoğraflarda görülen absürd, uyumsuz, gülünç unsurların hayatın kendisinde filizlendiğini, bana sıra gelmediğini belli etmem gerekiyor.
   </p>
   <p class="MsoNormal">
    -Gerçeklik ve kurmaca, fotoğrafta iki farklı kutup gibi algılanıyor; ama çalışmalarınızda bunu kırmaya yönelik bir tavır var. Yeni Çağ’ın Haydarpaşa fotoğrafı etrafında şekillenmesini bu manada açıklamanız mümkün mü?
   </p>
   <p class="MsoNormal">
    Haydarpaşa fotoğrafı, benim serinin ilk aşamalarında ne yapmaya çalıştığımı kavramamı sağladı. O nedenle serginin başköşesine koyduk. En çok da bu fotoğraf konuşuldu. Bu fotoğraf, herkesin çok iyi bildiği bir yangına işaret ediyor. Bu anlamda bir belgesel fotoğraf. Öte yanda, yangını çıplak gözle izleyenler biliyorlar ki bina o sırada asla böyle görünmüyordu. Hiçbir manipülasyon yapmadığım hâlde, ortaya oldukça öznel, bana dair bir fotoğraf çıktı ve bu hâliyle, serinin içinde daha jenerik, daha genel bir başka duruma işaret ediyor. Yani bağlamı değişti, genelleşti, jenerikleşti. Bu anlamda da yoğun bir kişisel kurgu içeriyor. Bu formül, sergideki tüm fotoğraflar için geçerli.
   </p>
   <p class="MsoNormal">
    -Belgesel ile kurmaca arasında çok da fark olmadığını düşünüyorsunuz. İstanbul Modern’de Murat Germen ile düzenlediğiniz Çağdağ Fotoğraf Serileri programlarından birinde insanların fotoğrafta gerçeklik meselesini tartışırken çok hassaslaştıklarını, bunu çözemediğinizi söylemiştiniz. Üzerinde düşünecektiniz…
   </p>
   <p class="MsoNormal">
    Çıplak gerçekliğe, yani somut, fiziki gerçekliğe doğrudan temas etme şansımız yok. Araya mutlaka algı ve düşünce süreçleri giriyor. İnsanlar alttan alta bunun farkındalar ve sürekli şüphe içindeler. Fotoğraf algının sağlamasını yapıyormuş gibi göründüğü için çok önemseniyor diye düşünüyorum. Oysa fotoğraf teknolojisi zaten insan algısını taklit edecek şekilde geliştiriliyor. Yani bu bir danışıklı dövüş, bir kısır döngü. Üstelik herhangi bir fotoğraf da üretildiği anda o erişilemez gerçekliğin parçası hâline geliyor ve yine bize algı ve düşünce yoluyla ulaşıyor. Bu ciddi bir açmaz. Çok da rahatsız edici esasen.
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-31457-186-yeni-cagda-kusursuzluk-zaman-alir.html), [web.archive.org (arşiv bağlantısı)](http://web.archive.org/web/20120217093853/http://www.aksiyon.com.tr:80/aksiyon/haber-31457-186-yeni-cagda-kusursuzluk-zaman-alir.html)
