# 30 yıllık sinema macerası

*Tuba Deniz 2011.04.18*

<font class="agenda2NewsSpot">
 30. kez düzenlenen İstanbul Film Festivali’nde bu yıl 52 ülkeden 256 yönetmenin filmi gösterildi, konukların katılımıyla dersler, söyleşiler ve seminerler gerçekleştirildi.
</font>
<font class="newsDetail">
 <p>
  <p class="MsoNormal">
   Uluslararası İstanbul Film Festivali, tam 30 yıldır izleyici ile buluşuyor. 1982’de ilk defa film haftası olarak gerçekleştirilen, bir yıl sonra ‘Uluslararası İstanbul Sinema Günleri’ adı altında bir ay boyunca sinema meraklılarına filmler gösteren festivalin “Uluslararası İstanbul Film Festivali’ne dönüşmesi için 1989’u beklemesi gerekti. Şüphesiz o yıllarda sinemaya alaka günümüzdeki kadar yoğun değildi. Fakat filmlere ulaşmak da bugünkü kadar kolay olmasa gerek. Kitaplarda ya da arkadaş sohbetlerinde kulağa çalınan usta yönetmenlerin filmlerini izleyebilmek için belki de tek mecraydı film festivali. Bu imkânsızlıklar diyarında bir de dünya çapında yönetmenlerle bir araya gelip sorular sorabilme fırsatının kıymetini düşünün. Kimler ziyaret etmedi ki film festivalini? Bernardo Bertolucci’den tutun da Tsai Ming Liang’a, Park Chan-wook’a, Theo Angelopoulos’a, Abbas Kiyarüstemi’ye ve John Malkovich’e varana kadar onlarca isim.
  </p>
  <p class="MsoNormal">
   Filmlerine hayran hayran baktıkları, hatta onlar kadar iyi bir yönetmen olabilmenin hayalini kurdukları günlerde kim bilir kaç kişiyi heyecanlara sürükledi, hayatlarının kırılma noktasını yaşattı bu buluşmalar, filmler. Birçok yönetmen için bir nevi okul vazifesi gören festival, bir yerde de iyi bir seyirci olabilmenin taşlarını döşedi yıllar yılı. Takipçileri ise bir ritüel edasıyla yaklaştı festivale her daim. Gişelerde kuyruklar oluştu, izlenecek filmlerin üzeri kalın uçlu kalemlerle çizildi, ne kadar çok film izlendiyse o derece vazifeyi yerine getirme hazzı yaşandı.
  </p>
  <p class="MsoNormal">
   30. yılında festivalin yapmaya çalıştıklarından biri de kendi geçmişine bir bakış atmak. Bu sebeple klasik bir açılış töreni yerine Semih Kaplanoğlu’nun da aralarında bulunduğu yönetmenlerin ve Saadet Işıl Aksoy, Serra Yılmaz gibi oyuncuların festivale dair hatıralarını anlatmalarına da imkân verildi sahnede. Bu yılın festival takipçileri için en az risk barındıran bölümlerden biri ‘Film Gibi 30 Yıl’ idi. Zira seçilenlerin hemen her biri, kült filmler tahtına çoktan oturmuştu. Festivalin büyüttüğü, sinemayı festival yoluyla keşfetmiş, son dönemde uluslararası başarılara imza atmış 19 yönetmenin en çok etkilendikleri festival filmlerinden oluşan seçkide Zeki Demirkubuz, Michelangelo Antonioni’den Çığlık’ı; Yeşim Ustaoğlu, Ingmar Bergman’dan Güz Sonatı’nı; Uğur Yücel, Federico Fellini’nin 8 ½’unu seçmiş. Filmler, şimdiye kadar izlemeyenler ya da tekrar tekrar seyretmekten bıkmayanlar için ideal bir seçkiydi.
  </p>
  <p class="MsoNormal">
   Bu yıl festivalin yıldızı şüphesiz Macar yönetmen Béla Tarr idi. Onur konuğu olarak davet edildiği festivalde bir sinema dersinde meraklılarıyla da buluşan Tarr’ın doyurucu sohbetinde önemli detaylar da vardı. Dünya sinemasındaki hâkim pazarın hep belirli kalıplardaki filmleri dayatması gibi... Kendi sinema diliyle bu tavra bir çıkış sergileyen Tarr’ın son filmi Torino Atı, biçimi ve anlatım tarzı ile tüm kalıpları yerle bir eden bir örnek. Eski Ahid’deki yaratılış öyküsü, Tevrat’ta dünyanın 6 günde yaratılmasından esinlenilerek 6 bölüme ayrılan filmin konusu da en az anlatım tarzı kadar ilginç. Friedrich Nietzsche, 1889’da Torino’da sahibi tarafından kırbaçlanan atın boynuna sarılıp onu kurtarmaya çalışır. Bu olayın ardından hastalanır, 11 yıl boyunca konuşmadan yatalak yaşar. Film, Nietzche’nin değil, akıbeti bilinmeyen atın etrafındaki hayat üzerinden şekillenir. Filmin izleyicinin sabrını zorlayacak kadar sıra dışı olduğu bir gerçek fakat bir o kadar da etkileyici olduğu yadsınamaz.
  </p>
  <p class="MsoNormal">
   Festivalleri özel kılan nedenlerden en önemlisi, vizyonda hiçbir zaman görme şansı bulamayacağımız filmleri perdede izleme imkânı sunması. Deneysel filmler, farklı estetik arayış ve anlatımlara ulaşmak için en önemli mecralardan biri. Klasik kalıpların ötesine geçmeye çalışan yönetmenlerin sayısı her geçen gün artmakta. Lech Majewski’nin filmi Değirmen ve Haç da bunlardan biri. Filmin mekânı, bir tablonun içi; Pieter Bruegel’in İsa’nın çarmıha gerilişini ve İspanyol işgali altındaki Felemenkleri betimleyen 1564 tarihli ‘Çarmıha Gidiş’ adlı eseri. Ressam âdeta tablosunun içinde dolaşarak bize eserini anlatmakta, izleyici ve yönetmen de onunla aynı deneyimi paylaşmakta.
  </p>
  <p class="MsoNormal">
   Tamamen Canon 7D fotoğraf makinesiyle çekilen ilk uzun metrajlı film olan Mikrofon’un yönetmeni daha farklı bir coğrafyadan. Mısırlı Ahmed Abdullah, filminde, ülkesine yıllar sonra dönen Halid’in sevgilisinden ayrılışını ve ülkesini yeraltı müziğini takip ederek yeniden keşfedişini keyifli bir anlatımla bezemiş.
  </p>
  <p class="MsoNormal">
   Yağmurdan Önce ile gönülleri fetheden fakat daha sonraki işlerinde aynı duyguyu bir türlü yakalayamayan Milcho Manchevski de festival konuklarındandı. Bu defa kurmaca ile belgesel arasında bir anlatım denemiş Anneler filmi için. Üç Makedon şehrindeki üç hikâyeden yola çıkan filmde bir seri cinayet vakası ön plana çıkan. Vurgulanan ise farklı şahitlerin birbirinden çok uzak ifadeleri…
  </p>
  <p class="MsoNormal">
   Bent Hamer’in Yeni Yıl’ı da salonu tıka basa dolduran izleyiciyi hayal kırıklığına uğratmadı. Bir Noel gecesinin farklı hayatlardaki yansımalarını anlatan film yine mizah ile dram arasında salındı durdu. Nikita Mikhalkov’un bugüne kadar çekilmiş en pahalı Rus filmi olan Güneş Yanığı ise serinin ikinci filmi. Savaşın tüm soğukluğunu ustalıklı senaryosu ve görüntülerle yaşatmayı başarıyor.
  </p>
  <p class="MsoNormal">
   Wim Wenders’in Pina Bausch için çekilmiş filmi 3D formatta. 2009 yazında ölen büyük Alman koreografın sanatını tüm görsel ihtişamıyla perdeye yansıtmakta. Kaçıranlar için dileriz vizyonda izleme şansı olur. İranlı yönetmen Asghar Ferhadi’nin Berlin Film Festivali’nde En İyi Film ödülüyle taçlandırılan Bir Ayrılık için bu ihtimal hâlâ var. Önümüzdeki haftalarda vizyona girecek film özellikle İran sineması tutkunlarına tavsiye edilir.
  </p>
  <p class="MsoNormal">
   Festivalde bu yıl 21 bölümde 52 ülkeden 256 yönetmenin filmi gösterildi, konukların katılımıyla dersler, söyleşiler ve seminerler gerçekleştirildi. Bu kadar çok filmin izleyiciye sunulması bir yerde avantaj tabii farklı alternatifler sunduğu için. Diğer taraftan ise takipçiler için büyük bir kafa karışıklığı... Festival yorgunluğunun ardından “Daha az fakat daha nitelikli bir seçki mümkün değil mi?” sorusu kaçınılmaz.
  </p>
 </p>
</font>

Kaynak: [www.aksiyon.com.tr](http://www.aksiyon.com.tr:80/aksiyon/haber-29194-191-30-yillik-sinema-macerasi.html), [web.archive.org (arşiv bağlantısı)](http://web.archive.org/web/20110825121141/http://www.aksiyon.com.tr:80/aksiyon/haber-29194-191-30-yillik-sinema-macerasi.html)
