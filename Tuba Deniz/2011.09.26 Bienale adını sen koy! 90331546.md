# Bienale adını sen koy!

*Tuba Deniz 2011.09.26*

<font class="agenda2NewsSpot">
 Minimal estetiği önceleyen, siyasi olanın şahsi, şahsi olanın da siyasal kimliğini vurgulayan bir bakış açısı... İstanbul Bienali bu yıl: “İsimsiz”
</font>
<font class="newsDetail">
 <p>
  Bienal sergileri geçen yıllarda şehrin farklı bölgelerine serpiştiriliyor, İstanbul’u da söz söyleyen bir esere dönüştürüyordu. 12. İstanbul Bienali’nde eserler Antrepo 3 ve 5’e sığdırılmış. Bir bakıma şehrin kültürel kimliğinden soyutlanmış sergi alanı. Bienal küratörleri Jens Hoffman ve Adrian Pedosa, bunu eserlerin siyasi kaygılarını daha başarılı aktarabilmesi, başka görsel uyaranlarla rekabet etmek zorunda kalmaması için tercih ettiklerini dillendiriyor. Karşılıklı iki mekânda eserlerin toparlanması bienal turlarını kolaylaştırıyor, küratörlerin dile getirdiği gibi eser ile izleyicinin baş başa kalmasını sağlıyor doğru fakat bir yandan da şehrin enerjisinden mahrum bırakıyor tüm bu üretimi.
 </p>
 <p>
 </p>
 <p>
  Bu seneki bienalin ilham kaynağı 1962’de ölen Küba asıllı Amerikalı sanatçı Felix Gonzales-Torres. Büyük oranda onun bakış açısının, çalışmalarının izdüşümü denilebilir sergilemelere. Minimal estetiği önceleyen, siyasi olanın şahsi, şahsi olanın da siyasi kimliğini vurgulayan bu bakış açısının hülasası: Bu dünyayı daha iyi bir yer hâline getirebilmek. Torres, bunun sanatın gücüyle mümkün olabileceğine inanıyor. 12. İstanbul Bienali ‘İsimsiz’ başlığı ile arz-ı endam ediyor bu yıl. Bienalin isim babası da Torres. “Anlam daima zaman ve mekânda değişkendir.” diyen sanatçı kendi sanat eserlerinin isimsiz kalması gerektiğine inanıyor. Zira isim bir yerde de tanımlamak yani sınırlamak demek. Bu ise sürekli değişim içerisinde olan anlamın ayağına zincir vurmakla eşdeğer.
 </p>
 <p>
 </p>
 <p>
  Küratörler Hoffman ve Pedosa özellikle Torres’in eserlerine yer vermemiş sergilemede. İzleyicinin Google’da yapacağı araştırmalar yahut da bienal kitapçığından elde edeceği bilgilerle yetinmesini kâfi görmüş. Fakat katılımcılar açısından bu tercih pek de iç açıcı olmamış gibi görünüyor. Torres’in eserlerine yapılan yeni yorumlar, sanatçıyı bilmeyenler için bienal ile izleyici arasındaki mesafeyi artırıyor, üretimleri anlamayı zorlaştırıyor. Özenli hazırlanmış bienal kitapçığı bu manada önemli bir rehber. Torres’in bienalin temalarına ismini veren eserleri teker teker inceleniyor kitapçıkta. Küratörlerin eser sahipleri ile yaptığı mini röportajlar da bienaldeki eserlere katılımı kolaylaştırıyor.
 </p>
 <p>
 </p>
 <p>
  İsimsiz (Soyutlama), İsimsiz (Ross), İsimsiz (Tarih), İsimsiz (Pasaport) ve İsimsiz (Ateşli Silahla Ölüm) bienalin tema başlıkları. ‘İsimsiz’ bienalin bu temaları, sergilemelere hangi zaviyeden bakılması gerektiğine dair de küçük ipuçları barındırıyor. Bienal için yeniden kurgulanan antrepolar birçok küçük odacıktan müteşekkil. Bir mahalleciğe dönüştürülen, eserlerin sergilendiği bu odalar birbirine koridorlarla, avlularla bağlanıyor. Bienalin mantığı üzerine tasarlanmış mekân, başlı başına bir esere dönüştürülmek istenmiş belli ki.  Üniversite öğrencilerine ücretsiz olan bienale izleyicinin katılımı ilk günlerde hayli yoğundu. Eserlerin başında küçük sıralar bile oluştuğu söylenebilir. İlk günlerdeki merak akını ilerleyen günlerde ‘tavsiye’ ziyaretlerine dönüşecek mi zaman gösterecek.
 </p>
 <p>
 </p>
 <p>
  Antrepo 5’teki sergiye sağ değil de sol kapıdan girecek olursanız İstanbul’u selamlayan, şehir ile doğrudan ilişki kuran Adrian Esparza’nın şık eseri çıkıyor karşınıza. Serape, bir Meksika örtüsü. Esparza’nın tarzı, söktüğü serapelerin iplikleriyle soyut, geometrik duvar eserleri oluşturmak. Bienalde ise Konstantinapolis’in Panoraması’nın serapenin ipliklerine tercümesini görüyoruz. Meksika’nın örtüsü, şehrin bir resmine, sanatçının ifadesiyle, kültürün değişen bir sembolüne dönüşmüş. Bienalde her kıtadan sanatçı var ama özellikle Latin Amerikalı ve Ortadoğulular ağırlıklı. Filistinli Bisan Abu-Eisheh’in ‘Evcilik Oyunu’ adlı çalışması ‘basit’ olduğu kadar etkileyici de. Sanatçı, Kudüs’te yaşayan Filistinlilere ait, İsrail belediyesi tarafından yıkılan evlerden topladığı parçaları sergiliyor.  Bir oyuncak, CD, mutfak aleti ya da kıyafetler, üzerindeki tozlarla birlikte karşınıza çıkıyor. Müzelerdekine benzer camekânlarda sergilenen bu parçalar, biraz da başkalarının acılarını nasıl nesneleştirdiğimizi, seyirlik bir metaya dönüştürdüğümüzü imliyor. ABD’li sanatçı Martha Rosler’in ‘Savaşı Eve Taşımak: Güzelim Ev (1967-72)’ eseri, bienaldeki savaş karşıtı ifadelerden biri. Birleşik Devletler’de yayımlanmış iç mimarlık dergilerindeki lüks ev fotoğraflarına, Vietnam savaşına ait görüntüleri monte etmiş Rosler. Bu fotomontajlar gücünü Amerikan rüyası ile Amerikan dehşetinin aynı yüzeyde buluşmasındaki tezattan alıyor. Uzaklardaki görmezden gelinen acıyı, pazarlanan bir hayalin içine yerleştiriyor. Mısırlı sanatçı Wael Shaky’nin ‘Haçlı Seferleri Kabaresi: Korku Gösterisi Dosyası’ filminde gözle görülür iplerle oynatılan kuklaları tercih etmesi eserin gücünü artırmış. Kuveytli Ala Younis’in ‘Kurşun Askerleri’ne ise alaka yoğun. Günümüz Ortadoğu’sunun dokuz ordusunu temsil ediyor bu kalabalık. Mısır, Lübnan, Irak, İran, İsrail, Ürdün, Filistin, Suriye ve Türkiye’nin askerî üniformaları bu kurşun askerlere giydirilmiş.
 </p>
 <p>
 </p>
 <p>
  1950-1962 tarihleri arasında fotoğraflar çeken, resmî eğitim gören ilk kadın fotoğrafçı Yıldız Moran Arun’un fotoğraflarını bienalde görmek güzel, tıpkı komünist devrimci kadın fotoğrafçı Tina Modotti’nin fotoğraflarını görmek gibi. Küçük fotoğraf sergileri, bienalin anlatım gücünü artırmış. Brezilyalı sanatçı Rosângela Renno’nun 1950’lerin sonunda Brezilya’yı inşa ederken ölen inşaat işçilerinin arşivlerden bulduğu portrelerini ‘Fi tarihinde’ başlığı altında sergilemekteki amacı, toplumsal bellek ve tarihî miras konusundaki zaaflara işaret etmek. Nazım Hikmet Richard Dikbaş’ın bir odacığa yerleştirilen konuşan çizgi kafaları ise hayata dair küçük detaylar sunuyor izleyicilere. Gülten Akın’ın ‘durup ince şeyleri anlamak’ sözünün çizgisel karşılıkları denilebilir esere.
 </p>
 <p>
 </p>
 <p>
  Günümüzden, geçmişten, farklı coğrafyalardan ve mesellerden vücut bulan eserler arasında güçlü anlatımlar da var, zorlama ifadeler de. Bienal farklı temalar altında belli bir ifadeye bürünmeye çalışsa da net bir cümle kuramıyor bu yıl. Bazı seneler estetik, bazı seneler ise siyasi kaygıları yüksek eserleri görmeye alışığız. Bu sene iki açıdan da geçen yıllara nazaran daha zayıf bir seçki ile muhatabız. Torres’in bakış açısı yahut da Antrepo’nun kurgulanan odacıkları bile toparlayamıyor bu dağınıklığı. Sergiyi gezenlere ise eserleri kavramaya çalışmak, ‘isimsiz’ bienale isim koymak düşüyor.
 </p>
</font>

## Yorumlar

### Kena Aksoy, 2011-10-06
> Ben bu çağdaş sanattan anlamıyorum sanırım ya da anlayanlar anladıklarını sanıyor. Haberi okudum yine anlamadım. Bence bu konuyu Salih Zengin bey mizahi kalemiyle ele alıp enine boyuna incelemeli Aksiyon için. Bekleriz..

Kaynak: [www.aksiyon.com.tr](http://www.aksiyon.com.tr:80/aksiyon/haber-30608-186-bienale-adini-sen-koy.html), [web.archive.org (arşiv bağlantısı)](http://web.archive.org/web/20111221072624/http://www.aksiyon.com.tr:80/aksiyon/haber-30608-186-bienale-adini-sen-koy.html)
