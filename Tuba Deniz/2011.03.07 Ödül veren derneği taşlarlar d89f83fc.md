# Ödül veren derneği taşlarlar

*Tuba Deniz 2011.03.07*

<font class="agenda2NewsSpot">
 Sinema Yazarları Derneği’ne yönelik eleştiriler her yıl ödül zamanı muhakkak alevleniyor. Bu senenin konusu da geçen yıllardan pek farklı değil. Söz konusu kişilere göre SİYAD, elitist tavrı ile izlenmeyen filmlere ödül vermekte. Halkla arasındaki mesafe ise her geçen yıl büyümekte.
</font>
<font class="newsDetail">
 <p>
  <p class="MsoNormal">
   Bu yılın geleneksel Sinema Yazarları Derneği (SİYAD) ödülleri de geçen haftalarda sahiplerini buldu. 43’üncüsü gerçekleşen ödül töreninde Reha Erdem’in ‘Kosmos’u, En İyi Film dâhil beş ödül, Seren Yüce’nin Çoğunluk’u ise dört ödül ile taçlandırıldı. Mevzu SİYAD ödülleri olunca ardından gelecek tartışmalar da kaçınılmaz, sinema camiasının mutat gündemlerinden biri. Tören vesilesiyle en çok dile getirilen eleştiri, dernek üyelerinin halkın beğenisini görmezden gelmesi, izlenmeyen filmleri ödüllendirmesi. Kimileri dozunu artırıyor tenkidin ve SİYAD üyelerini çete olarak adlandırıyor, kimileri ise elitist bakış açısının gittikçe belirginleşmesinden rahatsızlık duyuyor. Hatta “Derin SİYAD var mı?” sorusunu dillendiren bile var.
  </p>
  <p class="MsoNormal">
   SİYAD’ın yeni başkanı Tunca Arslan, tüm bu yazılanları çok da ciddiye almıyor. Ona göre tembel, seyrettiğini anlamaktan aciz köşe yazarlarının “Bunlar halktan kopuk” demesi, neresinden bakılırsa bakılsın komik kaçıyor. Arslan ile yaptığımız söyleşide meseleyi en başından ele aldık, film eleştirmeninin tanımından yola çıktık, Türkiye’de film kritiği üzerinde yoğunlaştık ve nihayetinde derneğe yönelik eleştiriler üzerine konuştuk.
  </p>
  <p class="MsoNormal">
   -Film eleştirmeninin genel yaklaşımı ne olmalıdır?
  </p>
  <p class="MsoNormal">
   Eleştirmen, seyrettiği her filmde, aslında ‘ideal’in peşindedir. Örneğin savaş filmi seyrediyorsanız, farkında olarak ya da olmayarak, o güne dek seyrettiğiniz en iyi savaş filmleriyle kıyaslama yaparsınız. Romantik filmlerde, komedilerde, dramlarda vb. de böyledir. Zihninizde yer alan o görüntülerle, o anlatım tarzıyla karşılaştırmalar yapar, çıtayı o toplama ve birikiminize göre koyarsınız. Bu nedenle, genel yaklaşım, sürekli film seyretmek, sinema tarihinin derinliklerinde keşif yolculuklarına çıkmak, el altındaki ve zihindeki film arşivini sürekli beslemek, zenginleştirmek olmalıdır.
  </p>
  <p class="MsoNormal">
   -Eleştirmenlerin sinemayı dönüştürücü etkisi var mıdır? Türkiye’de bu ne kadar geçerli?
  </p>
  <p class="MsoNormal">
   Her eleştirinin teorik ve pratik açıdan belli bir etkisi ve dönüştürücülüğü söz konusudur. Eleştirileri ve eleştirmenleri hiç umursamam diyen bir yönetmen de bu etkilenmenin içindedir. Bu etki bazen “tedavi edicilik” bazen de “önleyicilik” olarak kendini gösterir. Türkiye’de ise eleştirinin açık değil, gizil bir etkisi olduğunu düşünüyorum. Daha çok eleştirmene karşı “cepteki sıkılı yumruklar” olarak tezahür ettiğini söyleyebilirim.
  </p>
  <p class="MsoNormal">
   -Türkiye’de film eleştirmenlerinin misyonunu yerine getirdiğini düşünüyor musunuz?
  </p>
  <p class="MsoNormal">
   Ülkemizde film eleştirisi başından beri “sinemanın vicdanı” olma misyonunu üstlenmiştir ve bu misyonu başarıyla yerine getiriyor. Çok açık söylüyorum; sistemin hegemonik gücüne, medyanın manipülasyon ve spekülasyonlarına karşı, film eleştirmenleri her şeye karşın sinema sanatının vicdanını temsil ediyor. Özellikle diğer eleştiri dallarının tümüyle piyasaya eklemlendiği ve açıkça teslim alındığı günümüz Türkiye’sinde film eleştirisi ayrıcalıklı bir konumdadır, doğru yoldadır.
  </p>
  <p class="MsoNormal">
   -Sinemamızın canlandığı, tanınırlığının arttığı söyleniyor. Aynı gelişimi film eleştirmenleri de katediyor mu?
  </p>
  <p class="MsoNormal">
   Türkiye’deki film eleştirisinin hem nitel hem de nicel açıdan çok geliştiği kanısındayım. Artık hemen tüm festivallerde “SİYAD Jürisi” de oluşturuluyor; eleştirmenlerin ne diyeceği, ne karar vereceği merak konusu. Eleştirmenlere yönelik saldırıların 40 yıldır hiç eksilmemesi, hatta artarak sürmesi bile bu gelişimin bir sonucu.
  </p>
  <p class="MsoNormal">
   -İnternet film izlemek isteyenler için olduğu gibi film değerlendirmeleri okumak isteyenler için de farklı alternatifler sunuyor; web siteleri, bloglar vs... İnternette yazar olmak çok kolay. Sizce film eleştirmenliğinin bu kadar kolaylaşması ve yaygınlaşması olumlu bir gelişme midir?
  </p>
  <p class="MsoNormal">
   Düzenli olarak, belli bir disiplin içinde film izleyen, sinema dünyasında olup bitenlere ilgi duyan, sinema tarihini merak eden ve herhangi bir mecrada yazma olanağı bulan herkes, film eleştirmenidir. İnternet sayesinde yazabilecek yer bulmak belki eskiye oranla kolaylaştı ama gene de “eleştirmen olmanın” kolaylaştığını söyleyemem. Belli bir çalışma, düzen, arşiv disiplini ve tabii ki iyi bir Türkçe şart. Bunun yanında “SİYAD üyesi olmak” hâlâ pek kolay değil. Belli şekil şartlarını yerine getirmeniz, belli süreleri doldurmanız ve başvurunuzun kabul edilmesi gerekiyor.
  </p>
  <p class="MsoNormal">
   -Film eleştirmenliğine gençlerin bu kadar rağbet etmesinin sebebi nedir?
  </p>
  <p class="MsoNormal">
   Bedava film izleyebilmek ve üste para almak!
  </p>
  <p class="MsoNormal">
   -Film eleştirmenlerinin zaman zaman olumsuz tepkilerle karşılaşmasına alışığız fakat son dönemlerde daha farklı bir şekilde gösteriliyor bu. Mahsun Kırmızıgül’ün filminin basın gösterimini yapmaması gibi. Bu tavırlar hakkında ne düşünüyorsunuz? Sinemacılar ile eleştirmenler arasındaki uçurum derinleşiyor mu?
  </p>
  <p class="MsoNormal">
   Uçurumun genişliğinde ve derinliğinde bir değişme olmadı, 40 yıl önce neyse bugün de o. Nijat Özön’ün, Tuncan Okan’ın dönemlerinde ne dendiyse, bugün de aynısı söyleniyor. Basın gösterimi falan yapmayıp bir tür protesto gösterisine kalkışmayı ise çocukça buluyorum. Kırmızıgül’ün yaptığı çok manasızdı, iki üç gün önceden değil, gösterime girdiği gün gittik seyrettik filmi. Amaç neydi tam anlaşılamadı. Sinema salonlarının kapısına da “Köpekler ve Eleştirmenler Giremez!” diye yazdıracak hâlleri yok herhâlde.
  </p>
  <p class="MsoNormal">
  </p>
  <p class="MsoNormal">
   -Hemen her yıl SİYAD ödülleri, tartışmaları da beraberinde getiriyor. ‘Çete’ olarak tanımlayanlar bile var SİYAD’ı.
  </p>
  <p class="MsoNormal">
   Çete de dendi, mafya da… Hiç umurumuzda değil. Bir eleştirmen yılda ortalama 350-400 film seyrediyor, festivalleri takip ediyor, okuyor, çalışıyor, kendisini diğer sanat dallarıyla da besliyor. Köşesinde boş kalan yeri doldurmak icap ettiği için yıl boyunca en fazla dokuz on film seyreden, tembel mi tembel, seyrettiğini anlamaktan aciz bazı köşe yazarlarının “Bunlar halktan kopuk” demesi, neresinden bakılsa komik kaçıyor. Tabii ki ben filmleri herhangi bir seyirci gibi değerlendirmiyorum; bu anlamda halktan kopuksam da kopuğum, seçkinsem de seçkinim. Ayrıca eleştirmenlere o kadar müptezel saldırılar yapılıyor ki, ben o insanlarla kıyaslandığımda “çok seçkin” görülmekten hiç rahatsız değilim. Bizi elitlikle, halktan kopuk olmakla suçlayanlar, “Recep İvedik”in neden Berlin’de, Cannes’da, Venedik’te ya da Antalya’da ödül alamadığını anlamaya ve anlatmaya çalışsınlar öncelikle.
  </p>
  <p class="MsoNormal">
   Örneğin bu yıl, SİYAD Ödülleri’nde “Kosmos” ve “Çoğunluk” öne çıktı. Söylemediklerini bırakmadılar, gene “Kimsenin seyretmediği, halktan kopuk filmleri ödüllendiriyorlar” dediler. “Kosmos”un 2009’da “Çoğunluk”un da 2010’da Antalya’da Altın Portakal aldığından haberleri bile yok tabii. Şimdi, Altın Portakal da mı halktan kopuk? Altın Portakal’ın jürilerini SİYAD mı belirliyor yoksa!
  </p>
  <p class="MsoNormal">
   -Peki, halktan çok kopuk bir tavır içerisinde mi eleştirmenler?
  </p>
  <p class="MsoNormal">
   SİYAD şu anda tam dört kuşaktan sinema yazarının bir arada bulunduğu, gelenekleri ve ciddi birikimi olan, Türkiye’deki en etkin eleştirmen derneği, aynı zamanda da en eski sinema örgütlerinden biri. Son günlerde, verdiğimiz ödüllerle de vermediklerimizle de gene gündemin ilk sıralarını işgal ettik, hakkımızda çokça söz söylendi. Geleneksel SİYAD Ödülleri’nin dağıtılmasıyla birlikte “SİYAD’a Geleneksel Saldırı Haftası”nı da başlatmış olduk ve bu durumdan herhangi bir şikâyetimiz de yok.
  </p>
  <p class="MsoNormal">
   -Geçmişten günümüze SİYAD’ın yaklaşımında bir değişiklik var mı?
  </p>
  <p class="MsoNormal">
   Temelde bir değişiklik olduğu söylenemez ama üye sayısı arttıkça ister istemez bazı değişimler söz konusu oluyor. 15-20 yıl önce üye sayımız 25 kadardı, şimdi 90 kişiyiz, bu da derneğin çizgisinde değil ama yapısında bazı dalgalanmalara yol açıyor. Bunun dışında SİYAD’da her zamanki renkli ve geniş yelpazenin korunduğunu söyleyebilirim. Solcu üyelerimiz de var, sağcı ve muhafazakâr olan da feminist de… Hollywood’dan nefret eden de var, Hollywood’u çok önemseyen de.
  </p>
  <p class="MsoNormal">
   -Yeni dönemde SİYAD’da değişiklikler olacak mı?
  </p>
  <p class="MsoNormal">
   Yeni yönetim kurulu olarak öncelikli amacımız bu renkli yapıyı, SİYAD bünyesindeki çoksesliliği ve dostluk ortamını korumak. Değiştirmek istemediğimiz en önemli şey bu.
  </p>
 </p>
</font>

Kaynak: [www.aksiyon.com.tr](http://www.aksiyon.com.tr:80/aksiyon/haber-28834-odul-veren-dernegi-taslarlar.html), [web.archive.org (arşiv bağlantısı)](http://web.archive.org/web/20110313041313/http://www.aksiyon.com.tr:80/aksiyon/haber-28834-odul-veren-dernegi-taslarlar.html)
