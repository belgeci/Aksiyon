# Silaha rağmen söyleyecek sözleri var

*Nermin Sağır 2012.10.15*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   30 yıldır tartışılan Kürt meselesinde çözümün önündeki en büyük engel silah. Çözüm istemeyenler yine silahı devreye soksa da 90’lı yılların yakıcı atmosferini yaşayan Kürtler hâlâ sözün gücüne inanıyor.
  </font>
 </div>
 <div id="newsText">
  <font class="detail-text">
   <p>
    Bugün, uluslararası arenada adından sıkça söz ettiren Türkiye, büyük ve güçlü devlet olarak, özellikle Batılı muhataplarının yakın markajında, birçok sorunun üstesinden geldiyse de, 30 yılı aşkın süredir masasından tozlu raflara kaldıramadığı bir sorunun muhatabı. Bir ırkın adıyla anıldığı için uzun yıllar Kürt meselesinde, sorunun ‘Kürt’ olduğu algısıyla yaşadık; fakat zannedilmesin ki bu amansız kavga iki ırk arasında veriliyor. Aslında kavganın bedelini her iki taraf ödedi, ödüyor. Hayatının baharındaki gençler, vatan savunmasıyla ve sözde özgürlük arayışı arasında bir bir toprağa düşüyor.
   </p>
   <p>
    Peki bunca aydının yazdığı, stratejistlerin konuştuğu, bürokrasinin çözüm adına şimdiye değin her yönden işletildiği mesele için yapılabilecek başka ne var?
   </p>
   <p>
    Son dönemde üst üste düzenlenen saldırılar, verilen şehitler, soruna dair bir umutsuzluk ortamı oluşturdu şüphesiz. Fakat 1990’lı yılların yakıcı atmosferini soluyan bu insanlar, birbirini dinleyip kanlarını bağışladıkları takdirde, ‘savaştan’ nemalananların ayakta duramayacağına olan inançlarını yitirmiş değil. Hatta benzer sahnelerini defalarca gördükleri filmi bu kez izlemek yerine rol almak, kendi cümlelerini kurmak istiyorlar. Bu sözlere kulak vermek, bu kadim topraklarda silahın sesini bastırmanın belki de tek yolu.
   </p>
   <p>
    Doğu-batı ayırt etmeden başlatılan biyolojik ve psikolojik operasyonlar 12 Eylül’le beraber en üst noktaya ulaştı. Darbenin ağır sonuçlarından Türk-Kürt herkes nasibini aldı. Bunlardan biri de Batman’da dünyaya gelen eski memur, yeni matbaacı Abdülhakim Daş. 12 Eylül deyince dilinden dökülen sözcükler; cezaevi, görevden uzaklaştırma, gözaltı, işkence… O günleri dün gibi hatırlıyor, tabii sonrasını da: “1990’lara geldiğinde ‘artık tarafını seçme zamanı’ denildi.  ‘Ya benim tarafım ya onların (PKK)’.  İki namlu arasındaki tercih, nihayette ölüm getirecekti. Dağa gitsen zaten öleceksin, kalsan yine öleceksin. Köy baskınları, zorunlu askerlik gibi uygulamalarla devlet, dağa gitmeyi engellemek yerine teşvik etti.”
   </p>
   <p>
    Faili meçhul cinayetlerin en yoğun yaşandığı dönemler 1990-1994 arası. Öldürülen insanların belli bir ortak noktası yok. Şahitlerin beyanları, faili meçhul cinayetlerde özellikle eğitimli, herhangi bir illegal örgütlenmeyle bağı bulunmayan, çevresinde sevilen, sayılan kişilerin seçildiği yönünde.
   </p>
   <p>
    Ortaya çıktığı yıllardan bu yana birçok parametrenin eklendiği Kürt Meselesi’nde, halkın devletle olan organik bağını koparan en önemli noktalardan biri, faili meçhuller. Olağanüstü Hâl (OHAL) çatısı altında kontrol edilemez bir noktaya gelen cinayetlerin mağdurlarından biri de bugün hayatını İstanbul Tarlabaşı’nda devam ettirmeye çalışan Halime Erdoğan. Mardin’in Midyat ilçesinden İstanbul’a uzanan yolculuğunun temelinde 18 yıllık bir mücadele yatıyor. 1994’te, bir ev baskınında ‘PKK’ya yardım’ gerekçesiyle önce dövülen, sonra götürülen eşinden bir daha haber alınamamış. Kaybolan kocasını tek başına arayan Halime Hanım,  “Kocam nerede?” sorusuna defaatle “Dağa gitmiştir.” cevabı alıyor. Cevaplara sorularla karşılık veriyor: “Devletin elinden nasıl dağa gider? Dağa gitmiş olsa 4 çocukla bekliyorum, haber almaz mıydım? Kayboldu, ispat edemedik.”
   </p>
   <p>
    <strong>
     İğnesi kaybolsa bir saat arar insan
    </strong>
   </p>
   <p>
    Halime Hanım’ın asıl mücadelesi bundan sonra başlıyor. Yoksulluğa karşı direnişinde devlet desteği almak için yaptığı başvurular ‘eşin sağ, çalışsın’ cevabıyla reddediliyor. Eşi hayatta mı değil mi bilememenin onu getirdiği  psikolojik eşikte soruyor: “Hâlâ bekliyorum. Gelmeyeceğini biliyorum ama insan böyle kendini teselli mi ediyor acaba?” Halime Hanım hiç okula gitmemiş. Politize kimliği ve yaşadıklarıyla geliştirdiği farkındalığı, problemin kaynağı konusunda hâlâ birçok yazar-çizer aydının gelemediği noktayı üslubunca anlatıyor: “Bizim problemimiz şudur; hani şimdi çıktılar ya Ergenekon mu nedir, işte problem onların altından çıkmış. Benim dedikodumu sana, seninkini bana yapıyorlardı, bizi birbirimize düşürüyorlardı. Bir de doğruyu konuşmuyorlar ya, her şey saklıdır.” Devlete siteminin altında anne refleksi var. “Ne yapsın devlet ben sana söyleyeyim mi? Şimdi diyelim benim komşumun oğlu öğretmendir ya da sen gazetecisin, temsilen diyorum. Benim oğlum neden hamallık yapıyor?  Yani siz yanlış anlamayın, benim oğlum da insan, siz de insansınız. Bize devlet sahip çıksaydı, belki bizim çocuklarımız da okuyacaklardı. Madem devlet bizim babamızdır, benim de babam senin de baban değil mi?” Turgut Özal döneminde yapılan teşviklerle rahat bir nefes alan bölge halkı, Tansu Çiller iktidarı döneminde bölgede uygulanan kotalarla giderek yoksullaşmaya başladı. Zorlaşan hayat şartlarına bir de faili meçhul cinayetler eklenince, korku ve paniğe kapılan Kürtler, çareyi büyük kentlere göçmekte buldu. Bu göçler Türkiye’ye ağır sosyoekonomik sonuçlar, Kürtlere de zorluklar getirdi. Kimlik ve dil sorunu devlet statüsünden günlük hayata indi, toplumsal yargı, alışkanlıklar ve maddi şartlar Kürtleri büyük şehirlerde  ‘öteki’ hâline getirdi. AK Parti Cizre Milletvekili Mehmet Emin Dindar bu durumun bilinçli bir asimilasyon planı olduğuna inanıyor. “80 öncesi ve sonrası dönemlerde ne yaptılar, Doğu ve Güneydoğu’daki mütevazı, dindar, inançlı kişilerin başına evlerini yıktılar. 5 bin, 6 bin köy boşaltıldı. Bu dile bile kolay değil. Ama şucular boşalttı ama bucular. O beni ilgilendirmiyor. Boşaltıldı mı? Evet. Bu insanlar nereye geldi? Ankara’ya, İzmir’e, İstanbul’a. Peki niye yıktılar, gönderdiler buraya? Örfünü, âdetini, kültürünü yitirsin, asimile olsun diye. Bu bir plandı. Diyelim ki, bir aile 10-12 kişi gelmiş, hiçbiri kalifiye eleman değildir. Ve hiçbir şeyleri yok. Kim onlara ne iş öğrettiyse para kazanma açısından,  helal-haram demeden, meşru-gayrimeşru demeden, yapmak zorunda kaldılar. Bir bakıyorsun ki tinercilerimizin büyük bölümü tertemiz, ailesi Müslüman olan, zavallı Kürtler. Bakıyorsun filancanın kabadayıları, yol kesicileri bizim bölgemizin insanları. O bölgede çok dikkat edilen namus mevhumu bile buralarda zor duruma düşmüştür. Asimilasyon bu demektir işte.”
   </p>
   <p>
    Kendi içlerinde de derin bir ayrışma yaşayan Kürt halkı, dayatılan PKK destekçisi Marksist-Leninist siyasi çizgi ve muhafazakâr kimliği arasında kaldı. Bölgesine hizmet etmek isteyen inançlı insanlar ivedilikle bertaraf edildi. Kürtlük ve Türklük kavramları kıyasıya yarıştırılırken, inancını yaşamak isteyen Kürtler en çok ızdırabı çeken taraf oldu diyen Dindar’ın, sorunun çözümü için bir reçetesi de var: “Said Nursi Hazretleri’ne sormuşlar, bu çözüm nasıl olacak? Net cevap vermiş. Van, Diyarbakır, Bitlis’te üniversite kurulsun. Buradaki üniversitelerde Kürtçe caiz olsun, rahat konuşulsun, Türkçe lazım olsun, Arapça vacip olsun, dinini öğrensin. Batıdan getireceğiniz muallimler bize fen ve felsefeyi öğretsinler, biz de onlara din eğitimini verelim. Fen, edebiyat, din bir araya geldiğinde o zaman hakikat ortaya çıkar, problem ortadan kalkar, diyor.  Somut çözüm eğitimden başlar.”
   </p>
   <p>
    Mehmet Emin Dindar, Türkiye’nin bu karmaşadan kurtulmaması için ortak çalışan güçler olduğunu iddia ediyor.  2009 yılında silahlı saldırıda hayatını kaybeden kardeşi Selim Dindar’a sıkılan kurşun ile Serap Eser’i öldüren molotofkokteylini atanın aynı odak olduğunu düşünüyor.
   </p>
   <p>
    <strong>
     3 ay boyunca dilsiz yaşadım
    </strong>
   </p>
   <p>
    Kürtler, Kürt sorununu en çok Kürtçe ile dile getirdi. Konuştukları için baskı gördükleri dil,  bugün Kürtlerin kimliği hâline geldi. Sorunu konuşmak üzere bir araya geldiğimiz her Kürt, bu yüzden ana dilini kullandığı için gördüğü muameleyle başlıyor söze. Bunlardan biri de Yazar Muhsin Kızılkaya. “Ortada gasbedilmiş bir dil hakkı var.” diyen Kızılkaya, Kürtçenin kendi hayatında nasıl işkence aracı hâline getirildiğini anlatıyor: “Ben annemden doğduğum zaman Türkçe bilmiyordum. Doğduğum zaman da, hayatı algılamaya başladığım zaman da başka bir dilin varlığından habersizdim. Çünkü ben, Hakkâri’nin bir dağ köyünde, yolun, suyun, elektriğin olmadığı bir yerde dünyaya geldim. Bütün hayat orada Kürtçe yaşanıyordu. Benim için hayatta tek bir dil vardı, o da Kürtçeydi. Ama beni o köyden alıp bir yatılı okula götürdüler, orada bana, girdiğim ilk gün, kelepçe zincirle dilimin yasak olduğunu söylediler, ‘konuşma’ dediler. O zaman tek kelime Türkçe bilmiyordum, hemen öğrenemeyeceğim için de üç ay dilsiz yaşadım. Empati kurduğunuzda Kürtlerin problemini anlarsınız. Kullandığım her cümleye karşılık bir kelepçe zinciriyle dayak yiye yiye Türkçeyi öğrendim. Buna karşın Türkçeden nefret etmedim. Beni döven, bana işkence yapan o öğretmenlere hep şunu söyledim, ben sizin dilinizi sizden daha iyi öğreneceğim ve bunu yaptım.”
   </p>
   <p>
    Kürt meselesinin bu kadar çetrefil hâle gelmesinde halkın rolü neredeyse yok; fakat her iki kökenden halkın gelip dayandığı psikolojik bariyer, karşılıklı dinlemeyi ve anlamayı zorlaştırıyor. Bu anlaşmazlığın devam edebilmesi adına da birileri sürdürülebilir terörden medet umuyor, sorun çözülmesin istiyor.
   </p>
   <p>
    Muhsin Kızılkaya’nın feryadı bu noktada anlamlı: “Barışla bitmemiş hiçbir savaş yoktur yeryüzünde. Kendi düşmanıyla masaya oturmamış hiçbir halk, birbirine kanını bağışlamamış hiçbir kan davası yoktur. Bizde de öyle olacak. Öfkemizden vazgeçeceğiz. Zaman içerisinde birbirimize kanımızı bağışlayacağız. Başka yolu yok. Ve bu ülkede beraber, birlikte yaşayacağız.”
   </p>
   <p>
    Türkiye’de birbirinden kopuk iki kamuoyu, iki farklı devlet algısı var. Kürtler için çok uzun yıllar devlet, üniformalı askerin ta kendisiydi.  Bu algı Kürtlerin bu ülkede kendilerini asli unsur olarak görememelerinin en önemli sebeplerinden biri olarak sayılıyor. Bunun yanında konuya ilişkin doğuda konuşulanlarla batıda konuşulanlar aynı değil. Genç Siviller üyesi Tansel Parlak, bu algının bilinçli oluşturulduğu kanısını taşıyanlardan biri: “Devlet yıllarca orada verdiği savaşı burada bambaşka lanse etti. Medyasıyla, ordusuyla bir şekilde bunu iyi de başardılar. Öyle bir hâle getirdiler ki oradaki savaşı, burada ‘vatanı kurtarıyorum’ diye verdiler ve bu yüzden 33 askerin nasıl öldüğünü bilemedik. Bu yüzden 17 bin faili meçhul cinayetin nasıl işlendiğini bilemedik. Bu yüzden hâlâ Diyarbakır 5 No’lu Cezaevi’ni bilmeyen milyonlarca insan var.”
   </p>
   <p>
    Şiddetin son bulabilmesi adına ortak akıl, silahların susması gerektiğini söylüyor. Çünkü silahlar konuşunca insanlar konuşamıyor.
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=3E03B0D39ECE2DCB780E40284551FFDA?newsId=33828), [web.archive.org (arşiv bağlantısı)](http://web.archive.org/web/20140603191058/http://www.aksiyon.com.tr:80/aksiyon/newsDetail_getNewsById.action;jsessionid=3E03B0D39ECE2DCB780E40284551FFDA?newsId=33828)
