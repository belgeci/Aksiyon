# O, "realty"de de iyi kalpli

*Mehmet Baransu 1997.09.13*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Eski İstanbulluların malumudur. Televizyonun olmadığı devirlerde küçük yaştaki çocuklar yakınlarının yanına bırakılır, topyekün sinemalara gidilirdi.
  </font>
 </div>
 <div id="newsText">
  <font class="detail-text">
   O zamanlar dolby stero sistemler, cep salonları, lüks sinemalar yoktu tabii. Rağbet tahta iskemleli, üzeri çekirdek kabuklarıyla dolu taş parkeli ve aralarda tahta kutularla "alasko frigo" satan adamların dolaştığı üstü açık yazlık sinemalara ve tabii ki Türk filmineydi. Filmlerin başında biraz komedi bulunur ortalarda kavga dövüş yapılırdı. Sonlara doğru gözyaşı, ardından mutlu son veya ölüm bu filmlerin vazgeçilmez temalarıydı. Temel karakterler, dünyaya sanki iyi ve kötü gelmiş oyuncular tarafından canlandırılırdı. İyiyi temsil edene iyi, kötüyü temsil edene ise kötü rol verilirdi. Belki de seyirci iyi ve kötü karakterde kendini buluyor, sonunda iyinin kötüyü yenmesiyle adaletin mutlaka tecelli ettiğini filmlerde görüyordu. Film bittikten sonra da baş aktör/aktrist kendisiymiş gibi mutlu oluyordu.
   <br/>
   <br/>
   Teknolojik gelişmeler ve dünya görüşünün hızla değişmesiyle Türk sineması, yıkılma sinyalleri vermeye başladı. 70'li yıllarda patlak veren porno film furyasıyla da bir köşeye çekilmek zorunda kaldı. Tabii efsanevi şöhretleri de. Türk insanının gönlünde farklı bir yer edinen bu insanlar, zamanın kendilerini akıllardan silmesi tehlikesine karşılık, gönüllerde saklı olan imajlarının aksi tutumlar içine girmeye başladılar. Halktan biri olan, delikanlı, halkın bacısı, sokak çocuğu, melek insan, yenilmez kahraman çehreleriyle sinemadan tanıdığımız pek az efsanevi şöhret oynadıkları role sadık kalabildi.
   <br/>
   <br/>
   Sinemada siyahbeyaz zıtlıkları üzerinde kurulan karakterlerden onun payına "iyi" imaj düşmüştü. İlk zamanlar aile içinde korunmaya muhtaç bir genç kız tipiyle karşımıza çıktı. Daha sonra ayakları üzerinde durabilen ''halk kadını'' tiplemesiyle gördük onu. Haberciliğe geçmesi "halk kadını" imajını değiştirmedi. Kendi deyimiyle sadece rolü değişmişti. Yüreğinden hiç bir zaman sevgi ve hoşgörüyü eksik etmeyen Hülya Koçyiğit'le sinemadan haberciliğe geçişini ve habercilik anlayışını konuştuk.
   <br/>
   <br/>
   Sinemadaki Hülya Koçyiğit'i tanımlarsak ortaya nasıl bir kimlik çıkar?
   <br/>
   <br/>
   Sinemadaki Hülya Koçyiğit, ilk yıllarında sinemanın ihtiyaç içinde olduğu aile kızı tanımını ifade ediyordu. Daha masum, korunmaya muhtaç bir genç kız tipiyle başladım. Seneler içerisinde bu, ayakları üzerinde durabilen, hakkını almaya çalışan bir vatandaşa dönüştü. İçerisindeki coşkuyu onlarla paylaşan bir kimlik üzerine oturdu. Hep beraber buraya geldik zaten. Dolayısıyla sinemada oldukça aşama yapmış bir insanım. Daha sonra müzikle uğraşmak zorunda kaldım.
   <br/>
   <br/>
   Hangi şartlar sizi müziğe zorladı?
   <br/>
   <br/>
   Sinema sağlam temeller üzerine kurulmamış ülkemizde. En küçük bir darbede yıkılabiliyor. Yine böyle bir dönem geçiriyordu 70'li yılların ortasında Türk Sineması. Halk da çok fazla sinemaya gidemiyordu.
   <br/>
   <br/>
   Niye gidemiyordu?
   <br/>
   <br/>
   Anarşiden dolayı. Hayat giderek zorlaşmaya başlamıştı. Seks filmleri furyası vardı. Halktan kopuk filmler çevrilmeye başlanmıştı. Böyle bir dönemde sinemanın içerisinde olmadım. Konservatuarın Tiyatro Bölümü'nde okumuş, müzik ve bale eğitimi almıştım. Bu yüzden çabuk intibak ettim müziğe.
   <br/>
   <br/>
   Son yıllarda birçok sanatçının haber programlarına geçiş yaptıklarını gördük. Siz böyle bir değişiklik yapma gereğini neden duydunuz?
   <br/>
   <br/>
   Sinemada halkın yaşamını yansıtmaya çalıştım. Ama filmler bir olaya işarettir. Orada sorunlara çare bulmak gibi bir yükümlülük yok.
   <br/>
   <br/>
   Televizyon programlarında da sorunlara çare bulmak gibi bir yükümlülük olmasa gerek.
   <br/>
   <br/>
   Televizyonda da yok.
   <br/>
   <br/>
   Öyleyse Hülya Koçyiğit Son Çare programı ile neden haberciliğe geçiş yaptı?
   <br/>
   <br/>
   Biraz da insanlara yol göstermek, kimden yardım isteyeceğini hatırlatmak istedik. Sorununu karşısındakine açtığında rahatlayacağını bilmesini istedik. Bu bile bir yoldur.
   <br/>
   <br/>
   Hülya Koçyiğit farklı bir yolla gönüllerde saklı olan imajına ve sevenlerine kavuştu diyebilir miyiz?
   <br/>
   <br/>
   Evet diyebiliriz. İçimde müthiş bir sevgi var. Sevdiklerimle de bunu paylaşıyorum.
   <br/>
   <br/>
   Sinemada senaryodan oluşmuş bir bütünlük var. Habercilikte ise gerçeklerle karşı karşıya olma. İkisi arasında bir farklılık yaşadınız mı?
   <br/>
   <br/>
   Sinemada halkı canlandırarak, onu anlatıyordum. Şimdi onun kendisini ekrana davet ediyorum. Bir farklılık yok. Zaten sinemada canlandırdığım roller bende karakter haline gelmiş. Filmlerde canlandırdığım karekterlerin canlılarıyla karşılaşıyorum. Onların ağzından benim seneryodan okuyup da yorumladığım hayat hikayelerini dinliyorum.
   <br/>
   <br/>
   Halk hangi Koçyiğit'i daha çok sevdi?
   <br/>
   <br/>
   Sinema sanatçısı olduğum için beni sevdi. Sinemada gördüğü, hayalinde canlandırdığı kadının bire bir kendisiyle karşılaşınca yanılmadığını gördü ve sevdi.
   <br/>
   <br/>
   Hayalinde canlandırdığı imaj neydi?
   <br/>
   <br/>
   Beni temsil eden sanatçım, benim gibi olmalı düşüncesi. Hayallerindeki Hülya Koçyiğit hak peşinde koşan, güleryüzlü, yardımı seven bir insan. Bütün bu imajların gerçek olduğunu gördü ve belki de onun için çok mutlu oldu. O birebirlik sebebiyle zannediyorum bize ve programımıza ilgileri arttı.
   <br/>
   <br/>
   Halkla karşılaşan Hülya Koçyiğit, sinema yıllarına baktığında bazı şeyleri eksik yapmışım dedi mi?
   <br/>
   <br/>
   Tabii, ben bu kompleksi yaşıyorum. 200 küsür film yapmışım, her filmde umudu, sevgiyi önermişim. Bugün geldiğimiz noktada halkımızda, yine umutsuzluk, yetersiz eğitim ve yaşam şartlarının ağırlaşması, maddi manevi dengesizlikler olduğunu görüyorum. Böyle bir eksiklik var. Gelinen nokta yine aynı.
   <br/>
   <br/>
   Son Çare programı gelinen ve değişmeyen noktayı halka mı ifade ediyor?
   <br/>
   <br/>
   Halka ifade etmekten ziyade sorumlu kesime hatırlatıyor. Bunları görün, kendi siyasi konularınızla vakit geçireceğinize, bunlara çareler üretmeye çalışın diyoruz.
   <br/>
   <br/>
   Programda kullandığınız dil hatayı yüzüne vurma değil de, ikna etme şeklinde. Bu dil "iyi kadın rolü"nün bir gereği mi? Yoksa bu kullanım daha mı sağlıklı?
   <br/>
   <br/>
   Her insan hata yapabilir ama benim insanlara hakaret etmeye, ezmeye hiç bir şekilde hakkım yok. Olaylar yaşamda istemediğimiz kadar kötü gitse de ben o insanları sabırla, ilgiyle, sevgiyle dinleyeceğim. İkna ederek, belki de bundan sonraki yaşamlarında onları tekrar topluma kazandırmanın yollarını aramaya çalışacağım. Kavga eden iki insanın sonunda birbirlerinden özür dileyeceğini bilirim. Kavgadansa adalete başvurmanın yöntem olduğunu kabul ederim.
   <br/>
   <br/>
   Bu sözlerinizden habercilik anlayışınız ortaya çıkıyor, yanılmıyorsam.
   <br/>
   <br/>
   Beni salt haberci olarak değerlendirmemek lazım. Çünkü beni seyredenler önce Hülya Koçyiğit olarak izliyorlar. Haberciliğin de böyle olmasını öneririm. Bunun daha doğru bir mesaj olacağına, olaylara tatlı dil ve ikna ile yaklaşmanın daha iyi sonuçlar vereceğine inanıyorum.
   <br/>
   <br/>
   Olaylara sevgiyle yaklaşma sizde bir karakter haline gelmiş anladığımız kadarıyla. Sevgi ve iyilik sözcükleri bizim toplumumuzda melek kavramıyla özdeşleştiğine göre, Hülya Koçyiğit kendini 'iyilik meleği' olarak hiç düşündü mü?
   <br/>
   <br/>
   Düşünmedim ama bana öyle hitap ediyorlar. Bu da sorumluluk gerektiriyor.
   <br/>
   <br/>
   Büyük bir sorumluluk aldığınız programın isminden anlaşılıyor. Son Çare iddialı bir isim değil mi? Sinemadaki Hülya Koçyiğit fazla iddialı konuşmayı sevmezdi.
   <br/>
   <br/>
   Bu benim tercihim değildi. Kabul edip etmemem soruldu. Kabul ederken çok zorlandım. Fakat böyle bir programın olması halkta müthiş bir duygu oluşturdu. Açıp danışabileceği, güvenebileceği, sırrını anlatabileceği bir insan oldu. İnsanların bana bu kadar güvenmesi, sorunlarını benimle paylaşmak istemesi, benimle beraber sorunlarını aşabileceğine inanması hem çok güzel, hem çok sorumluluk gerektiriyor. Sırtımda bir dünya yükü taşıyormuşum gibi geliyor. Onlarla beraber yaşıyoruz. İnşallah sorumluluğumu yerine getirip ezilmem. Dua edin.
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-2961-o-realtyde-de-iyi-kalpli.html), [web.archive.org (arşiv bağlantısı)](http://web.archive.org/web/20120204040337/http://www.aksiyon.com.tr:80/aksiyon/haber-2961-o-realtyde-de-iyi-kalpli.html)
