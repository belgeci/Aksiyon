# AKUT ya da umudun yaşama dönüşümü

*Mehmet Baransu 1999.08.28*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Onların adını ilk kez 1995 yılındaki Dinar depreminde duyduk. Dinar depremde yerle bir olmuş, Dinarlılar kazmalar, kürekler, dozerler ve vinçlerle harıl harıl aranmaya başlanmıştı.
  </font>
 </div>
 <div id="newsText">
  <font class="detail-text">
   Kepçeler, belki de yaşamın son çırpınışlarına dalış yaparken, Dinar sokakları, tanımadığı insanların göçük aralarına girişlerinehayat kurtarışlarına sahne oluyordu. Aynı kişiler 27 Haziran 1998'deki Adana depreminde de oradaydılar. Yine göçük altına giriyorlar, dur durak bilmeden, nerede bir hayat ümidi varsa oraya koşuyorlar, hayatla ölüm arasındaki o ince çizgide onlarca insanın yaşam köprüsü, milyonlarca insanın ise umudu haline geliyorlardı. Özel eğitimli köpekleri, uzman doktorları ve gösterdikleri başarılı çalışmalarıyla, birkez daha tüm kamuoyunun takdirini toplamışlardı.
   <br/>
   <br/>
   Peki kimdi onlar? Everest'e tırmanan ilk Türk dağcısı aynı zamanda da dünyada daha önce iki kişiye verilen "Kar Leoparı" unvanına sahip olan Nasuh Mahruki öncülüğünde, Feridun Çelikmen, Nevzat Çetin, Serhat Şahbaz ve Mehmet Tanrıseven'in öncülüğünde 1996 yılında ilk arama ve kurtarma çalışmalarına başlamışlardı. Yurtdışında eğitim gören ve doğal afetler konusunda uzmanlaşan bir ekipten oluşuyorlardı. Katıldıkları arama ve kurtarma çalışmaları arasında Adana depreminin yanısıra Onno Tunç'un yaşamını yitirdiği uçak kazasında uçağın bulunması ve kaybolan gazetecilerin kurtarılması, beyin ödemi geçiren Güney Koreli bir dağcının kurtarılması, Dağcılık Federasyonu'nun isteği üzerine Beycik Tahtalı'da Donald Ziegler'in aranması da bulunuyor. Geçen ay, Saklıkent Kanyonu'nu keşfe çıkan beş gence ulaşanlar da onlardı. Bolu Kartalkaya'da kaybolan ABD'li albay ve oğlunu, Bursa Uludağ'da kaybolan iki öğrenciyi, İstanbul, Zonguldak ve Bolu'da meydana gelen sel felaketlerinde vatandaşların kurtarılması operasyonlarını üstlenen veya içerisinde yer alanlar da. Yedi kişiyle başlayan yaşam kurtarma yolculuğu, bugün 300'e yakın üyesiyle küçük, fakat işlevsel olarak oldukça büyük bir derneğe dönüştü. Son felaketle de sayıları bin beşyüzü aştı.
   <br/>
   <br/>
   Enkaz altından günyüzüne
   <br/>
   <br/>
   Asıl adı Arama Kurtarma Derneği olan Acil Kurtarma Timleri (AKUT), merkez üssü İzmit olan ve büyük bir felaket yaşanan 7.4 şiddetindeki depremden sonra İstanbul'da, İzmit'te, Gölcük'te, Yalova'da, Adapazarı'nda yine işbaşındaydılar. Depremin ardından seferber olan grup, enkaz altında kalan insanları kurtarmak için yine büyük bir çaba sarfetti. Kurtarma konusunda uzmanlaşmış bu gönüllü ekip, ellerindeki teknolojik imkanla tıpkı Adana depreminde olduğu gibi yüzyılın felaketi olarak nitelendirilen bu depremde de titiz bir çalışma yürüttüler. Enkaz altında kalan onlarca can, yüzlerce beden onların çalışmaları sonucu tekrar gün yüzünü görme fırsatı buldu.
   <br/>
   <br/>
   İstanbul, Gölcük ve Yalova'da yapmış olduğumuz incelemeler sırasında bu gönüllü kurtarma ekibinin çalışmalarını yakından takip ettik. Sayıları sınırlı olsa da, deprem bölgelerinin hemen hemen her yerinde bulunma çabasındalar ve çalışmalarını yoğun, aynı zamanda da profesyonel bir şekilde sürdürüyorlar. Depremin ilk saatleriyle birlikte Avcılar'daki yardım çalışmalarını gözlemlediğimiz AKUT çalışanlarının, Türkiye'deki gönüllü kuruluşlar arasında yabancı ekiplerle boy ölçüşebilecek tek kuruluş olduğunu gördük. AKUT yetkilileri, göçük üzerine, görevlilerden başkasının çıkmasına izin vermiyorlar, trafiği durdurup sessizliği sağladıktan sonra, "Bizi duyan var mı? Canlı var mı? Sesimizi duyan var mı?" gibi sorularla içeriden gelecek herhangi bir sese kulak kabartıyorlardı. Ses gelmemesi durumunda ise ellerindeki çubuklarla demirlere, kolonlara vuruyor ve içeriden gelecek tepkiyi beklemeye başlıyorlardı. Göçük altında ölümlerin bir çoğuna neden olan gaz sızmasına karşı da sık sık içerideki gazı dışarıya çeken aletlerini kullanıyorlardı. Boşaltılan zehirli gazın yerine hemen oksijen depolanması birçok canın kurtulmasına sebep olmuştu. Avcılar'da iki yeni evli çift ve bir polis bu sayede ölümden kurtarılmıştı.
   <br/>
   <br/>
   Yaralıların kurtarılmasında önemli rol oynayan kesici aletler, kazma, delici, çekiç, oksijen tüpü ve balyoz ve ilkyardım malzemeleri AKUT'luların kullandıkları malzemelerin başında geliyor. AKUT'lular, enkaz yığınlarındaki engelleri kesici tabir edilen aletlerle keserek depremzedelere ulaşıyorlar ve ilk olarak ulaşılan kişinin çevresindeki enkazı son derece titiz bir çalışmayla, kimi zaman küçük el aletlerini, kimi zaman da büyük elektronik malzemeleri kullanarak temizliyorlar. Çevresi titiz bir şekilde temizlenen yaralıya, kurtarılması uzun bir zaman alacaksa ikinci aşama olarak serum takılıyor ve ilk tıbbi müdahale enkaz arasında yapılıyor. Zaten ilk tıbbi müdahaleleri yapmak için ekipler organize bir şekilde göçük yakınlarında bekletiliyor. Göçükten kurtarılan yaralı daha sonra yine sağlık ekibi ve AKUT'çular tarafından özenle sedyeye konulup hızla çevredeki ilk yardım merkezlerine ve hastanelere gönderiliyor.
   <br/>
   <br/>
   Gönlünde insan sevgisi olan gönüllüler
   <br/>
   <br/>
   AKUT, yurtdışındaki benzer kuruluşlar gibi tamamen gönüllülük esasına dayanarak çalışmalarını sürdürüyor. Derneğe, insanî çalışmalara önem veren, felaket anlarında canla başla çalışmayı ilke edinen, çaresizlik içindeki insanlara yardım elini uzatmak isteyen herkes üye olabiliyor. AKUT'un kurucuları arasında yer alan ve aynı zamanda da serbest avukat olan Nevzat Çetin, bu tür oluşumlarda gönüllülük ilkesinin esas olduğunu belirtiyor. Çetin, doktor, mühendis, avukat, öğrenci, işçi.. akla gelebilecek her tür dinamik, eğitimli, gönüllü, disiplinli, bilgili insanlara ihtiyaçları olduğunu da belirtiyor: "Gönüllü olan herkes bir telefonla bize ulaşabilir. Bu gibi acil durumlarda en kısa zamanda organize olup bu tür felaketlere müdahale etmek gerekiyor. Enkazda çalışan elemana ihtiyacımız olduğu gibi gelecek yardımları organize edecek insanlara da ihtiyaç duyuyoruz. Bu depremde de bunu yaşadık."
   <br/>
   <br/>
   Merkez üssü İzmit olan ve yüzyılın felaketi olarak nitelendirilen son deprem çok büyük bir afet olduğu için tabii AKUT'luların sayıları müdahalelere yetmez oldu. Fakat buna rağmen onlar, kurtulma şansı olan enkaz altındakilere ulaşmak için var güçleriyle savaşmaktan geri durmadılar. Felaketin büyüklüğü ihtiyaçların da zannedilenden küçük olmadığını ortaya çıkarmıştı. Kendilerine katılmak için hazırladıkları ihtiyaç listesi bu gerçeği tüm çıplaklığıyla ortaya koyuyordu. Her yeni kazma, her yeni balyoz, her yeni malzeme onlar için yeni bir hayatın kurtulması demekti. Bu amaçla kendilerine katılmak isteyenler için bir de ihtiyaç listesi hazırladılar. Gönüllülük esastı fakat, felaketin büyüklüğü kalpleri, duyguları bastıracak ve yenecek boyuttaydı.
   <br/>
   <br/>
   Nevzat Çetin, Türk insanının bu gibi felaketlerde kenetlenmesinden dolayı kurtarma bölgelerinde çalışacak insan gücü kontenjanının çok kısa bir sürede dolduğunu, fakat yeterli malzeme olmadığı için bir çok yere anında müdahale yapılamadığını belirtiyor. İnsan gücünün yanısıra malzemenin de oldukça önemli olduğunun altını çiziyor.
   <br/>
   <br/>
   AKUT elemanlarının deprem bölgesi için hazırladıkları ihtiyaç listelerinde 220 voltluk jeneratörden, konserve, hijyenik ped ve balyoza kadar bir sürü malzeme var. "Balyoz, kazma, kürek, 2x20 metre boyunda branda çadır bezi, ceset torbası, iş elbisesi, kask, eldiven, vazelin, her tür inşaat malzemesi, 2 metre boyunda kalın ağaç, büyük boy mobil el matkabı, el kompresörü, vinç, beton delici, enfeksiyona karşı antibiyotik tablet, boyunluk, en az 22 ton kaldırabilecek hava yastıkları, hidrolik kriko, çelik tel makası, teleskobik iskele ayağı, cesetleri dezenfekte için zefiran" ihtiyaç duyulan malzemelerden bazıları.  Gölcük'te kurtarma çalışmaları sırasında kendisiyle görüştüğümüz AKUT gönüllüsü Doktor Feridun Çelik bundan sonraki felaketlere müdahale konusunda ise biraz endişeli. "Dinar ve Adana depreminden sonra bizi herkes tebrik etti. Bir çok yardım vaadi aldık. Ama depremin izleri silinmeden herşey unutuldu. Bu depremde de eksiklerimizi gördük" diyen Çelikmen, yüzlerce hayat kurtarmalarına rağmen, bürolarının bile olmadığını söylüyor.
   <br/>
   <br/>
   Gönüllülerin gönülleri kırık
   <br/>
   <br/>
   AKUT gönüllüleri deprem bölgelerinde can kurtarmaya çalışırken Sağlık Bakanı'nın kendileriyle ilgili yapmış olduğu "Şov yapıyorlar" suçlamasına ise, haklı olarak gönül koymuşlar. Depremden 45 dakika sonra Avcılar'daki göçüklere ilk müdahalelerini yaptıklarını söyleyen gönüllüler, kendileri hakkında iddialar ortaya atan insanların o saatte ve devam eden günlerde nerede olduklarını merak ettiklerini söylüyorlar.
   <br/>
   <br/>
   Gölcük'te enkaz altında kalan 10 yaşındaki Elif adlı küçük bir kızı kurtarma çalışmaları sırasında kendisiyle görüştüğümüz, aynı zamanda doktor olan bir Akut gönüllüsü ise, bu tür açıklamaların ve tartışmaların şu an ne yeri ne de zamanı olduğunu belirtiyor. Kendilerine eleştiri yöneltenleri ise, kendileri gibi felaketin olduğu bölgelerde çalışmaya davet ediyor.
   <br/>
   <br/>
   Devletten önce davranıp deprem bölgesine koşan Acil Kurtarma Timi AKUT'u devlet şov yapmakla suçlarken, halk kurtarıcı olarak görüyor. Her tür desteğini, bağış ve sponsorlarla sağlayan bu gönüllü teşekkül, bundan sonra yaşayacağımız felaketlerde (olmasını ümit etmesek de) yeniden hayat kurtarma yarışına girecekken, onları suçlayanların neler yapacakları bilinmiyor.
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-5323-akut-ya-da-umudun-yasama-donusumu.html), [web.archive.org (arşiv bağlantısı)](http://web.archive.org/web/20121229213844/http://www.aksiyon.com.tr:80/aksiyon/haber-5323-akut-ya-da-umudun-yasama-donusumu.html)
