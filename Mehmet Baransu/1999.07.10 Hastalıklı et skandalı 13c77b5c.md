# Hastalıklı et skandalı

*Mehmet Baransu 1999.07.10*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Türkiye'de her yıl milyonlarca ton tüketilen "et"te skandallar bir türlü bitmiyor.
  </font>
 </div>
 <div id="newsText">
  <font class="detail-text">
   Nerede ve nasıl kullanıldığı belli olmayan domuz etlerinden, kaçak kesim sırasında yakalanan at ve eşek etlerinden, ithal sığır eti diyerek yedirilen kanguru etinden sonra şimdi de Türkiye'ye kaçak sokulan sağlıksız ve ne idüğü belirsiz bozuk etlerin şoku yaşanıyor. Et ithalinin 1996 yılında yasaklanmasından sonra, kısa yoldan büyük paralar kazanmayı hedefleyen bazı iş adamları sahte isim ve firmalarla, "dondurulmuş balık", "dondurulmuş meyve konsantresi", hatta tekstil maddesi adı altında Türkiye'ye kaçak et sokuyorlar.
   <br/>
   <br/>
   Ülkemize giren kaçak etin aslında resmi makamlar da farkında. Zira, Türkiye'de et tüketimi kişi başına ortalama 19 kg. Bu da yılda yaklaşık 1 milyon ton et tüketimi anlamına geliyor. Buna karşılık 1998 yılında Tarım Bakanlığı'nın verilerine göre 450 bin ton yasal kesim yapılmış. Geriye kalan yaklaşık 550 bin ton ise, kaçak et ve kaçak kesimden oluşuyor.
   <br/>
   <br/>
   Türkiye'ye, Hindistan, Afganistan, İran, Irak ve Batı sınırımızdaki bir çok ülkeden kaçak et giriyor. İran ve Irak'tan, özellikle de Afganistan'dan canlı hayvan getiriliyor. Gürbulak başta olmak üzere çeşitli sınır kapılarımızdan giren bu hayvanlar, hiç bir kontrole tabi tutulmadan ülkemize sokuluyor. Romanya ve Bulgaristan'dan otobüs ve minibüslerle Türkiye'ye gelen kişiler de beraberlerinde 500700 kiloluk partiler halinde et getiriyorlar. Avrupa'dan da yıllar önce kesilmiş ve soğuk hava depolarında bekletilen etlerin getirildiği sektörün yetkili isimleri tarafından iddia ediliyor. İstanbul Ticaret Odası Başkanı Mehmet Yıldırım; TIR'larla Gürbulak'tan giren kemiksiz etlerin, AB tarafından Rusya'ya yardım olarak gönderilen etler olduğunu söylüyor. Yıldırım'a göre "Rusya'ya gitmek üzere getirilen bu etler, genellikle imalatçılar tarafından kullanılıyor. Kayıt dışı, vergisiz etler, haksız rekabet yaratması yanında, devletin vergi kayıplarına da neden oluyor."
   <br/>
   <br/>
   Kaçakçıların kullandığı yöntemlerden biri de; Türkiye'yi transit ülke olarak gösterip eti başka ülkelere ihraç ediyormuş izlenimi vermek. Başak ve Burçak Su Ürünleri Ltd. şirketleri de bu yöntemi kullanmış. 28 Nisan 1999'da Haydarpaşa Limanı'nda ortaya çıkarılan bu skandal, firmaların "Hindistan'dan Yunanistan'a dondurulmuş balık ithal ediyorum" diyerek Türkiye'ye 400 ton kaçak et soktuklarını ortaya koyuyor. Başak ve Burçak adlı firmalar, daha önce 28.09.1998 tarihinde de 16 adet 550 tonluk konteyneri, yine Yunanistan'ın Selanik şehrine ithal etmişler(!). Gümrüğe "Dondurulmuş Balık" olarak bildirilen bu konteynerlerin içinde balık olup olmadığı, balıkların(!) Yunanistan'a gidip gitmediği de bilinmiyor.
   <br/>
   <br/>
   Firma ölünün üzerine kayıtlı
   <br/>
   <br/>
   Kaçakçılığı yapan Başak ve Burçak Su Ürünleri Ltd. şirketlerinin ortak noktası, taşeron firmalar olmaları. Yani gerçek sahipleri ortada yok ve içinde hiç kimsenin olmadığı yerleri adres olarak gösteriyorlar. Nitekim, Burçak Su Ürünleri Ltd. Şti.nin Eminönü Pierloti Caddesi Kamer Han Çemberlitaş adresine gittiğimizde, firmanın Çemberlitaş'ta Topal Latif olarak bilinen bir ayakkabı boyacısının üzerine yapılmış olduğunu görüyoruz. Felç olduğu için Malatya'ya giden boyacının bu olaydan haberi olmadığını söyleyen komşuları, firmanın gerçek sahiplerinin her altı ayda bir yeni bir şirket daha açtığını belirtiyorlar. Büroda yanlızca bir masa ve sandalye var. Hanın sakinlerine göre, firma İsviçre'de ikamet eden birine ait. Fakat komşuları firmanın sahibini hiç görmemişler. Çemberlitaş'taki bu şubeyi ayakkabı boyacısının üzerine yapan bu kaçakçılık çetesi, diğer firma Başak Su Ürünleri'ni ise 7 ay önce trafik kazasında hayatını kaybeden bir seyyar satıcının üzerine yapmışlar.
   <br/>
   <br/>
   Diğer iki firma gibi taşeron bir isme kayıtlı olan Tekstil ve Dış Ticaret Ltd. Şti. de 16. 02. 1999 gün ve 6651 sayılı giriş beyannamesiyle Türkiye'ye tonlarca kaçak et sokmuş. Yine, Hindistan'dan manda eti olarak ithal edilen 107 bin 219 ton kaçak et, "Dondurulmuş Meyve Konsantresi" olarak beyan edilerek Türkiye'ye sokulmuş. 18 konteynerde yapılan aramada 107 bin 219 ton bürüt et, 99 bin 998 ton "Dondurulmuş Meyve Konsantresi" yakalanmış. Savcılık nezdinde gerekli soruşturması yapılan firmanın, ne kadar dondurulmuş meyve konsantresi ithal ettiğinin yetkili kurumlar tarafından açıklanması, sahte etle ilgili bazı gerçekleri ortaya çıkarması bakımından oldukça önemli.
   <br/>
   <br/>
   Pınar EtPınar Süt Yönetim Kurulu Başkanı Ahmet Arslan, son dönemlerde Türkiye'ye, Hindistan ve Güneydoğu Asya'dan kaçak et getirildiğini belirtiyor. "Güneydoğu Asya kriziyle birlikte, Türkiye'ye Uzakdoğu'dan tonlarca kaçak et getirildi. Önemli bir et üreticisi olan Yeni Zelanda ve Avustralya'nın ihracat yaptığı Güney Kore, Tayvan ve Japonya gibi ülkelerin tüketiminin düşmesi sonucu pazar Türkiye'ye kaydı" diyor. Arslan, Türkiye'de yeterli tedbirlerin alınamamasının, üretimin, tüketimi dengeleyememesinin kaçakçılığa en büyük etken olduğunu da sözlerine ekliyor.
   <br/>
   <br/>
   Kaçak etler soğuk hava depolarında saklanıyor
   <br/>
   <br/>
   Bir süre önce sahip olduğu Tikveşli firmasının isim hakkını Sabancı Holding'e satan ve Doğadan adlı yeni bir firma açan Doğan Vardarlı ise, fiyatların ucuz olmasından dolayı özellikle İran'dan, zaman zaman da Romanya ve kıyılarımızdan etin geldiğini söylüyor. Kaçak olarak getirilen ve sağlıksız oldukları yapılan incelemelerle belirlenen etler, Türkiye'ye girdikten sonra oldukça farklı yollardan geçerek tüketiciyle buluşuyorlar. Kaçak etler tüketimin yoğun olduğu büyük şehirlere, özellikle de İstanbul'daki soğuk hava depolarına getirilerek dağıtım yapılmak üzere buralarda hazır hale getiriliyorlar.
   <br/>
   <br/>
   Konya, Erzurum, Afyon, Ankara, İzmir ve Bursa'da da büyük depolar var. Buradaki depolara da bu tür etlerin konduğu sektör içindeki yetkililer tarafından iddia ediliyor. İstanbul'da 50'ye yakın soğuk hava deposu var. Bu soğuk hava depolarında et ve et ürünleri başta olmak üzere hemen hemen tüm gıda maddeleri saklanıyor. İstanbul'da tüketilen etlerin büyük bir bölümü de buralarda depolanıyor. Bu depolara et koymanın tek şartı; ambar parasının yatırılması. Ücretin ödenmesi, firmanın hiçbir belgesine bakmadan etin buralara konulması için yeterli. Depolar genelde yıllık olarak yapılan anlaşmalarla kiralanıyor. Parayı yatıran firmalar, yurtdışından getirdikleri etleri, bu depolara koyarak, ihtiyaca göre piyasaya sürüyorlar.
   <br/>
   <br/>
   Kağıthane ve Maltepe'de incelemelerde bulunduğumuz soğuk hava depoları da tıpkı diğer depolarda olduğu gibi ücretin karşılanması durumunda firmalara kapılarını açıyor. Maltepe'de bulunan Özyiğit Soğuk Hava Deposu sahibi Abuzer Özyiğit, etin sağlıklı olup olmadığının, yasal yollardan gelip gelmediğinin kendilerini ilgilendirmediğini, bunun yetkili kurumların sorumluluğunda olduğunu söylüyor. Kağıthane'de görüştüğümüz yetkililer de etin sağlıklı bir ortamda depolanmasının kendilerini ilgilendirdiğini belirtiyorlar.
   <br/>
   <br/>
   Et konulduğu  duyumunu almamız üzerine, yetkililerle görüşmek ve bilgi almak için uğradığımız Haznedar'da bulunan Cam Buzhanesi'nde ilginç olaylarla karşılaştık. Buzhanede bulunan kişiler, depolarında et bulunmadığını ve balık depoladıklarını belirtiyorlar. Balıkları görme teklifimizi, "Hayır, görüp de ne yapacaksınız?" diyerek cevaplıyorlar. Teklifimizi ısrarla yinelememiz üzerine, yetkili olduğunu tahmin ettiğimiz kişiden "Kapı arkada, çıkabilirsin" karşılığını alıyoruz.
   <br/>
   <br/>
   Kaçak et, yerlinin yarı fiyatına
   <br/>
   <br/>
   Et ihtiyacının oldukça fazla olduğu büyük şehirlere getirilen bu etler, büyük alışveriş merkezleri ve lokantalar başta olmak üzere hastanelere, toplu yemek yenilen yerlere, kasaplara ve büfelere dağıtılıyor. Yasal yollarla kesilen etin kilosu 3 milyon 250 bin liraya satılırken, yurda kaçak olarak sokulan bu etler 1 milyon 300 bin ile 1 milyon 500 bin lira arasında satılıyor. Büyük alış veriş merkezleri, ucuzluğun yanısıra dağıtıma da büyük önem veriyor. Dağıtımı hızlı olan firmalardan günlük et ihtiyacı karşılanıyor. Kaçakçılar, özel hazırlanmış klimalı kamyonetlerle, alış veriş merkezlerinin bu talebine cevap veriyorlar.
   <br/>
   <br/>
   Yurt dışından getirilerek yurt içinde ucuz fiyatlarla piyasaya sürülen etlerin kalitesiz ve bozuk olması sebebiyle daha çok salam ve sucuk sektöründeki bazı büyük firmalar tarafından kullanıldığı yönünde de iddialar var. Pınar Et Yönetim Kurulu Başkanı Arslan, bu iddianın kesinlikle doğru olamayacağını söylüyor. "Faturayla çalışan kurumlar, faturasız giren bu etleri kullanamazlar. Faturasız giren etlerin faturasız çıkışı olacağından, fatura kesen firmalar bu etleri almazlar" diyen Arslan, Türkiye'de kaçak eti yönlendiren bir ekibin olduğunu, bu ekibin de yemekhaneler, hastaneler ve lokantalar başta olmak üzere eti, faturasız kesim yapan kurumlara sattığını belirtiyor.
   <br/>
   <br/>
   Doğadan Firması'nın sahibi Doğan Vardarlı ise, büyük marketlerin et almadığı iddiasını kabul etmiyor. Vardarlı, etin Türkiye'ye girdikten sonra düşündüğümüz düşünmediğimiz her yere dağıtımının yapıldığını, bir çok büyük firmanın da bunları kullandığını iddia ediyor. "Bu etler sınırdan geçtikten sonra milli oluyorlar. Türkiye'de toplam üretimin yüzde 20'sini yasal yolla temin eden büyük firmalar var. Bu etler için belge istemeye gerek yok. Kontrol yapılmıyor ki. Dağıtım illegal olduğu için bir çok firma ve market bu etleri alıp satıyor. Büyük vergi kaçırılıyor" diyen Vardarlı, yaklaşık 1 katrilyonluk vergi kaçırıldığını iddia ediyor. Öz Coşkun Sucukları sahibi Kerem Arslan da, Vardarlı'yla aynı görüşte. Arslan, etlerin akla gelebilecek her kuruma dağıtıldığını belirtiyor.
   <br/>
   <br/>
   Tabii tüm bunlar olurken, akıllara, bu etlerin kontrolü hiç mi yapılmıyor sorusu takılıyor. Lokantalar, marketler ve hastaneler başta olmak üzere dağıtım yapılan tüm birimlere gelen etlerle ilgili hiç bir kontrol yapılmıyor. Mezbahalarda kesilen etlerin üzerine, kontrole tabi tutulduğuna ve yasal yolla kesildiğine dair damga vurulduğu için hastanelere, marketlere, lokantalara ve benzeri yerlere dağıtılan kaçak etler de sahte mühürlerle damgalanıyorlar. Bu damgaları herhangi bir mühürcüye hazırlatmak mümkün; yeter ki 6 milyon lirayı gözden çıkarın. Öz Coşkun Sucukları sahibi Kerem Arslan, aslında damgaya bile gerek olmadığını, yüzde 75'i yasal olmayan yollarla beslenen pazarın (et, sucuk, salam dahil) et ve et ürünlerini kontrole tabi tutulmadan piyasaya sürdüğünü belirtiyor.
   <br/>
   <br/>
   Ölüme sebep oluyor
   <br/>
   <br/>
   Yurda kaçak giren etler, veteriner ve sağlık kontrolünden geçmediği için insan sağlığını olumsuz yönde etkiliyor. Bu etlerin içinde bulunan bakteriler, çeşitli besin zehirlenmelerine sebep olduğu gibi vücut direnci düşük insanlarda, özellikle çocuk ve yaşlılarda ölüme yolaçıyor. Hiç bir kontrolden geçirilmeyen ve yurda kaçak yollarla sokulan bu etlerin, etle ilgili bütün bakterileri içerdiği söyleniyor. Bakteriler, kusma ve kanlı ishalle seyreden bağırsak şarbonuna sebep oluyor. Güney Avrupa ve Güney Amerika'da görülen, insan ve hayvanın taşıdığı bir tür bakteri olan 'Bacillas'ın yol açtığı şarbon hastalığı, bu ülkelerde önemli ekonomik zararlara yol açmış. Bacillas isimli bakteriden ve ortaya çıkardığı etkilerden korunmanın tek yolu ise hasta hayvanlarla ilişkinin kesilmesi.
   <br/>
   <br/>
   Gıda Mühendisi İbrahim Kozan da büyük şehirlerin bir çoğunda tüketilen bu etlerin, sağlıksız koşullar ve sterilize ortamlarda olmamasından dolayı bir çok hastalığı içinde barındırdığını söylüyor. Kozan, sağlık kontrolleri yapılmayan, steril ortamlarda bulunmayan etlerin, ölüme sebep olduğu gibi nötr bir etkiye de yol açtığını belirtiyor. Kozan'ın nötr etkiden kastı ise; dünyanın en kaliteli besin maddesi olan etin, hiç bir olumlu etki yapmadan vücuttan girdiği gibi çıkması.
   <br/>
   <br/>
   Sağlıksız etlerin taşıdığı bakterilerden biri de "Clostridium botulinum". Kokuşmuş, bayat besinlerin yenmesiyle ortaya çıkan bu bakteri, saatler ve günler sonra, öncelikle kafa sinirlerinde olmak üzere felçler ortaya çıkarıyor. Çift görme, yutkunma, konuşma güçlüğü ve mukozalarda kuruluk da görülebiliyor. Bu bakteri, zararlı bir tür sıvı olan toksin (zehir) üretmesinden dolayı ölümlere de yol açabiliyor. Clostridium botulinum, çoğu kez solunum felciyle ölüme neden oluyor. Bozuk, kontrolsüz, aynı zamanda da steril koşulda bulunmayan etlerde çok miktarda bakteri olduğu ve fazla toksin (zehir) üretildiği için, toksin miktarının yüzde 70'lere varmasıyla da ölüm kaçınılmaz oluyor.
   <br/>
   <br/>
   Hiç bir veteriner kontrolünden geçirilmeden yurda sokulan etler bazen de baş dönmesi, mide bulantısı, yüksek ateş ve bazı nörolojik bozuklukları ortaya çıkartıyor. Bu etlerin içerisinde bulunan "Esherichia coli" bakterisinin fazla miktarda olması halinde ise, özellikle küçük çocuklarda ve vucüt direnci zayıf olan insanlarda ölümle sonuçlanabilen rahatsızlıklar meydana gelebiliyor. 1993 yılında Almanya'nın Hamburg şehrinde 11 yaşında bir çocuk, yediği hamburgerin içinde yüksek miktarda esherichia coli bakterisinin bulunmasından dolayı hayatını kaybetti.
   <br/>
   <br/>
   Bu etlerin içerdiği "Salmonella bakterisi"nin meydana getirdiği rahatsızlık da 12 günlük bir kuluçka devrini izleyerek yüksek ateşle birlikte akut kusmayla başlıyor. Bağırsak semptomları ise bir kaç gün sonra ortaya çıkıyor. Kusma nedeniyle su ve elektrolit kaybına bağlı septomlar görülüyor. Bu bakterinin yol açtığı hastalık, tedaviye gerek kalmadan da hızla iyileşebiliyor. Sağlıksız etlerin içerdiği bir diğer bakteri olan 'Sarcocystis' ise, etin yenmesinden 24 saat sonra bulantı, kusma, sürgün ve hafif ateş gibi kısa süreli (648 saat) belirtiler ortaya çıkarıyor.
   <br/>
   <br/>
   "Kutsal inek" yedik
   <br/>
   <br/>
   Özellikle Hindistan'dan getirilen etlerin konumu ise, biraz daha farklı. Hindistan'da inekler ve bazı hayvanlar kutsal olarak kabul edildiklerinden, kendilerine hiç bir veteriner ve sağlık müdahalesi yapılmıyor. İnekler, zenginlik ve bereket tanrıçası "Lakshimi''nin yeryüzündeki temsilcisi olarak kabul edildiklerinden, kimsenin onların özgürlüğüne müdahale etme hakkı yok. Hindistan'da dini koruma altındaki bu ineklerin bir kısmı yaşlandığından veya ölmek üzere olduğunda, kesilerek Türkiye'ye getiriliyor. İneklerin, veteriner müdahalesinden geçirilmemeleri, yaşlı ve ölmek üzere olmaları, çoğunun hastalık taşımasına neden oluyor. Haydarpaşa'daki olayda inceleyen müfettişlerin yapmış olduğu inceleme de Hindistan'dan getirilen etlerin yaşlı hayvanlara ait olduğunu ortaya çıkardı.
   <br/>
   <br/>
   İstanbul Üniversite Veteriner Fak. Patoloji Bölüm Başkanı Prof. Dr. Tahsin Yeşildere, hayvanların yaşlı olmasından dolayı, her tür hastalığa açık olduklarının altını özellikle çiziyor. Hayvanların ortaya çıkardığı hastalıkların, insanlarda çok değişik şekillerde görüldüğünü belirtiyor. Çiçek, şap, tüberküloz, kis, şarbon, toksin en çok görülen hastalıklardan bazıları. Yeşildere'nin sağlıksız etlerin insanlarda göstermiş olduğu reaksiyonlarla ilgili olarak altını çizdiği bir başka önemli konu daha var; bu etlerin çoğunlukla erkeklerde kısırlığa yol açtığı, bayanlarda ise çocuk düşürmelere neden olduğu.
   <br/>
   <br/>
   Yeşildere, yurtdışından getirilen etlerin, vatandaş tarafından ayırt edilmesinin kesinlikle mümkün olmadığını söylüyor; analizleri yapılmadığı için insan sağlığını ciddi boyutta etkileyen ve oldukça fazla miktarda ülkeye sokulan etlerin, kısa zamanda tüketilmesi zorunluluğundan dolayı, büyük bir bölümünün salam ve sucuğa dönüştürüldüğünü belirtiyor. "Türkiye'ye özellikle Afganistan, İran ve Irak'tan bu tür etlerin yanısıra çok miktarda canlı hayvan da getiriliyor. At, köpek, katır, kanguru eti de getiriliyor. Ölü hayvan etinin getirilmediğini de kimse söyleyemez. Bu konuda çok ciddi duyumlar alıyoruz. Vatandaş tarafından bunların anlaşılması zor. Ancak uzman kişilerin incelemesiyle anlaşılır."
   <br/>
   <br/>
   Kemiksiz et, herşey olabilir
   <br/>
   <br/>
   Pınar Et Yönetim Kurulu Başkanı Ahmet Arslan da, Türkiye'ye hiç bir zaman sağlıklı etin gelmediğini söylüyor. Arslan, ölmüş hayvanların, sağlıksız şartlarda kesilen, ithalat yapılan ülkede kullanılmayan etlerin de Türkiye'ye getirildiğini belirtiyor. Arslan, en büyük tehlike olarak da kemiksiz eti görüyor. "Kemiksiz et, en riskli olan etlerin başında geliyor. Çünkü kemikten, etin hangi hayvana ait olduğunu anlayabilirsiniz. Kemiksiz etin hangi hayvana ait olduğu anlaşılmaz."
   <br/>
   <br/>
   Sağlık açısından oldukça tehlikeli olan, aynı zamanda da insan ölümüne neden olan etlerin, Türkiye'ye ithaline hayvancılığın krize girmesiyle birlikte izin verilmişti. Et ticareti özellikle sağlık açısından çok hassas bir konu olduğu için, dünyanın hemen hemen hiç bir yerinde yapılmıyor. Et ithali gerçekleştirilen ülkelerde ise gümrük başta olmak üzere 6 değişik kurumda sağlık taraması yapılıyor. ABD, Avrupa'da bulunan hayvanları BSE hastalığı taşımasından dolayı ithal etmezken, Avrupalı ülkeler de ABD'de bulunan hayvanların hormonlu olmasından dolayı ithalat yapmıyor. Dünya, sağlıksız et konusunda oldukça hassas olmasına rağmen, Türkiye, yurda kaçak olarak girdiği bilinen ne idüğü belirsiz etlerle ilgili gerekli hiç bir inceleme yapmıyor. İnsan sağlığına önem vermeyen bir anlayışın, kaçakçılık konusunda duyarlı olmasını beklemek ise, şimdilik hayal olarak görülüyor.
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-4770-hastalikli-et-skandali.html), [web.archive.org (arşiv bağlantısı)](http://web.archive.org/web/20130910042412/http://www.aksiyon.com.tr:80/aksiyon/haber-4770-hastalikli-et-skandali.html)
