# Otogar'da kapatma günleri

*Mehmet Baransu 1998.02.21*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   2000'e iki kala, millet uzayda tatil planları yaparken, biz hâlâ trene bakmakla yetinip, koca otobüslerde ölüm klipleri çekiyoruz.
  </font>
 </div>
 <div id="newsText">
  <font class="detail-text">
   Bosna'da pazar katliamını aratmayan görüntüler, gündemimize bir giriyor, bir çıkıyor. "Dünya'da ölümden başkası yalan" ama insanların uyurken, yarine, anasına, babasına kavuşmayı düşlerken, biranda alevler içinde yanarak öldüğü bir gerçek. Bu da Türkiye'de genelde yollarda, otobüsün içinde "sağlanıyor."
   <br/>
   <br/>
   Otobüsler artık "binek" değil, adeta birer tekerlekli "tabut"; yollarsa ölüm güzergahı. Devlet vatandaşını kurtarmak için devreye girdi ve çareyi otobüs firmalarını kapatmakta buldu! Bir kez kaza yapan otobüsün bağlı olduğu firma geçici olarak kapatılıyordu. 24 firma da kısa sürede bu karardan nasibini aldı. Tabii bu karar otobüs firması sahiplerini son günlerde oldukça zor durumda bıraktı. Gerekirse kontak kapatacaklardı. Onlar kontak kapatadursunlar, yolcular için değişmeyen bir gerçek vardı: Yollar tehlikeli, otobüsler sorunluydu.
   <br/>
   <br/>
   Yaklaşan kaçınılmaz son
   <br/>
   <br/>
   Aslında otobüs firmaları için sonun başlangıcı; Bolu yakınlarında iki otobüsün çarpışması sonucu meydana gelen kazayla başlamıştı. Ankaraİstanbul karayolunun, BoluKaynaşlı mevkiinde, 4 Eylül 1997 tarihinde meydana gelen trafik kazasında, 06 MFT 35 plakalı otobüs, otobanda bariyerleri aşıp, karşı yönden gelen, 35 MOC 53 plakalı bir başka otobüsle çarpışmış, çarpışma sonucu 33 kişi ölmüş, ölüm oranının çok yüksek olması da bugünlerde yaşanacak olayların ilk sinyallerini vermeye başlamıştı. Bu kazanın ortaya çıkarmış olduğu tahribat belleklerden silinmeden Antalya, Konya ve Manisa yollarında meydana gelen otobüs kazalarında da, ölüm oranlarının yüksek olması, sona yaklaşıldığının habercisiydi. Türkiye Gazetesi Cumhurbaşkanlığı Muhabiri Ahsen Çetiner'in, otobüsle seyahat ederken Manisa yakınlarında geçirmiş olduğu kaza sonucu hayatını yitirmesi, Cumhurbaşkanı Süleyman Demirel'in bu olay üzerine; "Kazaların gereğini yapın" talimatı vermesiyle, otobüs şirketleri için artık "son", kaçınılmaz olmuştu.
   <br/>
   <br/>
   Kapatma günleri
   <br/>
   <br/>
   Üstüste gelen otobüs kazaları ve bu kazalarda ölüm oranlarının yüksek olması, cumhurbaşkanı muhabirinin kaza sonucu hayatını yitirmesi, Ulaştırma Bakanlığının trafikle ilgili cezaları (bir yıl önce düzenlemiş olmasına rağmen) tekrar sil baştan düzenlemesine sebep oldu. Kamuoyunun tepkisi sonucu birtakım hazırlıklar yapmaya başlayan Ulaştırma Bakanlığı, kanunda yer alan "taksir" konusunu yeniden düzenleyerek, "bilinçli taksir" denen, yeni bir kavram ortaya koydu. "Bilinçli taksir" kapsamına giren sarhoşluk, hız sınırını aşma gibi trafik suçlarında 1 kişinin ölümüne sebebiyet verenlere 3 ila 6 yıl arası, birden fazla ölüme sebebiyet verenlere ise 5 ila 10 yıl arasında hapis cezası öngörülüyordu. Bunun yanısıra, yukarıda da belirttiğimiz gibi, kaza yapıp ölüme sebebiyet veren firmaların da, geçici olarak çalışma belgeleri durduruluyordu.
   <br/>
   <br/>
   Gerekirse çalışma belgeleri bırakılacak
   <br/>
   <br/>
   Ülkemizde, 1997 yılının ilk sekiz aylık döneminde, trafik kazaları sonucu 3 bin 266 kişi hayatını yitirdi. Uluslararası Anadolu ve Trakya Otobüsçüler Derneği Başkanı Mehmet Özcan; ölüm, yaralanma ve maddi hasarla sonuçlanan trafik kazalarının, kendilerini derinden üzdüğünü ama eleştirilerin bilimsel esaslara dayanmadan yapıldığını söylüyor: "Bilimsel esaslara dayanmadan yapılan tepkisel ve popülist yaklaşımlar, yargılar camiamızı haksız ithamlar altında bıraktı. Bize karşı yürütülen bu yaklaşım gerçekçi çözümlere ulaşılmasını da engelledi. Sanki bütün kazalarda sorumlu bizmişiz gibi bir anlayış ortaya atıldı."
   <br/>
   <br/>
   Has Turizm Yönetim Kurulu Üyesi Latif Karaali de bakanlığın, popülist politikalar sonucu, yeni birtakım kararlar aldığını, alınan kararlarla kazaları önlemesinin imkansız olduğunu belirtiyor. "1995 yılında otobüslerin karıştığı trafik kazalarında ölenlerin tüm trafik kazalarında ölenlere oranı %5.2'dir. 1997 yılının ilk sekiz aylık döneminde, trafik kazalarında 3.266 kişi hayatını kaybetti. Bunun da 322 kişisi otobüs kazası sonucu öldü" diyen Karaali, ölümlü kazaları otobüslere odaklaştırıp, bir kaza sonucu binlerce çalışanı olan şirketleri kapatmanın, kurunun yanında yaşı yakmanın, oldukça mantıksız ve ucuz politikaların ürünü olduğunu da sözlerine ekliyor. Mehmet Özcan, otobüslerin karışmış olduğu kaza oranlarının düşük olmasına rağmen, bir otobüs, trafik kazasına karıştı diye firmalarının kapatılmasının doğru olmadığını, bu mantıkla denizyollarının, demiryollarının ve THY'nin de bir kaza yapması sonucu kapatılması gerektiğini belirtiyor. "THY'yi yapmış olduğu bir kazadan dolayı kapatmak ne kadar yanlışsa, otobüs firmalarını da kapatmak yanlıştır. Biz yanlışa yanlışla cevap vermek istemiyoruz. Türkiye bir hukuk devletidir ve hukuken üstünlüğü tartışılmaz" diyen Özcan, hukukun da kendilerini suçlu bulması durumunda, "Biz bu işi yapamıyoruz" deyip, ellerindeki çalışma belgelerini bakanlığa vereceklerini de sözlerine ekliyor.
   <br/>
   <br/>
   "Firmalar da ceza alıyor"
   <br/>
   <br/>
   23.08.1998 tarihinde 2 ay süreyle kapatılmasına karar verilen Sivas Huzur Turizm sahibi Bahattin Özata, firmalarının 5 yıl önce kurulduğunu ama, bir şoförünün yapmış olduğu kaza sonucu, firmanın geçici olarak tüm faaliyetlerinin durdurulmasını anlayamadığını söylüyor. "Şoförlerimizden birinin kaza yapması sonucu üç yolcumuz hayatını yitirdi. Şoförümüz hapis cezası alırken biz de kan parasını ölen yolcuların yakınlarına ödedik" diyen Özata, tüm bu cezalara rağmen bir de kapatılma cezasının verilmesinin doğru olmadığını belirtiyor. Latif Karaali de, kamuoyunda otobüs firmalarının cezaya çarptırılmadığı gibi bir izlenimin olduğunu, karayolları Trafik Kanunu'nun 85. maddesinde yer alan "İşleten, aracın sürücüsünün veya aracın veya aracın kullanılmasına katılan yardımcı kişilerin kusurundan, kendi kusuru gibi sorumludur" hükmünce, firmaların da cezalandırıldığını belirtiyor; "Cezayı en fazla çeken bu sektördür. Kaza sonrasında ödenen 'tazminat' ve 'maddi hasar' yanında 'yolcunun azalması' da ayrı ve en önemli cezadır. Bizi 'sanık' sandalyesindeyken 'mahkum' ediyorlar."
   <br/>
   <br/>
   Kapatmalar çözüm mü?
   <br/>
   <br/>
   Trafik kazalarından sonra firmaların kapatılmasının, trafik sorununa çözüm getirip getirmeyeceği sorusu tartışılan konular arasında. Bakanlığa ve Emniyet Genel Müdürlüğü Trafik Dairesi yetkililerine bakılırsa firmaların kapatılması büyük oranda kazaları azaltacak. Otobüs firmalarına bakılırsa, kazalar kesinlikle azalmayacak. Sebebi ise; ülkemizde ulaşımın  büyük kısmının karayollarından yapılması ve karayollarının hiç de iç açıcı olmayan durumunun yanısıra, otobüslerin kazalara karışma oranlarının düşük olması. Kazaların azalıp azalmayacağı sorusunun cevabını tam net vermek imkansızken, yapmış olduğumuz araştırma sonucu şunu çok rahat söyleyebiliriz; kazayı yapan araç veya sahibi firma ismini değiştirerek çalışmaya devam ettiği için, kapatmalar bir çözüm olmayacak.
   <br/>
   <br/>
   "...Kapatmıyorum"
   <br/>
   <br/>
   Sivas Huzur Turizm sahibi Bahattin Özata, 23.08.1998 tarihinde bakanlığın kapatılmasına karar verdiği firmalarını, kesinlikle kapatmayacaklarını, almış oldukları başka bir isimle yeniden çalışmalarını sürdüreceklerini söylüyor. "Çalışmalar devam edecekse, bu kadar gürültü neden koparılıyor" şeklinde sorduğumuz soruya ise oldukça ilginç bir cevap alıyoruz. Özata; "Bu sektöre yıllarını verip, isim yapan firmalar var. Yeni bir isim, yeni bir logo yılların emeğini ve imajını yok edeceğinden, yeni bir firma açmak da zaman alacağından firma sahipleri tedirgin oluyor" diyor.
   <br/>
   <br/>
   Kapatılan firmaların, kazaları azaltmayacağının bir göstergesi de kazaya karışan veya suçlu olan şoförlerin almış oldukları cezaların oldukça hafif olması. Şoförlere yeterli ceza verilmemesi, bilinçsiz olarak araç kullanımının devam etmesini beraberinde getiriyor. Denetimi yapan polis memurlarının ekonomik imkanları iyi olmadığı için, memurun, hata yapan sürücünün, rüşvet karşılığında (Tabii bütün polisler değil) cezasını hafifletmesi veya çok düşük cezalar vermesi, bu mesleğin çürüklerinin aramızda dolaşmalarına sebep oluyor. Ayrıca, kaza yapıp yeterli ceza almayan şoförlerin de, firmaları kapattırarak, başka firmalara geçip çalışmalarını sürdürmeleri de kazaların azalmayacağının diğer bir göstergesi. Latif Karaali'nin, "Polis memurları neden suçlu bulunan şoförlerin ehliyetini almıyor da sadece puan kesmekle yetiniyor?" sorusu ise, firma sahiplerinin olaya yaklaşımını açık bir şekilde gözler önüne seriyor.
   <br/>
   <br/>
   Bugün Türk otobüsçüleri Avrupa'yla hemen hemen aynı standartlara, bilgi, teknoloji ve deneyime sahip. Ama, bunun yanısıra kendi teşkilatları içerisinde de birtakım kötü alışkanlıkları olan teşkilatın çürükleri de yok değil. Bazı firmaların bu insanları rekabetten dolayı içlerine kabul etmelerinin en büyük zararının da kendilerine ve tüm firmalara yansıdığını görmemeleri ise oldukça manidar. Bunun yanısıra, tüm trafik kazalarında otobüslerin katıldığı kaza oranı 5.2 gibi bir oranken, bir askerin hatasının tüm orduya, bir polis memurunun hatasının tüm emniyete mal edilmesi gibi bir şoförün hatasının tüm firmaya mal edilmesi de "Okullar olmasaydı, Maarif Bakanlığı ne güzel idare edilirdi" anlayışının uzantısı olsa gerek. Popülist yaklaşımlar sonucu, kendi içerisinde dahi çelişkiler olan kanunların yürürlüğe konulup, kazalara karışan belirli bir gruba ceza verilmesi de trafik sorununun "genel" olarak ele alınmadığının bir göstergesi. Bu politikalarla da kazaların önüne geçmek oldukça zor olsa gerek.
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-3473-34-otogarda-kapatma-gunleri.html), [web.archive.org (arşiv bağlantısı)](http://web.archive.org/web/20130527221024/http://www.aksiyon.com.tr:80/aksiyon/haber-3473-34-otogarda-kapatma-gunleri.html)
