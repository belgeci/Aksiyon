# "Paraşüt"' açılmadı!

*Mehmet Baransu 2000.06.10*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Kamuoyu günlerdir Gaziantep'teki paraşüt operasyonuyla çalkalanıyor. Devletin kasasından 500 trilyona yakın paranın ilkokul mezunu aynı zamanda da bir dönem otobüs muavinliği yapan biri tarafından çalınması kafaları oldukça karıştırdı.
  </font>
 </div>
 <div id="newsText">
  <font class="detail-text">
   Yasin Altınbaş adlı hayali ihracatçıya cumhurbaşkanı tarafından üstün hizmet madalyası verilmesi, yaptığı hayırlardan (!) dolayı vali tarafından ödüllendirilmesi, yolsuzluğa bir çok bürokratın isminin karışması, dikkatleri bu noktaya çevirdi. Aksiyon Dergisi olarak olayın ilk ortaya çıktığı günü, kimin ne derece sorumlu olduğunu ve bu operasyonun nerelere kadar gidebileceğini inceledik.
   <br/>
   <br/>
   Paraşüt operasyonu adı verilen olayın ilk ortaya çıkması M. Salih Keskin adında bir kişinin Gümrükler Genel Müdürü Fethi Şahin Horoz'a göndermiş olduğu ilk ihbar mektubuyla ortaya çıkıyor. Keskin, mektupta, Yasin Altınbaş'ın ismini vererek, bu şahsın muz, çay, şeker, mazot, pirinç gibi bir çok maddenin kaçakçılığını yaptığını belirtiyor. Malların Suriye'den Irak'a gönderilme imkanı varken, Suriye'den gelen malların Türkiye'den Irak'a gönderildiğini ve bunun da bu malların Türkiye'de kalacağı anlamına geldiğini ihbar ediyor. Kaçakçıların kullanmış olduğu yöntem mektupta ayrıntılı bir şekilde anlatılıyor. Keskin, gümrük yetkililerinin de bu kaçakçılıkta işbirliği içinde olduğunu belirtiyor. Mektubunda bir çok isim veriyor.
   <br/>
   <br/>
   İhbarlar dizisi
   <br/>
   <br/>
   Bu konuyla ilgili ikinci ihbar mektubu yine gümrük müsteşarlığına yazılıyor. 15 Şubat 2000 tarihinde bu kez Mersin Ziraat Odası Başkanı Salih Ongun, aynı konuyla ilgili ihbar yapıyor. Ongun'un mektubunda da hemen hemen aynı bilgiler yer alıyor. İhbarlar bununla sınırlı kalmıyor, mart ayında M. Salih Keskin imzalı ihbar mektupları birbiri ardısıra bir çok bakanlığa gönderiliyor. Mektup, 6 Mart ve 3 Şubat tarihlerinde dördüncü kez gümrük idaresine geliyor. Mart ayı içerisinde Maliye Bakanlığı ve Hazine ve Dış Ticaret Müsteşarlığına da iki kez bu ihbar mektubu gönderiliyor. Anamur'dan gönderildiği söylenen mektuplardaki isme ise bir türlü ulaşılamıyor.
   <br/>
   <br/>
   Maliye'ye, Hazine'ye ve Gümrük'e gönderilen tüm ihbar mektuplarına ulaştık. M. Salih Keskin imzalı bu mektuplarda dikkati çeken en önemli özellik, hepsinin aynı ifadeleri taşıması. Yalçın Altınbaş'ın kardeşi Mustafa Altınbaş'ın bu ihbarı yaptığı da şu günlerde çok ciddi olarak konuşuluyor.
   <br/>
   <br/>
   Bu ihbarlardan sonra gümrük teşkilatı konuyu inceleme altına alıp, 9 Mart 2000 tarihinde firmanın muz ithalatı yaptığını söylediği depolarını mühürlüyor. Aynı zamanda kanunsuz olmasına rağmen, Irak ve Suriye'ye transit işlemlerinin durdurulduğunu bildiriyor. Dışişleri Bakanlığı ile Tarım ve Köy İşleri Bakanlığı'na da ithalata ilişkin yazı yazılıyor ve eldeki tüm bilgilerin bakanlığa iletilmesi isteniyor. Firmanın beyannamelerini incelemek üzere de iki kontrolör görevlendiriliyor. Gümrüklerden sorumlu Devlet Bakanı Mehmet Keçeciler, bu ihbarın kendilerine geldiğini ve gerekli mercilere ilettiğini söylüyor. Fakat bu kadar önemli bir konu tam 4 ay önce ihbar edilmesine rağmen, kamuoyu tüm tutuklamaları, baskınları, beyannamelerin alınmasını, İçişleri Bakanlığı'nın görevlendirmiş olduğu bir ekip tarafından öğrendi. Bakanın bu kadar önemli bir konuda olayın sonuna kadar gitmesi gerekirken, havale ettim demesi pek de tutarlı görünmüyor.
   <br/>
   <br/>
   Maliye ve Hazine Dış Ticaret Müsteşarlıklarına da ihbar mektubu gitmesine rağmen konunun neden incelenmediği merak edilen bir diğer konu. Bu konularla ilgili olarak kendilerine ulaşmaya çalışmamıza rağmen, Tunca Toskay ve Sümer Oral'dan bir açıklama alamadık. Tüm gözlerin gümrüğe çevrilmesinden dolayı, Maliye ve DTM'nin açıklama yapmaktan çekindikleri ve olayı gümrük ekseninde götürmeye çalıştıkları da iddia ediliyor. Maliye Bakanı Sümer Oral, gazeteci Yalçın Bayer'e; kendilerine ihbar mektubunun gelmediğini söylemiş. Fakat ihbar mektuplarına bakıldığında, 9 Mart tarihinde Maliye Bakanlığına da ihbarın gittiği görülüyor.
   <br/>
   <br/>
   Beş kademeli soygun
   <br/>
   <br/>
   Paraşüt operasyonunda 5 ana unsur kullanılarak soygun gerçekleştirilmiş. Bunlardan ilki, teşvik sistemi. Serbest Bölge Uygulaması, Sınır Ticareti, Dahilde İşleme Rejimi ve Transit Rejimi ihlal edilerek bu paralar hazineden çekilmiş. Olaya bakıldığında bir numaralı sorumlu olarak Hazine ve Dış Ticaret Müsteşarlığı görülüyor. Çünkü, Altınbaş Holding, sarartıp ihraç etmek kaydıyla 3 bin ton muz için değil, tam 3 milyon ton muz için izin almış. Bu izin Dış Ticaret Müsteşarlığı tarafından verilmiş. Devlet Planlama Teşkilatı'ndan da teşvik belgesi çıkartılmış.
   <br/>
   <br/>
   Holding'in kaçakçılık yapmak amacıyla inşa ettiği tesislere bakıldığında, bu teşvikler sayesinde inşa edildiği anlaşılıyor. Dahilde İşleme İzin Belgesi denen belge de Dış Ticaret Müsteşarlığı tarafından veriliyor. Bu belgeyi alan firmaya, devletin bütün kurumları gerekli kolaylığı sağlıyor. Kolaylıktan kasıt; tüm kurumların firmaların işlemlerini yapmak zorunda olmaları. Altınbaşlar da Dahilde İşleme Belgesi almışlar. Dahilde İşleme Belgesi, sadece kumaşı elbise yapacak şirketlere verilmesine rağmen, çay ve şeker ithalatına bile verilmiş. Dış Ticaret Müsteşarlığı'nın bu davranışı, adeta kaçakçılığı teşvik etmiş.
   <br/>
   <br/>
   İzin belgeleri
   <br/>
   <br/>
   Dış Ticaret Müsteşarlığı'nın vermiş olduğu üç izin belgelesini elde ettik. Muz ve çay operasyonuyla ilgili olarak verilen izin belgelerinde oldukça çarpıcı rakamlar yer alıyor. Dış Ticaret Müsteşarlığı, Altınbaş Holding'e muz operasyonuyla ilgili olarak 1 milyon 800 bin dolarlık izin vermiş. Çay ithalatı için ise 425 bin dolarlık bir izin verilmiş. Bu izinlerden ilki 9 Haziran 1999, diğer ikisi ise 11 Ocak ve 22 Şubat 2000 tarihlerini taşıyor.
   <br/>
   <br/>
   Bu olaylarda soru işaretlerinin yöneldiği diğer bir kurum Devlet Planlama Teşkilatı. DPT de, Altınbaş Holding'e sarartma tesisi için izin vermiş.
   <br/>
   <br/>
   Bu izinlerin anlamı ise şu; firmanın bütün işlemleri, hiç bir zorluk çıkartılmadan yapılacak. Bu teşvik ve izin belgelerinin bir diğer anlamı ise tesislerin ve makinaların yenilenmesi gerektiğinde kolaylık sağlanması ve firmadan hiç bir vergi alınmaması. Mehmet Keçeciler bu konudan oldukça şikayetçi. "Devletin iki önemli kurumu izin vermişler. Kanunen de yapacağımız hiç bir şey yok. Bu iki kurumun vermiş oldukları belgelere uymak zorundayız".
   <br/>
   <br/>
   Keçeciler, paraşüt operasyonuyla ilgilerinin olmadığını belirtmek için, ithal izin belgelerinde yapacağımız bir şey yok derken, Transit İşlemleri'ndeki sorumluluklarını gizlemeye çalışıyor. Altınbaş Holding, Suriye'den ithal ettiğini söylediği malları, Irak'a göndermek istiyor. Güzergah olarak da SuriyeTürkiye ve Irak rotasını çiziyor. Oysa muzlar Suriye'den direkt Irak'a da gönderilebilir. Altınbaşlar, çayı, muzu, şekeri, pirinci, mazotu Irak'a değil de Türkiye'ye sokmak istedikleri için, bu yöntemi kullanmışlar. Transit işleminde hiç bir vergi alınmadığı için, Türkiye'ye sokulmak istenen mallar, Irak'a gönderiliyormuş denerek vergiden muaf tutulmuş. Suriye'den Irak'a muzların gitme olanağı varken, gümrük, kaçakçıların bu oyununu es geçmiş. Yani Transit Rejimi ihlal edilmiş. Tabii Türkiye'de kalan muzların, nasıl Irak'a geçmiş gibi gösterildiğini de unutmamak gerekiyor. Hangi gümrük yetkililerinin buna onay verdiği, malları Irak'a gitmiş gibi gösterdiği de açıklanmalı.
   <br/>
   <br/>
   Vergisiz tatlı "kazanç"
   <br/>
   <br/>
   Bu konuda kamuoyunda pek fazla ismi gündeme gelmeyen diğer bir kurum ise Maliye Bakanlığı. Maliye Bakanlığı da olayda en az İthal İznini ve Dahilde İşleme İzin Belgesini veren Dış Ticaret Müsteşarlığı kadar işin içinde görünüyor. Paraşüt Operasyonunu yürüten savcı Talat Şalk; Altınbaşlar'ın devletten yaklaşık 500 trilyona yakın para aldığını söylemişti. Bu kadar yüksek miktarda devletten Katma Değer Vergisi alan bir firmanın, devlete neredeyse yok denecek kadar az vergi vermesi de oldukça enteresan. Maliye yetkilileri kimin vergi mükellefi olup olmadığını, ne kadar vergi vermesi gerektiğini çok iyi bilen bir kurum. Bu konuyla ilgili görüştüğümüz eski bir maliye bürokratı bizlere ilginç açıklamalarda bulundu. "Bu mallar firmanın depolarına girdiği zaman hiç mi fatura, irsaliye kesilmedi? Yeminli mali müşavir bunları bilmiyor muydu? Maliye, depoya ne kadar mal gittiğini inceleyip, kendi bölgesindeki bu şahsın vergi mükellefi olduğunu anında tesbit edebilir. Bir firma, ben holdingim diyor ama hiç devlete vergi vermiyor. Trilyonlarca lira devletten para alıyor. Maliye holdingim diyen bir kurumun vergi vermemesini nasıl açıklıyor? Bölgenin en önemli iş adamı olduğu söylenen kişi nasıl vergi vermez?" Son operasyonda neden Maliye Bakanlığı'nın da soruşturulmadığı merak konusu. Altınbaş, vurgunu, teşvik ve vergiden yapmasına rağmen, soruşturma aşamasında bu kurumun devre dışındaymış gibi gösterilmesi de oldukça garip.
   <br/>
   <br/>
   Yapmış olduğu hayali ihracat sonucu devletten trilyonlarca katma değer iadesi alan Altınbaş, Gaziantep'te vergi yükümlüsü olduğu iki fabrika için vergi ödememiş. Altınbaş'ın Nizip İlçesi'ndeki Altınbaş Yağ Fabrikası 1998 ve 1999 yıllarında zarar ettiği belirtilerek vergi ödememiş. 1998'de 9 milyar 670 milyon lira kurumlar vergisi ödeyen Doğal Salça Fabrikası ise 1999'da gelir ve giderini eşit göstererek vergi ödemekten kurtulunmuş.
   <br/>
   <br/>
   Sarı muzu sarartmak!
   <br/>
   <br/>
   Konuyla ilgili bir ihmal de Tarım Bakanlığı tarafından yapılıyor. Tarım Bakanlığı Altınbaşlar'a, muz sarartma işlemi için ithal izni vermiş. Muz sarartma işlemi diye bir şeyin olmayacağı oldukça açık. Çünkü muz, sararmadan ithal edilip olgunlaştırılabilir. Sararmış bir muzun tekrar sarartılacağı gibi bir iddiada bulunmak, pişmiş yemeği tekrar pişirmeye benziyor. Altınbaşlar ithal izinlerini de bir haftada almışlar. Sanayicilerin ithal izinlerini almak için iki bazen de üç ay beklemek zorunda kalmalarına rağmen, bu ithalata kısa sürede izin verilmesi düşündürücü. Tarım Bakanlığı'nın yapmış olduğu sorumsuzluk bununla da sınırlı değil. Altınbaş Holding'e muz ithal yetkisini veren Tarım Bakanlığı eski Müsteşar Yardımcısı Şahin Cengiz. Altınbaş gibi Gaziantep Nizipli olan Şahin Cengiz'in bir seferde 4 bin 560 ton muz ithal iznini nasıl verdiği merak edilen bir diğer konu.
   <br/>
   <br/>
   Görüldüğü gibi bu büyük vurgunun sadece 23 küçük taşra gümrük müdürü ve birkaç küçük memurla yapıldığını açıklamak oldukça komik görünüyor. İlkokul mezunu, otobüslerde muavinlik yapan birinin  devletin hazinesini 300 trilyon dolandırmasını basit bir olay olarak değerlendirmemek gerekiyor. Bu vurgunun yıllardır planlı bir şekilde uygulandığını görmek lazım. Olayın boyutlarının Ankara'ya kadar uzandığı da artık gün gibi ortada. Devleti temsil etme durumunda olan kurumların ve makamların, skandaldaki pozisyonlarını, varsa ihmallerini veya verdikleri mücadeleyi bir an önce açıklamaları gerekiyor. Ankara'da yapmış olduğumuz incelemeler sırasında almış olduğumuz izlenim bu konunun da kapatılacağı yönünde. Dileriz bu gerçekleşmez.
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=89652F40974F4C267C55880543857DEC?newsId=6244), [web.archive.org (arşiv bağlantısı)](http://web.archive.org/web/20141103102754/http://www.aksiyon.com.tr:80/aksiyon/newsDetail_getNewsById.action;jsessionid=89652F40974F4C267C55880543857DEC?newsId=6244)
