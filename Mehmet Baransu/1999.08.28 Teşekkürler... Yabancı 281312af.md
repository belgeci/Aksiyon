# Teşekkürler... Yabancı

*Mehmet Baransu 1999.08.28*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Onlar, dünyanın dört bir yanından koştular. Kimileriyle dost, kimileriyle düşman, kimileriyle de kavgalıydık. Bazılarıyla bundan birkaç ay öncesine kadar neredeyse savaşacaktık.
  </font>
 </div>
 <div id="newsText">
  <font class="detail-text">
   Marmara Bölgesi'ni sarsan yüzyılın felaketinden sonra binlerce insanın enkaz altında kalması bir gerçeği de gün yüzüne çıkarmıştı. Türkiye'deki birtakım tabular yıkılmış, enkaz altında, ölümle yaşamın o ince çizgisinin yakalanmaya çalışıldığı saniyelerde, dünyanın dört bir yanından, yardım eli uzanmaya başlamıştı. Amaç; umudun yaşama dönüşmesiydi. Bu amaçla; ABD'den İsrail'e, Yunanistan'dan Cezayir'e, İngiltere'den Japonya'ya bir çok ülke seferber olmuş ve Türkiye'ye yardım elini uzatmıştı.
   <br/>
   <br/>
   Daha ilk günlerde Almanlar'ın dünyaca ünlü yayın organı Bild Gazetesi, "Arkadaşlar acınızı paylaşıyoruz" diyerek, acımızı paylaştığını ilan etti. Birkaç ay öncesine kadar savaşma tehlikesiyle karşı karşıya kaldığımız Yunanistan bile yardım ekibini göndermişti. Felaketin ilk saatlerinden itibaren, dünyanın dört bir yanından, başta kurtarma ekipleri ve ilk yardım malzemeleri olmak üzere binlerce ihtiyaç malzemesi geldi. Japonya, Suriye, İsrail, Yunanistan, ABD, Almanya, Rusya, Fransa, İngiltere başta olmak üzere toplam 58 ülke ve birçok uluslararası kuruluş ve dernek tarafından yardım gönderilmeye başlanmıştı.
   <br/>
   <br/>
   Gelen ekipler, enkazlara özel ekipman ve malzemelerle müdahale ediyor, dur durak bilmeden enkaz altlarına giriyor, nerede yardıma ihtiyaç varsa oraya koşuyorlardı. Onların işi, umudun yaşama dönüştürülmesiydi. Bu amaçla köpekleriyle, kazmalarıyla, kalp atışları ve vücut sıcaklığını tesbit eden termal kameralarıyla, onlarca insana yaşam köprüsü kurmuşlardı. Fenerlerin ışıkları enkaz diplerine doğru yol aldıkça, yaşam dehlizleri de görünmeye başlıyordu.
   <br/>
   <br/>
   Ölülerin yarısı bilinçsiz kurtarmadan öldü
   <br/>
   <br/>
   Gölcük, Çınarcık ve Yalova'da çalışmalarını gözlemlediğimiz yurtdışından gelen ekipler, yaralıların kurtulmasında enkazları kaldırmak için özel kesici aletler ve ilk tıbbi müdahaleler için çeşitli malzemeler kullanıyorlardı. Yaraların sarılmasında da önemli ölçüde katkı sağlamışlardı. Yabancı kurtarma ekipleri yaklaşık 600 kişiyi göçük altından sağ olarak çıkardılar.
   <br/>
   <br/>
   Gölcük'te görüştüğümüz Rusya'dan gelen ekibin lideri, enkaz yığınları arasına sivil alınmaması gerektiğini söylüyor. Ona göre askerler enkaz kaldırmak için değil, sivilleri bölgeye sokmamak için görev yapmalıymış. Ölülerin yarısının bilinçsiz kurtarma çalışması yapan amatör siviller yüzünden olduğuna inanıyor Rus uzman.
   <br/>
   <br/>
   Depremin üzerinden 69 saat 30 dakika geçtikten sonra göçük altında ölen kardeşiyle aynı yatakta yatan Vanlı Ebubekir'in 4 saat süren kurtarılma çalışmaları sırasında görüştüğümüz Rus ekip şefi İvan Ğrozi, ekiplerinin askerlerden oluştuğunu, kendilerinin bu tür felaketlere karşı özel eğitim verdiklerini söylüyor. Toplam 200 kişilik ekipleri olduğunu söyleyen İvan, bunların 8 kişilik gruplar halinde çalıştığını belirtiyor. Ekipte sağlık uzmanından köpek uzmanına, hasta bakıcıdan jeneratör kullanıcısına kadar herkesin görevi ayrı. Tabii bunların hepsi kurtarma çalışmalarıyla ilgili eğitimden geçmişler. Rus ekibin kamp yerine gittiğimizde Ruslar'ın şişme çadırlar, laptoplar, uydu antenleri, uyku tulumları, lamba, jeneratör, radyo, kalp atışlarını tesbit eden kamera ve özel eğitimli köpeklerle enkazlara müdahale ettiklerini gördük.
   <br/>
   <br/>
   Merve Ekinci'yi Yalova Mesa Konutları'nın enkazından 108 saat sonra kurtaran Fransız Sivil Güvenlik Ekibi de tamamen askerlerden oluşuyor. Türkiye'ye gelen 82 kişilik ekibin başında bir albay ve üç yüzbaşı bulunuyor. Yüzbaşı Pascal Aubert, timin askerlerden oluştuğunu ancak idari olarak Fransız İçişleri Bakanlığı'na bağlı olduklarını söylüyor.
   <br/>
   <br/>
   Toplam bin 500 kişiden oluşan Fransız ekibi, 11 kişilik gruplara bölünmüş. Bu gruplarda doktor, hasta bakıcılar, köpek ve köpek uzmanları bulunuyor. Bu, ekibin Türkiye'ye ilk gelişi değil, Fransız Askeri Sivil Güvenlik Ekibi 1992 Erzincan ve 1995 Marmaris yangınında da ülkemize yardım için koşmuş.
   <br/>
   <br/>
   Eğitimli ekipler
   <br/>
   <br/>
   Ekipler, bir yıl boyunca orman yangınları, hortumlar, deprem felaketleri gibi doğal afetlerde hayat kurtarma konularında eğitim alıyorlar. Doktorlar da enkaz altında kalan mağdurlara tıbbi müdahale konusunda eğitiliyorlar. Kurtarma çalışması yapabilecek her tür teknik ekipmana sahip olan Fransız ekibi, küçük Merve'yi kurtarma çalışması sırasında termal kamera ile ablasının cesedini de babasına göstermişler.
   <br/>
   <br/>
   Kurtarma çalışmalarını gözlemlediğimiz Fransız ekibi, enkazlardaki demirleri, elması dahi kesebilecek kadar keskin özel bıçaklarla kesiyorlar. Yıkıntının balyoz, çekiç ve kesici gibi aletlerle temizlenmesinden sonra yaralının çevresi son derece büyük bir özenle temizleniyor. Yaralının sıkıştığı alanlar tesbit edildikten sonra ekibin büyük bir kısmı bu alana müdahale etmeye başlıyor. Bu arada ekipte bulunan doktorlar da yaralıya serum takarak ilk tıbbi müdahaleyi yapıyor.
   <br/>
   <br/>
   Yabancı yardım ekipleri, iletişimi en önemli unsur olarak görüyorlar. Merkezlerinin bulunduğu ülkelerle sürekli iletişim halinde olan ekipler, gelişmeleri dakikası dakikasına uydu telefonuyla rapor ediyorlar. Bu sayede merkezden de gerekli bilgi ve müdahale gereçleri temin ediliyor. Çalıştıkları bölgedeki farklı ülkelere mensup ekiplerle de bağlantı kurup, olaylara müdahale edebiliyorlar.
   <br/>
   <br/>
   Fransız ekibinde bulunan Jean Pierre; Gölcük'te haberleşme konusunda oldukça sıkıntı çektiklerini belirtiyor. Aramakurtarma çalışmaları sırasında hiç ses olmaması gerekirken, vinçlerin, kepçelerin ve insanların gürültüden dolayı çalışmaları güçleştirdiklerini belirtiyor. Türkiye'yi müdahale konusunda tecrübesiz olarak nitelendiriyor Fransız uzman. Enkazın fazla, ekibin ise az olması sebebiyle aynı anda bir kaç yerde bulunamamalarından dolayı enkazın altından sesleri işitilip hayatta oldukları söylenen bazı insanların da öldüğünü söylüyor. "Herkes bize gelip canlı olduğunu söylüyor. Aynı anda 10'un üzerinde yerde olmamız gerekiyor" diyen Pierre, müdahaleye gidemedikleri insanların bakışını ise hayatı boyunca unutamayacağını belirtiyor.
   <br/>
   <br/>
   Macar kurtarma ekibinin başkanı Yarbay Karoly Baranya ise, çalışmaları sırasında tesbit ettiği ilginç bir gerçeği şu sözlerle dile getiriyor. Gözlemlediğimiz kadarıyla inşaatlarda yeteri kadar demir kullanılmamış. Sorun bize göre teknik. Bu evleri en kısa zamanda yıkmak gerekir."
   <br/>
   <br/>
   Yüzyılın felaketi olarak nitelendirilen olayın üzerinden çok geçmeden ülkemize gelen ve yüzlerce insanın yaşam köprüsü olan ekiplere Türk halkı minnettar. Ne var ki, hükümet kanadından gelen olumsuz mesajlar hem halkı hem de yardıma gelenleri ister istemez üzdü. Kaldı ki, söz konusu ekipleri karşılama ve görev alanlarına dağıtma konularında da çok ciddi organizasyonsuzluklar yaşanmış, hatta İsveç ekibinden vize parası alınmış, Rus ve Japonlar havaalanında bekletilmişlerdi. Bir kısmına yemek servisi bile yapılmadığı halde, onlar günlerce kurtarma çalışmasına katılmaya devam ettiler. Üstelik her kurtarma operasyonundan sonra gözyaşı ve sevinçlerini bizlerle paylaşarak. Çünkü, göçük altında kalanlar insandı ve onlar da insanlık duygularını kaybetmemişlerdi...
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=FE8A3B57266D0427FE4037B19007E077?newsId=5324), [web.archive.org (arşiv bağlantısı)](http://web.archive.org/web/20140518155358/http://www.aksiyon.com.tr:80/aksiyon/newsDetail_getNewsById.action;jsessionid=FE8A3B57266D0427FE4037B19007E077?newsId=5324)
