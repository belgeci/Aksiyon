# Ateşe karşı yürek

*Mehmet Baransu 1997.02.22*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Alo Yangın'ın telefonu çaldığında masa başındaki görevli her zamankine benzer bir ihbar geldiğini düşündü.
  </font>
 </div>
 <div id="newsText">
  <font class="detail-text">
   Olay yerine gidildiğinde hadisenin artık kanıksamaya başladıkları yangınlara hiç de benzemediğini anlamakta gecikmediler. Göğe doğru yükselen alevleri kilometrelerce uzaktan görmek mümkündü. Birilerinin birşeyler yapması lazımdı. İstanbullular'ın yüreğini ağızlarına getiren bu korkunç yangını söndürmek için canlarını ortaya koyan itfaiye ekipleri, tüm tehlikeyi göze alarak azgın alevlerin arasına daldılar. Yangını söndürmek için gemiye çıkmışlardı ama, gelecek tehlikenin farkında değillerdi. Ansızın meydana gelen patlamayla ölümün soluğunu en yakından hissettiler. Yangınların en kahraman erleri şimdi alevlerin içindeydi. Bugüne kadar birçok kişinin hayatını kurtaran kahramanların şimdi kendileri ölümle hayat arasında mücadele veriyorlardı.
   <br/>
   <br/>
   Her faciada olduğu gibi bu yangının ardından da ortaya çıkan aksaklıklar ve eksikler konusu gündemimizin ön sıralarını almakta gecikmedi. Yangınlara kısa sürede müdahale eden ve başarılı çalışmaları ile halkın takdirini kazanan itfaiye teşkilatlarımız bu son olayla bütün şimşekleri üzerlerine çekti. Gözler önünde yanan itfaiyecilerin yürek burkan manzaraları günlerce haber bültenlerinde gösterildi. Yorumlar yapıldı, şöyle olamlıydı, böyle olmalıydı denildi.
   <br/>
   <br/>
   İstanbul İtfaiye Müdürü Muhittin Soğukoğlu'na göre olayda kendileri değil itfaiyeyi yangın çıktıktan iki saat sonra haberdar eden gemi sorumluları suçlu. "İtfaiyeciler üzerlerine düşen görevi yaptılar. Acilen karar alınıp olaya müdahale edilmesi gerekiyordu. Biz de olaya el koyup gemiye çıktık" diyen Soğukoğlu önlerinde üç seçenek olduğunu belirtiyor: "Ya yangını seyredecektik, ya gemiye çıkacaktık, ya da ekiplerimizi olay yerinden uzaklaştıracaktık. Yangını seyrettiğimizde basın yaygara koparıyor. Arkadaşlarımıza tankerde petrol olmadığı, geminin kendi yakıtının bulunduğu söylenmiş. Bundan dolayı gemiye çıktık."
   <br/>
   <br/>
   İstanbul İtfaiye eski Müdürü Abdurrahman Kılıç ise gemiye çıkmadan önce planın kaptandan alınması gerektiğini belirterek "Yangın nerede devam ediyor? Patlamaya hazır kısımlar nereler? Ne yaparsanız patlar? Hangi bölümlerde neler var? Bunların bilinmesi ve yapılması lazımdı" diyor.
   <br/>
   <br/>
   İtfaiye Müdürü Soğukoğlu basında dile getirilen 'Nomeks elbiseler neden depoda kaldı?' sorusuna "Depoda nomeks türü bir elbise yok. Eğer her araçta bulunan yanmaya dayanıklı elbiseleri soruyorlarsa onlar özel durumlarda kullanılır ve yangınlarda hareket kabiliyetini kısıtladığından kullanılmaz" diye cevap veriyor. Eski Müdür Kılıç da nomeks elbiselerin piyasada bulunmasına rağmen sistemdeki problemler yüzünden itfaiye teşkilatlarınca alınamadığını belirterek yeniden yapılanmanın şart olduğunu belirtiyor.
   <br/>
   <br/>
   Yerel yönetimlere bağlı itfaiye teşkilatlarına çoğu zaman "kendi başının çaresine kendin bak" deniliyor. İtfaiye müdürlerinin harcama yetkilerinin olmaması da eksiklerin giderilememesinde ayrı bir sebep. Gerçi harcama yetkileri olsa da kaynakları olmayınca bir işe yarayacağını söylemek mümkün değil. İtfaiyeciliğimizin esaslarını, kişisel teçhizatlarını, yönetmeliklerini ülke genelinde hazırlayarak bunlar arasında standart sağlayacak bir müdürlüğün olmaması itfaiyeciler arasındaki koordinasyon eksikliğini gözler önüne seriyor. Eski itfaiye Müdürü Kılıç'ın bu konudaki sözleri de tezimizi doğruluyor. "Bugün itfaiyede aşiret yönetimi gibi bir sistem var. İtfaiyeler arasında koordinasyon yok. Her belediyenin kendine ait itfaiye birliği mevcut. Bu birlikler arasında araç gereç bakımından büyük farklılık var. Herhangi bir yangında itfaiyeler, aralarında koordinasyon sağlayamıyorlar. Diğer itfaiyelerin telsiz frekanslarını bile bilmiyorlar" diyerek itfaiyelerin tek elde toplanmasının gerekliliğine işaret ediyor. Kılıç ayrıca Hakkari'de alınacak tedbirlerle İstanbul'da alınacak tedbirlerin, konulan kuralların aynı olması gerektiğini de belirtiyor.
   <br/>
   <br/>
   Deniz itfaiyemiz yok
   <br/>
   <br/>
   Denizlerimizde zaman zaman yaşanan tanker yangınlarının ardından gündemimize gelen ancak yangın izlerinin ortadan kalkmasıyla unutulan deniz itfaiyesi Tuzla'daki korkunç tanker yangınının ardından tekrar gündemimizin ön sıralarını aldı. Yoğun deniz trafiğine sahip olan ve büyük miktarda petrol nakline sahne olan İstanbul'da böyle bir birimin bulunmaması yetkililerin "felakete davetiye" çıkardıklarının bir göstergesi. 1894 yılında kurulan Deniz İtfaiyesi, 1923'te Deniz Grubu adını aldı. 1975'te çıkarılan bir yasayla Liman İşletmeleri denize bakar denilerek bir asır önce kurulan deniz itfaiyesi kaldırıldı. "Bir yasayla denizdeki yangınlara Liman İşletmeleri bakar dedik. Ama bu, Liman İşletmeleri'nin birinci vazifesi değil. Denizde yılda birkaç kez yangın ortaya çıkıyor. Liman da bunun için 24 saat görev yapacak bir birim kurmuyor" şeklinde konuşan Kılıç, idarenin bir elde toplanmasıyla bu problemin ortadan kalkacağını, bütün dünya ülkelerinde de itfaiyeciliğin bu şekilde olduğunu belirtiyor. Denizlerden sorumlu Devlet Bakanı Gürcan Dağdaş'ın gemilerde çıkan yangınları söndürme konusunda imkanlarının yetersiz olduğunu belirtmesi 13 milyon nüfusun arasından tankerlerin geçtiği bir ülkede emniyet tedbirlerine ne kadar önem verdiğimizi açık bir şekilde ortaya koyuyor.
   <br/>
   <br/>
   Aslında Batı itfaiyelerinin kullandığı teknolojiyle bizimki arasında pek fazla fark yok. Ancak Batılı ülkelerde itfaiye erlerinin sayısı bizden daha fazla. Siyasi sorunların ve aşiret sistemini andıran yapının onlarda olmaması teknolojik olarak daha ilerideymiş gibi algılanmalarına sebep oluyor. Bu durumun sebebini sistemimizdeki aksaklıklarda gören Kılıç "Bizde de aksaklıkların olmaması isteniyorsa itfaiyeler Batı'daki gibi tek merkezde toplanmalı. Sivil savunma teşkilatları itfaiyeyle birleştirilmeli. İtfaiyelere kaynak temini sağlanmalı. Kaynak temini sağlandıktan sonra müdürlere harcama yetkisi verilmeli ve eksikler giderilmeli." Hızır acil servislerinin de itfaiye bünyesine verilmesi gerektiğini belirten Kılıç, ülke genelinde itfaiye teknik liselerinin açılmasının zorunlu olduğunu belirtiyor: "İtfaiyeciliğin önemi bilinmeli. Son olaylarda erler biraz bilgili olsalardı, deniz yangını eğitimi almış olsalardı bugün bu konuları konuşmuyor olacaktık. Teknik liseler açılırsa daha bilgili ve duyarlı çalışanlar olacağından riskler ortadan kalkacaktır."
   <br/>
   <br/>
   Konuştuğumuz bazı itfaiyeciler de itfaiyelerin asli görevlerine döndürülüp sulama, yol yıkama ve pankart asma gibi işlerin kendilerine yaptırılmaması gerektiğini belirtiyorlar.
   <br/>
   <br/>
   Yaşadığımız her felaketin ardından ortaya çıkan eksiklerimizi günlerce konuşup tartışıyoruz. Ekranlarımıza konuk olan yetkililer ise eksikleri en kısa zamanda gidereceklerini söylüyorlar. Ancak felaketin izleri ortadan silinmeden verilen sözler unutulup gidiyor. Ta ki yeni bir felakete kadar.
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=0A9C4B14C22B32EC0FE09F614F8E48DA?newsId=2290), [web.archive.org (arşiv bağlantısı)](http://web.archive.org/web/20140818171015/http://www.aksiyon.com.tr:80/aksiyon/newsDetail_getNewsById.action;jsessionid=0A9C4B14C22B32EC0FE09F614F8E48DA?newsId=2290)
