# Bu silahlar tanıdık

*Mehmet Baransu 2000.02.19*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Kamuoyunda son günlerde yoğun bir silah tartışması yaşanıyor. Silahların kime gititiği, Hizbullah'a dağıtılıp dağıtılmadığı, ithal edilen silahlarla kayıtlar arasında fark olduğu, farkın kimlere, ne amaçla verildiği gibi sorular tartışmanın odağını oluşturan cevapsız sorulardan sadece birkaçı.
  </font>
 </div>
 <div id="newsText">
  <font class="detail-text">
   1996 yılında Cilvegözü gümrüğü ve Şanlıurfa'da yakalanan silahlarla ilgili olarak gümrük müfettişi Rıza Mehmet Korkmaz'ın 54 sayfalık raporunu elde ettik. Raporda bahsi geçen silahlarla, Hizbullah operasyonu sonucu ortaya çıkarılan silahlar arasında büyük bir benzerlik var. Bu benzerlik, silahların sadece devletin almış olduğu silahlarla sınırlı olmadığını gösteriyor. Raporda bu açık bir şekilde görülen bu hususun en bariz örneği silah yüklü kamyonlardan birinin, yakalanması için hakkında resmi yazı olmasına rağmen, İran sınırından rahat bir şekilde geçmesi ve İran'dan Lübnan'a götürülüyor denen silah yüklü bir kamyonun Şanlıurfa'da transit güzergahını terketmesi. Transit güzergahın terkedilmesi silahların Türkiye'de kalacağı anlamına geliyor. 6 kamyonda yakalanan silahların ikinci sayımında eksiklik ve fazlalık çıkması ise diğer ilginç bir ayrıntı. Birileri, adı geçen örgütlere silah sevkiyatı yapıyor ve yakalanması resmen tebliğ edilen kamyon yakalanmıyor. Aranan kamyonun, iki kez Türkiye'den çıkıp, iki kez girmesi de ilginç olan diğer bir olay. Hizbullah operasyonu sonucu yakalanan silahlarla büyük bir benzerlik gösteren ve 6 kamyondan bazılarının Türkiye'de kalacağı izlenimini veren olayın hikayesi ilginç olması yanısıra, kamuoyunda yaşanan tartışmalara getireceği yeni boyut bakımından da önemli.
   <br/>
   <br/>
   Silah yüklü kamyonların serüveni, İzmir'den yüklenen sabunların Romanya'ya gitmesiyle başlıyor. Kamyonlar bilahare Macaristan'dan İran'a götürülmek üzere PVC hammaddesiyle yüklenip 21.11.1995 tarihinde Kapıkule'den Türkiye'ye giriş yapıyorlar. 1.12.1995 tarihinde de Gürbulak sınır kapısından İran'a geçiyorlar. Şoförler Tahran'da bulunan Asya Garajına giderek Rahim Salihi isimli kişiyle tanışıp, Beyrut'a mum (parafin) götürmek üzere anlaşıyorlar. Şoförlerin alınan ifadelerinden silahların Tahran Asya Garajına yaklaşık 30 km. mesafede bulunan ve müze olarak kullanıldığını tahmin ettikleri bir binada yüklendiği anlaşılıyor. Şoförler, içerisinde ne olduğunun belli olması için ambalajlarının yırtılmasından dolayı kutulardan şüphelenmediklerini de ifade ediyorlar. Tahran'da, işleri uzadığı için Tahran Konsolosluğumuzdan da yardım alıp 3.01.1996 günü Türkiye'ye giriş yapıyorlar.
   <br/>
   <br/>
   Aranan kamyon 2 kez girip 2 kez çıktı
   <br/>
   <br/>
   Kamyonlardan biri hakkında daha önce kaçakçılık olayına karıştığı için 27.10.1995 gün ve 279 sayılı yazıyla zaptedilme kararı var. Bu karar, Gümrük Müsteşarlığı müfettişlerinden Muzaffer Çıldır tarafından tüm kapılar ve gümrük sahalarına da bildirilmiş. Buna rağmen kamyon iki kez Türkiye'den çıkıp iki kez geri geliyor. Ocak ayının 3'ünde Türkiye'ye giriş yapan kamyonlardan üçü, ayın 14'ünde Lübnan'a gitmek üzere Cilvegözü gümrük sahasına giriş yapıyorlar. Aranan kamyonla ilgili ilk müdahale de burada yapılıyor. Tabii yine olağandışı bir şekilde. Kamyonun görüldüğü yerde zaptedilmesi gerekirken, şöföre sadece yurtdışına çıkışının mümkün olmadığı söyleniyor. Daha önce nasıl giriş çıkış yaptığı ise sorulmuyor. Kamyonun yurtdışına çıkışına izin verilmediği için mallar, başka bir kamyona aktarılıyor.
   <br/>
   <br/>
   Silahlar tesadüfen bulunuyor
   <br/>
   <br/>
   Aktarma sırasında ambalajlardan biri yere düşünce otomatik silahlara ait fişek ve patlayıcı maddeler yere dökülüyor. Araştırıldığında diğer iki kamyonda da patlayıcı maddelere ve silahlara rastlanıyor. Silahları, motor yağı varillerinin içindeki zulalarda saklayan kaçakçılar, fişek kutularını da mumların arasına yerleştirip dikkat çekmemesi için kolilerin bazı yerlerini yırtıyorlar. Şöförlerin alınan ifadelerinde; İran'dan yine 3 kamyonun daha mal aldığı ve kamyonların bir gün önce Türkiye'ye girdikleri belirtiliyor. Kamyonlar Şanlıurfa'da yakalanıyor.
   <br/>
   <br/>
   Cephanelik
   <br/>
   <br/>
   Cilvegözü'nde yakalanan kamyonlarda; 134 bin 600 adet bixi mermisi, 275 bin 600 adet kalaşnikof, 17 bin 634 adet küçük boy ve 19 bin 210 adet büyük boy yanıcı parlayıcı havan contası, 180 kg. toz TNT, 3 bin 515 küçük boy ve 529 adet büyük boy sevk fişeği, 3 adet komple mayın, 31 bin 800 kg. kara barut ve 10 bin 748 adet TNT tahrip kalıbı ele geçiriliyor. Şanlıurfa'da; 275 bin 718 adet kalaşnikof mermisi, 132 bin 700 adet 7.62 mm. Kanas mermisi, 5 bin 380 adet TNT 1. Lb'lik tahrip kalıbı, 525 adet havan sevk fişeği, 3 bin 507 adet 60 mm.lik Hv. için sevk fişeği, 1 adet mayın A/T, 1 adet elektrikli fünye, fünye için kablo ve ateşleyiciler, 2 bin 941 adet küçük barut, bin 207 adet 120 mm. halka şeklinde barut ve 180 kg. menşei belli olmayan toz patlayıcılar bir kamyondan çıkarılıyor. Diğer iki kamyondan çıkanlar ise kamuoyunun son günlerde ismini çok sık duyduğu silahlar. Kamyonların birinde 544 adet 80 mm. çapında havan mermisi, 74 adet RPG7, 645 adet RPG7 sevk fişeği, 68 adet RPG9 roket, sevk fişeği, 548 adet TNT tahrip kalıbı, 54 adet aparat, 1 adet AGS17, 198433590 seri no.lu Rus yapımı bomba atar, 4 adet havan silahı; diğer kamyonda ise 560 adet havan mermisi, 12 adet RPG7 roket, bin 120 adet RPG7 roket sevk fişeği, 12 adet RPG9 roket sevk fişeği, 320 adet TNT tahrip kalıbı, 5 adet AGS17 marka bomba atar silah, 8 adet havan silahı, 624 adet havan mermisi, 82 adet RPG7 roket atar mermisi, 481 adet RPG7  roket sevk fişeği, 76 adet RPG9 sevk fişeği, 575 adet TNT tahrip kalıbı, bin 728 adet havan mermisi, 2 bin 246 adet RPG7 roket sevk fişeği, bin 443 adet TNT tahrip kalıbı, 168 adet RPG7 roket atar mermisi, 156 adet RPG9 roket sevk fişeği, 54 adet aparat, 2 adet havan nişangah tertibatı, 69 adet AGS17 bomba atar yakalanıyor.
   <br/>
   <br/>
   Benzer silahlar
   <br/>
   <br/>
   Ele geçirilen silahlara bakıldığında bu silahların Hizbullah operasyonu sonrası ortaya çıkarılan silahlarla benzerlik taşıdığı görülecektir. Hizbullah operasyonuyla birlikte, Kalaşnikof, mermisi, havan contası, mermisi, TNT kalıbı, barut, mayın, fitil, tahrip kalıbı, Rus yapımı bomba, RPG7 ortaya çıkmıştı. Yakalanan silahların benzerliği bununla da kalmıyor. Hazırlanan raporda, bombalar dışındaki silah ve müştemilatın da seri numaralarının bulunmadığı belirtiliyor. Yani, silah satıcıları, roket atar ve sevk fişeklerinin seri numaralarının ve menşeinin belli olmaması için üzerlerini tek tek kazıyarak silmişler. Bu kadar fazla miktardaki malzemenin numaralarının silinmesi de oldukça garip. Hizbullah operasyonu sonrası ortaya çıkan silahların büyük bir kısmının da seri numaraları ve menşeleri silinmiş ve bereli bir askeri yetkili, operasyon sonucu elde edilen silahları basına gösterirken bu olay üzerine vurgu yapmıştı. Yakalanan bu silahların daha sonra kullanılıp kullanılmadığı, şu anda nerede olduğu, tıpkı kayıtlarda olmayan ithal silahlar gibi kayıtlarda olup olmadığı da merak edilen konuların arasında yer alıyor. Şanlıurfa'da yol güzergahının dışında yakalanan kamyonların, Lübnan'a gidip gitmeyecekleri ise tartışmalı. Çünkü, Maraş olaylarıyla ilgili 915 Ocak 1999 tarihinde yapmış olduğumuz kapağımızda; Maraş'a gönderilen silahların da yurtdışına ithal edileceği söylenmiş, fakat yurtiçinde dağıtıldığı tüm yönleriyle ortaya çıkmıştı. Kaldı ki yine o dönemde çok sayıda boş konteyner yurtiçinde bulunmuş ve bunların yurtdışına çıkması gereken konteynerler olduğu raporlara geçmişti. Görüştüğümüz bir emniyet istihbarat yetkilisi de aranan kamyonun iki kez Türkiye'ye giriş yapıp, iki kez çıkmasının da dikkate alınması gerektiğini söylüyor. Güneydoğu'daki örgütlere ise silahların değişik kaynaklardan geldiğinin altını çiziyor. İran'dan Lübnan'a götürüleceği söylenen silahların yurtiçi bağlantılarının da araştırılması gerektiğini belirtiyor.
   <br/>
   <br/>
   "Bir eksik, bir fazla"
   <br/>
   <br/>
   Silahların sayımında da ilginçlikler yaşanıyor. Yapılan ikinci sayımda, bin 900 adet kanas mermisinin eksik, 118 adet kalaşnikof mermisinin ise fazla olduğu ortaya çıkıyor. Raporda yapılan bu yanlışlık, aydınlatmanın yetersizliği, silahların sevkedilmesi, ambarlarda yer olmamasından dolayı mühimmatın üç ayrı yere istiflenmesi, yer darlığı nedeniyle malzemelerin karışma ihtimali ve sayımı yapanların yorgun olmasına bağlanıyor. Sayımın başında jandarma, gümrük muhafaza ve emniyet yetkililerinin bulunmasından dolayı herhangi bir art niyetin aranmasının mümkün olmadığı da belirtiliyor.
   <br/>
   <br/>
   1996 yılında yakalanan silahların hikayesi, Hizbullah operasyonu sonrası ortaya çıkarılan silahlarla olan benzerliği, aranan kamyonun Türkiye'ye iki kez girip iki kez çıkması, bir kamyonun yol güzergahını değiştirmesi, silahların üzerindeki yazıların tek tek silinmesi akıllara farklı soru işaretleri getirmiyor değil.
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-5867-bu-silahlar-tanidik.html), [web.archive.org (arşiv bağlantısı)](http://web.archive.org/web/20120402002110/http://www.aksiyon.com.tr:80/aksiyon/haber-5867-bu-silahlar-tanidik.html)
