# Çok yönlü oyun sahnede

*Mehmet Baransu 1999.10.09*

<font class="agenda2NewsSpot">
 İlk açıklama Abdullah Öcalan'dan geldi. Öcalan, adına "Barış ve Demokratik Çözüm" dediği yeni bir süreçten bahsetmiş, PKK'lı militanların "stratejik barış" gereği, Türkiye sınırlarını terkedeceği açıklamasını yapmıştı.
</font>
<font class="newsDetail">
 PKK Başkanlık Konseyi de çok geçmeden Öcalan'ın açıklamalarına kayıtsız şartsız itaat edileceğini tüm kamuoyuna bildirdi. Bildirinin üzerinden çok geçmemişti ki Medya tv'de 1 Eylül Dünya Barış Günü dolayısıyla, PKK Başkanlık Konseyi üyesi Osman Öcalan'dan ikinci bir açıklama geldi. PKK, geriye dönülmemek üzere 1 Eylül'den itibaren silahlı eylemlere son verecekti.
 <br/>
 <br/>
 Yeni süreç olarak değerlendirilen bu açıklamaların üzerine gözler, PKK'yla 16 yıldır başarılı bir şekilde silahlı mücadele veren askere çevrildi. Çok geçmeden, Genelkurmay Başkanlığı'ndan beklenen açıklama geldi. Deprem dolayısıyla askere yönelik yapılan birtakım eleştiriler üzerine, Genelkurmay Başkanı Hüseyin Kıvrıkoğlu, ilk kez bir kısım basın mensubuyla toplantı yapmış ve yeni süreçle ilgili soruları da yanıtlamıştı. Kıvrıkoğlu toplantıda, gayrı resmi de olsa bölgede bazı tv kanallarının Kürtçe yayın yapmasına izin verildiğini ima ediyordu. Buna karşılık Kıvrıkoğlu, PKK'nın silah bırakma ve geri çekilme açıklamalarını; her kış yapmış olduğu taktik ateşkeslerden biri olarak değerlendirmişti. Kıvrıkoğlu'nun, PKK'nın ortaya attığı yeni sürece karşı tavrı ise oldukça netti: "PKK ciddiyse silahları bırakıp teslim olmalı."
 <br/>
 <br/>
 Genelkurmay Başkanı'nın açıklamasının ardından, PKK ikinci bir adım daha attı. Öcalan, İmralı'dan avukatları aracılığıyla, adına "Barış ve Demokratik Çözüm Grubu" dediği yaklaşık 2530 kişilik bir grubun silahlarıyla birlikte Türk yetkililerine teslim olmalarını istedi. Çok geçmeden 1 Ekim 1999 pazar günü saat 18:50 sıralarında, aralarında PKK'nın siyasi kanadı ERNK Avrupa eski temsilcisi Ali Sapan'ın da bulunduğu 3'ü bayan 8 kişi Şemdinli'nin güneydoğusundaki Geleye Şin bölgesinde, güvenlik güçlerine teslim oldu.
 <br/>
 <br/>
 Çok kısa zamanda yapılan bu açıklamalar ve atılan adımlar kafaları oldukça karıştırmış, ortaya da oldukça değişik sorular çıkarmıştı.
 <br/>
 <br/>
 Ali Sapan
 <br/>
 <br/>
 cezalandırıldı
 <br/>
 <br/>
 PKK'yı yakından takip eden gazeteciyazar Koray Düzgören, PKK'nın artık kayıtsız şartsız devlete itaat ettiğini, yapılan açıklamaların ise, uluslararası kamuoyuna hoş görünmek için yapıldığını söylüyor. Ali Sapan'ın Türkiye'ye geleceğini ilk kez kamuoyuna duyuran Düzgören, Sapan'ın geliş amacıyla ilgili olarak da ilginç değerlendirmeler yapıyor. "Ali Sapan, yöneticilerin dışladığı bir insandı ve cezalandırılmak üzere Kuzey Irak'a çağrılmıştı. Sapan'ın bir anlamda devlete teslim edilerek cezalandırılma süreci tamamlanmış oldu" diyen Düzgören, yapılan açıklamalarda teslim olacak grubun 2430 kişi olacağının belirtilmesine rağmen, sembolik anlamda 8 kişinin teslim olmasına da dikkat çekiyor.
 <br/>
 <br/>
 Düzgören, silahlarını bırakacağı söylenen PKK'lı bin beşyüz kadar yönetici ve üst düzey komutanın Avrupalı ülkelere bölüştürülerek iltica edilmeleri için el altından bir gelişmenin olduğunu belirtiyor. Osman Öcalan'ın 1 Eylül günü; "Güçlerimizi siyasal ve sosyal yaşama hazırlarken, AB ülkeleri barış ve demokrasi girişimimize destek sunmalı, kendi ülkelerinde de bu güçlerimizi istihdam edebilmek için olanak yaratmalıdır" şeklinde yapmış olduğu açıklamada da bunun ipuçları veriliyor.
 <br/>
 <br/>
 Merkez ile Avrupa kanadı çatışıyor
 <br/>
 <br/>
 Düzgören, bu süreçte PKK'nın da kendi içinde birtakım açmazlar yaşayabileceğini söylüyor. "PKK'nın demokratik bir geleneği yok. Savaşla yoğrulmuş bir yapıdan demokratik bir yapı beklenemez." Düzgören'e göre PKK başkanlarını destekler bir görüntü çizse de, Merkez Komitesi'yle Avrupa kanadı arasında alttan alta bir çekişme var. 8 kişilik grubun Türkiye'ye gönderilmesinden sonra, bu görüntünün daha net ortaya çıkacağını düşünüyor.
 <br/>
 <br/>
 Düzgören, siyasal ve kültürel anlamda birtakım kazanımların amaçlandığı, siyasallaşan bir görüntüye girmek için dünya kamuoyuna bunun anlatılmaya çalışıldığını belirtiyor. "PKK, partinin adını, tüzüğünü ve programını değiştirmeye hazırlanıyor. Yeni bir partiyi de her an tesbit edebilirler" diyor halen Londra'da bulunan yazar Düzgören.
 <br/>
 <br/>
 Avrasya Stratejik Araştırmalar Merkezi kıdemli araştırmacısı Dr. Ali Nihat Özcan da, Öcalan'ın uzun bir süre daha örgütün üzerinde hakimiyetini sürdüreceğini ve şu anda da bu kartı kullandığını söylüyor. "Öcalan için en iyi iş uzlaşmaydı. 20 yıllık bir mücadelenin sonucunu almak istiyor. İhtiraslı bir şekilde politika yapmak istiyor. Gelecekle ilgili birtakım kurgular yapıyor. Elinde kalan tek güç, halkın siyasal gücü. Yeni bir toplumsal değer yarattı ve bu bilinci kullanacaktır" diyen Özcan, yakında demokratik yollarla birtakım gösterilerin yapılacağını ve bunun da barış eksenine oturtulmaya çalışılacağını da sözlerine ekliyor.
 <br/>
 <br/>
 Asker devre dışı
 <br/>
 <br/>
 bırakılmak isteniyor
 <br/>
 <br/>
 Özcan, PKK'nın bu süreçte iki değişik plan çizeceğini, birinci plan olarak askeri devre dışı bırakmayı hedeflediğini, ikinci plan olarak da siyasal bir mücadele içine gireceğini söylüyor. Özcan gibi PKK'yı yakından takip eden uzmanlar da, örgütün ETA ve İRA gibi bir örgütlenme yapısı içine girme planının olduğunu belirtiyorlar. PKK'nın silahlı bir örgüt olarak fonksiyonunu doldurduğu ve sürecini tamamladığı için böyle bir yapılanmayı düşündüğünü, fakat 15 senelik bir geleneğin birden bire değişmesini ise kimsenin beklememesi gerektiğini belirtiyorlar.
 <br/>
 <br/>
 PKK'da bir yandan böyle bir gelişme olurken, bir yandan da savaşan gövdesini tamamen elden çıkarmamak için mücadele veriliyor. PKK'lıların son günlerde Saddam'ın hakim olduğu bölgede konuşlanmaya başlamaları da bu gelişmeyi doğruluyor. PKK'nın gelişmeleri ve atılacak adımları takip etmek için bu grubu Kuzey Irak'ta tutacağı ve gerektiği gün ve şekilde kullanacağı da iddia ediliyor.
 <br/>
 <br/>
 Özcan ve Düzgören, PKK'nın ABD'nin Kuzey Irak'ta kurmaya çalıştığı istikrar modeli ve Ortadoğu barış sürecine karşı bir unsur olduğu için naturalize edildiği görüşündeler. Düzgören, 2010 yılında Kafkas petrollerinin gündeme geleceğini, bundan dolayı Öcalan'ın tasfiye edildiğini söylüyor. "Bu çok yönlü bir olay. Ortadoğu, Kuzey Irak, Kafkas petrolleri gibi bir çok konuda PKK sorun yaratıyordu. Ortadaki unsurun kalkması gerekiyordu ve kaldırıldı" diyor Düzgören.
 <br/>
 <br/>
 Taktik tutmazsa, silaha sarılacaklar
 <br/>
 <br/>
 PKK'da silahları bırakma ve siyasallaşma yönünde bu ciddi adımlar atılırken, örgütü yakından takip eden uzmanlardan Doç. Dr. Ümit Özdağ, buna karşılık devletin politikasında büyük bir değişiklik olmayacağı görüşünde. Pişmanlık yasasının ve örgüt elemanlarının teslim olmaları şartının her zaman devam edeceğini düşünüyor, Özdağ: "PKK askeri inisiyatifi yitirdi. Lideri ele geçti ve örgüt ağır bir darbe aldı. Zaman kazanmaya ihtiyacı var ve kendilerini yeni dünyanın uslu çocuğu olarak göstermeye çalışıyorlar. Dünya devletlerine de bakın biz silahı bıraktık, Türkiye'yi yola getirin mesajı veriyorlar."
 <br/>
 <br/>
 Özdağ, PKK içinde bu yeni çizgiyi eleştiren bir yapının da olduğunu, "teslimiyet çizgisi" olarak getirilen eleştirilere, örgütün; bu taktik tutmazsa zaman kazanılmış olur açıklamasının getirildiğini söylüyor. "PKK zaman kazanmaya çalışıyor. Söyledikleriyle yaptıkları arasında bir bütünlük yok. Şu an Türkiye'de 3 bin terörist var, 400 kişi yurtdışına çıktı. Bu geçmiş yıllara göre oldukça az bir rakam."
 <br/>
 <br/>
 Özdağ, yakın bir zamanda şiddetin tekrar artacağını, Suriye ve İran'ın şu an PKK'yla ilgilendiklerini ve PKK'yı tekrar kullanacaklarını da söylüyor. Cemil Bayık'ın ise, şu günlerde İran devletiyle birtakım görüşmeler içerisinde olduğunun da altını çiziyor.
 <br/>
 <br/>
 Uzmanların görüşleri Türkiye'nin yeni süreçle birlikte, değişik gelişmelere sahne olacağını açık bir şekilde ortaya koyuyor. Madalyonun diğer yüzünde nasıl bir gelişme olduğu ise, şimdilik bilinmiyor ya da dışa kapalı ve belirsiz.
 <br/>
</font>

Kaynak: [www.aksiyon.com.tr](http://www.aksiyon.com.tr:80/aksiyon/haber-5448-34-cok-yonlu-oyun-sahnede.html), [web.archive.org (arşiv bağlantısı)](http://web.archive.org/web/20100825100830/http://www.aksiyon.com.tr:80/aksiyon/haber-5448-34-cok-yonlu-oyun-sahnede.html)
