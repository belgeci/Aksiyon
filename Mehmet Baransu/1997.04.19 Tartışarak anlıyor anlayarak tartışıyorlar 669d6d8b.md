# Tartışarak anlıyor, anlayarak tartışıyorlar

*Mehmet Baransu 1997.04.19*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Televizyon programlarının iyice sıradanlaştığı reyting kaygısının tüm kaygıların önüne geçtiği bir dönemde,
  </font>
 </div>
 <div id="newsText">
  <font class="detail-text">
   bütün endişelerden uzak belli bir kalite çizgisini yakalamaya çalışan bazı programlar az da olsa  her zaman var oldu. Bunlardan birisi çok yakın bir zamanda Samanyolu Televizyonu'nda yayına giren ve "üç bilge adam"ın sunduğu "Açık Görüş" programı. Programı benzerlerinden ayıran en önemli fark, ayrı görüşte oldukları konuklar bir yana, temelde aynı görüşte oldukları konukların bile düşüncelerini deşip farklılıkları yakalayarak insanları düşünce kolaycılığına düşmekten kurtarmaya çalışması. Program, bir konu bir konuk fikrinden yola çıkılarak konuğun fikirlerinin enine boyuna tartışılması şeklinde seyrediyor.
   <br/>
   <br/>
   Yayın hayatına yeni germesine rağmen Açık Görüş'ü mercek altına aldığınızda, Türkiye'nin temel sorunlarına ve bu sorunların arka planına bir göz atmış oluyorsunuz. Çünkü programa katılan konuklar aynı zamanda programın karakterini belirliyor. Şimdiye kadar programın takip ettiği gündem öyle bir gündem ki her gün karşımıza çıkmasa bile ülkede yaşananları, yazılanları ve söylenenleri gizliden gizliye etkileyen, toplumun bilinçaltını devamlı meşgul eden konuların masaya yatırılmasından oluşuyor.
   <br/>
   <br/>
   Programın oluşum safhası oldukça ilginç. Kürşat Bumin Almanya'dan medyayla ilgili birtakım projelerle döner. STV yetkilileri Bumin'den program teklifi yapmasını isterler. Aynı günlerde Ali Bayramoğlu'ndan da değişik toplantılarda program teklifi yapması istenir. Birbirleriyle yakın arkadaş olan Bumin ve Bayramoğlu programı ikili sunmayı düşünürler. Daha sonra yine aynı yakınlıklardan dolayı Mahçupyan da bu ikiliye katılınca Açık Görüş programı doğar. Çok geçmeden bu üçlünün düşünce karakterleri programa yansır ve programın amacı da bu şekilde belirlenir. Mahçupyan bu amacı şu şekilde açıklıyor: "Hangi kesimden olursa olsun fikri olan ve fikri etrafında siyaset yapmayı veya insanları etkilemeyi düşünen kişileri anlamak görevimiz. Anladıktan sonra biz katılmayabiliriz. Ama onu deşifre etmek lazım. Bunun için de şöyle bir yol izliyoruz. Gelen insanın fikri çerçevesini kabul ediyor, kabul ettikten sonra o çerçevenin içinde onu deşmeye başlıyoruz ve o zaman da bazılarının fikri çerçevelerinin çok da temelinin olmadığını görüyoruz." Mahçupyan ' Güneydoğu Sorunu ve Çözüm Önerileri'ni tartıştıkları Demokratik Kitle Partisi Başkanı Şerafettin Elçi'yi de bu amaçla çağırdıklarını belirterek " Bu adam yıllardır Türkiye siyasetinde var, bakan bile olmuş. Parti kurmuş ve şu anda Kürt kesiminde en ılımlı gözüken insanlardan birisi. Dolayısıyla bu insanın fikirlerini bilmek lazım."
   <br/>
   <br/>
   "Programda yaptığımız şey karşıdakini anlamak"
   <br/>
   <br/>
   Kürşat Bumin programda gerçekleştirmeye çalıştıklarını, her şeyden önce "anlamak" olarak tanımlıyor ve "Yapmaya çalıştığımız Türkiye'de siyasal, toplumsal, kültürel alanda ne olup bitiyorsa mümkün olduğu kadar tartışmak fakat bizim diğer programların kendilerine biçtikleri gibi öyle misyonlarımız yok. Türkiye'de o kadar çok öğretmen var ki bu programların kendilerini öğretmen olarak sunmasına gerek yok. Ben anlamanın ve düşünmenin yeterli olduğunu düşünüyorum. İnsanlar bunu yapabildikten sonra görüşler farklı bile olsa anlaşabileceklerini düşünüyorum."
   <br/>
   <br/>
   "Anlamak" ve "düşünmek"... belki de ülkede içinden çıkamadığımız tüm sorunların ilacı bu iki kelime. Marifet ise onları Kaf Dağı'nın ardındaki sihirli dünyalarından çıkarıp gündelik hayatın içerisine sokmak ve anlamlandırmak. Açık Görüş programı bunu gerçekleştirmeye çalışarak marifetten üzerine düşen payı alıyor. Ahlak felsefesiyle yakından ilgilenen Kürşat Bumin'e gündelik hayatla felsefe arasındaki bağı programda nasıl kurduklarını sorduğumuzda şu yanıtı veriyor: " Felsefeciler zaten günlük hayatla çok uğraşırlar fakat Türkiye'de bu gelenek yok. Siyasete öyle çok uzaktan bakmaz felsefeciler. Oysa Türkiye'de felsefe sadece teori olarak anlaşılıyor. Biz programımızda bu tuzağa düşmemeye çalışıyoruz"
   <br/>
   <br/>
   Gelen konuk ve tartışılan konu programın seviyesini yükseltiyor
   <br/>
   <br/>
   Peki programda çağrılan konuğa göre belirginleşen üst düzey anlatım kitlelere hitap etmek durumunda olan bir televizyon programı için handikap mı? Yoksa Etyen Mahçupyan'ın da dediği gibi bizdeki seyirci kitlesi biraz kolaya kaçan bir seyirci kitlesi mi?
   <br/>
   <br/>
   Ali Bayramoğlu programda çok entelektüel bir dil kullanmamaya çalıştıklarını fakat programın entelektüel seviyesinin yüksek olmasının da iki şeye bağlı olduğunu söylüyor. "Programda o kadar entelektüel bir dil kullanmıyoruz fakat gelen konuk ve tartışılan konu programın entelektüel seviyesini yükseltebiliyor. Eğer siz son programda olduğu gibi Ahmet Arslan'ı çağırıyorsanız ve İslam Felsefesi'ni ister istemez daha entelektüel bir noktaya gidersiniz."
   <br/>
   <br/>
   Etyen Mahçupyan ise genel olarak programın entelektüel bir seviyede seyrettiğini ama en kısa zamanda bunu dengelemeye çalışacaklarını belirtiyor: "Programımız genel olarak entelektüel bir seviyeyi tutturmuş durumda ama bazı konuların konuşulması belli bir dil gerektiriyor. Yani sıradan bir dille herşeyi anlatamazsınız. Sıradan, gündelik bir dille Türkiye'deki zihni yapılanmayı anlamak mümkün değil. En azından bazı temel kavramların bilinmesi lazım. Yoksa zaten sadece o kavramı anlatmak 510 dakika sürer."
   <br/>
   <br/>
   "MGK'yı da tartışabiliriz"
   <br/>
   <br/>
   Ülkemizde her görüş mensubunun kullandığı, isim olarak oturmuş fakat kavram olarak oturmamış olan bir olgu, radikallik. Kendini merkeze oturtan her ideoloji karşısına çok geçmeden radikal olarak tanımlayacağı bir mücadele alanı ve bu alanın temsilcilerini koyabiliyor. Mahçupyan, Bumin, Bayramoğlu üçlüsü muğlak bir kavram olan radikalliği herhangi sabit bir çizgiye oturtmak istemiyor. Bu kavramı daha çok kendilerini bu program vasıtasıyla ifade etme olanağı bulan konuklar istediği gibi kullanıyor. Tabii bu arada düşünceler yine bu üçlünün soru süzgecinden geçerek bize ulaşıyor. Etyen Mahçupyan gerekirse radikalmiş gibi algılanan konuları da tartışabileceklerini belirtiyor ve "MGK'yı da tartışabiliriz. MGK'yı tartışabileceğimiz, birisi olsa bunu yaparız. Programa bir sınır koymuyoruz" diyor.
   <br/>
   <br/>
   "Şerafettin Elçi, tarihi saptırdı"
   <br/>
   <br/>
   Ali Bayramoğlu ise Türkiye'de çok fazla radikal konunun olmadığını, programlarında şu ana kadar tartıştıkları en radikal konunun "Güneydoğu Sorunu ve Çözüm Önerileri" olduğunu, bunun da programdaki radikallikten çok, konuğun fikirlerinden kaynaklandığını söylüyor: "Şerafettin Elçi'nin katılmış olduğu programda radikallik konudan değil, Elçi'nin fikirlerini çok cesur boyutta dile getirmesinden kaynaklandı. O programda biraz da sıkıntı hissettim. Elçi'nin tarihle ilgili söyledikleri doğru değildi. Somut bir bilim dalı olan tarih bilgilerinin saptırılması beni rahatsız etti." Bayramoğlu buna rağmen en çok ilgi çeken programın da Elçi'nin katıldığı program olduğunu ve programdan hemen sonra 350 telefon aldıklarını belirtiyor. Ayrıca bu tür konulara değinmeye devam edeceklerini söyleyen Bayramoğlu, "Alparslan Türkeş ölmeden önce Tuğrul Türkeş'i davet etmiştik. Amacımız milliyetçiliği tartışmaktı. Türkeş vefat edince Tuğrul Bey arayarak programa katılamayacağını belirtti. Fakat en kısa zamanda Tuğrul Türkeş'i ve Muhsin Yazıcıoğlu'nu çağırıp bu konuyu da tartışmak istiyoruz" diyor.
   <br/>
   <br/>
   Türkiye'yi bilen ve tanıyan bu "üç bilge adam"ın, iyi niyeti tartışılır çok kişinin " yaa sizde mi?" diyebileceği bir ortamda, Samanyolu Televizyonu'nda program yapması belki de programın gizli mesajı. Bu tür mesajların çoğalmasını ise Türkiye'nin değişik görüşleri birarada yaşatma düşüncesi belirleyecek. O halde nice "Açık Görüş"lere.
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=BD672EEEF00191E433DFB96536DDC030?newsId=2488), [web.archive.org (arşiv bağlantısı)](http://web.archive.org/web/20131210051034/http://www.aksiyon.com.tr:80/aksiyon/newsDetail_getNewsById.action;jsessionid=BD672EEEF00191E433DFB96536DDC030?newsId=2488)
