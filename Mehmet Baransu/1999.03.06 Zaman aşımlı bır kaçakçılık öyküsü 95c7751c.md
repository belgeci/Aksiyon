# "Zaman aşımlı" bır kaçakçılık öyküsü

*Mehmet Baransu 1999.03.06*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   İlginç hikaye, 9.3.1978 günü İzmit Köseköy'de, jandarmanın Peter marka kol saatleri ile yüklü TIR kaçakçılarını yakalamalarıyla başlıyor.
  </font>
 </div>
 <div id="newsText">
  <font class="detail-text">
   O dönemin parası ile 40 milyon liralık TIR kaçakçılığına Maliye Bakanı Ziya Müezzinoğlu'nun kardeşi, Ali Hikmet Müezzinoğlu'nun adı da karışıyor. TIR kaçakçılığını Ali Hikmet Müezzinoğlu ile Erhan Tuncer'in organize ettiği iddia ediliyor ve emniyet güçleri Müezzinoğlu'nu aramaya başlıyordu. Tüm aramalara rağmen bir türlü yakalanamayan Müezzinoğlu, nedense hep eğlence yerlerinde görülüyordu.
   <br/>
   <br/>
   Hükümet yetkililerinin bile "yurtdışına kaçtı" şeklinde açıklamalar yaptığı Maliye Bakanı'nın becerikli kardeşi "10 yıl hapis" istemiyle aranıyordu. TIR kaçakçılığı yapmaktan sanık olan Müezzinoğlu, suçsuz olduğunu beyan ediyor, kaçakçıları tanımadığını ve kaçakçılığın yapıldığı zaman yurtdışında bulunduğunu iddia ediyordu. Müezzinoğlu; "Suçsuzum, bana komplo kuruldu ama ben mahkemenin vereceği karara saygılıyım" diyordu.
   <br/>
   <br/>
   Bir tır dolusu "komplo"
   <br/>
   <br/>
   Oysa, Müezzinoğlu'nun "komplo" dediği ilginç kaçakçılık olayı, resmi raporlara bütün detaylarıyla geçmişti. Her şey, Münih'ten hareket edip 08.02.1978 günü Kapıkule'den Türkiye'ye giriş yapan TIR'lara ait karnelerin resmi nitelik taşımadığının ve sadece eşyanın Kuveyt'e götürüleceği izlenimini vermek için profesyonel bir şekilde hazırlandığının farkedilmesiyle başlıyordu. HDMN891/BPM686 Alman ve 34 NN 741/34 LP 162 Türk plakalı TIR'lar, transit olarak geçmek istediklerini belirtiyorlar. Ancak, Kuveyt'teki Aratrans firmasına gönderileceği söylenen TIR'ların, yurtiçinde bir yerde boşaltılacağı yönünde birtakım şüpheler oluşuyordu. Görevliler şüphelenmişlerdi, ancak, transit geçecek TIR'ların bekletilmesi halinde, firmaların tazminat açma hakkı bulunmasından dolayı TIR'lar alıkonulamıyordu.
   <br/>
   <br/>
   TIR'ların yurtdışına çıkmayacakları yönünde şüphelerin büyümesinden, yurtdışına çıkana kadar gümrük muhafaza memurlarının refakat etmelerinin uygun olacağı 19365 sayılı yazıyla kararlaştırılıyordu. Kamyonların yurtdışına çıkışlarını kontrol etmek amacıyla, Ali Bora Platin ve Hasan Ağır isimli iki gümrük memuru bu iş için Trakya Gümrük Müdürlüğü'nce görevlendiriliyordu. Memurlar, dikkatli olmaları yönünde uyarıldıktan sonra, kendilerinden, Habur Sınır Kapısı'ndan çıkana kadar TIR'lara refakatçi olmaları isteniyordu.
   <br/>
   <br/>
   TIR'lar, 01.03.1978 günü gümrük memurları kotrolünde Kapıkule'den, Habur'a hareket etmek üzere yola çıkıyor. Gümrük memurlarından Ali Bora Platin, yolda seyir halindeyken TIR'lardan birinin evrakını İstanbul'da unuttuğunu farkediyor ve Teftiş Kurulu'na evrakları almak üzere gidiyor. Kendisine TIR'ların yurtdışına çıkmama ihtimali olduğu ve dikkatli olması gerektiği yönündeki  ikaz yineleniyor. Platin Gülistan Otel'e geliyor. TIR şoförleri ve refakatçi iki gümrük memuru da geceyi aynı otelde geçiriyorlar.
   <br/>
   <br/>
   Gümrük memurları ertesi gün, otelde üç kişiyle buluşuyorlar. Bu kişilerden birisi, hikayemizin de kahramanı Ali Hikmet Müezzinoğlu. Müezzinoğlu, Erhan Tuncel ve Erkan isimli şahıslarla otele gelip, daha önce pazarlık yaptığı refakatçi gümrük memuru Hasan Ağır'ın yanısıra, diğer refakatçi Ali Bora Platin'le de pazarlık yapmaya çalışıyor. Müezzinoğlu, TIR'ların İzmit'te boşalacağını ve kendisine de bu konuyla ilgili 350 bin lira verebileceğini söylüyor. Ali Bora Platin de yapılan teklifi kabul ediyor.
   <br/>
   <br/>
   Bu da kaçakçılık çetesi...
   <br/>
   <br/>
   Yapılan anlaşma sonucu Ağır, İzmit yakınlarında bir otelde kalıyor ve kamyonların hiç bir sorunla karşılaşmadan boşaltılmasıyla ilgili görevi üstleniyor. Ali Bora Platin de kamyonlar Habur'dan çıkmış gibi hazırlanacak sahte beyannameleri imzalamak için Diyarbakır'a gitmek üzere tekrar İstanbul'a geliyor. Platin, İstanbul'da bir gün kaldıktan sonra Müezzinoğlu ve Tuncel'le Yeşilköy'de buluşuyor. Ali Hikmet Müezzinoğlu, Diyarbakır'a indikten sonra kaçakçılık konusunda "uzman" olduğu belirtilen Nejat Söyler adlı komisyoncuyla telefon görüşmesi yapıyor ve ardından hep beraber Söyler'in evine gidiyorlar.
   <br/>
   <br/>
   Eve gelen ekibi, Söyler'in yanısıra Habur Gümrük Müdürlüğü'nde görevli olan, aynı zamanda da TIR'ların tüm evraklarını getiren Gani Mete ve Söyler'in akrabası Tahir Öktem karşılıyor. Refakatçi memur (!) Platin, Gani Mete ve Tahir Öktem'le birlikte Habur'a gidiyor ve TIR'lar Habur'dan çıkmış gibi bir belge düzenliyor. 06.03.1978 tarihinde Habur'dan çıktı olarak gösterilen TIR'ların 09.03.1978 günü tekrar Türkiye'ye giriş yaptığı sahte beyannameler düzenlenerek kayıtlara geçiriliyor. Sahte belgeler düzenlendikten sonra Ali Bora Platin, Habur'dan ayrılıp, tekrar Diyarbakır'a geliyor. Platin, bir gün sonra tekrar Müezzinoğlu ve Tuncel ile Nejat Söyler'in evine gidiyor. Müezzinoğlu ve Tuncel, yapılan iş karşılığı Söyler'e de 900 bin lira ödüyorlar.
   <br/>
   <br/>
   Aracılara gerekli ücreti ödeyen Müezzinoğlu ve yanındakiler, 07.03.1978 günü öğleden sonra tekrar uçağa binip İstanbul'a dönüyorlar. İstanbul'a gelen Platin, Müezzinoğlu tarafından Eyfel Oteli'ne yerleştiriliyor. Olayın İzmit ayağını tamamlayacak olan diğer refakatçi memur Hasan Ağır da bir gün sonra otele gelip, Platin'e Türk plakalı TIR'ların boşaltılmak üzere olduğunu, büyük bir kısmının boşaltıldığını, Alman plakalı TIR'ın da boşaltılmak için bir parkta beklediğini söylüyor. Ne var ki, boşaltılmak üzere parkta bekleyen Alman plakalı TIR'ın bir kaç kez park yeri değiştirmesinden şüphelenen jandarma TIR'a el koyuyor.
   <br/>
   <br/>
   Alman plakalı TIR'ın yakalanmasından sonra planları bozulan ekip bir araya gelerek yeni bir durum değerlendirmesi yapıyorlar. Jandarmayı yanıltmak ve TIR'ı kurtarmak için yeni bir plan tesbit ediyorlar. Bu plana göre; Eyfel Otel'de bekletilen muhafaza memuru Ali Bora Platin, TIR'ın jandarmalar tarafından yakalandığı Köseköy civarındaki her hangi bir polis karakolundan, TIR'la ilgili belgelerin kaybolduğuna dair bir kayıp tesbit zaptı alacaktır. TIR'ın mühürleri sağlam olduğundan jandarma, bu durum karşısında bir şey yapamayacaktır. Eğer zorlama olursa her türlü belgenin sahtesini yapabilen ve organizasyonunu Maliye Bakanı'nın kardeşinin yaptığı bu kaçakçılık grubu, belgelerin de sahtesini sonradan yapıp, durum mahkemeye intikal ettirildiğinde belgeleri mahkemeye ibraz edip kendilerini ve malları kurtaracaklardır.
   <br/>
   <br/>
   Jandarma bırakmıyor
   <br/>
   <br/>
   Kaçakçı organizatörlerinin düşündükleri ve uygulamak istedikleri plan, jandarma tarafından bir kez daha bozuluyor. Muhafaza memuru Ali Bora Platin, Gebze'ye bağlı Yeni Mahalle Karakolu'ndan sahte bir kayıp tesbit zaptı almasına rağmen, Jandarma şüphelendiği bu TIR'ı bırakmıyor. Jandarma'nın zorlaması sonucu Platin, gerçeği açıklamak zorunda kalıyor ve başta Müezzinoğlu olmak üzere tüm olayları anlatıyor. Kaçakçılığın ortaya çıkmasından sonra Jandarma ve Gümrük Müfettişleri, Ali Hikmet Müezzinoğlu, Erhan Tuncel ve Ali Bora Platin'in Diyarbakır'a gidip gitmediklerini araştırıyor.
   <br/>
   <br/>
   Türk Hava Yolları'ndan alınan yazı, her üçünün de Diyarbakır'a gidipgeldiklerini ortaya çıkarıyor. Yalnız, Ali Bora Platin'in isminin kendi itiraflarında belirttiği gibi, Ali Pınar olarak uçak biletine yazıldığı görülüyor. Sorgulamalarda bir başka gerçek daha, Ali Hikmet Müezzinoğlu'nun her hangi bir olumsuzluk halinde kendisini yurtdışındaymış gibi göstermek için pasaportuna giriş çıkış yaptırdığı ortaya çıkıyor. Müezzinoğlu, pasaportla yurtdışında olduğumu kanıtlayacağım demesine rağmen, bu durumu hiç bir zaman kanıtlayamıyor.
   <br/>
   <br/>
   Destan gibi iddianame
   <br/>
   <br/>
   Kaçakçılıktan dolayı mahkemeye intikal eden bu olayla ilgili gümrük müfettişleri ve jandarmanın elde ettiği bilgi ve belgeler, savcılığa teslim ediliyor. Ayrıca; Gümrük ve Tekel Bakanlığı'na da 5 sayfası ek olmak üzere 28 sayfalık bir rapor sunuluyor. 78'i ek halinde toplam 143 parçalık belge savcılığa ve bakanlığa intikal ettiriliyor. Bu belgeler arasında; başta düzenlenen sahte beyannameler olmak üzere, uçak biletleri, olaya ismi karışan kişilerin ifadeleri ve çekmiş oldukları sahte telgraflar ve buna benzer belgeler yer alıyor.
   <br/>
   <br/>
   Kaçakçılık yaptığı belgelerle bu kadar açık olmasına rağmen, Ali Hikmet Müezzinoğlu basına ve gümrük müfettişlerine vermiş olduğu ifadelerde, TIR'larla hiç bir ilgisinin bulunmadığını, ancak; TIR firmasının ortağını tanıdığı için kendisinden yardım istenildiğini söylüyor. Olayın olduğu tarihlerde yurtdışında bulunduğunu, ismi geçen kişilerin hiç birini tanımadığını ve olayın bir komplo olduğunu da belirtiyor.
   <br/>
   <br/>
   Müezzinoğlu'nun 143 ayrı belgeyle kaçakçılık yaptığı ortaya çıkarılmış olmasına rağmen, duruşmalar "delil çokluğundan" hep "ileri bir tarihe" erteleniyor. Mahkeme, 15 yıl sonra görüşülmeye başlandığında ise, dosya çoktan zaman aşımına uğramış oluyordu. Zaman aşımına uğrayan mahkemenin görülmesine gerek yoktu ve karar "zaman aşımından beraat" olarak açıklanıyordu.
   <br/>
   <br/>
   Pes doğrusu!
   <br/>
   <br/>
   Mahkemenin zaman aşımına uğramasıyla birlikte, Maliye Bakanı'nın kardeşi, kaçakçılıkla ilgisinin olmadığını daha önce defalarca gazete sayfalarında ve davanın devam ettiği günlerde belirtmesine rağmen, bir dilekçe ile başvurarak kaçak Peter marka kol saatlerinin kendisine ait olduğunu kabul ediyordu. Müezzinoğlu, aynı dilekçede kendisine ait olan bu malların iadesi için gereğinin yapılması talebinde bulunuyordu. 07.07.1994 tarihli bu dilekçede Müezzinoğlu, aynen şu ifadelere yer veriyordu:
   <br/>
   <br/>
   "Gebze Tasfiye İşletme Müdürlüğü'ne
   <br/>
   <br/>
   Dairenizin 30.6.1994 günü yapılan satışta 7074 sıra numarasında kayıtlı eşyaların sahibi ben bulunmaktayım.
   <br/>
   <br/>
   21.1.1993 tarih ve 3864 sayılı yasanın Amir Hükmüne göre "Satışın Tamamlanmasına müteakip İhale Konusu Malı Satışta Bulduğu Değer Üzerinden, sahiplerinin 7 gün içerisinde Satın Alma Hakları Vardır" hükmüne istinaden mal sahibi olarak satın almayı bildiriyorum.
   <br/>
   <br/>
   Pamukbank Silivri Şubesinin İşletmeniz emrine bloke ettiği 06.06.1994 tarihli "Üçmilyar İki Yüz On Sekiz Milyon Elli Bin TL." çeki arz ederim.
   <br/>
   <br/>
   Gereğinin yapılmasını talep ediyorum. Saygılarımla. 07.07.1994 İmza; Ali Hikmet Müezzinoğlu."
   <br/>
   <br/>
   Sırada hangi dava var?
   <br/>
   <br/>
   1978 yılında, aylarca gazete sayfalarından düşmeyen ve hükümet yetkililerin ardı ardına açıklama yaptığı bu olayın hikayesi, kaçakçısiyaset ilişkisini ve adalet mekanizmamızın bazı olaylar karşısında çaresizliğini gözler önüne sermesi bakımından oldukça önemli, bir o kadar da ilginç.
   <br/>
   <br/>
   Yıllar önce reddedilen iddialar, yıllar sonra kabul edilebiliyor. Davalar da "İleri bir tarihte görülmek üzere" diye ertelenip, zaman aşımına uğratılabiliyor. Günümüzde kaçakçılıkla ilgili bazı davaların (devleti temsil ettiğini iddia eden bazı insanların davalarına yakından bakılırsa) zaman aşımına uğratılmak üzere ertelendiğine şahit olunduğu gibi, tek celsede de sonuçlandığı görülmüyor değil. Tabii; yıllar sonra, bir takım ilişkilerle mahkemeleri etkileyenlerin, yapmış oldukları kanunsuz işleri, hangi kurum ve kişilere yazacakları dilekçelerle kabullenecekleri ise, doğrusu şimdiden merak ediliyor.
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-4835-34-zaman-asimli-bir-kacakcilik-oykusu.html), [web.archive.org (arşiv bağlantısı)](http://web.archive.org/web/20140913031335/http://www.aksiyon.com.tr:80/aksiyon/haber-4835-34-zaman-asimli-bir-kacakcilik-oykusu.html)
