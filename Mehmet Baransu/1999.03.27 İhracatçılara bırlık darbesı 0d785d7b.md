# İhracatçılara "bırlık" darbesı

*Mehmet Baransu 1999.03.27*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   İhracatçı birlikleri, Türk ihracatçılarına yardımcı olmak düşüncesiyle Dış Ticaret Müsteşarlığı denetiminde kurulan meslek teşekküllerinden birisi.
  </font>
 </div>
 <div id="newsText">
  <font class="detail-text">
   Başlangıçta, ihracatçıları her aşamada bilgilendirme, yönlendirme ve uyarmakla görevlendirilen bu birlikler, son günlerde kuruluş amaçları dışına çıkmaya başladılar.
   <br/>
   <br/>
   İhracatçı birliklerinin görevleri, yönetmeliğin 5. maddesinde "ihracatın artırılması ve daha iyi değerlendirilebilmesi için, incelemeler yapmak, kurs ve seminer düzenlemek, üyelerine her türlü hizmeti sunmak" şeklinde özetleniyor. Birlikler, üyelerinin çalışmalarında karşılaşacakları güçlükleri gidermek, haksızlığa uğrayan üyelerinin hakları için yetkili kuruluşlar nezdinde girişimlerde bulunmakla da yükümlü. İhracat yönetmeliğinin 20. maddesine göre de, birlikler ihracatçıları her aşamada bilgilendirmek, yönlendirmek ve uyarmak zorunda.
   <br/>
   <br/>
   İhracatı kolaylaştırmak için birlikler kuran ihracatçılar, bilindiği gibi vergi, resim ve harç gibi birtakım vergilerden de muaf tutularak teşvik ediliyorlar. İhracatı artırmak düşüncesiyle devlet tarafından bu uygulama olurken, yine devlet tarafından resmi izinle kurulan ihracatçı birlikleri, ihracatçılardan "nisbi aidat" adı altında yılda ortalama 40 milyon dolar gibi büyük bir miktar topluyorlar. İcat ettikleri bu uygulama ile kıymet üzerinden alınan bir nevi harç tahsil etmeye başlayan bu birlikler, paranın tahsili için de ihracatçılara zaman kaybettiriyorlar. İhracatçılara her tür kolaylığı yapma düşüncesiyle kurulan bu birliklerin, kuruluş amaçlarına tamamen ters olan bu uygulamaları yapmaları ise akıllara farklı soru işaretleri getiriyor. İhracatçı birliklerinin kuruluş amaçları dışında yapmış oldukları bir uygulama daha var ki, kuruluş amaçlarının tekrar gözden geçirilmesi sonucunu ortaya çıkarıyor. Türkiye İhracatçılar Birliği bünyesindeki, İstanbul Tekstil ve Konfeksiyoncular İhracatçılar Birliği'nin (İTKİB) yapmış olduğu bazı uygulamalar, açıkça gerçek ihracatçıların kösteklendiği sonucunu ortaya çıkarıyor.
   <br/>
   <br/>
   Türkiye'nin yıllık ihracatı yaklaşık olarak 25 milyar dolar civarında. İhracatçıları her aşamada bilgilendirme, yönlendirme ve uyarmakla görevlendirilen bu birlikler, "nisbi aidat" adı altında, bazı mallarda ihracatın binde biri, bazılarında ise binde ikisi oranında pay alıyorlar. 25 milyar dolarlık ihracatın yaklaşık 11 milyar doları direkt İTKİB'i ilgilendiriyor. İTKİB, aldığı binde birlik nisbi aidatı gıda ve tekstil ürünlerinden, binde ikilik oranı ise diğer sektörlerin yapmış olduğu ihracat mallarından alıyor. Devlet, ihracatın artırılması için ihracatçıları bazı vergilerden muaf tutarak birtakım kolaylıklar sağlarken, ihracatçı birlikleri yapmış oldukları uygulama ve vermiş oldukları fiyat tesbitleriyle, hiç bir yükümlülüğü olmamasına rağmen "nisbi aidat" adı altında trilyonlarca para topluyor.  İTKİB, vermiş olduğu Daimi İşleme Belgesi çerçevesinde bu paraları alıyor.
   <br/>
   <br/>
   Gümrük Bakanlığı'nda görüştüğümüz üst düzey bir yetkili toplanan oranın 40 milyon dolar civarında olduğunu söylüyor. Daimi İşleme Belgesi'ndeki tüm uygulamalar ise gümrük tarafından yapılıyor. İTKİB, bu uygulamaları sadece ilan etmekle yükümlü. Daimi İşleme Belgesi, gümrükte olması gerekirken anlaşılmaz bir şekilde İTKİB'e verilmiş. İTKİB, bu amaçla uygulamayı yürütüyor. Bu uygulamanın hiç bir resmi yani ve zorunluluğu yok. Çünkü, İTKİB, resmi bir belge tanzim etmeden ihracatın binde biri oranında para alıyor. İhracatla ilgili resmi belgeyi ise Ticaret Odaları tahsis ediyor.
   <br/>
   <br/>
   Yıllık yaklaşık 15 trilyon para toplayan İTKİB, topladığı bu paraları ihracatçıları bilgilendirmek ve onlara her tür yardımı yapmak amacıyla kullanmakla yükümlü. Oysa, İTKİB yetkililerinin, topladıkları bu paraları yurtdışı gezilerinde, düzenlemiş oldukları fuarlarda, lüks otellerde kalarak harcadıkları iddia ediliyor. Dış Ticaret Müsteşarlığı'nın bağlı olduğu bakanlığın tüm yurtdışı gezilerinin masrafları da ihracatçılardan toplanan bu paralarla karşılanıyor. Yurtdışında düzenlenen fuarlara katılan firmalar stand paralarını kendileri karşılıyor. İsminin açıklanmasını istemeyen bir İTKİB Yönetim Kurulu üyesi, bazı firmalara stand ücreti üzerinden indirim yapıldığını ve toplanan paraların bir kısmının buradan doğan masraflara aktarıldığını kaydediyor.
   <br/>
   <br/>
   İhracatçı birliklerinin, ihracatçılara ne tür hizmetler sunduğu, çalışma ve kuruluş amaçları, toplanan nisbi aidatların ihracatçıya nasıl yansıdığı ve nerelerde kullanıldığı, ihracatı artırıcı ve teşvik edici ne tür faaliyetlerin yapıldığı konularında bilgi almak için, kendisiyle görüştüğümüz Türkiye İhracatçılar Birliği Başkanı Okan Oğuz, daha önce İTKİB'le ilgili yazmış olduğumuz ve mahkemeye intikal eden bir haberden dolayı bu konularla ilgili bizlere bilgi vermeyeceğini bildirdi. Buna rağmen, kendisiyle yapmış olduğumuz 20 dakikalık görüşmede, bazı konularda ayrıntılı olmasa da yüzeysel birtakım açıklamalarda bulundu. Oğuz, toplamış oldukları nisbi aidatların yasal olduğunu ve tıpkı derneklerde olduğu gibi, kendilerinin de çalışmalarını yürütebilmeleri için bu aidatları aldıklarını söylüyor. Aidatların nerelerde kullanıldığıyla ilgili sorumuzu ise, "Genel Sekreterlik'te yıllık faaliyet raporlarımıza bakarsınız" diyerek yanıtlıyor. Oğuz, harcamalarla ilgili ilginç bir de açıklama yapıyor: "Nisbi aidatlar olmadan ben iki okul, bir yüksekokul nereden yaptıracaktım, bu konularda kimsenin haberi yok. Biz eğitime katkı olması için Yenibosna'da okul yaptırıyoruz."
   <br/>
   <br/>
   Oğuz'un bahsettiği okulların yapımını Milli Eğitim Bakanlığı üstlenmiş durumda. İki kurumun aralarında yapmış oldukları protokol sonucu Bakanlığın atamış olduğu öğretmenlerin parası da devlet tarafından ödeniyor. Bu okullar tekstil ve modayla ilgili okullar olduğu için özel statüyle kurulmuş durumdalar. İTKİB, bu okullar için gerekli olan teknik donanımı karşılıyor. Yani bina yapımı ve diğer masrafları Milli Eğitim Bakanlığı karşılıyor.
   <br/>
   <br/>
   Okan Oğuz'un aidatların nerelere harcandığıyla ilgili sorumuza vermiş olduğu "Genel Sekreterlik'te yıllık faaliyet raporlarımıza bakarsınız" cevabı üzerine Genel Sekreter Tuncer Öğün'e bu konularla ilgili görüşme talebinde bulunduk.
   <br/>
   <br/>
   Genel Sekreter Tuncer Öğün imzasıyla verilen cevapta ise, "Bu konularda gerekli açıklamanın yapılmayacağı" bildiriliyordu. İTKİB yetkilileri, tüm müracatlarımıza rağmen, bu konular hakkında gerekli bilgiyi vermemeye özen gösteriyorlar! Tabii paraların neden toplandığı, nerelerde kullanıldığı, ihracatçılara neden yardım edilmediği gibi sorular da yanıtsız kalıyor. 1218 Eylül 1998 tarihli Aksiyon Dergisi'nde, İTKİB'de ortaya çıkan skandalları tüm belgeleriyle ortaya koymamıza rağmen, "objektif nitelikte olacağına kanaat getirilememiştir" iddiasıyla bu konulara gerekli açıklamaların yapılmaması ise olayı daha da ilginç bir noktaya taşıyor.
   <br/>
   <br/>
   İhracat yapan firmaların bazıları, ihracatçılar birliğinin bugüne kadar kendilerine ihracatı artırıcı ve teşvik edici hiç bir faaliyette bulunmadığını söylüyorlar. Görüştüğümüz bir çok ihracat firması, yapacakları açıklamalardan dolayı İTKİB'in kendileriyle ilgili işlemlerde birtakım zorluklar çıkartacağını söyleyerek, özellikle isim ve firmalarının adlarının geçmemesi talebinde bulunuyorlar. İhracatçılar, ihracatla ilgili İTKİB yöneticileriyle görüşmek istediklerinde, kendilerine ulaşamadıklarını da belirtiyorlar. Bu iddiayı reddeden İhracatçılar Birliği Başkanı Okan Oğuz, "belki tam vaktinde ve gününde görüşememişizdir ama görüşmek isteyen insanlarla kesinlikle görüşürüm" diyor. İsminin açıklanmasını istemeyen bir firma yetkilisi ise, yapacakları ihracat için İTKİB'den istatistik istediklerinde kendilerinden para talep edildiğini söylüyor. Para istenmesi üzerine İTKİB'den bilgi almaktan vazgeçen firma, ihracatçılara yardımcı olmak amacıyla kurulan internete (!) müracaat etmiş.
   <br/>
   <br/>
   Görüştüğümüz ihracatçıların bazıları ödedikleri aidattan haberdar değiller. Haberdar olan firmalar ise bu uygulamanın birer kanuni zorunluluktan dolayı olduğunu zannediyorlar. Birliğin kendilerine ne tür yardım yaptığı sorumuza verdikleri cevap ise oldukça ilginç; "Hiç, aynı zamanda ihracat da zaman kaybı."
   <br/>
   <br/>
   İTKİB'de yaşanan ilginç uygulamalar bunlarla sınırlı değil. İhracatta yapılan fiyat tesbitinde de çok farklı uygulamalar yapılıyor. İranIrak savaşında, Irak, ithalatını Türkiye üzerinden gerçekleştiriyordu. Türkiye, ihraç ettiği malları bazen 5 kat bazen de daha fazla fiyatla satıyordu. Bu ticarette bir çok sanayici, oldukça yüksek miktarlarda para kazandı. Devlet de yapılan bu uygulamayı destekledi. Merkez Bankası'ndan firmalara kredi açılmaya başlandı. Bu savaş sırasında Türkiye, Irak'a yılda 4 milyar dolarlık ihracat yapmaya başladı.
   <br/>
   <br/>
   İranIrak Savaşı'nda yapılan ihracatta 5 kat fiyat normal görülüp bu uygulama devlet tarafından desteklenirken, şu anda ihraç edilen mallarda, malın kıymetini belirleyen İTKİB'in vermiş olduğu maliyet fiyatının % 10'undan fazla beyanda bulunan firmalar, mahkemeye veriliyorlar. Yani firmalar İTKİB'in vermiş olduğu malın fiyatının % 10'undan fazla kâr yapamıyorlar. Sebep olarak da yapılan ihracat karşılığı alınan krediler gösteriliyor. Firmaların hayali ihracat yapmamaları için bu yükümlülüğün konduğu belirtiliyor. Ancak, yapılan bu uygulamada da büyük çelişkiler var. Şöyle ki: Gümrük Kanunu'nun 65. maddesine göre, malın gerçek değeri satış fiyatıdır. Gümrüklerde bu konuda problem çıktığında ihracatçılar birliğinden fiyat soruluyor. Birliği'nin bilgisayar kayıtlarında ihraç edilen malların alt ve üst sınır fiyatları bulunuyor. İTKİB, kendine gelen mallarla ilgili fiyat tesbitinde bulunuyor ve verdiği tesbitlerde "... karar verilmiştir" diyor. Bu uygulamada da bazı çelişkiler var. İTKİB, malı kendisi üretmiş, kendisi pazarlık etmiş ve malı kendisi satmış gibi, firmanın yerine geçerek karar veriyor ve fiyatın uygun olup olmadığını tesbit ediyor. Bu fiyat kararlaştırması Gümrük Kanunu'na  aykırı; kararlaştırılmış fiyat diye bir madde Gümrük Kanunu'nda yok.
   <br/>
   <br/>
   Gümrük Kanunu'nda, kararlaştırılmış fiyata göre hiçbir işlem yapılamayacağının belirtilmesine rağmen İTKİB, fiyat bildiriminde bulunuyor. Ne Gümrük Birliği Mevzuatı'nda ne de Türk Gümrük Mevzuatı'nda "kararlaştırılmış fiyat" diye bir tabir yok. Malın normal fiyatına göre değerlendirilmesi gerekiyor. Normal fiyat da tam ve serbest rekabet şartları altında birbirinden bağımsız alıcı ve satıcı arasında oluşan fiyat olduğu için, kararlaştırılmış fiyat tesbitinde bulunmak aslında mümkün değil.
   <br/>
   <br/>
   Bu fiyatı kararlaştırırken İTKİB, ihracatçı firma ile görüşmeyi kabul etmediği gibi, bir malın fiyatının müşteri, marka, satılan ülke ve risk unsurlarıyla bağlantılı olduğunu düşünmeden hareket ediyor. Eskiden, fiyat tesbitinde alt ve üst limitler bildiriliyordu. Bu uygulamanın kimin baskısı ile değiştirildiği ve "tek fiyat kararlaştırma sistemi"ne geçildiği ise merak ediliyor.
   <br/>
   <br/>
   Bir firma, farklı ülkelere, farklı müşterilere aynı malı farklı fiyatla satabilir. İhracatçılara yardımcı olmaları düşüncesiyle kurulduğu belirtilen birlik, ihracatçıya "sen bu malı şu fiyata satacaksın" diye, onun kârını düşürücü bir faaliyet göstermektedir ki bu, kuruluş amacına tamemen aykırı.
   <br/>
   <br/>
   İTKİB, "kararlaştırılmış fiyat" tesbitinden yola çıkıp bilgisayar kayıtlarına bakarak fiyat tesbit ediyor. Ne var ki, İTKİB kendi bilgisayar kayıtlarına bakmadan da fiyat tesbitinde bulunabiliyor. Mesala, K. S. Firması 52 milyon dolarlık ihracat yapıyor. 0.30 dolarlık tela bezini 2.85 dolar olarak beyan ediyorlar. Firmanın oldukça yüksek beyanda bulunduğu açık olmasına rağmen, yaklaşık 10 kat fazla beyan edilen bu fiyatı İTKİB uygun buluyor. Ege İhracatçılar Birliği'nden bir personel bu olayı fark ediyor. Birliğin ve İstanbul Sanayi Odası'nın yapmış olduğu incelemede de, malın gerçek fiyatının 0.35 dolar olduğu ortaya çıkıyor. Yani aynı amaçla kurulmuş iki birlik farklı fiyat tesbitinde bulunuyor. (Dış Ticaret Müsteşarlığı'nın yapmış olduğu incelemede ise, bu malların ihraç edilmediği ve hayali ihracat yapıldığı ortaya çıkıyor.)  İTKİB'in hangi kriterlere göre fiyat tesbitinde bulunduğu ve neleri (?) dikkate aldığı ise merak ediliyor.
   <br/>
   <br/>
   Oysa aynı İTKİB, 31. 12. 1998 tarihli Genel Sekreter Yardımcısı Cemal Beyazıt imzalı Samsun Gümrüğü'ne gönderdiği yazıda, fiyat tesbitinde bulunamayacağını belirtip, bir kez daha ilginç bir açıklama yapıyor. 1616/11380 sayılı yazıda ".... fiyat tesbitinin tereddüde meydan vermeyecek şekilde satış birim fiyatının net olarak tesbit edilmesi, serbest piyasa koşullarında mümkün bulunmamaktadır. Fiyat tesbitlerinde standart objektif kriterler olmadığından bir mala tek bir fiyat vermek inandırıcı olamaz." deniyor. İTKİB, yazmış olduğu bu yazıyla bugüne kadar yapmış olduğu uygulamaların hatalı olduğunu bir nevi kabul ediyor. Serbest piyasa kurallarına göre malın gerçek değerinin tespit edilmesi mümkün değilken, Samsun'a gönderdikleri yazıda da bunu kabul etmelerine rağmen, fiyat kararlaştırılması uygulaması halen sürüyor.
   <br/>
   <br/>
   İhracatı artırmak düşüncesiyle vergi, resim ve harç gibi birtakım vergilerden muaf tutulan firmalardan, "nisbi aidat" adı altında toplanan paraların alınmayıp, bu paraların ithalat yapan firmalardan alınması yönünde de düşünceler var. Bunun için birtakım çalışmalara da başlanmış durumda.
   <br/>
   <br/>
   İhracatın artırılması ve daha iyi değerlendirilebilmesi için, incelemeler yapmakla, kurs ve seminer düzenlemekle, üyelerine her türlü hizmeti sunmak, üyelerinin çalışmalarında karşılaşacakları güçlükleri gidermek, haksızlığa uğrayan üyelerinin hakları için yetkili kuruluşlar nezdinde girişimlerde bulunmakla, ihracatçıları her aşamada bilgilendirmek, yönlendirmek ve uyarmakla yükümlü olan bir birliğin yapmış olduğu uygulamalar, sanırız teşvik edelim derken hem ihracatçıların maliyetini artırarak hem de doğru yönlendirme yapmayarak nasıl köstekleyici bir hal aldığı açıkça ortada. Şayet, birlikler şu an plan aşamasında olduğu gibi ihracatçılar yerine ithalat üzerinden söz konusu harçları toplamaya başlarsa, hiç değilse ihracatın önü açılacağı için şüphesiz Türkiye için daha faydalı olacaktır.
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action?newsId=4884), [web.archive.org (arşiv bağlantısı)](http://web.archive.org/web/20120706120653/http://www.aksiyon.com.tr:80/aksiyon/newsDetail_getNewsById.action?newsId=4884)
