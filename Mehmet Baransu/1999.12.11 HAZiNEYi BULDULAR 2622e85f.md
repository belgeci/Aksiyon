# "HAZiNE"Yi BULDULAR

*Mehmet Baransu 1999.12.11*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   İlk açıklama yüzyılın felaketi olarak nitelendirilen 17 Ağustos depreminden sonra yapıldı. Depremin ekonominin can damarları olan sanayi bölgesini vurması, binlerce insanın can ve mal kaybına uğraması Hazine'ye yeni yükler getirmişti.
  </font>
 </div>
 <div id="newsText">
  <font class="detail-text">
   Toplanan vergilerin iç borç faizlerini bile karşılayamaması, devleti yeni kaynak arayışlarına itmişti. İç ve dış borçların birbirini dengeleyemediği bir ortamda, Dünya Bankası ve İMF'den alınan kredilerle kapatılmaya çalışılan Hazine açığı, 17 Ağustos'la tekrar büyümeye başlamıştı. Ve ilk açıklama da depremin üzerinden çok geçmeden yapıldı. "Hazine'de para olmadığı gerekçesiyle depremzedelere yardım amacıyla, yeni vergiler getirilecekti."
   <br/>
   <br/>
   Yeni vergiler, önce, tartışma olarak kamuoyunun gündemine sunuldu. Gelen tepkilerle birlikte geri adım atılacağı yönünde sinyaller verilmeye başlandı. 12 Kasım Düzce depremi, tepkilerin, "kulak ardı" edilmesini sağladı. Düzce depremiyle birlikte bu kez yeni bir açıklama gelmemiş, vergilerin alınacağı kanunlaşmıştı. Cep telefonundan emlaka, otomobilden borsaya, tekstilden gıdaya kadar bir çok alanda yeni vergiler getirilmişti. Bu yeni düzenlemeyle vergilere yüzde 52 oranında zam yapılmış fakat bu da hükümeti tatmin etmemişti. Bütçe açığı oldukça fazlaydı ve dengelenmeliydi. Maliye Bakanı Müsteşar Yardımcısı'nın deyişiyle; "yeni kaynaklar bulunmalı"ydı. Kaynağın adresi ise belliydi. Türk halkı, hergün yeni bir zam haberi ve vergiyle uykusundan kalkar oldu. En son tekel ürünlerine getirilen yaklaşık yüzde 50'lik zam ise daha yetmedi mi sorusunu gündeme getirdi. Yapılan zamlar beraberinde birtakım soruları da getirmişti. Devlet topladığı paraları ne yapıyordu? Deprem vergisi adı altında toplanan paraların akıbeti ne olacaktı? Hazine neden gün be gün açık veriyor ve bu açık bir türlü kapanmıyordu?
   <br/>
   <br/>
   Bazı firmalarla ilgili elde ettiğimiz belgeler, Hazine'nin devletin bilgisi dahilinde soyulduğunu ortaya koyuyor. Hazine'nin soyulma hikayesi ise oldukça ilginç.
   <br/>
   <br/>
   Elimizdeki belgeler, sadece bir firmanın 17 ay gibi kısa bir zaman dilimi içerisinde, yapmış olduğu hayali ihracat karşılığı, 15 milyon dolar, yaklaşık 6 trilyon 500 milyarlık KDV iadesi alarak yolsuzluk yaptığını gösteriyor. Aynı firma bünyesinde çalışan başka bir şirket de yine haksız olarak Hazine'den 3 trilyon 875 milyar 476 milyonluk bir iade daha alıyor, yani Hazine, sadece bir firma tarafından 22 milyon dolar alınarak boşaltılıyor. İzmir Defterdarlığı Hasan Tahsin Vergi Dairesi Başkanlığı'nın elimizde bulunan belgeleri de bu hayali ihracatı çok açık bir şekilde gözler önüne seriyor.
   <br/>
   <br/>
   Hazine soyguncularının hikayeleri ve Hazine'yi boşatma şekilleri, halktan toplanan ve toplanacak olan vergilerin en azından bir kısmının nerelere gideceğini göstermesi bakımından oldukça önemli olduğu için, bu ilginç dosyayı kamuoyunun göndemine getiriyoruz.
   <br/>
   <br/>
   İzmir, İstanbul ve Gürbulak'ta gerçekleşen Hazine soyulması işi, Dış Ticaret Müsteşarlığı'nın 30 Mart 1998 tarihli bir yazısıyla ortaya çıkıyor. Dış Ticaret Müsteşarlığı'nın yaptığı incelemede, 10 ay önce kurulan bir firmanın hayali ihracat yaptığı ve bugünün parasıyla 3 ay gibi kısa bir zaman dilimi içerisinde, mart ayına kadar yaklaşık olarak Hazine'den 2 trilyona yakın para çektiği ortaya çıkıyor. Firmanın hayali ihracat yaptığını Dış Ticaret Müsteşarlığı'nda İhracat Genel Müdürlüğü görevinde bulunan Ömer Berki ortaya çıkarıyor. Berki, firmanın hayali ihracat karşılığı haksız olarak devletten 2 trilyona yakın para aldığını ortaya çıkarmasına rağmen, firmayla ilgili hiç bir inceleme yapılmıyor. İşin en ilginç yanı ise firma, bu tarihten sonraki 9 ayda hayali ihracat yaptığı ortaya çıkmasına rağmen, Hazine'den 12 milyon dolar, yaklaşık 5 trilyona yakın para daha çekiyor.
   <br/>
   <br/>
   10 milyon dolar daha çekilmiş
   <br/>
   <br/>
   Firmayla ilgili incelemeler ancak bir yıl sonra yapılıp, konu incelenmeye alınmasına rağmen, söz konusu kişiler yeni firmalar kurarak bir kaç ay önce aynı vergi dairesinden 10 milyon dolar daha aldığı söyleniyor. İsminin açıklanmasını istemeyen bir yetkili önümüzdeki günlerde bu iddiayla ilgili olarak firmaya baskın düzenleneceğini belirtiyor.
   <br/>
   <br/>
   İTS İç Ege Tekstil Sanayicileri A.Ş.'nin hayali ihracat yaptığı, Berki'nin yapmış olduğu araştırma sonucu açık bir şekilde ortaya çıkmasına rağmen, firmanın yine aynı yolla, 12 milyon dolarlık KDV iadesi alması ise akıllara oldukça farklı soru işaretleri getirmiyor değil.
   <br/>
   <br/>
   Dış Ticaret Müsteşarlığı ve Gümrük Müsteşarlığı'nda organize bir şekilde yapılan hayali ihracata dayanarak, sadece bir firma için ödenen 15 milyon dolarlık iadenin resmi ödemeleri ile ilgili, İzmir Defterdarlığı Hasan Tahsin Vergi Dairesi Başkanlığı'nın elimizde bulunan 2284 sayılı, 09.02.1999 tarihli belgesinde alınan paralar oldukça açık ve net bir şekilde görülüyor.
   <br/>
   <br/>
   15 milyon doları Hazine'den alan İTS (İç Ege Tekstil Sanayicileri A.Ş.) adlı şirket, 24.03.1997 tarihinde İzmir'de Şair Eşref Bulvarı No: 6 adresinde kuruluyor. Gördes Tekstil, GİDSAŞ, GÖRTAŞ, DASAN, BİSTAŞ, GÖRBAŞ, GESAŞ, AKTEK, Ergin Halıcılık şirketleri ile Ömer Hüseyin Yavuz, Suavi Kurtulmuş ve Süleyman Demiryürek isimli şahısların ortaklığında 20 milyar lira sermaye ile kurulan şirket, 5 Mart 1997'de sermayesini 240 milyara yükseltiyor. 193 ortağı olan şirketin yönetim kurulu başkanlığına da Bahri Ergin getiriliyor. Bu değişiklikten 5 ay sonra ilk hayali ihracat denemesi de yapılıyor ve İzmir Defterdarlığı Hasan Tahsin Vergi Dairesi'nden aylık periyotlarla Hazine'nin içi boşaltılmaya başlanıyor.
   <br/>
   <br/>
   6.5 trilyonluk soygun 712 milyonla başlıyor
   <br/>
   <br/>
   İzmir Defterdarlığı Hasan Tahsin Vergi Dairesi'nin söz konusu belgesi incelendiğinde ilk hayali ihracat denemesi, ANASOLD hükümetinin kurulmasından bir ay sonra, Ağustos 1997 tarihinde yapılıyor. Ağustos ayında ilk deneme olarak o günün parasıyla 712 milyon 704 bin lira çekiliyor. Bir ay sonra, eylül ayında ise ikinci deneme yapılıyor ve bu sefer 195 milyon lira çekiliyor. Soygun müteakip aylarda da artarak devam ediyor. Başlarda milyonla ifade edilen paralar çekilirken, Aralık 1997'de 55 milyar Hazine'den çekiliyor.
   <br/>
   <br/>
   Firma bu paraları aldıktan sonra, kendileriyle ilgili olarak haksız kazanç sağladıkları gerekçesiyle ilk ihbar da Ege İhracatçılar Birliği tarafından Gümrük Müsteşarlığı ve Hazine Müsteşarlığı'na yapılıyor. Ve bu ihbar üzerine firmayla ilgili ilk incelemelere de başlanıyor.
   <br/>
   <br/>
   Fahiş fiyat farkı
   <br/>
   <br/>
   Ege İhracatçılar Birliği, firmanın, ihracatını yüksek gösterip, devletten fazla miktarda para aldığını tesbit ediyor. Yapılan araştırmayla firmanın İsviçre'ye ihraç etmek istediği sentetik ham kumaşları, 10 kat fazla fiyatla gümrüğe bildirdiği ve ihracatı yüksek gösterip devletten fazla miktarda para aldığı ortaya çıkıyor. Devlet, yapılan ihracatların yüzde 15'ini firmalara Hazine'den ödediği için, İTS'nin fiyatını yüksek gösterdiği anlaşılıyor. İstanbul İhracatçılar Birliği'nin bu fiyatı uygun bulduğu da yapılan incelemede tesbit ediliyor.
   <br/>
   <br/>
   Ege İhracatçılar Birliği, yaptığı bu araştırma sonucu Ocak 1998 tarihinde, İzmir Gümrük Başmüdürü Ahmet Koç'a firmayla ilgili ihbarda bulunuyor. Koç, kendisine iletilen ihbarı, kısa sürede Ankara'ya, genel müdürlüğüne intikal ettiriyor. Bunun üzerine Genel Müdür Yardımcısı Nilgün Altındağ, Dış Ticaret Müsteşarlığı'na bir yazı göndererek Ege ve İstanbul İhracatçıları Birliği'nin vermiş olduğu yaklaşık 10 katlık fiyat çelişkisinin açıklanmasını ve konunun kendilerine bildirilmesini "arz" ediyor.
   <br/>
   <br/>
   Bu yazışmaların yapıldığı ocak ayında firma, Hazine'den herhangi bir iade almıyor. Ancak; yazışmalardan bir sonuç çıkmayınca, firma, Şubat 1998 tarihinde Hazine'den o günün parasıyla 6 milyar lira daha iade alıyor. Şubat ayını takip eden mart ve nisan aylarında ise herhangi bir iade alınmıyor. Firmanın bu iki ayda iade almamasının sebebi de oldukça ilginç.
   <br/>
   <br/>
   "İhracat yapılmamış"
   <br/>
   <br/>
   Dış Ticaret Müsteşarlığı, Gümrükler Genel Müdür Yardımcısı Altındağ'ın kendilerine iletmiş olduğu yazıya, 30 Mart 1998 tarih ve 1590 sayılı bir yazıyla cevap veriyor. Yazıda, fiyat çelişkileriyle ilgili hiç bir açıklama yapılmıyor. Fiyat çelişkisiyle ilgili bir açıklama yapılmazken, İhracat Genel Müdürü Ömer Berki imzasıyla gönderilen yazıyla ilginç bir gerçek de ortaya çıkıyor. Berki'nin yazısında "İTS İç Ege Tekstil Sanayicileri ve Dış Ticaret A.Ş.'nin Türkiye'den gerçekleştirdiği son 2 yıllık ham kumaş ithalat miktarının araştırılması hususunda 13.2.1998 tarihli Bern Ticaret Müşavirliği'mize muhatap yazımıza alınan cevabi yazıda; adı geçen firmanın, 1996 ve 1997 yıllarında İsviçre'nin Türkiye'den bahse konu 5515.21.10 G.T.İ.P'li sentetik ham kumaş ithalatı yapmadığının tesbit edildiği..." deniliyor. Böylece devletin, hayali ihracat yapan firmaya, o güne kadar günümüz parasıyla 2 trilyona yakın para ödediği anlaşılıyor. Dış Ticaret Müsteşarlığı'nın bu yazısı üzerine firma, mart ve nisan aylarında Hazine'den para çekmiyor.
   <br/>
   <br/>
   Olay incelenmeyip, soruşturulmuyor
   <br/>
   <br/>
   Konunun ilginçliği de tam bu aşamada başlamış oluyor. Yolsuzluk olayı Dış Ticaret Müsteşarlığı'nın resmi yazısıyla sabitlendiği için, başta hayali ihracatı ortaya çıkaran Dış Ticaret Müsteşarlığı olmak üzere, Maliye Bakanlığı ve Gümrük Müsteşarlığı yetkililerinin olaya el koyması beklenirken, üç kurum da hiç bir inceleme yapmıyor. 10 katlık fiyatı uygun bulan İTKİB hakkında da soruşturmaya gidilmiyor. Bunun üzerine firma Hazine'yi boşaltma işine kaldığı yerden devam ediyor. İTS adlı firma bununla da kalmayıp, miktarı da her geçen ay biraz daha artırıyor.
   <br/>
   <br/>
   Üç kurumun üst düzey yöneticilerinin, hiç bir işlem yapmayacağını veya yapamayacağını(!) anlayan firma yetkilileri, Mayıs 1998 tarihinde 79 milyar 947 milyon lira daha Hazine'den çekiyorlar. Hem de yapmış oldukları ihracatın hayali olduğu, resmi belgelerle yolsuzluk yaptıkları ortaya çıkmasına rağmen.
   <br/>
   <br/>
   Temmuz ayında para neden alınmadı?
   <br/>
   <br/>
   Vatandaştan toplanan vergilerin nerelere gittiği önemli olmadığı ve hiçbir soruşturma da yapılmadığı için, Hazine soyma işi ilginç bir şekilde rayına sokuluyor ve Haziran 1998 tarihinde ciro artırılarak Hazine'den, 223 milyar 192 milyon lira daha çekiliyor. Hayali ihracatın devlet tarafından bilindiğini de unutmamak gerekiyor.
   <br/>
   <br/>
   Firma, temmuz ayında da Hazine'den para çekmiyor. Firmanın Temmuz ayında Hazine'den para çekmemesinin sebebi de oldukça ilginç. Gümrüklerdeki yolsuzluklarla ilgili bir raporun hazırlanıp, cumhurbaşkanı başta olmak üzere, başbakan, tüm bakanlar ve parti başkanlarına gönderilmesi üzerine, dikkatleri kendilerine çekmek istemeyen firma yetkilileri, raporun sunulduğu temmuz ayında da bir iade almıyorlar.
   <br/>
   <br/>
   Raporun yazıldığı dönemde, gümrüklerden sorumlu Devlet Bakanı Rıfat Serdaroğlu'nun, konunun üzerine gitmemesi ve siyasi konjonktürden dolayı raporla ilgili hiç bir işlem yapılmaması üzerine, Hazine soyguncuları eylül, ekim, kasım ve aralık aylarında tam bir çılgınlık yapıp, ciroyu artırarak bu sefer trilyonluk iade almaya başlıyorlar.
   <br/>
   <br/>
   Korkmaz Yiğit'in Kanal 6'daki
   <br/>
   <br/>
   açıklamaları soyguna hız verdi
   <br/>
   <br/>
   Hatırlanacağı gibi, eylül ve ekim aylarında Korkmaz Yiğit'e satışı gündeme gelen Türk Ticaret Bankası olayında, Alaattin Çakıcı'nın telefonla bazı iş adamlarını tehdit ettiği kamuoyuna yansımıştı. Korkmaz Yiğit'in, sahibi olduğu Kanal 6 televizyonunda olayın perde arkasıyla ilgili bir kaseti yayınlatması ve ardından kaset skandalının patlak vermesi üzerine, hükümeti dışarıdan destekleyen CHP Meclise gensoru vermiş ve CHP'nin desteğiyle ayakta duran ANASOLD hükümetinin düşeceği de kesinleşmişti.
   <br/>
   <br/>
   Hükümetin düşeceğinin ilk sinyallerinin verildiği ve kaset skandalının patlak verdiği Eylül 1998 tarihinde para miktarında inanılmaz bir artış oluyor. Hazineden tam 835 milyar 758 milyon lira çekiliyor. Ekim 1998'de, 396 milyar 214 milyon, Kasım ayında ise 955 milyar 906 milyon lira para çekiliyor. 1998 Aralığında hükümet düşeceği ve görevi devredeceği için bu ayda tam bir çılgınlık yapılıp, 1 trilyon 538 milyar lira çekiliyor. Soygun, 1998 yılı sonuna doğru ANASOLD hükümetinin düşmesi ve bakanlıkların bırakılmasıyla son buluyor.
   <br/>
   <br/>
   Baskınla ortaya çıkan yeni soygunlar
   <br/>
   <br/>
   30 Mart 1998 tarihinde resmi yazıyla firmanın hayali ihracat yaptığı ortaya çıkmasına rağmen firmayla ilgili incelemeler ancak 2 Şubat 1999 tarihinde, ANASOLD hükümetinin görevi bırakmasıyla yapılabiliyor. Yani tam bir yıl sonra, firmanın Şair Eşref Bulvarı Ragıp Şanlı İş Merkezi No: 6/205207 Çankayaİzmir adresine baskın düzenleniyor. Firmanın ele geçirilen beyannamelerinde 15 milyon dolarlık hayali ihracattan başka yine, Hazine'den para çalındığı ortaya çıkıyor. İTS'nin vergi dairesinden sorulan 41 adet ihracat beyannamesinin karşılığında tekrar para verildiği görülüyor. Ayrıca Gürbulak Gümrüğü'nde işlem gören şirkete ait 77 adet yeni beyanname daha ortaya çıkıyor. 25 trilyon 503 milyar 178 milyon 320 bin liralık gösterilen hayali ihracat sonucu Hazine'den, 3 trilyon 825 milyar 476 milyon 680 bin lira daha alınıyor. Firmanın ayrıca 4 trilyona yakın vergi iadesi almak için işlemleri başlattığı, fakat henüz parayı çekmediği de yapılan baskın sonucu elde edilen beyannamelerle ortaya çıkıyor. Yapılan baskın sonucu elde edilen belgeler ve firmanın yönetim kurulu başkanı Bahri Ergin yakalanıp Kadıköy Cumhuriyet Başsavcılığı'na sevkediliyor.
   <br/>
   <br/>
   2 milyon dolar ayırdık
   <br/>
   <br/>
   Savcılıkta ifade veren Ergin, ihracatın ne zaman yapıldığını, paranın ne zaman ve hangi icraata dayanılarak alındığını bilmediğini söylüyor. Ergin ifadesinde ilginç bir de açıklama yaparak şirketinin Haydarpaşa gümrük gideri olarak 2 milyon dolar ayırdığını, bunun da yapılan ihracatlarda harcandığını söylüyor. Türk ekonomisinin önde gelen şirketlerinin bile tüm gümrük gideri olarak ayırmadığı bir oranı, firmanın yanlızca Haydarpaşa'ya ayırması da oldukça ilginç.
   <br/>
   <br/>
   Olayın psikolojisiyle öyle konuştum
   <br/>
   <br/>
   Bahri Ergin, savcılıkta vermiş olduğu ifadede, bu konunun sorumlusunun gümrük komisyoncusu Musa Erdoğan olduğunu ve ihracatın miktarını bilmediğini söylüyor. Kendisiyle Uşak'taki fabrikasında görüştüğümüz Ergin, ifadesinin aksine, olayın sorumlusu olarak gördüğü komisyoncusu Erdoğan'a güvendiğini ve ihracatın tüm aşamalarında bulunduğunu belirtiyor. İfadesindeki beyanatları da olayın sıcaklığı ve tutuklanmasının verdiği psikolojiyle söylediğini ifade ediyor.
   <br/>
   <br/>
   "100 milyar rüşvet istendi"
   <br/>
   <br/>
   Ergin, yine ifadesinde, ne kadar ihracat yapıldığını kendisinin bilmesinin mümkün olmadığını söylemesine rağmen, yapılan ihracat anlaşmalarını bizzat kendisinin gerçekleştirdiğini, Rusya'da bulunan Can Canan şirketiyle 106 milyon dolarlık anlaşma yaptıklarını, kapora olarak da 12 milyon dolar aldıklarını söylüyor. 106 milyon dolarlık ihracatın sadece 55 milyonluk kısmını yaptıklarını ve tam bu aşamada Gürbulak'tan bir gümrük yetkilisinin kendisini arayıp 100 milyar rüşvet istediğini, parayı vermediği için bu olayların başına geldiğini ifade ediyor. Anlaşmayı kendisinin yaptığını belirten Ergin, ifadesindeki 'İhracatın ne kadar yapıldığını ve paranın neye dayanarak alındığını bilmiyorum' ifadesini de o zamanki psikolojik duruma bağlıyor.
   <br/>
   <br/>
   "İhracat serbest bölgeye yapıldığı için
   <br/>
   <br/>
   görünmüyor"
   <br/>
   <br/>
   Ergin, kendilerine yargısız infaz yapılıp, komplo düzenlendiğini, hayali ihracat diye bir şeyin söz konusu olamayacağını söylüyor. Gürbulak olayıyla ilgili olarak da sınırdan TIR'ların geçtiğine yani ihracatın yapıldığına dair ellerinde belge olduğunu belirtiyor. "Bizim ihracat yaptığımız, İran ve Azerbaycan devlet bakanlıklarından aldığımız belgelerle açık bir şekilde görülüyor. Gümrüklerdeki çıkış defterinin bir kaç sayfası yırtıldığı için TIR'ların çıkışı görünmüyor." diyen Ergin, bu yüzden yaptıkları ihracatın görünmediğini söylüyor. İsviçre'ye giden mallarla ilgili olarak da "İsviçre'de serbest bölgeye ihracat yaptığımız için malların kayıtları görünmüyor" açıklamasını yapıyor. Serbest bölgeye gittiğine dair herhangi bir belgenin İsviçre hükümet kayıtlarında bulunmasının ise asla mümkün olamayacağını söylüyor. Ergin'in bu ifadesine rağmen, konu üzerine kendisiyle görüştüğümüz gümrüklerden sorumlu Devlet Bakanı Mehmet Keçeciler, ülkelerin ithalat beyannamelerinde serbest bölgeye giden malların mutlaka göründüğünü belirtiyor.
   <br/>
   <br/>
   Ergin, İsviçre'ye malları gönderdiklerini söylemesine rağmen, Bakan Keçeciler, malların İsviçre'ye gitmediğini, gönderenin ve alıcının aynı kişi olarak gösterildiğini söylüyor. "Firma yetkilileri İsviçre'ye ihracat yaptıklarını söylemelerine rağmen, ihracatı yapan Baştuğ firması ortaklarından Mustafa Baştuğ'un almış olduğumuz ifadesinde ihraç olunan malların İsviçre'deki alıcısının da firmanın sahibi olduğu ortaya çıktı."
   <br/>
   <br/>
   Soygun daha fazla
   <br/>
   <br/>
   Keçeciler, hayali ihracatın 15 milyon dolardan çok daha yüksek olduğunu ve incelemelerinin halen sürdüğünü de belirtiyor. "Firma ihracat yaptığını belirtmesine rağmen İTS bünyesindeki bir çok firmanın faaliyette olmadıkları ortaya çıktı. Herhangi bir üretim ve eşya olmaksızın Meder Deri San. ve Baştuğ şirketine fatura düzenlenmiş. Olayın içinde bazı gümrükçüler de var ve bunları görevden aldık." Olayın Dış Ticaret Müsteşarlığı'nın 30 Mart 1998 tarihli yazısıyla ortaya çıkmasına rağmen, Gümrük Müsteşarlığı yetkililerinin konuyu neden dikkate almadıkları ve incelemedikleri sorumuza ise Keçeciler, kendisinden önce cereyan eden bir olay olduğu için bilmediğini, fakat, gerekli açıklamanın yetkililerden isteneceği ve hesabın da alınacağı cevabını veriyor.
   <br/>
   <br/>
   Sorumlular neden sorgulanmıyor?
   <br/>
   <br/>
   Bugüne kadar, görevini ihmal edenlerin savunmalarını bile alabilecek yetkili bir mercinin devreye girmemesi de sanırız Hazine'nin nasıl kolay bir şekilde soyulduğunu gözler önüne seriyor. Dünyanın hiç bir yerinde, devletin üç önemli kurumu (Dış Ticaret Müsteşarlığı, Maliye Bakanlığı ve Gümrük Müsteşarlığı), bu şekilde anlaşıp, soygunu seyretmemiştir. Devlet Hazinesinin soyulmasına yönelik bir teşebbüsün ihbar edilmesine rağmen, olayın çok basit bir işlemmiş gibi algılanması, üç kurumun tedbir almak yerine, hayali ihracatçı firmalara zaman kazandırdıkları çok açık bir şekilde görülüyor. Hayali ihracatı ortaya çıkaran Hazine ve Dış Ticaret Müsteşarlığı'nın inceleme yapmaması da ayrı bir gariplik. Bu kurumdan sorumlu Devlet Bakanı Tunca Toskay'ın, yolsuzluğun ortaya çıkmasına rağmen inceleme yapmayan bürokratların tutumları ve görevde olmalarıyla ilgili görüşme talebimize cevap vermemesi bu garipliğin açıklanmasına engel oluyor.
   <br/>
   <br/>
   Türkiye Cumhuriyeti Devletinin 76 yıllık tarihinin hiç bir döneminde Hazine, soyulacağı önceden bildirildiği ve uyarılar yapıldığı halde, belki de bu kadar kolay ve rahat bir şekilde boşaltılmamıştır. Bu olay, vatandaştan toplanan vergilerin bir kısmının nerelere gideceğini göstermesi bakımından da oldukça ilginç olsa gerek.
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-5615-34-hazineyi-buldular.html), [web.archive.org (arşiv bağlantısı)](http://web.archive.org/web/20120619182757/http://www.aksiyon.com.tr:80/aksiyon/haber-5615-34-hazineyi-buldular.html)
