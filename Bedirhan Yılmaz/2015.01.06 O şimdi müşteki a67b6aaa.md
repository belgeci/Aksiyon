# O şimdi müşteki

*Bedirhan Yılmaz 2015.01.06*

<div class="pNewsDetailMainContent" itemprop="articleBody">
 <p>
  Üzerinden asimetrik psikolojik savaş yürütülen İlker Başbuğ, “Ak Parti’yi ve Gülen’i Bitirme Planı”na ‘paçavra’ dedi, ıslak imzalı orijinali çıktı. Fırkateyn de ‘yok’ dedi, cunta deşifre oldu. Hükümet aleyhindeki 42 sitenin onun emriyle kurulduğunu astları itiraf etti.
 </p>
 <p>
  Ergenekon davası, birçok açıdan Cumhuriyet tarihinin en önemli yargılamalarından biri. 12 Haziran 2007’de Ümraniye’deki bir gecekonduda 27 el bombası bulunmasıyla başlayan 275 sanıklı dava 5 Haziran 2013’te karara bağlandı. Eski Genelkurmay Başkanı İlker Başbuğ’un da aralarında bulunduğu 247 sanık ‘darbe teşebbüsü, terör örgütü üyeliği, patlayıcı madde bulundurmak, kişisel verileri hukuka aykırı şekilde elde etmek, devletin gizli belgelerini ele geçirmek’ gibi çeşitli suçlardan mahkûm oldu. Başbuğ’un ‘terör örgütü yöneticisi’ sıfatıyla müebbet hapis cezasına çarptırılması ise geçmişi darbelerle dolu Türkiye için bir ilkti.
 </p>
 <p>
  Aslında Başbuğ, mahkûm edilen ilk genelkurmay başkanı değil. 27 Mayıs 1960 darbesinden sonra dönemin Genelkurmay Başkanı Rüştü Erdelhun idamla yargılandı. Rütbeleri söküldü, 4 yıl hapis yattıktan sonra afla kurtulabildi. Demokrat bir subay olan Erdelhun Paşa’ya askeri siyasete karıştırmadığı için bu ceza reva görülmüştü. Başbuğ ise darbeye teşebbüs ettiği için müebbet hapse mahkûm edildi.
 </p>
 <p>
  Başbuğ Silahlı Kuvvetler’de kritik mevkilerde görev aldı, kurmay subay olarak yurt içi ve dışında önemli birimlerde çalıştı. İngiltere Kara Harp Akademisi ve NATO Savunma Koleji’ni bitiren Başbuğ, 1989’da tuğgeneralliğe terfi etti. 1993’te tümgeneral rütbesinde Asayiş Kolordu komutan yardımcısı iken, astı   dönemin Diyarbakır    Jandarma Komutanı Tuğgeneral Bahtiyar Aydın Lice’de şehit edildi. Geçen süre zarfında  generalin sırlı ölümü bir türlü  aydınlatılmadı. İlker Başbuğ, yakın tarihimizin en önemli dönemeçlerinden biri olan 28 Şubat postmodern darbesinde Millî Güvenlik Kurulu (MGK) Genel Sekreterliği başyardımcısıydı. Korgeneral rütbesiyle yaptığı bu vazifeden sonra yıldızı iyice parladı. 2002’de orgeneralliğe terfi ettirilerek Kara Kuvvetleri Komutanlığı Kurmay Başkanlığı görevine getirtildi. Bu görevdeyken Balyoz darbe planına göz yummakla suçlandı. Suçlamayı  yapan ise dönemin Kara Kuvvetleri Komutanı Aytaç Yalmandı. Yalman, “1. Ordu ciddi disiplin ihlali yaparak kuvvetten emir almadan astlara emir verdi, Kurmay Başkanı İlker Başbuğ  da bunu bana bildirmedi.” dedi. Başbuğ ismi dönemin Deniz Kuvvetleri Komutanı Özden Örnek’e ait günlüklerde ‘darbe karşıtı’ olarak geçmişti. Hakkında ‘güvenilmez kariyerist’ notu düşülmüştü. O dönemde Başbuğ Genelkurmay İkinci Başkanıydı. Ordunun en tepesine yükselme şansı hayli yüksekti. Terfi zincirini kıracak bir müdahalenin aleyhine olacağını biliyordu. Dolayısıyla Eruygur ve ekibine karşı mesafeli durdu. Hilmi Özkök ve Yaşar Büyükanıt’la birlikte hareket etti. Başbuğ, 2005’te I. Ordu Komutanlığı’na atandı.
 </p>
 <p>
  Özkök’ün 2006’da emekliye ayrılmasından sonra komuta kademesinin tepesindeki hava değişmeye başladı. Yeni Genelkurmay Başkanı Büyükanıt, bazı ulusal ve uluslararası basın organlarınca ‘Şahin Komutan’ olarak tanıtıldı. Büyükanıt’tan boşalan Kara Kuvvetleri Komutanlığı’na ise Orgeneral İlker Başbuğ getirildi. Bu görevle birlikte basında ismi daha fazla yer alır oldu. Önce Büyükanıt’a ardından Başbuğ’a bir ‘rol’ biçildi. Hangisi AK Parti’yi iktidardan düşürürse tarihe geçecekti. Silahlı Kuvvetler’deki temayüller çerçevesinde 2008’de bir numaralı koltuğu Büyükanıt’tan devraldı. Makama henüz oturmuştu ki kısa süre önce Kara Kuvvetleri Komutanı’yken Anayasa Mahkemesi Başkanvekili Osman Paksüt’le yaptığı bir görüşme basına yansıdı. Görüşmenin zamanlaması çok dikkat çekiciydi. Üniversitelere başörtüsü özgürlüğü getireceği söylenen anayasa değişikliği Meclis’ten bir hafta önce geçmişti. Kamuoyunda tartışmaların harareti soğumadan gerçekleşen buluşmaya değişik anlamlar yüklendi. Çok geçmeden dönemin Yargıtay Cumhuriyet Başsavcısı Abdurrahman Yalçınkaya, AK Parti’nin ‘laikliğe aykırı fiillerin odağı hâline geldiği’ gerekçesiyle, kapatma davası açtı. Başsavcı, Başbakan Tayyip Erdoğan, Cumhurbaşkanı Abdullah Gül dâhil 71 kişi hakkında 5 yıl siyasetten men talebiyle hazırladığı iddianameyi Anayasa Mahkemesi’ne sundu (14 Mart 2008).
 </p>
 <p>
  <strong>
   Koltuk ateşten gömlek gibiydi
  </strong>
 </p>
 <p>
  İlker Başbuğ’un genelkurmay başkanlığı (2008-2010) epey zorlu geçti. Ergenekon soruşturmasının art arda gelen dalgalarının yanında Türk Silahlı Kuvvetleri’yle (TSK) ilgili birçok yeni soruşturma ve dava açıldı. İletişim kazalarıyla dolu bir komutanlık dönemi oldu. Vazifesinin ilk aylarında Aktütün baskını yaşandı. Basının ihmal iddiasıyla meselenin üzerine gitmesi canını epey sıktı. Balıkesir’de yanına kuvvet komutanlarını da alarak yaptığı konuşmada basına yönelik tehdit içerikli ifadeler kullandı. Daha sonra basınla kurduğu iletişim hep sıkıntılıydı. Hafızalarda ‘parmak sallayan paşa’ olarak kaldı. Görev süresince Ergenekon ve Balyoz yargılamalarından duyduğu rahatsızlığı dışa vurdu. Bu davalardan yargılanan muvazzaf ve emekli askerlere desteğini göstermekten çekinmedi. Başbuğ, adil yargılamayı etkileyecek söz ve davranışlardan geri durmadı. Kafes Operasyonu’nun sürdüğü bir dönemde Deniz Kuvvetleri Komutanlığı personeline sahip çıktığını göstermek için Oruç Reis Fırkateyni’nde basın toplantısı düzenledi. Toplantı için savaş gemisinin seçilmesi farklı yorumlara yol açtı. Başbuğ, burada bazı basın organlarına ağır eleştiriler yöneltti.
 </p>
 <p>
  <strong>
   Astları onu işaret etti
  </strong>
 </p>
 <p>
  Başbuğ, genelkurmay başkanlığının son senesinde de zorlu günler geçirdi. Karakol baskınları kamuoyunda çokça tartışıldı. Özel Kuvvetler Komutanlığı,  Gölcük Donanma Komutanlığı ve Aksaz Deniz Üs Komutanlığı karargâhlarındaki aramalar onu fazlasıyla yıprattı. 2010 şûrasında Balyoz davasında adı geçen generaller terfi ettirilmedi. İsmi İnternet Andıcı davasında gündeme gelen ve Kara Kuvvetleri Komutanlığı’na atanması beklenen I. Ordu Komutanı Orgeneral Hasan Iğsız emekliliğe sevk edildi. Oysa Başbuğ, Iğsız’ın bu makama gelmesi için çok direnmişti.
 </p>
 <p>
  İlker Başbuğ’un başını en çok ağrıtanşüphesiz ‘İrticayla Mücadele Eylem Planı’ idi. Haziran 2009’da Taraf gazetesinde yayımlanan plan Başbuğ’u hem kamuoyu hem de hukuk karşısında iyice güç durumda bıraktı. Deniz Kurmay Albay Dursun Çiçek imzalı ve ‘gizli’ ibareli ‘İrticayla Mücadele Eylem Planı’ AK Parti hükümeti ile Fethullah Gülen ve camiayı hedef almıştı. Planda, AKP ve cemaatin nasıl bitirileceği kademe kademe anlatılıyordu. Dört sayfalık planın ‘İcra’ bölümündeki ifadeler planı yapanların amacını özetler nitelikteydi: “Laik düzeni yıkıp İslam devleti kurma hayalindeki AKP hükümeti ve Gülen grubu başta, dini oluşumların faaliyetlerine son vermek için çalışılacaktır.” Planın ‘Faaliyet’ bölümünde ise; Işık Evleri’nde silah ve mühimmat bulunması sağlanarak Gülen cemaatinin ‘silahlı terör örgütü’ ilan edilmesi ve ‘Fethullahçı Silahlı Terör Örgütü’ olarak yargılanması hedeflenmişti.
 </p>
 <p>
  Dursun Çiçek imzalı fotokopi belge kamuoyunda uzun süre tartışıldı. Genelkurmay, belgeyi kabullenmedi. Başbuğ, basının karşısında belge için ‘kâğıt parçası’ tabirini kullanacaktı. Genelkurmay, bir taraftan ıslak imza olmadığı için suçlamaları kabul etmezken diğer taraftan belgenin nasıl sızdığıyla alakalı soruşturma açtı. Ayrıca Genelkurmay Askerî Savcısı, Albay Dursun Çiçek hakkında, ‘ast-üst ilişkisini zedelemek ve görevi kötüye kullanmak’ suçlarından iddianame hazırladı. Askerî Savcı’ya göre Albay Çiçek, tek başına ve sırf TSK’ya zarar vermek için bu belgeyi hazırlamıştı. Bu hadiseden sonra Genelkurmay’da güvenlik en üst seviyeye çıkarıldı. Bilgisayarlar özel bir programla, geri getirilmeyecek şekilde silindi. Savcılar, Genelkurmay’dan bu belgelerin hazırlandığı bilgisayarları isteyince, 14 hard disk, 26 bilgisayar ve 5 sunucunun silindiği anlaşıldı. Ancak kısa süre içinde belgenin orijinalinin ortaya çıkması Başbuğ’un bütün planlarını bozdu. Dört farklı laboratuar, belgenin gerçekliğini onayladı.
 </p>
 <p>
  <img alt="" src="http://web.archive.org/web/20150824202036im_/http://medya.aksiyon.com.tr//aksiyon/2015/01/06/552086.jpg "/>
 </p>
 <p>
  ‘İrticayla mücadele eylem planı’ tartışmaları gündemdeki hararetini korurken meçhul ihbarcıdan gelen elektronik posta Başbuğ için ‘sözün bittiği yer’ anlamına geliyordu. İhbar mailinde Genelkurmay’ın iktidar ve cemaatler aleyhine kara propaganda yapmak amacıyla 42 internet sitesi kurduğu bilgisi paylaşıldı. İngilizce versiyonları da açılan sitelerde AK Parti, din ve cemaatler aleyhinde yorum ve haberler yer alıyordu. En bilinenlerden ‘irtica.org’ ve ‘turkatak.gen.tr’ isimli sitelerdeki haberlerin ortak özelliği, Başbakan, Adalet, İçişleri ve Milli Eğitim bakanları üzerinden hükümeti baskı altına alıcı ve tahkir edici olmasıydı. İhbarı yapan kişi gönderdiği elektronik postaya ‘İnternet Andıcı’ olarak adlandırılan bir belge de ekledi. Nisan 2009 tarihli ‘andıç’ Genelkurmay Bilgi Destek Daire Başkanlığı tarafından hazırlanmıştı. Belgenin altında Topçu Albay Cemal Gökçeoğlu ve Albay Dursun Çiçek de dâhil Genelkurmay’daki sıralı amirlerden sekizinin imzası mevcuttu. En son imza sahibi ise dönemin Genelkurmay 2. Başkanı Hasan Iğsız’dı.
 </p>
 <p>
  Karargâhın iki numarasının belgeyi imzaladıktan sonra düştüğü ‘sayın komutana arz’ notu epey dikkat çekiciydi. Bir süre sonra bütün oklar Başbuğ’a yöneldi. Başbuğ, ‘andıç’ belgesi hakkında “Böyle bir emir vermedim!” açıklamasını yapacaktı. Kısa süre sonra sitelerin Genelkurmay Başkanlığı’nın emriyle kurulduğu doğrulandı. Gerekli izinlerin de Başbakanlık’tan alındığı dile getirildi. Fakat Başbakanlık, iddiaları yalanlayarak 4 Şubat 2011’de savcılığa resmî yazı gönderdi: “Başbakanlığın böyle bir direktifi yok.” Genelkurmay bu kez de iznin 2000’de verildiğini, sitelerin 2007’de açılıp daha sonra kapatıldığını öne sürdü. Andıç belgesinde imzası olan komutanlar ise savunmalarında emir komutaya dikkat çekti ve ‘yetkili isim’ olarak eski Genelkurmay Başkanı İlker Başbuğ’u işaret etti. Bunun üzerine mahkeme Başbuğ hakkında suç duyurusunda bulundu. AK Parti davaya müdahil olduktan 18 gün sonra Özel Yetkili İstanbul Cumhuriyet Başsavcı Vekilliği, Başbuğ’u ifadeye davet etti. Başbuğ, 6 Ocak 2012’de nöbetçi mahkeme tarafından ‘terör örgütü yöneticisi olmak ve Türkiye Cumhuriyeti Hükümetini ortadan kaldırmaya veya görevini yapmasını engellemeye teşebbüs’ suçundan tutuklandı. Dönemin HSYK’sı soruşturma savcıları ve mahkeme üyelerini değiştirmek için harekete geçti. AK Partili Adalet Bakanı Sadullah Ergin ve müsteşarın direnişi sebebiyle bunu başaramadı.
 </p>
 <p>
  17 ve 25 Aralık büyük yolsuzluk ve rüşvet soruşturmalarından sonra AK Parti’nin başlattığı yargıyı ve kanunları değiştirme furyasından Başbuğ da yararlandı. Dava dosyası Yargıtay’da temyizi beklerken o şimdi ‘Bana da kumpas kuruldu’ teziyle hakkındaki hükmü değiştirmeye çalışıyor.
 </p>
 <p>
  <img alt="" src="http://web.archive.org/web/20150824202036im_/http://medya.aksiyon.com.tr//aksiyon/2015/01/06/552087.jpg "/>
 </p>
</div>


Kaynak: [www.aksiyon.com.tr](http://www.aksiyon.com.tr/yargi/o-simdi-musteki_541006), [web.archive.org (arşiv bağlantısı)](http://web.archive.org/web/20150824202036/http://www.aksiyon.com.tr/yargi/o-simdi-musteki_541006)
