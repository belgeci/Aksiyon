# 28 Şubat ile hesaplaşılamadı

*İzzettin Çiçek 2015.02.23*

<div class="pNewsDetailMainContent" itemprop="articleBody">
 <p>
  AKP iktidarının Özel Yetkili Mahkemeleri kaldırması ve davanın aşamalarında yer alan hâkim ve savcıların değiştirilmesiyle 28 Şubat davası sembolik bir hâle geldi.
 </p>
 <p>
  8 Şubat, Türkiye tarihine postmodern bir darbe olarak geçti. Darbenin ardından sivil, asker ve bürokrat 6 milyonu bulan insan fişlendi. Birçok insanın mağdur edildiği süreçle ilgili soruşturma 2012 yılında başlatıldı. Bir yıllık soruşturmadan sonra, 28 Şubat’ın askerî kanadını oluşturan Batı Çalışma Grubu’na (BÇG) dava açıldı. Açılan davaya siyaset ve Hâkimler Savcılar Yüksek Kurulu’ndan müdahaleler geldi.
 </p>
 <p>
  Dönemin başbakanı Recep Tayyip Erdoğan, soruşturmanın dördüncü dalgasına, “Bu dalgalarda ülke boğulur” diyerek müdahale etti. Ardından AKP iktidarının Özel Yetkili Mahkemeleri kaldırması ve davanın aşamalarında yer alan hâkim ve savcıların değiştirilmesiyle 28 Şubat davası sembolik bir hâle getirildi.
 </p>
 <p>
  28 Şubat ile ilgili soruşturma 2012 yılında yapılan suç duyuruları üzerine başlatılmıştı. Açılan soruşturmaya Türkiye’nin her kesiminden şikâyet ve mağdur ifadeleri eklendi. Belgelerin toplanmasının ardından 28 Şubat’ın askerî kanadını oluşturan ve süreci koordine eden BÇG’ye yönelik operasyonlar başladı.
 </p>
 <p>
  12 Nisan 2012’de aralarında dönemin genelkurmay ikinci başkanı emekli Orgeneral Çevik Bir, emekli tuğgeneraller İdris Koralp, Ünal Akbulut ile Abdullah Kılıçarslan’ın da bulunduğu 31 emekli asker gözaltına alındı. Operasyonlar eldeki güçlü deliller doğrultusunda dönemin kuvvet komutanları ile genelkurmay başkanı İsmail Hakkı Karadayı’ya kadar uzandı. Karadayı tutuksuz yargılanırken, kuvvet komutanlarının da aralarında bulunduğu 75 kişi tutuklandı. 28 şüpheli hakkında ise soruşturma sürecinde çeşitli adli kontrol tedbirleri uygulandı. Operasyonlar sürerken aralarında dönemin başbakan yardımcısı Tansu Çiller, adalet bakanı Şevket Kazan, içişleri bakanı Meral Akşener’in yer aldığı onlarca mağdurun da ifadesine başvuruldu.
 </p>
 <p>
  Bu arada soruşturma kapsamında yapılan 4. Dalga operasyonunun hemen arkasından dönemin başbakanı Recep Tayyip Erdoğan’ın “Bu dalgalarda ülke boğulur” sözleri soruşturmaya müdahale olarak algılandı.
 </p>
 <p>
  <strong>
   103 sanığa dava
  </strong>
 </p>
 <p>
  Bir yıllık soruşturma sonrasında 28 Şubat sürecinin asker ayağına yönelik hazırlanan iddianamede;  481 mağdur ve 103 sanık yer aldı. Sanıklar hakkında eski Türk Ceza Kanunu’nun ‘147. maddesine göre Türkiye Cumhuriyeti icra vekilleri heyetini cebren ıskat veya vazife görmekten cebren men etmek” ile suçlanan sanıklar hakkında ağırlaştırılmış müebbet hapis cezası istemiyle dava açıldı. 1309 sayfalık iddianamede, Karadayı 1 numaralı sanık olarak yer aldı. İki numaralı sanık ise dönemin genelkurmay ikinci başkanı Çevik Bir oldu. Eski kuvvet komutanları Teoman Koman, Ahmet Çörekçi, İlhan Kılınç, Erdal Ceylanoğlu, Fevzi Türkeri, Hikmet Köksal ve İlhan Kılıç iddianamede cezalandırılması istenen isimler arasında yer aldı. İddianamedeki tek sivil isim ise dönemin YÖK başkanı Prof. Dr. Kemal Gürüz oldu.
 </p>
 <p>
  17 Aralık soruşturmasının ardından Özel Yetkili Mahkemelerin kapanmasıyla zaten sembolik bir hâl almış olan 28 Şubat Davası Ankara 5. Ağır Ceza Mahkemesi’ne gönderildi.
 </p>
 <p>
  28 Şubat soruşturmasında askerlerle ilgili sembolik de olsa bir yargılama yapılırken sivil aktörler ve ekonomik sonuçlarıyla ilgili kısım ise ayrıldı. Aradan geçen sürede ise, ayrılan dosyayla ilgili hiçbir işlem yapılmadı. 28 Şubat’ın üzerinden geçen 18 yıldan sonra mağdurlar hâlâ, mağduriyetlerinin giderilmesini ve adaletin sağlanmasını bekliyor. Ancak yargının içinde bulunduğu durum ve geçen iki yılda yaşananlar göz önüne alındığında bu pek de kolay görünmüyor.
 </p>
</div>


Kaynak: [www.aksiyon.com.tr](http://www.aksiyon.com.tr/ust-manset/28-subat-ile-hesaplasilamadi_549104), [web.archive.org (arşiv bağlantısı)](http://web.archive.org/web/20150705202035/http://www.aksiyon.com.tr/ust-manset/28-subat-ile-hesaplasilamadi_549104)
