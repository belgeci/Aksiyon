# Kozmik Oda'da karanlık noktalar

*İzzettin Çiçek 2015.03.24*

<div class="pNewsDetailMainContent ctx_content" itemprop="articleBody">
 <p>
  Kozmik Oda soruşturmasının üçüncü savcısı Tekin Küçük’ün takipsizliğe hükmetmesi, olay üzerindeki karanlık noktaları aydınlatacağına daha da koyulaştırdı. üstelik belgelerin bir kısmı ‘devlet sırrı’ gerekçesiyle incelenmeden bu karara varıldı.
 </p>
 <p>
  Ankara Cumhuriyet Başsavcılığı tarafından “Başbakan Yardımcısı Bülent Arınç’a suikast suçlamasıyla” 38 şüpheli hakkında yürütülen “Kozmik Oda Soruşturması” dosyasında ‘takipsizlik’ kararına varılması, yoğun ve derin tartışmalara sebep oluyor. Savcı Tekin Küçük’ün verdiği kararla, Kozmik Oda’nın karanlık noktaları aydınlanacağına daha da koyulaşıyor.
 </p>
 <p>
  AKP iktidarının 17-25 Aralık rüşvet ve yolsuzluk soruşturmaları sonrasında adaletin tecellisine açıktan müdahale etmesini sert bir dille eleştirenler bile, ‘bir dönemin vesayetle mücadelesini yok sayabiliyor. Bu duruşlarıyla; hükümetin “17-25 Aralık nasıl bize yönelik bir darbeyse, Ergenekon, Balyoz ve diğerleri de size...” söylemine güç kazandırıyorlar.
 </p>
 <p>
  <strong>
   2009’daki ihbar ve sonrası...
  </strong>
 </p>
 <p>
  Dilerseniz hikâyenin en başına gidelim. Kozmik Oda Soruşturması, Ankara Emniyet Müdürlüğü’ne 19 Aralık 2009 tarihinde gelen ihbarla başladı. İhbarcı kişi (erkek), Başbakan Yardımcısı Bülent Arınç’ın evinin yakınında iki şüpheli araç gördüğünü ve Arınç’ın suikasta uğrayabileceğinden şüphelendiğini söylüyor. İhbarı değerlendiren Ankara Cumhuriyet Başsavcılığı, kolluk kuvvetlerinden, ihbarda sözü edilen araçlara operasyon yapılmasını istiyor. Ortaya çıkarılıyor ki otonun içindeki kişiler Seferberlik Tetkik Kurulu’nda görevli Albay E.Y.B ile Binbaşı İ.G. Şüphelilerin askerî kişilikleri gereği üst ve araç araması için Merkez Komutanlığı’ndan ekip çağırılıyor. Bekleme sırasında polisler, E.Y.B.’nin cebinden çıkardığı bir kâğıdı içtiği su yardımıyla yutmaya çalıştığını görüyor. Teşebbüs engelleniyor. Ele geçen kâğıtta Arınç’ın ev adresi yazılıdır. Araçta aynı zamanda sahte sarı basın kartı, Konya Karataş Atış Poligonu’nun personel listesi ile dönemin Meclis Başkanı Mehmet Ali Şahin’in evinin karşısındaki bir yazıcı servisinin krokisi çıkar.
 </p>
 <p>
  Yakalanan askerler ifadelerinde, sakıncalı personel durumundaki bir albayı takip amacıyla Arınç’ın evinin yakınlarında bulunduklarını ileri sürerler. E.Y.B, sahte sarı basın kartını maç girişlerinde kullandığını, atış poligonunun listesini ise orada vazifeli yeğeninden edindiğini iddia eder. Şüpheliler söz konusu krokiyi de, bir yazıcıyı servise götürmek için çizdiklerini ifade ederler.
 </p>
 <p>
  Soruşturmayı derinleştiren savcı Mustafa Bilgili belirler ki,  zanlılardaki otolardan biri kiralıktır. Yaklaşık 9 ay boyunca bir şirketten araç kiralamışlardır. Ayrıca şüpheliler, krokisi çizilen servise herhangi bir yazıcı veya benzer teknik cihaz götürmemişlerdir.
 </p>
 <p>
  Bilgili, şüpheliler hakkında teknik takip kararı çıkartır. Arşivlerin yok edildiği iddialarını ciddi bularak, içinde kozmik odalar olan Seferberlik Tetkik Komutanlığı’nda aramaya hükmeder. Aramaya, özel yetkili 5 savcı katılır. Merkez Komutanlığı’ndan askerî yetkililer de oradadır. Bir askerî tesis arandığından hâliyle polisler olay yerinde yoktur.
 </p>
 <p>
  Komutanlık’taki bilgisayarların imajları aktarılır ve delil niteliğinde değerlendirilen unsurlar tutanağa geçirilir. Akabinde savcılar Kozmik Oda’ya da girmek ister. Ancak askerî yetkililer, içeride devlet sırrını haiz bilgiler olduğu gerekçesiyle buna rıza göstermez. İtirazlarını kaydettikleri metinde, “11 ve 16 numaralı odalarda cumhuriyet savcısı veya Askerî savcı tarafından arama ve el koyma işlemi yapılamayacağı, aramanın bizzat yetkili hâkim ya da heyet tarafından yapılması gerektiği” ibaresi yazmaktadır.
 </p>
 <p>
  <strong>
   Savcı ve hâkime tehdit: 8 mermi
  </strong>
 </p>
 <p>
  İtiraz kabul edilir ve Kozmik Oda’ya özel yetkili hâkim Kadir Kayan girer. Kayan, birtakım belgelerde suç unsurları tespit eder. Ama bunlar askerî bölgeden çıkartılmaz, aynı yerdeki mühürlü bir odada saklanır.  Kozmik Oda’daki aramayı takiben Kayan ve Bilgili’ye tehdit içerikli mektuplar ve mesajlar iletilir. Hatta işin boyutu, paket içinde “sekizer adet Kalaşnikof mermisi” postalamaya kadar vardırılır. Savcılık buna dair de ayrı bir soruşturma dosyası açar. O mermilerin kim tarafından postalandığına ilişkin ipucuna ulaşılamaz. Savcılıkça -2013 yılında Kozmik Oda’nın kapatılacağı ve yeni bir yapılanmaya gidileceği açıklamaları üzerine-  kozmik belgelerin incelenmesi için mahkeme kararı çıkartılarak iddianame aşamasına geçilir.
 </p>
 <p>
  17 Aralık yolsuzluk ve rüşvet soruşturmasının rüzgârıyla özel yetkili mahkemeler kapatılınca, savcı Bilgili’deki dosya ilkin Anayasal Düzene Karşı Suçları Soruşturma Savcısı Sadık Bayındır’a devredildi. Bayındır, Ekim 2014’te yenilenen Hâkimler ve Savcılar Yüksek Kurulu’nca (HSYK) Yargıtay’a seçilince dosya Savcı Tekin Küçük’e zimmetlendi. Küçük işte sadece 3 aylık sürede (kendi ifadesiyle, malum yerden adliyeye intikal eden belgeleri incelemeden) takipsizlik kararı verdi.
 </p>
 <p>
  Dosyadaki karanlık noktalar hâlâ aydınlatılabilmiş değil. Kafalardaki soru işaretleri daha da çeşitlendi. Çünkü takipsizliğin dayanağı kılınan ‘olayların tesadüflüğü kanaati’ bizatihi izaha muhtaç. Tesadüfler zinciri çok sayıda halkadan oluşuyor. Bu kadar tesadüfün bir araya toplanması hayli güç ve gerçeklikle örtüşmüyor. Dosyanın kamu vicdanında kapanması esaslı bilgilere ve tespitlere bağlı. Karardaki tuhaflıkları şöylece sıralayabiliriz: Şüpheliler, Arınç’ın evine giren çıkanı görebilecek kadar yakın ama dikkat çekmeyecek kadar uzak bir yerde yakalanıyor. Savcı, o noktadan Arınç’ın evinin görülmediği görüşünde. Şüpheliler, polis geldikten sonra su içmek istiyor ve biri cebindeki kâğıdı buruşturup yutmaya çalışıyor. Olay tutanakla sabit. Savcı bu defa da “şüphelilerin el ürünü değil diyerek” kâğıdı değerlendirme dışı bırakıyor.
 </p>
 <p>
  Şüphelilerdeki sahte sarı basın kartı ve göreve özel (sızmaması gereken bir belge) atış poligonunun listesi de savcıya göre suçla alakasız. O yüzden rahatlıkla göz ardı edebiliyor. Ayrıca iki ayrı adreste Mehmet Ali Şahin’in evinin karşısına çıkan benzer krokiler elde ediliyor. O adresteki yere yazıcı götürülmediği ve Seferberlik Tetkik Kurulu’na ait yazıcılar başka serviste tamir edildiği hâlde, savcı “yazıcıyı almak için çizilen basit kroki” diyor.
 </p>
 <p>
  Şüphelilerin evinde ele geçen ajandada 11’inci Cumhurbaşkanı Abdullah Gül ve dönemin Başbakanı Recep Tayyip Erdoğan’ın özel hayatıyla ilgili araştırma notları da tespit ediliyor.  Savcı, bunların ‘Musa’nın Gül’ü’ ve ‘Musa’nın Çocukları’ adlı kitaplardan şüphelinin oğlunun aldığı notlar olduğunu savunuyor. AKP’li vekil ve yöneticilerin çoğunlukta oturduğu Bürümcek Apartmanı’nın kapı zili fotoğrafını ise “şüphelilerin takip ettiği Albay B.K.’nın ziyaret ettiği Nuri Pakdil’in zili fotoğraflanmış” diye izah ediyor. Dolayısıyla sanık savunmasını kabul ediyor. Ne gariptir ki şüphelilere, B.K.’nın Nuri Pakdil’i ziyaret ettiğini nasıl anladıklarını sormuyor. Dönemin Genelkurmay Başkanı İlker Başbuğ, İstihbarat Başkanı İsmail Hakkı Pekin ve bugünkü Genelkurmay Savcılığı belgelerin savcılığa teslim edilmesi hakkında birbirlerini suçlayıcı ifadeler kullanıyor. Oysa mahkeme kararlarına bütün mercilerin uyma zorunluluğu esas, “belgelerin teslim edilip edilmemesi” değil. Anormallik varsa, o da mahkemeye muhalefetin meşru görülebilmesi. Son dönemde mahkeme kararını uygulamamak rutinleştiğinden, uygulayanlar garipseniyor.
 </p>
</div>


Kaynak: [www.aksiyon.com.tr](http://www.aksiyon.com.tr:80/yargi/kozmik-odada-karanlik-noktalar_550262), [web.archive.org (arşiv bağlantısı)](http://web.archive.org/web/20151020074100/http://www.aksiyon.com.tr:80/yargi/kozmik-odada-karanlik-noktalar_550262)
