# Dünyanın mahremiyeti emniyette!

*Sıtkı Özcan 2013.06.17*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Eski CIA uzmanı Edward Snowden, ABD’li bir gazeteciye Amerikan istihbaratının internet kullanıcılarına ait tüm bilgileri depoladığına dair belgeler verdi. Amerika ve dünyadan farklı tepkiler geldi. Obama, “Emniyet ile mahremiyet arasında bir tercih yapmalıyız.” dedi.
  </font>
 </div>
 <div id="newsText">
  <font class="detail-text">
   <p>
    Amerikalı gazeteci Glen Greenwald, şubatta bir okurdan aldığı e-postayı açtığında,  büyük bir skandalı açığa çıkaracağından habersizdi. Elinde önemli belgeler bulunduğunu söyleyen okur, tecrübeli gazeteciden bundan sonraki yazışmalarını şifreleyecek bir program yüklemesini istiyordu. Greenwald, kim olduğunu bilmediği kişiden gelen bu isteği önemsemedi. Bir süre sonra, aynı okurun ulaştığı belgesel yapımcısı Laura Poitras girdi araya. Gazeteci ikna oldu, şifreli yazışmalar başladı. Mayısta Greenwald, ona hayatının haberini veren ‘okur’la buluşmak üzere Poitras ve The Guardian’ın Washington Büro Şefi Ewan MacAskill ile birlikte Hong Kong’a uçuyordu.
    <p>
     Savunma Bakanlığı, Merkezî Haberalma Teşkilatı (CIA) ve Millî Savunma Ajansı (NSA) gibi devlet kurumlarına danışmanlık hizmeti veren ünlü Booz Allen Hamilton şirketinin çalışanlarından, eski CIA uzmanı Edward Snowden (29), Hong Kong’da bir otel odasında NSA’e ait ‘çok gizli’ dokümanları Greenwald’la paylaştı. Poitras, genç adamla yapılan uzun röportajın her saniyesini videoya aldı. Böylece, 1971’de Pentagon’a ait Vietnam belgelerini basına sızdırarak savaşın seyrini değiştiren meşhur askerî analist Daniel Ellsberg’in ifadesiyle ‘Amerikan tarihinin tartışmasız en önemli bilgi sızıntısı’ gerçekleşmiş oldu.
     <p>
      Snowden’e göre NSA, istediği tüm iletişim kanallarına direkt erişim imkânı veren bir sistem kurmuştu. Telekomünikasyon devi Verizon aracılığıyla kullanıcıların tüm telefon kayıtları kaydedilip saklanıyor, Apple, Facebook, Microsoft, Google ve Yahoo gibi teknoloji şirketleri aracılığıyla da online iletişim bilgileri depolanıyordu. Teknik tabirlerden arındırılmış haliyle; Amerikan istihbaratı, ünlü şirketlerin de işbirliğiyle, internet üzerindeki tüm iletişim kanallarına istediği anda ulaşabiliyor, kullanıcılara ait tüm bilgileri daha sonra kullanmak üzere depolayabiliyordu. Prizma adı verilen bu sistem, NSA’in merkezindeki bir uzmana, dünyanın herhangi bir yerindeki bir kullanıcıya ait tüm online hesaplara anında erişim hakkı veriyordu.
      <p>
       Haber, The Guardian ve Washington Post’ta iki aşamalı olarak yayımlandı. Verizon’un şüpheli bir kişi ya da numara söz konusu olmaksızın NSA ile tüm görüşme kayıtlarını paylaşması büyük bir tartışmaya neden oldu. 2008’den bu yana uygulanan Prizma’yı gün yüzüne çıkaran ikinci haber ise tartışmanın seyrini bir anda değiştirdi. Gazete, güvenlik gerekçesiyle, Snowden’in kendilerine teslim ettiği 41 slaytlık ‘Çok Gizli’ Prizma sunumundan yalnızca 5’ini paylaştı okurlarıyla. Bu bilgiler bile büyük bir krize neden oldu. Sunum, sistemin senede sadece 20 milyon dolar gibi bir masrafla dünya üzerindeki tüm bilgilere ulaşılabileceğini söylüyordu.
       <p>
        ABD Millî İstihbarat Direktörü James Clapper, protokolün varlığını kabul etti fakat Prizma’nın kanuna aykırı olduğu yönündeki iddialara şiddetle karşı çıktı. Clapper, bu gizli programın açığa çıkarılmasının ABD’nin istihbari faaliyetlerine ölümcül bir darbe vurduğunu ileri sürdü. Sistemin tamamen yabancı hedeflere karşı kullanılmak için oluşturulduğunu iddia eden Clapper, “Şu an sahip olduğumuz dış kaynaklı istihbaratın önemli bir kısmına bu yapı sayesinde ulaştık. Programın kasıtlı olarak herhangi bir Amerikan vatandaşını ya da Amerika’da bulunan herhangi birini hedef alması asla mümkün değildir.” dedi.
        <p>
         Prizma sistemiyle sadece Mart 2013’te dünya üzerinde 97 milyar bilgi parçası depolanmış. Bunlardan 3 milyarı ABD’deki kullanıcılara ait. NSA server’larında depolanan bu bilgilerin haritasını ‘Sınırsız Muhbir’ adı verilen bir başka program çıkarıyor. Bu sayede istenen bilgiye ulaşmak NSA ajanları için çok kolay hale geliyor.
         <p>
          Başkan Obama’nın yaklaşımı da Clapper’dan farklı değil. “Konuya sağlıklı bir şüphecilikle yaklaştık.” diyen Obama, sistemi detaylı incelediklerini, uygulamanın ülkeyi terörist saldırılardan koruduğuna karar verdiklerini belirtti ve çok tartışılacak şu sözleri söyledi: “Aynı anda hem yüzde 100 güvenliğe hem de yüzde 100 mahremiyete sahip olamazsınız. Toplum olarak bazı tercihler yapmak zorundayız.”
          <p>
           Bahse konu teknoloji şirketleri birer açıklamayla kullanıcı hesaplarını toplu olarak istihbarat birimlerine açtıkları iddiasını reddetti. Apple, AOL ve Paltalk, Prizma programını daha önce hiç duymadıklarını ileri sürerken; Microsoft, Yahoo ve Facebook, resmî makamlara kullanıcı bilgilerini sadece belli şahıslar için, ilgili mahkeme kararları uyarınca verdiklerini ve hiçbir kuruma direkt erişim imkanı sağlamadıklarını savundu. Snowden’in iddiasına göre ise uygulama ilk olarak Microsoft’la hayata geçmişti. Ardından sırasıyla ismi sayılan tüm büyük şirketler kapılarını NSA’e açmıştı. Skandalın patlak vermesinin ardından ilginçtir ki bu şirketlerin hisse değerleri büyük bir kayba uğramadı.
           <p>
            Yaşananlar üzerine bir başka teknoloji şirketi Firefox büyük bir kampanya başlattı. StopWatching.us isimli site açan şirket, Kongre’yi Prizma uygulamasını durdurmaya çağırdı. Sitede toplanan 150 bine yakın imza arasında Reddit ve ACLU’nun da bulunduğu birçok organizasyon yer alıyor.
            <p>
             Amerikalılar ne düşünüyor?
             <p>
              Peki, Amerikan halkı bu konuda ne düşünüyor? Rasmussen şirketi tarafından yapılan ankete göre halkın yüzde 59’u Verizon’dan telefon kayıtlarının alınmasına karşı. Uygulamayı destekleyenlerin oranı yüzde 26. Pew Araştırma Şirketi tarafından yapılan anketin sonuçları ise insanların kafasının karışık olduğunu gösteriyor. Pew’e “NSA’in takip programını destekliyorum.” diyenlerin oranı yüzde 56. Konu üzerine fikir beyan eden uzmanlar ise tam bir görüş ayrılığı içinde. Snowden’in şöhret için ülke güvenliğini tehlikeye attığını ileri süren de var, yakın tarihte ortaya çıkmış en büyük kahraman olduğuna inanan da...
              <p>
               Olayın Wikileaks skandalıyla benzerliği ya da farkı, Snowden’in geleceği açısından belirleyici olabilir. Zira Snowden’in şu an bulunduğu Hong Kong ile ABD arasında suçluların teslimi anlaşması mevcut ancak bazı durumlarda bu anlaşma, zanlının özel durumu göz önüne alınarak esnetilebiliyor. NSA, Adalet Bakanlığı nezdinde bu yönde bir talep için suç duyurusunda bulundu fakat Snowden, Wikileaks skandalının sanığı Bradley Manning’e askerî cezaevinde yapılan kötü muameleyi örnek göstererek iadesinin reddini isteyebilir. Bu noktada Snowden’in nasıl bir yol izleyeceği şimdilik belirsizliğini koruyor.
               <p>
                İstihbaratın tepe isimlerinin geleceği de şu an Snowden’inki kadar olmasa da belirsiz. Ülke tarihinin en büyük skandallarından birinin patlak vermesinin ardından bu isimlerin eski ‘yalanlamaları’ ortaya döküldü. Millî İstihbarat Direktörü James Clapper bundan daha birkaç ay önce bir Senato oturumunda Oregon Senatörü Ron Wyden’ın “NSA milyonlarca Amerikalıya ait bilgileri bir şekilde topluyor mu?” sorusuna “Hayır.” demişti. Yine NSA Başkanı General Keith Alexander, ajansın online iletişim araçlarına erişim imkânı olduğu iddiasını tam 14 kez yalanlamıştı. Prizma uygulamasından çok Senato’ya ve halka yalan beyanda bulunmak, bu yetkililerin başını ciddi manada ağrıtabilir.
                <p>
                 Sonuç olarak, “Emniyet ile mahremiyet arasında bir tercih yapmalıyız.” diyen Obama’ya, kayıplara karışmadan önce Benjamin Franklin’in şu sözleriyle seslenen Snowden, pişman olmadığını gösteriyor: “Emniyet için özgürlükten feragat edenler, ikisine de sahip olamaz. Zaten onlar, ikisini de hak edemez.”
                </p>
               </p>
              </p>
             </p>
            </p>
           </p>
          </p>
         </p>
        </p>
       </p>
      </p>
     </p>
    </p>
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=334551370809F73B67DB4B5E441629FE?newsId=35797), [web.archive.org (arşiv bağlantısı)](http://web.archive.org/web/20140112111900/http://www.aksiyon.com.tr:80/aksiyon/newsDetail_getNewsById.action;jsessionid=334551370809F73B67DB4B5E441629FE?newsId=35797)
