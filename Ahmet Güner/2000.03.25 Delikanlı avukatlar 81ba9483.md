# "Delikanlı" avukatlar

*Ahmet Güner 2000.03.25*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Ekrem Marakoğlu, Muhittin Yüzüak, Ali Rıza Dizdar, Ömer Yeşilyurt, Tuncay Kütükoğlu... Bu isimlere son dönemlerde medyada sıkça tesadüf ediyoruz.
  </font>
 </div>
 <div id="newsText">
  <font class="detail-text">
   Hepsi avukat olan bu kişileri aynı düzlemde buluşturan bir diğer ortak noktaları daha var; meslek hayatlarının önemli bir bölümünü kamuoyunda "mafya babası" tabir edilen kişilerin 'vekaleti' ile geçirmişler.
   <br/>
   <br/>
   Eh, iş mafyatik meşgaleler, muhatap da "baba" olunca, bir avukat, hayatına ve işine dair 'normal olan' neyi varsa nasıl muhafaza edebilir diye düşünmemek elde değil.
   <br/>
   <br/>
   Son haftalarda Çakıcı ve Nuriş kardeşler çevresinde gelişen olayların fonuna bakınca ister istemez avukatları görüyoruz. Çetelerin ve babaların kamuoyuna mesajlarının, rakiplere verilecek gözdağının, dayatma ve uzatılacak barış çubuklarının avukat vasıtasıyla iletilmesi neredeyse âdetten oldu. "Müvekkilim telefon için teşekkür ediyor, çok da işine yaradı hani", "Müvekkilim maltada bekliyor, o tek, siz altı kişisiniz, hadi, yapmazsanız şerefsizsiniz", "Kuş uçurtulmayan cezaevine rahatça girip yeni müvekkilimin mesajını ilettiğim eski müvekkilim dedi ki, git söyle kardeşime, o benim kardeşimdir, Bayrampaşa'daki cinayet olayıyla onun bir ilgisi yok, gönlü rahat olsun, hesap soracağım adam o değildir", "Müvekkilim evlenecek de, şöyle münasip bir temiz aile kızı arıyoruz"... Son günlerde ratingi hayli yüksek olan babaçete oyunlarındaki, genellikle avukatlar tarafından deruhte edilen mektuplaşma ve kamuoyuna açıklama olaylarına "doğru" zaviyeden bakarsak, mesajı bu şekilde alacağımız kesin. Bütün bunların hukuk ve meslek etiği açısından ne anlama geldiği, nerede durduğu sorusu (İstanbul Barosu dışında) ilgili ve yetkili pek kimsenin aklına gelmedi henüz.
   <br/>
   <br/>
   Malumumuz, "mafya avukatları" müvekkillerinin itham edildikleri cürümleri sanki kendileri işlemişçesine bir tavırla karşılaşıyorlar sık sık. Kendileri de bu kanaate çanak tutmuyorlar mı? Belki. Ancak, bunda biraz da (daha doğrusu çokça) savunmak için zorunlu olarak içine girdikleri "o âlemin" raconlarının rolünü aramak lazım sanki. Vekille müvekkilin bir noktadan sonra kader arkadaşına dönüşmesi vaki mi bilemiyoruz ama o âlemde sır tutmak, delikanlılığa halel getirecek hareketler yapmamak esastan.
   <br/>
   <br/>
   Baba, hukuk ve masumiyet
   <br/>
   <br/>
   'Diz altına' sıkılan kurşunların masumiyetini, 'bu beyazın' başka beyaz olduğunu, bu ihalenin şeffaf ve şantajsız olduğunu isbata çalışmak, buna bir de hukuki kılıf bulmak büyük beceri istiyor şüphesiz.
   <br/>
   <br/>
   Bir 'baba'nın avukatlığını yapmak şüphesiz çok zor. Vekalet alındıktan sonra avukatın hayatı büyük ölçüde değişir. Muhtelif istikametlerden gelecek saldırılara karşı sekreter, yardımcı, yeğen vs. adları altında bodyguardlar taşımak, aileyi güvenceye almak, diline sahip olmak, 'baba' leb demeden leblebiyi anlamak zorunda olmak gibi yeni vaziyetler/yetenekler ortaya çıkar.
   <br/>
   <br/>
   "Beni Alaattin değil, Uğur vurdurdu"
   <br/>
   <br/>
   Alaattin Çakıcı ile Uğur Kılıç'ın evlenmelerinin üzerinden bir süre geçtikten sonra, Çakıcı'nın kadim avukatı Muhittin Yüzüak bacağından vurulmuş, bu olay basına "Çakıcı, avukatını vurdurdu" şeklinde yansımıştı. Fakat Yüzüak, hadisenin gerçek yönünün çok değişik olduğunu anlatıyor. Tarafların bir kısmının şimdi hayatta olmaması dolayısıyla sağlamasını yapmanın zor olduğu hadise Av. Yüzüak'ın ağzından şöyle gerçekleşti: "Ben 25 yılı aşkın zamandır Alaattin'in avukatıyım. Uğur'la birbirlerine âşık olmuşlar, evlenmek istiyordu. Fakat Uğur başka biriyle evliydi. Öncelikle onun boşanması gerekiyordu. Kocası yurtdışında tutuklu bulunuyordu. Gittim, hapisteki kocasından vekalet alıp boşadım. Gidip Trabzon'da evlendiler. Bir süre sonra Uğur bana gelip, 'Alaattin duymasın fakat boşanmak istiyorum, bizi boşandır' dedi. Ben, 'Ben sizin evlenmenizi sağladım, boşandırmak benim işim değil' dedim. Tekrar tekrar ısrar etti. Ben de sonunda gidip Alaattin'e söyledim. Uğur, Alaattin'in yanına gittiğinde Alaattin ağzına geleni söylemiş ona. Ardından Uğur beni aradı, "Abi falanca lokantaya gel de görüşelim' dedi. Ben gitmedim. Israr etti, gittim. Daha lokantaya yaklaşırken takır takır silah sesleri başladı. Ne oluyor demeye kalmadı, araba isabet aldı. Pantolonumun paçasından üç kurşun girdi, ikisi sadece pantolonu delip geçti, biri de baldırımı sıyırdı. Döndük eve gittik, pansuman yaptık. Dündar Kılıç'ı aradım, ne oluyor diye. Dedi ki, 'Bizim deli kız yapmıştır, kusuruna bakma.' Ardından Alaattin'in yanına gittim, olayı anlattım, yüzü bembeyaz oldu, 'Bunu sana nasıl yapar' dedi. Alaattin o gün bugündür o olayı hatırlayınca, bana, eski hanımı adına üzüntülerini dile getirir."
   <br/>
   <br/>
   Tatlı hayat, acı hayat
   <br/>
   <br/>
   Bir 'baba'nın avukatlığını yapmak, sadece onu değil çevresindekileri de idare etmeyi gerektiriyor şüphesiz. 'O âlemde (avukatlarınki dahil) başta hayat olmak üzere birçok değerli şey pamuk ipliğine bağlı. Bu doğru, fakat bir de madalyonun tatlı yüzüne bakılırsa, bir 'baba'ya yakın durmanın getirdiği gani gani nimetleri, açılması kolaylaşan kapıları, daha bir anlayışlı ve sevecen kesilen çevreyi farketmek zor olmayacak. Sözgelimi Ekrem Marakoğlu Ömer Lütfi Topal'ın avukatıydı. Marakoğlu ile Topal'ın ilişkileri vekilmüvekkil pozisyonunu çok aşmıştı; 1960'ların başında sırtına yorganını sarıp Malatya'dan İstanbul'a geldikten hemen sonra, daha ilk "icraatları" vesilesiyle tanıştığı Marakoğlu'nu ölene kadar bırakmadı Topal. Belki de bırakamamıştı; zira Marakoğlu Topal'ın hemen bütün hayatına, olaylarına ve bunlardan doğan sırlarına vâkıftı. Son yıllarını Safiye Belli'den ayrı geçirmesini, bunun sebeplerini, aile içindeki anlaşmazlıkları bile biliyordu. Topal'ın cinayet, yaralama, uyuşturucu vs. gibi cürümler işlemiş birçok adamını ya daha hapse girmeden, ya da kısa süreli kodes hayatının ardından "kurtardı." Böylece bir hukuk adamı olan Marakoğlu, adalete yerini bulduruyordu. Topal'ın devletle ve adaletle cedelleşerek geçen ömrü boyunca en büyük dayanağı olan hukukçusunu aç ve açıkta bırakacağı düşünülemezdi tabii. Kumarhaneler Kralı'nın ünlü avukata yaptığı son büyük iyiliklerden birinin, bürosunu ve evini alıp döşemesine büyük miktarda yardımda bulunmak şeklinde gerçekleştiği iddia ediliyor. Daha başka "iyilikler" de gördüğü iddiaları, o âlemde kulaktan kulağa dolaşıyor ama, biz bu kadarla iktifa edelim.
   <br/>
   <br/>
   Babalardan vekalet almanın avukatlar için tatlı getirileri olduğu şüphesiz ama o âlemde belli raconların işlediği de biliniyor. Hepsinden öte babanın tepesinin atması faktörünü de hesaba katmak gerek. Mesela Avukat Uğur Poyraz'ın başına gelenler.. Arazi ve uyuşturucu mafyasının önde gelen ismi Ayvaz Korkmaz'ın adamı Mustafa Elban, kendisini tahliye ettiremeyen avukatı Poyraz için ölüm emri veriyor, infaz ekibi kuruyor. Allahtan, infazdan önce Elban'ın adamları yakalanıp olayı itiraf ediyorlar da avukatın canı kurtuluyor.
   <br/>
   <br/>
   Bu konudaki son gelişme, Çakıcı'nın, cezaevinde bir avukatın 'kimyasını bozması'. Kartal Cezaevi'nden sızan haberlere göre, önemli bir alacakverecek meselesinden dolayı Çakıcı, yasak olmasına rağmen görüşme kabinine kendisi ve avukatı Muhittin Yüzüak dışında Erol Evcil ve onun avukatı Veysel Aşkın'ı da aldırdı ve yüzleşme yaptırdı. Detayına ulaşamadığımız yüzleşme sonunda Çakıcı, Avukat Aşkın'ı öyle bir hale getirdi ki, 'kimyası bozulan' avukat yığıldı kaldı.
   <br/>
   <br/>
   Maltalarda hesap
   <br/>
   <br/>
   Müvekkil bir 'baba' olunca avukatların işi sadece mahkeme salonunda karayı ak göstermeye çalışmakla sınırlı kalmıyor tabii. Babalar arasında mesaj teatisi, içerdeki babadan dışarıya beyanat veya tehdidimsi vaziyet alış, 'canım sıkılıyor burada yaa' sızlanması, 'yıkılmadım ayaktayım' kararlılığı da özellikle son dönemde avukatlar aracılığıyla ifa ediliyor.
   <br/>
   <br/>
   Çakıcı vatana ayak bastığı saatlerde, bu flaş haberi süsleyen başka bir flaş gelişme oluyordu: Âlemin kralı, meşhur "maltalarda hesaplaşalım" yazısını kaleme al(dır)mış ve yazıyı, kendisiyle görüşen yegane insan olan avukatı Muhittin Yüzüak'a vermiş, onu bu mesajı dosta düşmana beyan etmekle görevlendirmişti. Yüzüak'ın mensubu bulunduğu İstanbul Barosu daha fazla dayanamadı ve müvekkiliyle özdeşleşmiş bir görüntü verdiği gerekçesiyle Yüzüak hakkında soruşturma başlattı.
   <br/>
   <br/>
   Babadan babaya...
   <br/>
   <br/>
   Türkiye'ye getirilip ihtimamla cezaevine yerleştirilen Çakıcı'nın yanına sinek bile yaklaştırılmazken, bir de bakıldı ki, Sedat Peker'in avukatı Ömer Yeşilyurt, içeri girmiş ve Çakıcı'yla görüşüvermiş. Bizim septik medyamız, "Yeşilyurt Peker'den mesaj getirdi" türünden çıkarsamalar yapadursun, Av. Yeşilyurt, Çakıcı'yla neden görüştüğünü Zaman'dan Erkan Acar'a açıklarken, "Şimdi benim onu cezaevinde ziyaret etmem kadar normal bir şey yok. Çünkü onun arkadaşıyım. Üstelik onun eski avukatıyım" şeklinde gayet doğal ve insani bir gerekçe ileri sürdü. Bu arada, ziyaretin hikmetini yine kendi ağzından öğreniyoruz: "Bayrampaşa'da bir hadise yaşandı. Birtakım yanlı medyalar, bunu belli odakların üzerine yönlendirmeye çalıştı. Bunu görüştük. Medyanın bu olayı birilerine karşı ihale etmeye çalıştığını, bu konuda ne düşündüğünü sordum. Ancak bu benim kendi görüşümdü. Sedat Peker illa da "Bu konuda Alaattin Çakıcı ne düşünüyor?" diye sormam konusunda bir talimat vermedi. Kaldı ki bu olay olduğu zaman Sedat Peker, Alaattin Çakıcı'ya mektup yazmış. Bu olayla kendisinin bir ilişkisi bulunmadığını, bu olayın kendiliğinden gelişen bir hadise olduğunu iletmiş. Alaattin Çakıcı da kendisine olayı ve nasıl geliştiğini bildiğini, aynı orjinin insanları olması hasebiyle böyle bir husumetin olmadığını, herhangi bir hadisenin meydana gelemeyeceğini, abikardeş olduklarını söyledi. Çakıcı bana, 'Ben çocuk değilim, 47 yaşındayım ve olayın nasıl meydana geldiğini biliyorum. Bunu ben birçok kişiye sordum öğrendim. Dolayısı ile Sedat kardeşimin olayla ilgisi olmadığını biliyorum. Bir kısım medya bu anlamda belki birtakım oyunlar peşine girecektir. Ama ben bu oyunlar içine girmem. Birileri bulanık suda balık avlıyacaklardır. Onlar avlamaya devam etsinler' dedi. Hadise bundan ibarettir. Medya da bu görüşmeyi mesaj olarak algıladı. Medyadaki arkadaşlar Sedat Peker'in avukatı, Çakıcı ile görüşüp, Peker'in mesajını iletti dedi. Dediğim gibi Çakıcı'yı ben eski avukatı olarak ziyaret ettim. Her sanığın bir avukata ihtiyacı olduğu tezinden hareket edersem Alaattin Çakıcı'yı ziyaret etmemem için hiçbir neden yoktur."
   <br/>
   <br/>
   Yukarıdaki paragraf için yorum yok, sadece tek bir soru: Sizce avukatlar mafyatik ilişkilerin neresinde ve nasıl duruyor?
   <br/>
   <br/>
   İnsanın aklına nedense tam da bu noktada eski Türk filmleri geliyor: Softbaba Kadir'in hukuk okumamış bir adamı, diğer softbaba Recai'nin yanına gelir ve şöyle der: "Kadir abimin selamı var. Benim hesabım kendisiyle değil, Kasımpaşalı Hikmet'ledir diyor. Recai ile eski anlaşmamız devam ediyor; o muhit onun, bu muhit benim, kendisinden bir ihlal olmadıkça ben anlaşmamıza sadığım diyor."
   <br/>
   <br/>
   'Delikanlı' avukat
   <br/>
   <br/>
   O âlemin müvekkillerinin bir özelliği de, uzun yıllar bir kişiyle birlikte çalışabilmeleri. Marakoğlu ta 60'lı yılların başlarından, öldürülene kadar Ömer Lütfi Topal'ın savunma dosyalarıyla girdi mahkeme kapılarından. Muhittin Yüzüak, Ali Çakıcı zamanından beri 'ailenin' avukatı; sadece Alaattin değil, kardeşleri Gencay, Savaş ve Barış Çakıcı da Yüzüak'ın müvekkili. Yaşı diğerlerine nazaran hayli genç olan Sedat Peker'in avukatlığını, o âleme çıkışından itibaren, yani 10 yıldır Ömer Yeşilyurt yapıyor.
   <br/>
   <br/>
   'Baba'nın kendisine avukat ararken/tutarken hangi ölçüleri baz aldığı önemli bir soru olarak karşımıza çıkıyor. Sınırı Ömer Yeşilyurt 'delikanlılık ve dürüstlük' olarak çiziyor. Eh, delikanlı babanın delikanlı avukatı olur. Burada bir önemli faktör daha var: Vekilmüvekkil ilişkisinin aldığı mahiyet. Babalar, yaptıkları "iş"in icabı olarak sık sık avukat değiştirmeyi pek sevmiyorlar. Bu durum, onların zararınadır; sırların açığa çıkması gibi. Hatta bazı babalar, güvenilir buldukları avukatlarını başka babalara da tavsiye ederler; bu yüzden birkaç babanın birden vekaletini yürüten avukatlara rastlamak mümkün. Marakoğlu, Yeşilyurt, Ali Rıza Dizdar, Veysel Aşkın, Uğur Poyraz gibi. Müvekkil baba, bol keseden memnun ettiği, kritik zamanlarda maddimanevi yardımlar yaptığı vekilini vefa duygusuyla ve cepten kendisine bağlıyor. Avukat açısından da uzun süreli vekalet kârlı; her köşede bir avukatın bulunduğu ve üçbeş kuruşa iş aldıkları ortamda, "baba"dan daha cazip müvekkil bulmak çok zor.
   <br/>
   <br/>
   Alaattin Abi'yi üzmek
   <br/>
   <br/>
   Çakıcı Türkiye'ye getirilip Kartal'daki özel mi özel cezaevine yerleştirildikten sonra, Aralık 1999'un ilk haftası içinde Kartal Cumhuriyet Başsavcısı'nın söylediği iddia edilen sözler yayınlandı gazetelerde. Savcı, "Meğerse bu mafya babaları öyle göründükleri kadar değilmiş, pısırık, korkak adamlarmış. Odanıza çağırdığınız anda gelirler" türünden laflar edesiymiş. Lafı eden Kartal Cumhuriyet Başsavcısı, Kartal Özel Tip Cezaevi'nde yatan da Alaattin Çakıcı olunca işin rengi değişmiş tabii. Alaattin Bey kızmış, köpürmüş. Nerdeyse kendinden bile tecrit edilecek durumdaki adamın sinirlendiğini kim biliyor ki, belki de memnun olmuştur gibi barışçıl bir çıkarsama yapılabilir tabii ki. Fakat.. evet tahmin ettiniz. Baro mahfillerinde dolaşan iddialara göre, Çakıcı'yla içerde görüşen avukatı Muhittin Yüzüak, gidip talihsiz beyanın sahibi Başsavcı'yı bulmuş ve, Alaattin Bey'in bu laflara üzüldüğünü "falan" söyleyip, o kelimelerin ne anlama geldiğini sormuş. Başsavcı yemin billah edip, bütün bunları tamamen medyanın uydurduğunu, hayatta böyle bişey söylemediğini, söylemesinin de mümkün olmadığını defaatle belirtmiş. Kötü kalpli medyanın yalan yanlış laflar taşıyıp, iyi yürekli insanları birbirine düşürme emeli bir kez daha sonuçsuz kalmış, iş tatlıya bağlanmış.
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-6001-34-delikanli-avukatlar.html), [web.archive.org (arşiv bağlantısı)](http://web.archive.org/web/20130529170516/http://www.aksiyon.com.tr:80/aksiyon/haber-6001-34-delikanli-avukatlar.html)
