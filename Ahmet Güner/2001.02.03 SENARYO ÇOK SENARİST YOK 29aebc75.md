# SENARYO ÇOK SENARİST YOK

*Ahmet Güner 2001.02.03*

<div>
 <p class="baslik">
  HİZBUL TAŞERON
 </p>
 <p class="spot">
  Diyarbakır'a hayatı ile hizmet eden Okkan  ölümüyle de  hizmet etti.  Tetiği çekenler  konusunda Hizbullah  ağır basıyor ancak  bulgular  başka yönlere  işaret ediyor.  Mossad'dan Yeşil'e  kadar  değişik  coğrafyalardan ipuçları  çıkıyor ortaya.
 </p>
 <p class="metin">
 </p>
 <img border="0" src="/web/20010215225330im_/http://www.aksiyon.com.tr/2001/322/resimler/Hizbul.jpg"/>
 <p class="metin">
  Üçbuçuk yıl önce.. Diyarbakır'da her adımda ayağın dolandığı seyyar satıcılardan birinin, domatesçinin yanına bir polis yaklaştı, iki kilo domates vermesini istedi. Domatesçi naylon poşete domatesleri doldururken, el çabukluğuyla içine iki tane ezik/çürük domates de attı fakat polis durumu farkedip, "çürükleri çıkar" dedi, satıcı çıkarmadı, tartışma büyüdü ve polis poşeti aldığı gibi içindeki domateslerle birlikte seyyar satıcının başına geçirdi. Satıcı hemen cep telefonuna davrandı, bir numara çevirdi ve "Gaffar Abi" diye hitap ettiği karşıdaki kişiye durumu anlattı. Karşıdaki ses, "Bekleyin geliyorum" dedi, az sonra olay yerindeydi. Gelen kişi, Diyarbakır'ın çiçeği burnunda Emniyet Müdürü Gaffar Okkan'dı. Hiç tereddüt etmeden polisi açığa aldı. Diyarbakır'ın "Gaffar Babası" cep telefonu numarasını sokaktaki balici çocuktan seyyar satıcıya, gecekondudaki göçmenden, ciğerciye kadar herkese vermiş, "Bir sıkıntın olursa ara" demişti. Zira yöre halkının yıllardır çok yönlü zulüm görmesini, çeşitli çevreler ve güçler tarafından soyulmasını önlemeye azmetmişti. Diyarbakırlı, verdiği cep numarasından "Gaffar Baba"yı o kadar çok aradı ki. Galiba bundan sonra da o kadar çok arayacak.
 </p>
 <p class="metin">
  Üçbuçuk yıl sonra: Diyarbakır'da yaklaşık 10 yıldır görev yapan bir polis memuru, "Gaffar Müdür"ün cenazesinin ardından şunları söylüyordu: "Açık konuşayım, hiç sevmezdim onu, polisin çoğu da sevemedi. Kendini polise sevdirmek gibi bir derdi olmadı. Halkın önünde polisin onurunu kırdı. Fakat şu kadar yıllık polisim, ilk kez bir müdürün makamına çıkıp derdimi anlatabildim. Polisin özel sorunu olunca babalık yapıyordu." Bir anekdot daha: Gaffar Okkan'ın şehit edildiği sırada şehir dışında olan bir güvenlik mensubu, "Kendi kendime dedim ki, herhalde iyi davranmadığı polislerden biri artık dayanamadı ve çıkıp makamında böyle bir iş yaptı".
 </p>
 <p class="metin">
  Okkan geldiğinde ilk yaptığı işlerden biri, Diyarbakır Emniyet'in birçok birimindeki kadroları çeteci/rantçı olmakla suçlayıp, terör, kaçakçılık, güvenlik, mali şube gibi birimleri pasifize etmek oldu. Oturmuş, uzman kadroları sık sık yerlerinden alıp başka alanlara kaydırdı. Bunlar da polisin ondan soğuması için tuz—biber oldu.
 </p>
 <p class="metin">
  Aslında Diyarbakır ve Gaffar Okkan olayını yukardaki anekdotlar kısa ve öz olarak çok iyi yansıtıyor.
 </p>
 <p class="metin">
  Bu çalışmayı iki soru üzerine kurmak en isabetli seçim olacak:
 </p>
 <p class="metin">
  1— Diyarbakır "Gaffar Baba"yı neden bu kadar sevdi?
 </p>
 <p class="metin">
  2— Gaffar Okkan'ı kim(ler), neden öldürdü?
 </p>
 <p class="metin">
  İlk sorunun cevabı açık ve net. Okkan, PKK terörünün azalma sürecine girdiği bir zamana denk gelmenin de avantajıyla, Diyarbakır'a insanca davranmaktan başka çıkar yol olmadığını gördü ve bunu uyguladı. Göreve başladığı daha ilk günlerden itibaren, ilgiye ve insanca davranılmaya susamış kent halkıyla olağanüstü bir ilişki atmosferi oluşturdu. Halk, Gaffar Baba'nın kendileri için yaptıklarını anlatmakla bitiremiyorlar. Onunla yaşanmış bir anısı olmayan, ondan bir iyilik görmeyen Diyarbakırlı bulmak gerçekten çok zor. Şehit müdürün vatandaşa ve polise davranışının biraz abartılı olduğu muhakkak. Fakat özellikle vatandaşa böylesine abartılı bir iyi muamelenin gerekli olduğu da muhakkak. Yıllardır iki arada ezilmiş ve devlete iç dünyasını tam anlamıyla kapatmış bir kitleyi tekrar kazanmanın belki de başka yolu yoktu.
 </p>
 <p class="metin">
  Neler yapmamıştı Diyarbakır'ın Gaffar Babası? İlk yaptığı işlerden biri, Emniyet'e bir işi için gelecek yaşlılar ve çocuklar için servis koydurmak olmuş. Sokakta rastladığı çocuklara ve fakir vatandaşa cebinden harçlık vermek zaten günlük rutin davranışı olmuş. Sokaktan, köprü altlarından çoğunu bizzat kendisinin topladığı balici, fakir ve kimsesiz çocuklar için 75. Yıl Çocuk Eğitim Merkezi adıyla bir merkez kurdurmuş; şu anda yüzlerce çocuğun eğitim gördüğü merkezde çocuklar okuma—yazma öğreniyor, çeşitli el becerileri kazanıyor. Geçen Ramazan ayında, çeşitli kuruluşlardan ve zenginlerden topladığı erzakı Çevik Kuvvet'te bir araya getirip kamyonlara yükleyerek Diyarbakır halkına dağıttırmış; dağıtılan erzak miktarının en az 200 kamyon olduğu söyleniyor. Ciğercilerde, lokantalarda bedava yemek yiyen polis memurlarını tesbit etmek için tebdil—i kıyafet dolaşması, bu şekilde yakaladığı polisleri hemen açığa alması şimdiden birer efsane gibi anlatılıyor.
 </p>
 <p class="metin">
  Diyarbakırlı Gaffar
 </p>
 <p class="metin">
  Bir taksici şunları söylüyor: "Allah bana deseydi ki, senin mi canını alayım Gaffar'ınkini mi, ben hiç düşünmeden, benimkini al, onunkini alma derdim. Koca adam oldum, ağlamak neydi unuttuydum, ona ağladım."
 </p>
 <p class="metin">
  Diyarbakırlıyı arkasından ağlatan şey, Okkan'ın, bölgeye gelen resmi görevlilerde adeta kemikleşmiş olan "halkı hakir görme, eziyet etme, yukardan bakma" klasiğinin dışına çıkmış olmasıydı. Kendi teşkilatıyla ters düşme pahasına halkı kucaklamıştı. Aslında Diyarbakırlı son üç yılda devleti veya polisi değil, sadece "Gaffar Baba"yı sevmişti. Sokaktan çevrilen herkesten bu kanaati işitmek mümkün.
 </p>
 <p class="metin">
  Aslında şehit müdürün dirisi gibi ölüsünün de Diyarbakır'a hizmet ettiğini söylemek mümkün. Diyarbakır gibi çok özel bir yerde yıllardır kalıplaşmış, kronikleşmiş ve alışılmış devlet—halk ilişki biçimini kökten değiştirip, güleryüzü, hoşgörüyü ve şefkati getirmesi sadece Diyarbakır için değil, bütün Türkiye için model olabilecek, bu ülkede pek görülmeyen yepyeni bir anlayış. Böyle bir "model" getirdiği, kendisi şehit olmadan önce pek bilinmiyordu. Suikastla birlikte Okkan'ın Diyarbakır'ı dönülemez bir noktaya getirdiği ortaya çıktı. Şehit müdürün ulaştırdığı bu noktadan sonra, kente gelecek her emniyet müdürünün, en az Gaffar Okkan kadar "Diyarbakırlı" olmaktan başka seçeneği yok. Aslında, Diyarbakır'da birkaç bin "resmî" katılımcının beklendiği cenaze törenine 100 binin çok üzerinde gerçekleşen "vatandaş" iştirakı ve yeni doğan çocuklara konulan Ali Gaffar adı bu konuda çok söz söylemeyi gereksiz kılacak kadar herşeyi anlatıyor.
 </p>
 <p class="metin">
  Mumcu'dan Gaffar'a
 </p>
 <p class="metin">
  Gelelim dosyamızın ikinci ve en zor sorusuna. Sokaktaki Diyarbakırlı bu soruya bilgece ve rafine bir cevap veriyor: "Mumcu'yu, Eşref Bitlis'i, Vedat Aydın'ı, Turgut Özal'ı kimler öldürdüyse Gaffar'ı da onlar öldürdü."
 </p>
 <p class="metin">
  Konuyu resmi düzeyde bizzat araştıran terör uzmanları, Gaffar Okkan suikastinin tetiğinin Hizbullah tarafından çekildiğinin kesinlik oranını yüzde 99.9 olarak veriyorlar. Fakat bu cinayette gerek bir yıla kadar varan zaman önceden başlamak üzere eğitim verme şeklinde, gerekse eylem sırasında çeşitli lojistik destek şeklinde Hizbullah'a yardımcı olan birtakım güçlerin isimlerine de rastlamış uzmanlar.
 </p>
 <p class="metin">
  Beykoz'la başladı
 </p>
 <p class="metin">
  Bir istihbarat uzmanı, 17 Ocak 2000 Beykoz Operasyonunu bu suikastin miladı olarak işaret ediyor ve "O zamana kadar askeri kanatta ciddi anlamda eğitim yoktu. Velioğlu'nun öldürülmesinden sonra Hizbullah'ı kontrolünde tutan güç, ona profesyonel anlamda askeri eğitim vermeye başladı. Daha önce örgütün askeri kanadı öldürme olaylarını, ya bire bir yaklaşarak satırla veya tabancayla gerçekleştiriyordu. Gaffar Okkan cinayeti örgütün veya en azından suikasti gerçekleştiren biriminin o zamandan bu yana çok iyi bir askeri eğitime alındığını gösteriyor" diyor.
 </p>
 <p class="metin">
  El "Batı"dan uzandı
 </p>
 <p class="metin">
  Türk istihbarat birimlerinin, konuyla ilgili ihtimaller dahilinde Mossad'dan, içerideki bazı kişi ve gruplara kadar çeşitli değerlendirmeleri var. Fakat birimlerin şu ana kadar, suikastin tetiğini çeken değil de çektirene dair en önemli bulgusu, Alman ve Fransız istihbaratlarına dair olanı. Tetiği çekenin Hizbullah olduğu kesine yakın demiştik. Konunun Türkiye içiyle ilgisi, İçişleri Bakanı Saadettin Tantan'ın yaptığı yolsuzluk operasyonları. Tantan'ın operasyonları içeride bazı kişilere ve sermaye gruplarına dayanınca, bu çevreler Tantan'ı açıktan uyardılar. Tantan bunlara rağmen yoluna devam edince "uyarı" yapılmasına karar verildi. Konu öncelikli olarak Alman istihbaratına havale edildi. Fransızlar da olaya bir şekilde dahil oldu. "Uyarı"yı yapmada kullanılacak tetikçi için en isabetli seçim Hizbullah'tı; zira ülke içinde bir 'popülaritesi' vardı ve adresi başka tarafa çekmek böylece zor olmazdı. Batılı istihbarat birimleri de bu yüzden olayı Hizbullah'a havale etti.
 </p>
 <p class="metin">
  Etmekle kalmadı, Hizbullah'ı eğitti. Öyle eğitti ki, satırdan ve tabancadan başka birşey kullanmamış Hizbullahçıyı keleşle nokta atışı yapabilecek duruma getirdi. Uzmanlar, eylemi yapanlara dair hemen hiçbir iz bulunmamasının, Hizbullah'ı büyük bir istihbarat servisinin eğittiği ve yönlerdirdiğinin en önemli kanıtlarından biri olarak görüyor. Şarjör değiştirirken parmak izinin çıkmamasının çok zor olduğu, fakat ele geçen şarjörlerde en ufak bir parmak izi bile bulunamadığı söyleniyor; bu, eylemcilerin bir servis tarafından sıkı bir eğitimden geçirildiklerinin göstergesi. Bugüne kadar yaptığı eylemlerde olay yerindeki yaralısını götürmeyen, hatta onları konuşmaması için öldüren Hizbullah'ın, Okkan suikastinde ayağından yaralanan tetikçiyi alıp götürmesi de, Batılı istihbarat servislerinin davranış biçimi olarak algılanıyor. Olay yerinde görülen 16 plakalı bordo Ford Eskort'un Almanya'daki bir kişi üzerinde çıkmasıysa bu ülke istihbaratı iddiası konusunda ilginç bir ayrıntı.
 </p>
 <p class="metin">
  Üç aylık mesele
 </p>
 <p class="metin">
  Hizbullah'a ait ele geçirilen verilere göre, daha 3 ay önce, örgütün üst düzey yöneticileri, tabandan gelen "daha ne duruyoruz, bu kadar sessiz kaldığımız yeter, bir eylem yapalım" serzenişlerine, "şimdi eylem zamanı değil, gerek yok, bu bir imtihandır, sabırla, metanetle bekleyeceğiz" cevabı veriyordu. Peki, en fazla 3 ay içinde ne değişti de örgüt suikaste karar verdi?
 </p>
 <p class="metin">
  Çünkü talep ve işbirliği teklifi geldi. Örgütün tepe yöneticileri, 3 ay önce suikasti yapacak takati kendilerinde göremezken, bu teklif onlar için bulunmaz bir fırsat oldu. Örgüt böylece üç kuşu birden vuracaktı: Sanılanın aksine, Velioğlu'nun ölümünden sonra başlayan gittikçe ciddi boyutlara varan örgütten kopmalar durdurulacağı gibi, prestij artacak, yeni kazanımlara kapı açılacaktı. Artı, Velioğlu'nun ölüm yıldönümünde gerçekleştirilecek bir büyük eylem, "rahmetli liderlerinin intikamını alırken daha bir başka anlam ifade edecek, böylece Allah'ın rızasını kazanacaklar", bunun yanında, dosta düşmana Hizbullah'ın bitmediği gösterilecekti. Bu eylemle Hizbullah bütün bu kuşları vurdu.
 </p>
 <p class="metin">
  Tantan ve Yaşar Nuri sırada mı?
 </p>
 <p class="metin">
  Bu işi yaptıranların kazanımlarına gelince, diğer ihtimalleri aşağıda verdikçe onların içinde de olası çevrelerin olası getirilerini sıralayacağız. Gaffar Okkan suikastinin ardından yolsuzlukların ikinci plana itilip, Hizbullah'ın şahsında irtica paranoyasının yeniden başlaması içerideki birilerini oldukça rahatlatmış olsa gerek. Bu da az bir kazanç değil. Dahası, eylemden sonra bazı çevrelerin operasyonlarda "haddi aşmaması için" açıktan Tantan'ı uyardığı söyleniyor.
 </p>
 <p class="metin">
  Suikast ayrıntıları
 </p>
 <p class="metin">
  Suikast için seçilen Hizbullahçı sayısının gözcüler dahil 27 ila 29 arasında olduğu değerlendiriliyor. Bunların 21 ya da 22'si tetikçi, diğerleri gözcü. Gözcülerin Hizbullah mensubu olmadığı söyleniyor; bu, silahlı eylem grubu içindeki İstanbul ağzıyla Türkçe konuşma olayını bir nebze açıklayabilir. Bulvar boyunca çeşitli yerlere, 1'i gözcü, 3'ü tetikçi olmak üzere 4'er kişilik gruplar dizilmiş. Bu iş için örgütün Batman, Silvan gibi bölgelerdeki en iyi tetikçilerinden 2'şer tane seçtiği, bunların sözkonusu istihbarat birimlerince en az üç ay önceden eğitime tâbi tutulduğu, yine üç ay önceden suikaste yönelik istihbarat çalışmasının başlatıldığı iddia ediliyor. Tetikçilerin en az 15, en fazla 30 gün sıkı bir eğitimden geçirildiği tahmin ediliyor. Tetikçilerden bazılarının, gerek konuşlandıkları yerin olaya uzak olması, gerekse eylemin beklenenden çabuk ve kolay bitmesi üzerine silahlarını kullanmasına gerek kalmadığı, bu yüzden de balistik incelemede sayının 16 olarak görüldüğü söyleniyor.
 </p>
 <p class="metin">
  Güvenlik birimleri eylemi yapanlardan 11 Hizbullahçının kimliğini net olarak tesbit etti.
 </p>
 <p class="metin">
  Emniyet'in, olaylara en kısa sürede ve en etkin biçimde müdahale etme amacına yönelik oluşturulan Balyoz Timi, suikastten iki dakika sonra olay yerine ulaştı, fakat tim mensupları gördüler ki asıl görev yeri kırsal alan olan JİTEM mensupları kendilerinden önce gelmiş.
 </p>
 <p class="metin">
  Eylemi gerçekleştiren grupta en fazla üç kişinin birbirini tanıdığı, gözcülerin kendi grubundaki tetikçileri bile ismen tanımadığı, eylem vaktinde her birimin önceden ayarlı yerine, diğer birimlerden bağımsız ve iletişimsiz olarak geldiği, birbirlerini tanımadıklarından eylemin startını vermek için ortak bir işaret gerektiği, bunun için de bir el bombası atılıp patlatılarak işaretin verildiği, bütün hepsini tanıyanın bir kişi olduğu ve eylemi yönlendirdiği, eylemin 3 dakika sürmesinin planlandığı ve bunun gerçekleştiği, eylem bitiminde de birbirlerinden bağımsız olarak Şehitlik ve çevresinde önceden ayarlanmış "mahkum evi" adı verilen hücrelerine girdikleri söyleniyor. Örgütün bu tür evleri en az 6 ay, en fazla iki yıl içeride kalan militanın bütün ihtiyaçlarını karşılayacak şekilde düzenlenmiş.
 </p>
 <p class="metin">
  Güvenlik birimleri, basına ve hatta raporlara bile yansımamış bir ihtimal üzerinde duruyor: Okkan'ın makam aracının arka kapısında keleş mermisinin açamayacağı kadar büyük bir delik var. Bu deliğin Shutgun denilen, kapı kırmada ve benzeri zor işlerde kullanılan bir silahtan çıkmış olabileceği söyleniyor.
 </p>
 <p class="metin">
  "Oradalar, ayrılmadılar!"
 </p>
 <p class="metin">
  Akla, eylemcilerin niçin kaçmayıp Okkan'ı öldürdükleri Şehitlik bölgesinde kaldıkları sorusu geliyor. Bunu bir istihbaratçı şu cümleyle açıklıyor: "Profesyoneller öldürdükten sonra uzağa kaçmaz." Suikastin bütün detaylarında olduğu gibi, kaçma meselesinde bile karşımıza yine (Alman, Fransız istihbaratı ve MOSSAD veya başka bir) profesyonel istihbarat örgütü çıkıyor.
 </p>
 <p class="metin">
  Olayın hazırlık soruşturmasıyla ilgili üst düzey bir yetkili, tetiği çekenler için, "O civardalar, ayrılmadılar" diyor ve yakalanmaları için vatandaşların yardımcı olması gerektiğini belirtiyor.
 </p>
 <p class="metin">
  Suikast emrini tetikçilere Hizbullah'ın Diyarbakır Askeri Kanat Sorumlusu'nun vermiş olabileceği ihtimali üzerinde de durulmakla birlikte, hâlâ Almanya'da bulunan ve örgütün lideri olarak lanse edilen İsa Altsoy'un emri vermiş olması, Alman istihbaratıyla birlikte değerlendirildiğinde daha mantıklı gibi. Fakat Altsoy'un mülayim, yumuşak bir kişilik yapısı bulunduğu, emrin Ermeni kökenli Sülhaddin Ürük, Mehmet Salih Kölge ve Bahattin Temel'in oluşturduğu şûra tarafından verilmesinin de mümkün olduğu söyleniyor.
 </p>
 <p class="metin">
  PTT'ciyle ne konuştu?
 </p>
 <p class="metin">
  Bir güvenlik mensubu, Gaffar Okkan'ın, Nuriye Akman'la yaptığı mülakatın hemen ardından bir PTT yetkilisinin Emniyet'e geldiğini söylüyor. PTT yetkilisiyle birlikte hızla odasına geçen Gaffar Okkan, burada 10 dakikalık bir görüşme yapmış ve ardından adamlarına telaşla bağırmış: "Haydin gidiyoruz!" Telaşla ve hızla yola çıkmış. PTT yetkilisinin Okkan'a, yapılan bir dinlemenin çok acil olması yüzünden direkt olarak ulaştırılmasını gerekli gördüğü için gelmiş olması mümkün.
 </p>
 <p class="metin">
  İlginç bir ayrıntı da şu: İstihbarat birimleri, eylem saatinde Bulvar bölgesinde yapılmış bir telefon veya telsiz konuşması tesbit edememiş, böyle kayda ulaşamamış. Oysa, en azından Şehitlik Camii yanındaki büfeyi işleten çocuğun bizzat şahit olduğunu söylediği sakallı birinin telefon konuşması ve bazı vatandaşların, keleşlilerin elindeki telsizden gelen anonsları duyduklarını söylemesi tartışma götürmez bir gerçek. Bu durumda akla, güçlü ve teeknoloji düzeyi yüksek bir istihbarat örgütünün "perdeleme" yapmış olması geliyor.
 </p>
 <p class="metin">
  İç istihbaratın devri olayı
 </p>
 <p class="metin">
  Hadisenin Diyarbakır'ı ve Okkan'ı aşan boyutlarına da dikkat çekiliyor. Geçtiğimiz aylarda üst düzeyde başlayan iç istihbaratın MİT'ten Emniyet'e devredilmesi görüşmelerinin bazı çevrelerde rahatsızlık uyandırdığı biliniyordu. İstanbul Gazi Mahallesi'ndeki saldırının ardından birkaç şehirde başlayan ünlü polis yürüşüyünün ardından bu görüşmeler kesildi. Zaten yürüyüşün "organize" edilmesinin amacının, "kendi polisini durduramayan, kendi elemanları huzursuzluk odağı olan bir kurum, Türkiye için çok hayati önemi olan iç istihbarat işini nasıl yürütecek" imajı yaratmak olduğu şeklinde değerlendiriliyor.
 </p>
 <p class="metin">
  Gaffar Okkan cinayetinin ardından, önceden saldırıyı haber alamamak vebalinin hangi devlet kurumunun üzerine kalacağı perde arkasında tartışılıyor. MİT'ten gelen yansıma, "Emniyet İstihbarat, kendi müdürünü öncelikli olarak kendisi (istihbâri düzey kastediliyor) korumak zorundaydı, koruyamadı" şeklinde. Emniyet'in tavrı ise, "Bu ülkenin iç istihbaratı bizim değil, MİT'in uhdesindedir. MİT'ten bize tek bir ikaz gelmedi. Kaldı ki MİT'in bölgede çok geniş bir dinleme ağı var. Nerede olursa olsun bu tür olayları önceden haber almak öncelikle MİT'in işidir" şeklinde belirginleşiyor. Konunun birinci derecede uzmanları, bu tür suikastlerde, olayı organize eden perde arkasındaki gücün tek bir kazancı hedeflemeyeceğini, atılan taşla vurulacak kuşlardan birinin de iç istihbaratın devri olayına dönük olabileceğini belirtiyorlar ve "Kendi müdürünü koruyamayan istihbarat birimi koca bir ülkeyi nasıl koruyacak" imajı oluşturarak "devir" tartışmalarına kesin bir nokta konmak istenmiştir" diyorlar. Burada önemle belirtelim; devir tartışmalarında bizzat Atasagun'un ağzından, MİT'in bu işe hazır olduğu zaten açıklanmıştı. Devirden rahatsız olacakların, özellikle MİT dışındaki çevreler olduğu söyleniyor.
 </p>
 <p class="metin">
  Rantı kesilenler
 </p>
 <p class="metin">
  Öteden beri kaçakılık ve rant, Diyarbakır'da en önemli "geçim" aracı olmuş. Şehirde ağır sanayi diyebileceğimiz nitelikte sadece çırçır fabrikaları var. Bu durumda başka alanlara yönelmek gayet doğal olmuş. Asıl gelir uyuşturucu geçişinden sağlanıyordu. Bu geçişten birtakım makam—mevkii sahiplerinin pay aldığı, konuyu takiple görevli uzman ekiplerin, bir de halk arasındaki fısıltı gazetesinin bildiği bir gerçekti. Bölgede, özellikle Diyarbakır merkezli olarak terörden beslenmeye alışmış bazı çıkar ve güç çevrelerinin kurduğu düzen, Gaffar Okkan'la birlikte derin sarsıntılar geçirmeye başlamış, düzen çarkının çok önemli bir dişlisi olan Hizbullah "kırılmıştı."
 </p>
 <p class="metin">
  Bir güvenlik mensubu şunları anlatıyor: "Güneydoğu'da devletin güvenliğiyle ilgili çeşitli birimlerin içindeki bazı kişilerin bir araya gelmesiyle oluşturulmuş, öncelikli olarak bölgeden maddi çıkar sağlamaya yönelik çalışan bir yapılanma var."
 </p>
 <p class="metin">
  Bir istihbaratçıysa şunları anlatıyor: "Hizbullah kurulduğu andan itibaren kendisinden daha büyük bir gücün kontrolü altındadır. Örgüte istenilen her iş havale edilir, yaptırılır. Bunlardan biri de uyuşturucu taşınmasında kullanmaktır. Öteden beri Hizbullah aracılığıyla taşınan uyuşturucu, Gaffar Okkan'ın öncülüğünde örgüte yönelik amansız darbeler indirilmeye başlandıktan sonra artık rahatça geçirilemez oldu. Yani taşıyıcı araç arızalanıp ıskartaya çıkınca, Hizbullah değil uyuşturucu taşıyabilmek, burnunu bile dışarı çıkartamayınca, Türkiye'de uyuşturucu geçişinden pay alan birtakım çevreler çok rahatsız oldu."
 </p>
 <p class="metin">
  Ülkemizin her yerinde olduğu gibi birtakım insanların birtakım ihâlelerden pay aldığı, Okkan'ın, geldikten sonra bunların tekerine çomak soktuğu söyleniyor. İhâleleri alan insanların da, tıpkı sokaktaki vatandaş gibi bazı şeyleri gelip "Gaffar Bey"e şikayet etmesi normaldi.
 </p>
 <p class="metin">
  Cihat aşamasına "atladı"
 </p>
 <p class="metin">
  Gaffar Okkan'a yapılan suikast, Hizbullah uzmanlarını bile şaşırtmış görünüyor. Örgüt bugüne kadar kesinlikle bu tarz bir eylem yapmamıştı. Polise kurşun atmayan örgüt, bu ilkesini geçen Eylül'de Diyarbakır İl Sorumlusu Mehmet Sabır Özdemir'in yakalanması üzerine biraz değiştirmiş ve mensuplarına şu talimatı vermişti: "Polis size silah atarsa siz de atacaksınız. Teslim olmayacaksınız." Silah atmama ilkesinin sadece savunma amaçlı olarak biraz değişmesiyle birlikte birkaç ay içinde, polisin operasyonları sırasında hücre evlerinden açılan ateş sonucu üç polis şehit olmuştu. Okkan suikastiyle birlikte örgüt ilk kez atak, saldırgan duruma geçti polise karşı.
 </p>
 <p class="metin">
  Uzmanlar örgütün "saldıran" duruma geçmesini şu şekilde değerlendiriyor: "Örgüt tebliğ, cemaat ve cihat olarak üç aşama belirledi kendine. Kendi kanaatlerine göre daha henüz birinci aşamadayken Velioğlu'nun öldürülmesi onları kullanılmaya daha müsait hâle getirdi. Bu durumu kurtarmak için örgüt, ikinci aşama olan cemaat aşamasını atlayıp cihat aşamasına geçti"
 </p>
 <p class="metin">
  MOSSAD yöntemleri
 </p>
 <p class="metin">
  Bir terör uzmanı çok ilginç bir laf ediyor: "Bu eylem Hizbullah'ın yapamayacağı kadar profesyonel, fakat daha büyük bir örgütün veya birimin yapmayacağı kadar da bazı acemilikler, amatörlükler içeriyor."
 </p>
 <p class="metin">
  İşi terör örgütlerini takip etmek olan uzman, bu durumda akla, Hizbullah'ın askeri kanadına profesyonel bir uluslararası birimin eğitim vermiş olabileceğinin geldiğini söylüyor: "Son olaydaki çapraz ateş ve hedefe yaklaşarak kafaya sigorta atışı denilen yöntemi dünyada sadece İsrail, yani MOSSAD uyguluyor. Zira, Hizbullah'ın askeri kanadı içinden seçilen, daha önce çeşitli eylemlerde tetik çekmiş 21 ya da 22 kişiye MOSSAD Türkiye'de gizli bir yerde bu anlamda profesyonelce eğitim verdi. Bu kişiler, örgütün kırsalda, özellikle hiç operasyon yapılmamış, el değmemiş Karacadağ bölgesinden gelmiş. Bu eğitim en az 1 ay sürdü. Zaten daha önceden, Velioğlu'nun ölümünden sonra örgütün askeri kanadı "başkaları" tarafından eğitiliyordu."
 </p>
 <p class="metin">
  Suikast, teknik anlamda kusursuz denecek şekilde ayarlanmış ve idare edilmiş görünüyor. Kimin nerede duracağı, eylemin kaç dakika süreceği (uzmanlar 3 dakika sürdüğü konusunda yoğunlaşıyor), Bulvar boyunca kaç kişilik gruplar (3 tetikçi, 1 gözlemci) halinde kümelenecekleri, Müdür'ün konvoyunun hangi birimine hangi grubun saldıracağı gibi konular detaylarına kadar ayarlanmış; bunlar Hizbullah gibi bir örgütü aşan incelikler. Dahası Kanas gibi suikast silahıyla değil de "keleş"le hareket halindeki bir aracın şoförüne nokta atışı yapıp isabet ettirmek, çok büyük bir ustalığı ve eğitimi gerektiriyor. MOSSAD'ın suikast sırasında da eylemcilere bazı destekler çıkmış olabileceği ihtimali üzerinde duruluyor; bazı istihbarat birimleriyle birlikte İsrail istihbaratının özellikle polis telsizini dinleme ve buna göre ayarlanmış kaçış planı konusunda devreye girdiği şeklinde değerlendirme var.
 </p>
 <p class="metin">
  Hadiseyi daha da ilginç kılan, gazeteci olduğu söylenen iki İsraillinin, o sırada Diyarbakır'da, dahası Şehitlik bölgesinde bulunması. Bu 'gazetecilerin' eylemden sonra cesetlerin bulunduğu bölgeye kadar girmiş olabileceği, vatandaşların "Yabancı gazeteciler de vardı" gözlemine uyuyor. İsraillilerin, Diyarbakır gibi, Türk istihbaratının en çok yoğunlaştığı yerde, gözaltına alınmalarına sebep olacak şekilde internete girip kendi e—maillerini kontrol etme acemiliğine düşmeleri MOSSAD profesyonelliğine uymuyor.
 </p>
 <p class="metin">
  Tam da eylemin olduğu günlerde Manavgat Suyu ve tank ihâlesinin İsrail'e verilmesi konularının gündeme gelmesi bu çerçevede ilginç karşılanıyor. Güvenlik birimleri, G. Doğu'da son zamanlarda hızlanan ve büyük boyutlara varan toprak alımlarına da dikkat çekiyor; daha çok Türk Yahudileri, Ermeniler ve Süryaniler'in yaptığı alımlarla, İsrail'in son dönemde üzerinde ciddi ciddi durmaya başladığı Kuzey Irak'ta bir uydu devlet kurma fikri uzmanların dikkatinden kaçmıyor.
 </p>
 <p class="metin">
  Devr—i Hizbullah mı başlıyor?
 </p>
 <p class="metin">
  Hizbullah'ın şehir merkezlerinde, açık kızlara kezzap atmak veya cinayetlerini satır ve tabancayla işlemek dışında, ondan daha büyük eylem yapmadığı şeklinde yaygın bir kanaat var. Fakat geçmiş yıllarda, PKK'ya mal edilen bazı büyük çaplı köy basma olaylarının 30—40 kişilik Hizbullah gruplarınca gerçekleştirildiği söylentileri var. Hatta, Okkan suikastini gerçekleştirenlerin içinde, daha önceden bu tür büyük eylemlere katılıp pişmiş tetikçilerin olduğu ifade ediliyor. Bu da örgütün Gaffar Okkan suikasti gibi büyük eylemleri gerçekleştirmek için her zaman bir potansiyele sahip olduğunu gösteriyor.
 </p>
 <p class="metin">
  İstihbarat kanadı sorumlusu geçtiğimiz Eylül'de yakalanmış olmasına rağmen, Hizbullah'ın istihbaratı hâlâ çok güçlü. Çünkü bütün mensuplarının gördüğü, duyduğu herşeyi bir üstüne rapor şeklinde götürmesi dinen farz, götürmemesi ise farzın terki sayılıyor.
 </p>
 <p class="metin">
  "Gaffar Baba"nın cenazesi bazı şeylerin değişmeye başladığı göstermesi bakımından ilginç veriler arzediyordu. HADEP ve ona sempati duyan bölgedeki bazı sivil toplum kuruluşları suikasti ve Hizbullah'ı lanetlediler. Dahası 4'te üçü HADEP'e oy vermiş, dolayısıyla en azından PKK sempatizanı olduğu böylece tescillenmiş olan Diyarbakır halkı kendiliğinden cenazenin etrafında 100 binin üstünde bir kalabalık oluşturdu. Daha önce devletin safında PKK ile mücadele eden, güvenlik birimlerinin (mesela Silvan gibi) giremediği yerlere bile girip PKK'lı infazı yapan Hizbullah ilginç bir dönüşle "karşı"ya geçti, HADEP'in şahsında PKK ise "bu tarafa" geldi.
 </p>
 <p class="metin">
 </p>
 <p class="arabaslik">
  Bir garip "infaz"
 </p>
 <p class="metin">
  O gün, Uğur Mumcu'nun, meşhur ve uzun "faili meçhul" zincirine eklendiği günün akşamıydı. Birkaç yıldır huzuru yeniden yaşamaya başlamış Diyarbakır'da da Mumcu'yu anma programları olacaktı. Diyarbakır'ın "Gaffar Baba"sı Emniyet Müdürü Ali Gaffar Okkan, gazeteci Nuriye Akman'ın binmekten son anda vazgeçtiği makam aracına, Akman'ı uğurladıktan birkaç dakika sonra bindi. Valiliğe geçecek, Vali'yle birlikte oradan Mumcu'yu anma programına katılacaktı.
 </p>
 <p class="metin">
  Gaffar Müdür'ün makam aracına bindiği yerin sadece birkaç yüz metre ilerisinde, eskortun geçeceği Sezai Karakoç Bulvarı'nda oldukça garip, fakat Diyarbakır halkına da bir o kadar olağan gelen bazı gelişmeler oluyordu o sırada; saat 16.20 sıralarında, yani Gaffar Okkan'ın gazeteci Nuriye Akman'la röportajını bitirip birlikte Emniyet'ten çıktıkları anlarda eli 'keleş'li bir grup sivil Bulvar boyunca görülmeye başlandı, bol paçalı kotlar giymişlerdi, bazılarında da şalvar vardı. Yol boyunca belli bölgelerde durup, hepsi Şehitlik Caddesi'nden Karakoç Bulvarı'na dönülen kavşağa bakmaya başladı. Hepsinin elinde 'keleş' ve tabancaların yanında telsiz de vardı ve anonslardan, polis telsizini dinledikleri anlaşılıyordu. Diyarbakır halkı bu manzarayı hiç garipsemedi. Sivil, eli silahlı ve telsizli güvenlik görevlisi çok görmüşlerdi çünkü. Biraz sonra, sayıları 16 civarında olan 'keleş'liler, kavşağa bakmaktan vazgeçip caddenin kenar bölgelerine çekildi; birkaçı Liceliler Kıraathanesi yanında, birkaçı caddenin orta yerine denk gelen iki kat yükselmiş inşaatın yakınlarında, bir grup Et Kombinası civarında, yine bir grup keleşli Şehitlik Camii avlusunda, birkaçı da caminin yanındaki parkın içinde 'vakit öldürmeye' başladılar. Parkta bekleyen keleşlilerden biri, hemen yandaki büfeye gelip büfeci çocuğa 'İki Marlboro ver' dedi. Sakallı, şalvarlı, uzun boylu, 45—48 yaşlarındaydı. Sigarayı aldı, ardından büfedeki kontürlü telefondan bir yeri aradı, sadece "herşey yolunda gidiyor" dedi ve kapattı telefonu. Görüşme 7 saniye sürdü. Telefon ücreti 150 bin lira tutmuştu, muhtemelen bir cep telefonunu aramıştı. Çocuğa 1 milyon lira verdi ve "Üstü kalsın" dedi. Kürt aksanıyla değil, oldukça düzgün bir İstanbul Türkçesiyle konuşuyordu.
 </p>
 <p class="metin">
  Saat 17.32 sıralarında Liceliler Kıraathanesi civarındaki keleşlilerden üç kişi Şehitlik'ten Sezai Karakoç Bulvarı'na dönülen yolun başına gelip yolu kestiler ve "bu yola giremezsiniz, yasak, burda tatbikat var" deyip araçları başka tarafa yönlendirdiler. Aynı şekilde, kaldırımda da yayaların Bulvar'a girmesini engellediler. Onlar da Kürt aksanıyla değil, oldukça düzgün bir İstanbul Türkçesiyle konuşuyorlardı. Hergün cıvıl cıvıl ve kalabalık olan Bulvar, bu yüzden birkaç dakika içinde tenhâlâşmıştı. Bu sırada Bulvar'ı aydınlatan sokak lambaları söndü fakat her iki taraftaki binaların elektrikleri sönmedi.
 </p>
 <p class="metin">
  Saat 17.37'de Gaffar Müdür'ün eskortu Bulvar'ın başında görünüyor. En önde, üzerinde iki trafikçi polisin bulunduğu motosiklet vardı. Motosikletteki polisler kendi aralarında ilginç şeyler konuşuyorlardı; arkadaki öndekine, hemen önünden geçmekte oldukları bir yeri gösteriyor ve; "Şu Liceliler Kıraathanesi var ya, onun yakınındaki boş daireye bir ay önce Hizbullahçılar yerleşmiş deniyor." Motosikletin ardında makam otosu Opel Vektra; Mehmet Kamalı'nın kullandığı makam otosunun arka koltuğunda Gaffar Okkan sol tarafta oturuyor, şoförün yanındaysa koruma var. Makam otosunun ardında yine Vektra artçı ekip; içinde üç koruma bulunuyor. Onun ardında da motosiklet üzerinde iki yunus. Konvoyun, yunuslar hariç hepsi Bulvar'a girdiğinde, otobüs durağı hizasına gelen makam otosunun sürücüsü Mehmet Kamalı'nın başına adeta nokta atışıyla tek kurşun isabet ediyor önce. Makam şoförü devre dışı kalınca 'iş' daha da kolaylaşıyor çünkü. Bulvarın her iki tarafına da biri gözcü, üçü tetikçi olmak üzere dörder kişilik birimler halinde dizilmiş olan "Hizbullahçılar", bir patlama sesiyle birlikte adeta bu sesten talimat almış gibi konvoya kurşun yağdırmaya başladı. Öndeki motosiklet geri dönüyor. Motosikletteki polislerden biri şalvarlı, sakallı ve puşulu biriyle bir an gözgöze geliyor; adamın iki yanında da iki keleşli konvoya kurşun yağdırıyor. Adam motosiklete el bombası atıyor, polisler patlamayla havalanıyor; biri bombayı atanın hemen yakınına yolun ortasına düşüyor, diğeri orta refüjün nisbeten korunaklı, ağaçlıklı bir yerine düşüyor. Adam gelip yol ortasındaki polisin kafasına keleşle üç el ateş ediyor. Diğer polis silahını çekip ateşe başladığı için ona yaklaşamıyorlar. Bu sırada olay yerine hızla bir Toros araç geliyor. Polisler, "Oh be, nihayet arkadaşlar yardıma geldi" diye düşünüyorlar. Çünki Toros'u polis ve JİTEM'in dışında kullanan yok. Fakat araçtan çıkan üç kişi ellerindeki keleşlerle polislere ateş etmeye başlayınca kimse ne olduğunu anlayamıyor.
 </p>
 <p class="metin">
  En arkadaki motosikletli yunuslar saldırının başladığını farkedince tuzağa girmemek için Bulvar yerine Şehitlik caddesine devam ediyorlar. Aynı anda arkadan, içinde üç polisin bulunduğu bir asayiş ekibi olay yerine gelip çatışmaya giriyor, bu ekipten iki polis yaralanıyor. Korumaların bulunduğu Vektra'daki üç polisin ikisi yoğun tarama sonucu şehit oluyor, biri yaralanıyor. Makam otosu kontrolsüz kalınca bir süre yola devam ediyor; bu arada yolun karşı tarafındaki inşaatın üzerinden üç kişi keleşlerle makam otosunu tepeden tarıyor. Duraktan itibaren yol kenarındaki altı kişi hareket halindeki arabayı keleşlerle taramaya başlıyor. Tam Şehitlik Parkı'nın olduğu bölgede kaldırıma çarpıp duruyor makam otosu. Saldırganların 5 tanesi yalnızca Gaffar Okkan'a yoğunlaşıyor. Şoför Kamalı ve Gaffar Müdür aldığı birçok kurşunla ölüyor, ön koltuktaki koruma yaralı olmasına rağmen silahını çekip çatışmaya giriyor, kurşunları bitene kadar çatışıyor. Korumanın kurşunları bitince rahatça tarıyorlar onu, biri başına birkaç el yakından ateş ediyor, sonra da tekmeliyor. Oysa ki korumalarda bulunması ve aracın pencerelerinden dışa dönük olarak tutulması gereken M—16'lar, Gaffar Müdür'ün, halkı ürkütmeme endişesi yüzünden araçların bagajlarına konmuş durumdadır. Keleşliler şarjörleri bittikçe değiştiriyorlar. Bir diğer "Hizbullahçı" yaklaşıyor, bir ayağını arabanın içine atıp zaten şehitlik mertebesine çoktan erişmiş olan Gaffar Müdür'ün başı ve vücudunun boydan boya sağ tarafı ağırlıklı olmak üzere üzerine bir keleş şarjörü boşaltıyor. Basına yansıyanın aksine Okkan'ın vücuduna 50'ye yakın kurşun isabet ediyor; sadece sağ yanağına 8 kurşun geldi. Gaffar Müdür'ün vücudundan ve başından etrafa parçalar saçılıyor, başının yarısı uçuyor, beynin büyük bölümü koltuğun üzerine akıyor. Bu arada yakındaki bir karakol ekibi olay yerine geliyor ve çatışmaya giriyor; suikastçilerin yaralanan tek mensubu, yardıma gelen bu ekibin ateşiyle ayağından isabet alıyor. "İş" bitince yolun iki yanında ve orta refüjde bulunan bütün teröristler aynı anda ellerini havaya kaldırarak hep bir ağızdan "Allahuekber" diye bağırıyorlar ve hep olduğu gibi yine inanılmaz sakin adımlarla çeşitli yönlere dağılıyorlar. Sadece, yaralanan tek arkadaşlarını olay yerinden uzaklaştıran iki kişi koşuyor, o kadar.
 </p>
 <br/>
 <center>
  <a class="anaorta" href="http://web.archive.org/web/20010215225330/mailto:ahmetguner@mailcity.com">
   ahmetguner@mailcity.com
  </a>
 </center>
 <br/>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2001/322/kapak/1.htm), [web.archive.org (arşiv bağlantısı)](http://web.archive.org/web/20010215225330/http://www.aksiyon.com.tr:80/2001/322/kapak/1.htm)
