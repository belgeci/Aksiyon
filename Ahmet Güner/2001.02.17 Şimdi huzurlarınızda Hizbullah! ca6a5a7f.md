# Şimdi huzurlarınızda Hizbullah!

*Ahmet Güner 2001.02.17*

<div class="pNewsDetailMainContent ctx_content" itemprop="articleBody">
 Diyarbakır Emniyet Müdürü Ali Gaffar Okkan'a silahlı saldırı haberini duyan birçokları gibi, biz de ilk önce şu soruyu sormuştuk: "Bu eylem en çok kim(ler)in işine gelir?" İhtimaller arasında, belki de en başında Hizbullah vardı. Gayet tabiiydi ki örgüt, kendisini adeta sürklase eden adamı yok etmek isteyecekti.
 <br/>
 <br/>
 Fakat suikastin boyutu ve "mükemmelliği" anlaşılıp, bu çapta bir olayda Hizbullah'ın ancak yedek oyuncu olabileceği ortaya çıkınca, işin rengi ve tedirginlik boyutu değişti. Önceki hafta Aksiyon'da kapak dosyası olarak verdiğimiz çalışma, Türkiye tarihinin bu en çaplı, en "mükemmel", en kusursuz suikastinde Hizbullah'ın taşeron rolünden öte bir katkısı olmadığını gösterdi. Zaten elimize geçen son veriler de bunu doğruluyor: Suikast planı 27 ila 29 kişi arasında bir eylem timi üzerine kurulmuş, saldırı yerinde iki halka oluşturulmuş; iç halkada Hizbullahçı olmayan son derece profesyonel eylem timleri konuşlanmış. Dış halka daha önce tetik çekmiş, insan öldürmüş, ama yine de iyi bir eğitimden geçirilmiş Hizbullah militanlarından oluşmuş. Bunların görevi, eylem sırasında dışardan polislere gelebilecek bir yardımı püskürtmek, bu arada gözetleme, dinleme vb. gibi çeşitli lojistik destek vermek olmuş. Bu verinin ışığında bakıldığında, yakındaki bir karakol ekibinin yardıma gelip ayağından yaraladığı eylemcinin asıl tetikçilerden değil, Hizbullah militanı olduğu söylenebilir. Fakat önemli bir detay vardı: Taşeron da, gözcü de olsa niçin bu çapta bir eyleme Hizbullah dahil edilmişti? Ve niçin, bu kadar profesyonel ve kusursuz bir eylemde Hizbullah'ın varlığını delillendirecek veriler adeta amatörce ortalıkta sırıtıyordu?
 <br/>
 <br/>
 Hizbullah'ın manifestosu mu?
 <br/>
 <br/>
 Güneydoğu'da uzun zamandır görev yapan bir istihbaratçı, "PKK'ya 1984 Eruh baskınını kimler yaptırdıysa Hizbullah'a Gaffar Okkan suikastini de onlar yaptırmıştır" diyor. Bu iddia bölgeyi ve sözkonusu örgütleri çok iyi bilen birinin tecrübelerinden süzülmüş bir kanaat olması bakımından kayda değer. PKK'nın, hiç olmazsa başlangıç aşamasında birtakım güçlerin kontrolünde olduğuna dair işaretler var. Hizbullah'ın da, piramidin üst kesimlerindeki lider kadroda (öldürülen Velioğlu ile Cemal Tutar da dahil deniyor) "angaje" adamları bulunduğu artık sır değil. PKK terörünün bitmeye yüz tuttuğu dönemde bir anda adeta hortlayan Hizbullah'ın, gerek artık ihitiyaç halini almış "düşman/tehdit" kavramının içini (PKK'dan devren) doldurmaya başladığı, gerekse yıllardır PKK üzerinden birtakım güçlerin elde ettiği büyük rantları elde etmede, kavramsal anlamda ve fiilen görev yüklendiği anlaşılıyor.
 <br/>
 <br/>
 Beykoz Operasyonu'ndan Okkan suikastine kadar geçen zaman içinde, Hizbullah'ın belinin kırıldığı, bitme noktasına geldiği, artık toparlanamayacağı ve benzeri içerikte birçok haber ve yorum yazıldı. Yazılanların ekserisinin kaynağı devletin güvenlik birimleriydi. Bu kanaat bazı resmi raporlara da yansımıştı. Ne olduysa oldu, Okkan suikastiyle birlikte örgütün dev hacimli ve korkunç güçlü, yaygın tabanlı, profesyonel teröristlere sahip olduğu ortaya çıkıverdi.
 <br/>
 <br/>
 İki ihtimal var: Ya birileri suikastten önce örgütün gücünü ve büyüklüğünü bilinçli olarak saklama gereği duydu ya da başka birileri, suikastin hemen ardından, Türkiye'nin ne kadar korkunç bir tehlikeyle karşı karşıya olduğunu, onu şişirerek kanıtlamaya çalışıyor.
 <br/>
 <br/>
 Gerçek ne olursa olsun, galiba uzun süre Türkiye'yi meşgul edecek, vergilerimizi onunla mücadele uğruna gözümüzü kırpmadan gönderebileceğimiz dişe dokunur bir silahlı "düşman"ımız oldu.
 <br/>
 <br/>
 Askeri kanat çökmedi
 <br/>
 <br/>
 Velioğlu'ndan sonra Hizbullah'ın siyasi kanadı, dinleme ve takip kanatları büyük oranda tasfiye edildi. Askeri kanatsa çok fazla darbe almadı. Tetikçiler genellikle "mahkum evleri" adı verilen yeraltı sığınaklarında uzun süre kaldıklarından ortada pek görünmediler; bu yüzden alınan tetikçi sayısı sınırlı. Gaffar Okkan'ın, direniş gösterecekleri kesin olan askeri kanat sorumlularına operasyon yapılmasını pek istemediği, "polisler ölürse imajım bozulur, İstanbul'a geçmem zorlaşır" dediği söyleniyor. Askeri kanat mensuplarının, son 1 yıl içinde ciddi askeri eğitime tabi tutulduklarına dair bilgiler var. Askeri kanadın bütün mensuplarına, örgütün lider kadrosundan gelen emirle 1 adet Kaleşnikof, 1 tabanca, 2 el bombası ve mühimmat dağıtıldı.
 <br/>
 <br/>
 Kırsalda üslendi
 <br/>
 <br/>
 Polisin, kendi alanı olan kent merkezlerinde Hizbullah'a yönelik amansız takibi, örgütü yeni bir yapılanmaya itti; özellikle askeri kanat mensupları kırsala kaydırıldı. Karacadağ bölgesi, Silvan, Şırnak ve Çınar kırsalları, örgütün Velioğlu sonrası süreçte yoğunlaştığı alanlar. Bu bölgelerde bütün sakinleri Hizbullahçı köylerden bahsediliyor. Bu alanlar, operasyon anlamında adeta bakir, el değmemiş yerler.
 <br/>
 <br/>
 Hizbullah, artık örgüt içi eğitimde ve tebliğ faaliyetinde camileri kullanmayı büyük oranda terketti. Fakat camiler güvenlik ve istihbarat birimlerinin sıkı takibine alınınca örgüt buralarda hem rahat çalışamadı, hem deşifre oldu. Bu yüzden şimdilerde artık ev faaliyetine ağırlık veriyor. Örgüt üst yönetimi Velioğlu sonrasında bazı taktik değişikliklerine gittiğinden, sözkonusu evlerin klasik Hizbullah tiplemesinden uzak, modern bir görüntü arzedebileceği üzerinde duruluyor. Mesela örgüt kadınları kara çarşaf giyinmeyi bırakıp şık manto ve başörtüye geçti. Örgüt Türkiye'nin "Darül Harp" olarak kabul edilmesi gerektiğini söyleyerek adam katletme dahil (örgüt, adam öldürmede kullandığı tetikçileri seçerken din duygusu zayıf, psikopat ve sarhoş kişileri tercih ediyor) yaptıkları herşeyin, Allah için yapıldığına mensuplarını şartlandırmaya çalışıyor.
 <br/>
 <br/>
 İstihbaratı güçlü
 <br/>
 <br/>
 Geçtiğimiz Eylül'de elektronik dinleme uzmanının yakalanmasına rağmen, örgütün güvenlik birimlerini dinlemede güçlük çekmediği söyleniyor; zira Okkan suikasti öncesinde, Emniyet dahil devletin bazı resmi kuruluşlarını uzun süre dinlemiş. Hizbullah'ın elindeki dinleme ve iletişim cihazlarının, Emniyet'tekinden daha gelişmiş olduğu söyleniyor. Örgüt mensuplarının da bu gelişmişliğe uygun donanıma sahip olduğu, söyleniyor. Hizbullah, operasyonlardan önce özellikle Diyarbakır ve bölgedeki diğer bazı kentlerde, PKK'nın her hareketini önceden haber alıyordu; PKK, merkez addettiği Diyarbakır'da bile kıpırdayamaz duruma gelmişti. Dinlemede ilerlemiş olmasına rağmen Hizbullah, haberleşmede teknolojiyi kullanmıyor. Haberleşme, birebir görüşmeye dayanıyor.
 <br/>
 <br/>
 Hizbullah'ı kim kurdu?
 <br/>
 <br/>
 Örgütün hangi irade tarafından kurulduğu, nerelerle ilişkide olduğu hep tartışıldı. Fakat konuyu ciddi olarak ve biraz da Türkiye şartlarında kelleyi koltuğa alıp araştıran her gazetecinin eline, örgütün kuruluştan bugüne kadar bazı resmi sıfatlı kişilerle hemdem olduğuna dair bulgular geçmemesi imkansız. Velioğlu'nun, İlim Kitabevi aşamasında ve örgütün kuruluşundan sonra epey bir süre (96 başları olduğu tahmin ediliyor) bazı istihbarat örgütlerine ve silahlı birimlere angaje olduğu iddiası var. Bu tarihten itibaren kontrolden çıkmaya başlamış. Hapisteki Cemal Tutar'ın da örgütün üst düzeydeki bilinen angaje isimlerinden biri olduğu tahmin ediliyor.
 <br/>
 <br/>
 Hizbullah'ın silahlı ve rejim düşmanı bir örgüt olarak ortada arzı endam etmesiyle, akşam evde neler konuşulduğunu dahi raporlaştıran ve bunları arşivleyen bir görüntü sergilemesi arasındaki "yaman çelişki" artık sadece saf olanları şaşırtıyor. Fakat Hizbullah, Velioğlu'ndan sonra da arşivciliğe devam ediyor; alt kadrolardan raporlar gelmeye devam ediyor. Bu, akla iki ihtimal getiriyor: Örgüt, ya halâ kontrol altında, ya da alışkanlık icabı bunu yapmaya devam ediyor. Bununla birlikte örgütün yer yer kontrol "dışına çıkmaya" başladığı da söyleniyor. Mesela örgüt, kuryelik yaptığı uyuşturucu taşıma işindeki rantın tek sahibi, en azından ortağı olmak istiyor olabilir.
 <br/>
 <br/>
 200 bin Hizbullah!
 <br/>
 <br/>
 Suikastin ardından, baş zanlı Hizbullah'ın bu derece büyük bir eylemi yapıp yapamayacağı konusu bütün güvenlik birimlerini meşgul etti. Ardından örgütün kırsaldaki geniş sahalarda hiç deşifre olmadığı, 9596'lara kadar güvenlik güçlerinin giremediği Silvan gibi yerlere girip PKK'lıları infaz ettiği, geçmişte 3040 kişilik militan grubuyla köy basıp katliamlar yaptığı ve bunun PKK'nın günah hanesine kaydedildiği, Velioğlu'nun ölümünün ardından örgütün askeri kanadının bazı güçlerce sıkı bir eğitime alındığı, kamuoyundaki yaygın kanaatin aksine Beykoz'dan sonra örgütten büyük çaplı kopmaların olmadığı gibi bilgiler hatırlandı. Güvenlik birimleri örgütün, sempatizanlarla birlikte 200 binin üzerinde mensubu bulunduğunu ifade ediyor. Zaten Okkan suikastinde rol alan Hizbullahçılar da kırsaldan gelmiş; iki ayrı kırsal alandan seçilen "tecrübeli" tetikçiler, bazı güçlerce 30 gün ila 2 ay arasında eğitime tabi tutulmuş olduğu söyleniyor. Kaldı ki örgütün, her türlü silahın bulunduğu asıl cephaneliklerinin de yine kırsalda bulunduğu ifade ediliyor; ele geçirilen silahlar, örgütün elindekilerin yanında devede kulak tabir edilecek kadar az.
 <br/>
 <br/>
 Hizbullah'ın bundan sonra alacağı pozisyonu, tavrı tahmin etmek, "işlerin" oturtulan raydan çıkmaması kaydıyla zor değil. Çünkü eldeki veriler, tahmini kolaylaştırıyor. Şeriat devletine geçiş için tebliğ, cemaat ve cihat şeklinde üç aşama belirleyen, Velioğlu'nun ölümüne kadarki sürede tebliğ aşamasında olan Hizbullah, liderlerinin ardından, ikinci aşamayı (cemaat) pas geçip cihat aşamasına atladı. Örgütün, cihat aşamasına geçişle birlikte, darül harp bildiği bu topraklardaki hakim güçe karşı şiddet kullanmayı kaçınılmaz olarak göreceği tahmin ediliyor. Örgüt üst yönetimi bu konuda tutuk ve kararsız kalsa bile, içinde bulunulan cihat hâl'inin gereğini yerine getirmeme ithamıyla tabandan gelecek baskı ve taleplere direnmekte zorlanacağı zannediliyor. Kaldı ki böyle bir ihtimal şu saatten sonra zor; zira örgütün başında olduğu söylenen İsa Altsoy, Okkan eylemiyle birlikte gerek fikirsel, gerekse kişisel yönden pasifize edildi. Eylem kararını (Hizbullah'ın payına düşen yönüyle) şiddet yanlısı ve Ermeni asıllı Sülhaddin Ürük'ün etkin olduğu, Mehmet Salih Kölge, Bahattin Temel, Molla Zeki Atak'ın da içinde olduğu örgüt şûrâsının aldığına dair bilgiler bulunuyor. İsa Altsoy, Velioğlu'nun yanında 1992'de İlim Kitabevi'nde çay dağıtan, oldukça mülayim bir kişilik sahibi.
 <br/>
 <br/>
 Galiba Türkiye artık bir süre de Hizbullah terörüyle uğraşacak, kanlar akacak. Birileri Hizbullah öcüsünün sahnedeki görüntüsünü her fırsatta "hatırlatıp", konum sağlamlaştıracak. İnşaallah önümüzdeki günler ve dönemler bizi yanıltır.
 <br/>
</div>


Kaynak: [www.aksiyon.com.tr](http://www.aksiyon.com.tr:80/dosyalar/simdi-huzurlarinizda-hizbullah_507305), [web.archive.org (arşiv bağlantısı)](http://web.archive.org/web/20160303202405/http://www.aksiyon.com.tr:80/dosyalar/simdi-huzurlarinizda-hizbullah_507305)
