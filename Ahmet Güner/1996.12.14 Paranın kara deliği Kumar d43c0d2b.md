# Paranın kara deliği: Kumar

*Ahmet Güner 1996.12.14*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Katrilyonların döndüğü kumar pastasından "istifade etme"  savaşının ilk ciddi kurbanı Kürt kökenli Hikmet Babataş'tı.
  </font>
 </div>
 <div id="newsText">
  <font class="detail-text">
   Fakat, ne Bodrum'daki 5 yıldızlı bir otelin kumarhanesinde Topal'ın ortağı olan Babataş'ın 28 Nisan'ı 29'a bağlayan geceki karanlıkta kalmış ölümü, ne de diğer birçok cinayet, "Kumarhaneler Kralı"nın "meçhul faillerce" öldürülmesi kadar zincirleme sarsıntılara sebep olmadı.
   <br/>
   <br/>
   Bakırköy sınırları içindeki bir kumarhaneyi bir müddet işletip, "bu alem bana göre değilmiş" diyerek hissesini devreden bir işadamının hesaplamalarıyla, "sadece İstanbul'daki casinoların geliri yıllık 8 milyar 395 milyon doları (yaklaşık 850 trilyon TL) buluyor." Bunları kazananların ne kadar vergi ödedikleri, kumarın kişi, aile ve toplum üzerindeki korkunç tahribatı, kumarhanelerin hukuki durumu, buralarda kurulan kara para aklama düzeni gibi önemli ayrıntılardan önce, kumar alemindeki karmaşık ilişkileri ve pay kapma savaşındakilerin mücadelelerini gözler önüne sermesi bakımından, "Kumarhaneler Kralı" Ömer Lütfü Topal'ın öldürülmesi olayını biraz irdelemekte fayda var.
   <br/>
   <br/>
   Tombalacılıkla hayata atılan Topal, inişçıkışlardan sonra, 1984'te uyuşturucu kaçakçılığından içeri girdi, 5 yıl yatıp çıktıktan sonra 1990'larda yıldızı birden parladı. Bu parlayışın, PKK'nın Kürt kökenli "işadamlarını", daha sonra kendisine meyve vermek üzere, finanse etmesinden kaynaklandığı ilgili makamlarca biliniyor. İsrailliler'le ortaklıklar kuran Topal'ın Emperyal ve Royal Casino imparatorluğu inanılmaz hızla büyüdü. Turizmden gıdaya, döviz bürolarından elektronik ve parfümeriye kadar birçok sektöre el attı. Kumarhanelerinden günde 450 milyar lira kazanıyordu. İş dünyasında, nakit durumu en iyi olan ve istediği anda en az 1,5 milyar doları masaya sürebilecek işadamı olarak bilindi. Türkiye içinde 20; KKTC, Polonya, Romanya, Azerbaycan ve Türkmenistan'da da 6 kumarhane sahibi oldu.
   <br/>
   <br/>
   PKK'nın mali kaynakları
   <br/>
   <br/>
   Öte yandan, devlet, 1992'lerde gemi azıya almış bir PKK terörü ile nasıl başedeceğinin çarelerini araştırırken, bölücü örgütün mali kaynaklarını kesmek için çeşitli çözümler düşünüldü. Bunlardan biri, PKK'ya destek sağladıkları bilinen Kürt kökenli işadamlarını "caydırmaktı". O yıllardaki bir MGK toplantısına sunulan raporda, PKK ile mali bağlantıları tesbit edilen 67 Kürt kökenli işadamının 17'si bugün hayatta değil. Kumar piyasasındaki "en büyük Kürt" Topal'la birlikte bu sayı 18 oldu. O dönemde MGK'nın gündemindeki "çözüm"lerden biri de, özellikle yeraltı dünyasındaki PKK destekçilerine karşı mücadele edebilecek ayarda  gördüğü kimselerin, desteklenmesi  şeklinde idi.
   <br/>
   <br/>
   Topal'ın PKK'ya verdiği destek "malum"du. Kapatılan Özgür Gündem gazetesinin sahibi Yaşar Kaya'nın Almanya'ya kaçmasında önemli rol oynadığı da söylendi.
   <br/>
   <br/>
   Ömer Lütfü Topal'ın öldürülmesiyle ilgili Kumar dünyasına çok yakın hatta belli bir dönem kumarhane işletmiş biri dergimize şu iddialarda bulunuyordu:
   <br/>
   <br/>
   Türkiye'deki korkunç boyutlardaki kumar pastası başka "ihtiyaçlar" için de gündeme geldi. Çeçen bağımsızlık mücadelesinin bütün şiddetiyle devam ettiği dönemlerde, hem Türkiye'yi Rusya'ya karşı sıkıntıya düşürmeyecek, hem de Çeçenler'e bol keseden yardım yapılacak kaynakların  araştırılması için istihbarat birimlerine talimat verilir. Gelen raporlardaki, yardımın Türkiye'deki kumar gelirlerinden gönderilmesi şıkkı benimsenir. Karar kumarhane sahiplerine "tebliğ edilir". Üst düzey bir istihbaratçı, Çeçenler'le kontak kurar. İrtibat kurulanların, kumarhanecilerden muntazaman alınan "Çeçen aidatını" gayrinizami harp için oluşturulmuş birimler tahsil eder. "Abdullah Çatlı'nın bir eşi" denen Ahmet Demir'in Ömer Lütfü Topal'dan aldığı ve İş Bankası Ankara Şubesi'nden, Topal'ın öldüğü günlerde çektiği 7 ve 10 milyon dolarlık para bazı yayın organlarında "Demir, Topal'dan haraç almıştı" şeklinde yorumlandı. Topal'ın Çeçen davasına gönüllü katkıda bulunmadığı herkesin malumuydu.
   <br/>
   <br/>
   Topal'a gazeteci aracılığıyla son ikaz
   <br/>
   <br/>
   Bir zamanlar kumarhane işletmiş olan işadamının açıklamaları şöyle devam ediyor: Devletin, kumarhane işletmeciliği konusunda Kürt egemenliğini kırmak için ülkücüleri destekleme süreci devam ederken, kumarhanecilerin periyodik toplantılarından biri, Topal'ın öldürülmesinden birkaç gün önce, 96 Temmuz'unun ikinci yarısında İstanbul'da yapıldı. Bu toplantıyı önemli bir siyasetçinin eşi organize etti. Toplantı gündemi, Türkiye'deki bütün kumarhanelerin işletmesi işinin Çeçen mafyasına devri idi. Buna şiddetle karşı olan Topal, toplantıya gelmedi, yerine Abdullah Çatlı'yı gönderdi. Hükümetten kimselerin de katıldığı toplantıda, bazı casino sahipleri, işletme işini Çeçenler'e devretmeyi kabul etmek istemedi, sert tartışmalar çıktı. Karar daha sonra Topal'a da söylendi; fakat o, "para gönderilir, olur biter, ne demeye devredecekmişim" dedi. Eski bir askerin MİT'e danışmanlık yapmış olan damadı, Topal'ın banka hesaplarını MİT imkanlarıyla bulup çıkardı ve gerekli yere gönderdi. Türkiye'deki bütün hesaplarından 6 milyon dolar çıktı.  Oysa Topal, yüzlerce milyon dolarlık kumar gelirlerini İsviçre'ye transfer ederdi. Yine öyle yapmıştı. İsviçre'deki paralarını "Çeçenler'e gönderilmek üzere" getirmesi istendi; fakat, Topal kesinlikle kabul etmedi. Bunun üzerine, "kontrgerilla" faaliyetlerini ülke çapında koordine eden önemli bir siyasetçi, istihbarat çevreleriyle ilişkileri olan bir gazeteciyi "Kumarhaneler Kralı"na gönderdi. Gazeteci, "son ikaz"ı iletti Topal'a. Topal, yine "uzlaşmaya" yanaşmadı. "Koordinatör" siyasetçi sonunda Topal'ın öldürülmesini emretti. Aslında Topal'ın öldürülmesinin asıl sebebi, uyuşturucu bağlantısı ve PKK işbirliği idi. Öldürme işini ve bu süreçteki işleri, gayrinizami harp için oluşturulmuş birimin başındaki kişi yönetti ve kendi emrindeki üç "kontrgerilla"yı tetikçi olarak görevlendirdi.
   <br/>
   <br/>
   Öldürme sahnesini filme alıp, kumarhanecilere seyrettirdiler
   <br/>
   <br/>
   Topal'ın imam nikahlı eşinden bir oğlu olmuştu. Eşini, 28 Temmuz akşamı, doğum yaptığı hastanede ziyarete gitti. Hastaneden çıkan Topal, "görevliler" tarafından bir arabaya alındı, gözlerden ırak, kapalı bir mekana götürüldü. Oraya Topal'ın Mercedes'ini de getirdiler. "Koordinatör" siyasetçinin daha önceki emrine binaen görevliler, Topal'ın öldürülüş sahnesini baştan sona kamerayla filme aldılar, aynı zamanda fotoğraf da çektiler.
   <br/>
   <br/>
   Cesedi taradılar
   <br/>
   <br/>
   Topal'ın cesedi alınıp, kamuoyunun "burada, arabasının içinde öldürüldü" dediği yere getirildi ve kendi Mercedes'inin direksiyon koltuğuna oturtuldu. Tetikçiler daha sonra cesedi dışardan çapraz ateşle taradılar.
   <br/>
   <br/>
   Kumarhanelerin Türkler'e yasaklanmasının hemen arefesinde kumarhaneciler toplandığında, yine "koordinatör"ün emriyle, Topal'ın öldürülüş görüntüleri sinevizyon aracılığıyla kumarhanecilere seyrettirildi.
   <br/>
   <br/>
   Topal'ın ölümünden sonra, oğlu Murat Topal, kontrgerilla koordinatörü siyasetçinin adamları tarafından abluka altında tutulmaya başlandı, kimseyle görüşmesine izin verilmedi. Adamlar, Topal'ın kumarhaneleriyle ilgili bütün konuların imza yetkisini kendi üzerlerine aldılar. Murat Topal'ın sadece gıda işiyle ilgilenmesine izin verildi.
   <br/>
   <br/>
   Kumarhane alemine bulaşanları acımasız kılan, ortadaki pastanın büyüklüğü. Herkes bu pastadan daha büyük dilim isteyince, ölümüne mücadele kaçınılmaz oluyor. Bize bu iddiaları anlatan kişi önemli bir işadamı. İstanbul'daki bir casinoyu bir süre işletip, bu alemin kendisine uymadığını anlayınca kumarhanedeki hisselerini devredip ayrılmış. "İşin içindeki biri olarak", çok şeyle birlikte, kumarhanelerde dönen paranın miktarını da yakinen biliyor. Hesabı daha açık yapabilmek için, yine bu şahsın söylediklerini aynen aktaralım: "İstanbul, Ankara ve İzmir'deki kumarhanelerin herbirinden günde 1 milyon dolar kalır. Fakat kumarhanelerin Türkler'e yasaklanmasından sonra bu rakamın biraz düştüğü söyleniyor. Hadi, yarı yarıya düştü diyelim, günde 500 bin dolar eder. Halbuki Türkler'e yasak tekrar kalktı. Diğer şehirlerdeki kumarhanelerden ise günlük 100 bin ila 300 bin dolar kalır. Sadece İstanbul'daki, eğer yeni açılmadıysa, 23 casinonun yıllık geliri (burada hesap makinasıyla bir süre hesaplar yaptıktan sonra), 8 milyar 395 milyon dolar eder. Bu da 850 trilyon lira demek. Varın, diğerlerini siz hesaplayın. Herhalde 2,5 katrilyon falandır."
   <br/>
   <br/>
   Bu hesapla, Ömer Lütfü Topal, sadece İstanbul'daki 5 kumarhanesinden günde 5 milyon dolar, yani 500 milyar kazanıyordu.
   <br/>
   <br/>
   Türkiye'deki kumarhane gelirlerinin büyük bir bölümü kara para aklanması yoluyla elde ediliyor. Hatta sırf bu gayeyle kurulan casinoların varlığını o alemi izleyenler çok iyi biliyor. Türkiye'de kara para aklamak, dünyanın hemen hiçbir yeriyle kıyaslanmayacak kadar kolay ve zahmetsiz hale gelince, dünyanın öbür ucundaki Kolombiya mafyası bile uyuşturucu vb. kazançlarını Türkiye'deki kumarhanelerde yıkamaya başladı.  Terör ve Mafya Uzmanı Tuncer Günay, Türkiye'deki kumarhanelerin kumar gelirleriyle değil, dışardan gelen kirli paranın aklanmasıyla ayakta durduğunu belirtip, "Zaten trilyonlara, hatta katrilyona varan para istisnalar dışında öyle herkeste bulunmadığı gibi, bu para uyuşturucu dışında bir işten elde edilemez. Kumarhaneler, içinde bulunduğu otelleri de ayakta tutuyor. Türkiye'ye kirli para girişi yılda 1 katrilyonu geçiyor. Bunlar da ancak kumarhanelerde aklanıyor" diyor.
   <br/>
   <br/>
   ANAP İzmir Milletvekili Rüşdü Saraçoğlu, dışardan gelen kirli paranın kaynağının genellikle uyuşturucu olduğunu söylüyor. Uyuşturucudan en çok geliri yakın zamana kadar PKK elde ediyordu. Son dönemde PKK'nın Batılı ülkelere giden uyuşturucu bağlantılarının küçük bir kısmı, örgüte zıt görüşteki bir grubun eline geçti. Bölücü örgütün uyuşturucudan elde ettiği para yılda 1 buçuk katrilyon lira civarında.
   <br/>
   <br/>
   Kara paranın kumarhanelerde nasıl "Ak kazanç" haline getirildiğini bilmeyen kalmadı gibi; ama yine de yazalım: Uyuşturucu, silah kaçakçılığı vb. yollardan kazanılan para ülkeye serbestçe sokuluyor. Dolarlar herhangi bir kumarhaneye getirilip fiş karşılığında teslim ediliyor. Bir müddet sonra para sahibi gelip, 25'er bin dolarlık bölümler halinde "kumar oynayarak kazandığı" parayı belgesiyle birlikte teslim alıyor. Ancak kumarhane, aklama karşılığında mevcut paranın yüzde 25 ila 30'unu komisyon olarak alıyor. Para tekrar dışarı çıkarılıp İsviçre bankalarına yatırılıyor.
   <br/>
   <br/>
   Bir sosyal yara
   <br/>
   <br/>
   Bu meydanda kimler yok ki. En üst düzey siyasetçilerden ünlü işadamlarına,  milletvekillerinden bakanlara, mafyadan, maaşını alıp kumarhanenin yolunu tutan kumar müptelası ücretliye, PKK'dan, DevSol'dan, sanatçılara kadar her kesimden insan.
   <br/>
   <br/>
   Kumarın bir sosyal afet olduğu tartışma götürmez bir gerçek. Sadece Türkiye'de ve Mısır'da kent merkezinde kumarhane bulunuyor. Batı'nın kumar merkezleri Las Vegas, Monte Carlo yerleşim birimlerinden uzakta kurulu. Dünya kumarının başkenti sayılan Las Vegas'ta 9, Monte Carlo'da 4 tane kumarhane var. Üstelik bütün ABD'de sadece çölün ortası olarak kabul edilen Las Vegas'ta kumarhane var. Oysa bizim ülkemizde açılmayı bekleyen 56 taneyi saymazsak, 76 casino var. Bunların 41 tanesi 5 yıldızlı otellerde bulunuyor. Kumarheneler Türkiye'de henüz "bitirimhane" anlayışından kurtulamamış olmanın bedelini, dargelirli kumarbazlara, onların ailelerine ve dolayısıyla bu çürümüşlüğü bünyesinde taşıyan topluma havale ediyor. Turizm Bakanlığı'nın, bize öyle geliyor ki, "Vergi alamıyoruz, bari bu şekilde kumarhanelerden para kazanalım" anlayışıyla çıkardığı kartlardan birkaç yüz dolar verip alabilen herkes kumarhanelere girebiliyor. Özal döneminin turizm bakanlarından Mükerrem Taşçıoğlu, "Şangır şungur dökülen parayı görüp tahrik olan ve üç beş kuruş da ben oynasam ne çıkar diye başlayan insanları, asıl onları kurtarmak lazım" diyor. Taşçıoğlu'na göre, "bu kadar başıboş bir sektör daha çok ocaklar söndürür".
   <br/>
   <br/>
   Görüşlerine başvurduğumuz bütün eski ve yeni turizm bakanları, kumarın sosyal bir yara olduğu gerçeğinin altını çiziyorlar. Fakat hemen hepsi, bakanlıkları döneminde kumarhane açılması kararının altına imza atmış kişiler aynı zamanda. Kumarhane açma konusunda rekor, SHP/CHP'nin turizm bakanı Abdülkadir Ateş'e ait. "Hayatım boyunca bir kez bile piyango bileti almadım. Kumarı bir hastalık olarak görüyorum" diyen Ateş, rekortmenliğini şöyle açıklıyor:
   <br/>
   <br/>
   "Bu rakamın doğru olmadığını zannediyorum. Ha, doğru da olabilir. Kumarhane açılması için yasal koşullar ortadadır. Biri bu koşulları yerine getirince bunu engelleyemeyiz. Ben üç sene bakanlık yaptım. Fakat 20 gün bakanlık yapıp da 6 tane kumarhaneye işletme izni vermiş olanlar da var."
   <br/>
   <br/>
   O alemin içinde olanlar şu ilkeyi çok iyi öğrenmişlerdir: "Kumarda kazanan sadece kumarhane sahibidir." Çünkü avı çekerken de, "yerken" de kullanılan belli taktikler, hileler var casinolarda. Mıknatısla yönlendirilen rulet masası topları, pokerde rakip oyuncunun "eli"nin gizli kamerayla okunup müttefik oyunculara radyo mikrofonlarla söylenmesi gibi teknolojik hilelerin yanında, "kumpas kurma" gibi yollar da var. Geçtiğimiz yıl 6 gecede 7,5 trilyon lira kaybeden Malatyalı tekstil kralı Davut Kölük'e kurulan kumpas en iyi bilineni. Kölük'ü "yolmak" için Avrupa'dan "hilenin kralını bilen" oyuncular getirtilmiş. Kölük'ün kaybederek içine düştüğü kişisel ve ailevi sıkıntıları bir yana, aslında kumar aleminin kaymağını yiyenlerin de pek rahat oldukları söylenemez. Mesela, kumar işine girmeden önce lunapark işletmeciliği yapan şimdinin kumarhaneler kralı adaylarından bir kişi, kumarhane işine başlayıp da para okyanusunun içinde yüzmeye başlayınca aklî dengesini yitirip bir hastanede 6 ay sinir tedavisi gördü. Bu işe bulaşmış bir işadamı  "Kumar işine giren bir adamın aile hayatı olmamalıdır. Çünkü gecesi gündüzü yok. İş hayatı  olmamalı. Arkasında çok etkin güçler olmalı. Siyaset, yeraltı dünyası ve emniyet dünyasıyla arası çok iyi olup onlardan destek almalı. En az 100 kişilik bir koruma ordusu olmalı'' diyor.
   <br/>
   <br/>
   Kumar oynamanın İslam dinindeki hükmü, uzun uzun anlatmaya gerek olmayacak kadar açık: Kumar haramdır. Müslüman'ın kumar oynaması ise günah. Kumar Musevi inancında da haram. Bu sebeple İsrailli zenginler, Türkiye'ye "Junket" turlarıyla gelip 5 yıldızlı otellerde kumar oynuyorlar. Junket turlarıyla ülkemize gelen "oyuncu" sayısının yılda 50 bini bulduğu söyleniyor.
   <br/>
   <br/>
   Kumarın hukuku yok
   <br/>
   <br/>
   Yıllık 2,5 katrilyon gelir elde eden kumarhanecilerin Kasım 96 itibariyle devlete ödedikleri vergi, 81 milyon 609 bin dolar. 1995'te ise toplam 74 milyon 714 bin dolar vergi ödemişlerdi. Türkiye'deki kumarla ilgili yasa, sokaklarda zar atıldığı, "bul karayı al parayı" diyenlerin el mahareti gösterdiği, "casino" kavramını belki de ülkeyi yönetenlerin bile işitmediği yıllarda çıkmış. 40 yıllık bir yasa. Taşçıoğlu'nun bakanlığı döneminde ilk casinolar açılmaya başlandığında Talih Oyunları Yönetmeliği çıkartıldı; bu daha çok bir "tanıştırma" yönetmeliğiydi. Yönetmeliğe göre casinolar 6 il (İstanbul, Ankara, İzmir, Aydın, Muğla, Antalya) dışında açılmayacaktı; fakat şimdi Balıkesir, Bursa, Denizli, İçel gibi illerde de kumarhane var. Kumarhanecilerin hemen hiç vergi ödememesinin sebebi; Turizm Teşvik Kanunu'ndaki, "Turizm işletmesi belgesi almış olan kurumların bu belge konusu faaliyetlerinden döviz olarak elde ettikleri hasılatın yüzde 20'si 10 yıl süre ile kurum kazancından indirilir" maddesi.  Yani casinolar 10 yıl vergi ödemezler. Kumarhanelerden vergi alınamayışının en önemli sebebi ise, denetimsizlik ve belge düzeninin olmaması. Turizm eski Bakanı Bülent Akarcalı, kumarhanelere elektronik denetim sistemi kurulmasının en fazla 12 milyon dolara mal olacağını, fakat bunun onlarca mislinin vergi olarak döneceğini söylüyor.
   <br/>
   <br/>
   Topal'ın öldürülmesiyle hızlanan bir "kumarhaneleri dizginleme" operasyonu gözleniyor hükümette. Eski turizm bakanları, Türkiye'nin bir kumar girdabında boğulmasını önlemek için çözümün casinoları kapatmak olmadığında ısrarlılar. Abdülkadir Ateş, "Bu hastalığı yenmek istiyorsak, kumarhanelere daha çok vergi ve harç koymalı, çok sıkı denetlemeli" derken, Taşçıoğlu, "Zorluklar çıkartmalı bunlara" ifadesini kullanıyor. Turizm Bakanı Yücel ise, açılmış olan casinoları kapatmanın mümkün olmadığını, kapatmanın kumarı yeraltına itmek olacağını belirterek, gayelerini, "dargelirli insanın buraları kendine bir umut kapısı olarak görüp, bunların sosyal yara haline gelmesini engellemek" şeklinde açıklıyor.
   <br/>
   <br/>
   Yarın ya da birkaç gün sonra kumar aleminin büyüklerinden birinin daha öldürüldüğü haberini alabilirsiniz. Ya da maaşını veya babasından kalan serveti tek kollu makinanın cazibesine kaptıran müsrif mahdumun intiharını duyarsınız. Batılı ülkelerdeki, kumarhaneye giren ve çıkan her kuruşun devlet kontrolünde olduğu, casinoların gözlerden ırak kurulduğu  bir düzenlemeye kavuşmadan bu sosyal yara daha çok derinleşecek gibi. Herhalde kumarhaneler kazanıyor ki, sayıları hep artıyor. Ve herhalde kaybedenler giderek artıyor ki, feryatlar, yıkılan yuvalar daha artıyor.
   <br/>
   <br/>
   Besim Tibuk (Liberal Parti Genel Başkanı, casinolar zinciri sahibi):
   <br/>
   <br/>
   "Kumarhane değil otellerimiz var"
   <br/>
   <br/>
   Vergi kaçırıldığını zannetmiyorum kumarhanelerde. Casinolarda çok büyük vergi ödeniyor. Gelirin hemen hemen yüzde 90'ı vergiye gider. Vergi daireleri en yüksek vergiyi casinolardan alır. Siyasilerin kumarla ilgilerini de söylemem zor. Herhangi bir siyasi, arkadaşlarıyla eğlenmek için gidebilir. Batı'da bu, konu mevzuu bile edilmez. Türkiye gibi geri kalmış ülkelerde bu gibi konular dile getirilir. NET Holding'in kumarhaneleri değil, otelleri var. NET Holding'e bağlı MERİT diye enternasyonal bir şirket var, Türkiye'nin en büyük otel zinciridir. O otellerde bar, içkili lokanta olduğu gibi mecburen kumarhane de var. Bu kumarhaneleri yan şirkete kiraya vermişler. Ona kiraya vermese yeraltından ne idüğü belirsiz adamlar çıkacak. Kendileri bir yan şirket kurmuşlar, şirketin çoğunluk hissesi de yöneticilerinin. NET'in yüzde 45 azınlık hissesi var yan şirkette.
   <br/>
   <br/>
   "Liberal" imparator
   <br/>
   <br/>
   Liberal Parti Genel Başkanı Besim Tibuk, kumar piyasasının en büyüklerinden. NET Holding'e bağlı Merit ve Cosmos  casinoları şu otellere dağılıyor: İstanbul Merit Antique, İstanbul The Marmara, İstanbul Çınar Otel, İstanbul Dedeman, İstanbul Swissotel, Ankara Merit Altınel, Ankara Dedeman, İzmir Büyük Efes Otel, Bursa Çelik Palas, İçel Merit Mersin, Nevşehir Dedeman, Antalya Grand Adonis, Antalya Sheraton Voyager, Antalya Ramada, Denizli Hierapolis Tatil Köyü, Muğla Grand Azur (Otellerinin casino işletmeleri).
   <br/>
   <br/>
   Bülent Akarcalı (Turizm eski Bakanı): "Maliye bakanları sorumlu"
   <br/>
   <br/>
   Hem oynayanın, hem de işletme sahibinin denetlenmesi lazım. Biz bu işin çözümü için  ayrıntılı bir bilgisayar sistemi düşünmüştük, Batı'da uygulanıyor. Ama Türkiye'de bunu kabul ettirmek pek mümkün olamıyor.  Bundan dolayı bu işler yapılamıyor. Casinoların şehir merkezlerinden taşınması lazım. Böylesi hiçbir toplumda yok. Anadolu şehirlerinde kumarhane açmak cinayet olur. Mesele insanların kazandıkları paralar değil, bu paraların meşru kazanılıp kazanılmadığıdır. Ve bu kazançtan vergi alınıp alınmadığıdır.
   <br/>
   <br/>
   Bahattin Yücel (Turizm Bakanı):Üç merkezde toplayacağız
   <br/>
   <br/>
   Kumarhaneleri kent merkezlerinden bakanlığın belirleyeceği üç merkeze taşıyacak bir projemiz var, hazırlıklar yapıyoruz. İkramlarda ve reklamlarda sınırlama getirdik, kamu görevlilerinin kumarhanelere girişini sınırladık. Çıkardığımız genelgenin tam amacı şu: Dünyanın hiçbir yerinde şehir merkezlerinde ve dar gelirlileri de hedef alan bir uygulamaya izin verilmez. Bunları kumarhane sahiplerine de söyledim bir toplantıda. Bana kumarhanelerle ilgili baskı değil, aksine destek geldi. Sayın genel başkanımdan destek geldi. Mevcut kanunlar iyi uygulandıkları taktirde yeterli, hatta fazla bile. Taşanlar'ın, "beni kumar mafyası görevden aldırdı" sözü üzerine dönemin içişleri bakanına buna dair soru önergesi yöneltmiştim, aldığım cevapta böyle bir şey yok dendi. Açılmayı bekleyen 56 kumarhaneye, gösterdiğimiz yerlere giderlerse ve şartlara uyarlarsa ruhsat veririz. Kumarhane sektörünün, devletin çıkardığı bono ve tahvillerin yüzde 80'ini aldığı söylendi. O iddiayı ortaya atan kişinin bir casino işletmesiyle de ilişkisi vardır.
   <br/>
   <br/>
   Eski kraldan kalanlar
   <br/>
   <br/>
   Ömer Lütfü Topal öldükten sonra oğlu Murat Topal'ın Türkiye içindeki kumarhaneler üzerinde fiilen yetkisi kalmadı. En son, 4 casinoyu devrettiği söylendi. İşte Topal'ın Emperyal ve Royal imparatorluğundan geriye kalanlar: İstanbul Akgün, İstanbul Topkapı Eresin, İstanbul Hyatt, İstanbul Polat Renaissance, İstanbul Sheraton, Adana Seyhan Oteli, Antalya Grand Kaptan, Antalya Ofo, Antalya Saray Regency, Antalya Seven Seas, Aydın Onura, İçel Hilton, Bodrum Park Resort, Side Emperyal (Otellerinin casino işletmeciliği).
   <br/>
   <br/>
   Yeni kralın kumarhaneleri
   <br/>
   <br/>
   Ömer Lütfü Topal'ın öldürülmesiyle kumarhaneler krallığına Sudi Özkan'ın geçtiğinde hemen herkes hemfikir. Özkan'ın Princess casinolarının bulunduğu oteller şunlar: İstanbul Marin, İstanbul Olcay, İstanbul Ortaköy Princess, İstanbul Hilton, İstanbul Divan, İstanbul Suadiye Princess, Ankara Stad Oteli, Ankara Hiltonsa, İzmir Hilton, Antalya Talya Otel, Aydın Korumar Oteli, Balıkesir Grand Temizel Oteli, Bursa Kervansaray Termal Otel, Bursa Uludağ Kervansaray, İzmir Termal Princess, Muğla Karia Princess, Marmaris Altınyunus.
   <br/>
   <br/>
   En büyükler
   <br/>
   <br/>
   Sudi Özkan: Princess casinoları(18 kumarhanesi var), Besim Tibuk: NET Holding, Merit, Cosmos (16 kumarhanesi var), Ömer Lütfü Topal (Murat Topal): Emperyal ve Royal (14 kumarhane), Ahmet Hamoğlu: Vega, Clasis (4 casinosu var), Ergun Berksoy: Cesar (4 casino), Yalçın Sürmeli: Kartek (3 casino), Fahrettin Arslan: Maksim, Kemal Dedeman, Vedat Olcay, Şefik Yarman, Nuri Tüfekçiler.
   <br/>
   <br/>
   Abdülkadir Ateş (Turizm eski Bakanı):"Yasaklanırsa   yeraltına iner"
   <br/>
   <br/>
   Kumarhaneleri kapatamayız. Fakat yayılmasını önlemek lazım. Kumarhanelerin yasak olduğu zamanlarda Türkler büyük uçaklar kiralayarak Kıbrıs'a, Yunanistan'a, hatta Monte Carlo'ya giderdi. Dövizlerimiz yurtdışına aktı. Tutku haline gelmiş insanları engelleyemezsiniz. Yoksa devletin gücü yetmiyor değil. Bugün de kumarhaneler yasaklansa kumar illeti ortadan kalkacak mı? Hayır. Tümü yeraltına iner. Bugün hiç olmazsa kontrol edebiliyoruz. Bunlar yasal statüde tutulursa, daha kontrollü biçimde bu yarayı sarma, yok etme sürecini elinizde tutarsınız. Siz kapıya kilit vurduğunuz anda bir apartmanın bodrum katında bu defa mafyanın kontrolünde yürür bu iş. Aslında kumarhanelere yeterli vergi konulmuştur ama bunları almak için takip gerek. Kumarhane işini kârlı olmaktan çıkartmak lazım. Ben kendi dönemimde iyi bir ekip yetiştirdim; kumarhaneler nasıl kontrol edilir, gelişmeleri nasıl önlenir, nasıl vergi alınır biliyorlar. Bu ekibe daha çok fırsat verilirse iyi olur.
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-2045-26-paranin-kara-deligi-kumar.html), [web.archive.org (arşiv bağlantısı)](http://web.archive.org/web/20130730060033/http://www.aksiyon.com.tr:80/aksiyon/haber-2045-26-paranin-kara-deligi-kumar.html)
