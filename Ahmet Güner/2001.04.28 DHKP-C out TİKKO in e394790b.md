# DHKP-C out, TİKKO in

*Ahmet Güner 2001.04.28*

<div>
 <p class="spot">
  1 Mayıs İşçi Bayramı’nı idrak ederken... Silahlı mücadeleye kalkışmış terör  örgütlerinin kaderi, birileri tarafından  "kullanılmak". Şimdilerde  "karanlığın  sol eli"nin değiştiği  söyleniyor. Bazı  karanlık odaklar,  artık DHKP-C'yi  değil, TİKKO'yu  makbul görüyor.  Herşey "planlandığı"  gibi giderse bunun ilk işaretleri 1  Mayıs'ta görülecek. Sonra da  TİKKO'nun tekrar  organize ettiği 80  öncesinin ünlü sol  tetikçilerinin kanlı  eylemleri gelecek
 </p>
 <p class="metin">
 </p>
 <img border="0" src="/web/20020325033652im_/http://www.aksiyon.com.tr/2001/334/resimler/1Mayis.jpg"/>
 <p class="metin">
  Bütün dünyada işçilerin günü 1 Mayıs. Bu, ülkemizde de böyle. İstisnalar hariç, son yıllarda şiddet dozajı gittikçe düşen 1 Mayıslar yaşıyoruz. Fakat bu yıl "kutlanacak" olan İşçi Bayramı, çeşitli zaviyelerden bakıldığında biraz garip, biraz talihsiz bir zamana denk geliyor gibi. Türkiye Cumhuriyeti, tarihinin en büyük, en ağır ekonomik krizini yaşıyor; bunda herkes hemfikir. Bu yılın İşçi Bayramı geldi; bir dilim ekmeği bulamayanların feryatlarının, esnaf gösterilerinin, hergün bir başka bankadan veya holdingden patlayıveren yolsuzlukların orta yerine oturuverdi.
 </p>
 <p class="metin">
  Türkiye'de yaşanan ağır ekonomik kriz, birtakım artniyetlileri ve fırsatçıları da harekete geçirdi. Suiistimale müsait ortamdan ekonomik olarak faydalanmaya çalışanlar bulunduğu gibi, varlıklarını kaos ortamlarına borçlu olan çevrelerle, kaos oluşturmak üzere yapılanan birtakım odaklar da bugünlerde hararetli hazırlıklar içinde. Bazı karanlık güç odaklarının, TİKKO başta olmak üzere aşırı sol terör örgütlerini 1 Mayıs'ta meydanlara indirip kanlı olaylar çıkarma hazırlığında olduğu iddia ediliyor.
 </p>
 <p class="arabaslik">
  Kanlı 77 unutulmadı
 </p>
 <p class="metin">
  Türkiye'nin yaşadığı en kanlı ve dramatik İşçi Bayramı 1977'deki idi. Bu "bayram"da kimlerin, hangi odakların silahından çıktığı halâ meçhul kurşunlar 30 küsur insanın canına mal olmuştu. O tarihten beri Türkiye'de İşçi Bayramı hep gerginlik ve korkunun yaşandığı bir gün oldu. Hatıralarda belirgin iz bırakan "1 Mayıs"ların sonuncusu 1996'da yaşanandı. İstanbul'da DHKP-C terör örgütünün organize ettiği ve başını çektiği gösterilerde ilginç görüntüler yaşanmıştı; ortaokul çağındaki çocukların bile askeri disiplin içinde ve tek tip elbiseyle yürüdüğü "bayram"da, bir DHKP-C'li militan kızın, parktaki çiçekleri bile hınçla doğraması hafızalardan silinecek gibi değildi.
 </p>
 <p class="metin">
  Peki, bu insanları bu kadar kinle, hınçla dolduran unsur neydi? Komünist öğretinin karakteri, kendi gibi düşünmeyene hakk-ı hayat tanımama üzerine mi yapılanmıştır, yoksa hakim sistem aşırı sol örgütleri "haddinden fazla" eziyet ve haksızlığa mı maruz bırakmıştı?
 </p>
 <p class="metin">
  Militan kıza çiçekleri dövdüren hıncın o günkü sebebi ne olursa olsun.. bugün, 1 Mayıs'ta sokağa çıkacak aşırı sol örgütlerin hıncını ve kinini artıracak sebepler fazlasıyla mevcut görünüyor. İdeolojik ve ekonomik sebepler bir yana, daha aktüel bir sebep var ki, duyumlarımıza göre 1 Mayıs'ta "kullanılacak" en cazip konu, ölüm oruçları olacak.
 </p>
 <p class="metin">
  Sol terör örgütleri 1 Mayıs için çok yönlü ve hummalı bir hazırlık yaptılar. Yayın organlarından ve internetteki sitelerinden herkesi meydanlara çağırdılar. Aynı mesajı içeren korsan afişler kent merkezlerini işgal etti. Fakat buna mukabil, güvenlik birimleri halkı, terör örgütlerinin oyununa gelip meydanlara çıkmamaları konusunda uyarıyor. İçişleri Bakanlığı'nın en üst düzeydeki yetkililerinin ağzından, büyük işçi sendikalarının yöneticilerinin "sakın oyuna gelmeyin" şeklinde uyarıldığı ifade ediliyor. Ülkenin en büyük krizi yaşadığı, terör örgütlerininse ölüm oruçları sebebiyle provokasyon yapmaya uygun ortamı bulabileceği 1 Mayıs 2001'de meydanlarda, tıpkı 1977'deki gibi, faili halâ belli olmayan kanlı olayların yaşanabileceği, halkın o gün gösterilere iştirak etmeyerek bu oyunu bozabileceği söyleniyor.
 </p>
 <p class="arabaslik">
  Amaç, olağanüstü hal ilan ettirmek!
 </p>
 <p class="metin">
  Kanlı bir 1 Mayıs hazırlayan odakların, ekonomik sıkıntıyı kullanarak halkı sokağa döküp, organize şekilde sokaklarda bulunan terör örgütleri aracılığıyla kan dökmenin planını en ince ayrıntılarına kadar yaptığı söyleniyor.
 </p>
 <p class="metin">
  Güvenlik birimlerinden sızan bilgilere göre, terör örgütleri ekonomik krizi kullanarak vatandaşları, ölüm oruçlarını kullanarak da kendi sempatizanlarını sokakta tahrik edecek. İşçi Bayramı'nda özellikle İstanbul, Ankara, İzmir, Adana gibi büyük kent merkezlerinde kanlı olayların çıkmasının ardından, merkezlerde olağanüstü hal ilan edilmesi de gündemde. Olağanüstü hal ilanı durumunda kent merkezleri jandarma kontrolüne geçiyor.
 </p>
 <p class="metin">
  Bu defaki 1 Mayıs'ta sokaktaki "yasadışı" motor gücün DHKP-C değil, TİKKO olması öngörülüyor. Bu yer değiştirme, iki örgüt arasındaki husumetten/rekabetten kaynaklanmıyor. Aksine, iki örgütün en "geçimli" dönemlerinden birini yaşadıkları belirtiliyor. Fakat bu tür örgütlerin karakterini bilenler, bir tek konuda başlayacak "polemiğin" bile ılıman günleri bitirebileceğinin farkında. 1 Mayıs'ta (ve daha sonraki süreçte bazı sipariş eylemlerde de görebiliriz) ortaya çıkacak değişiklik, bu iki örgüte muhatap olanlardan daha büyük bazı güçlerin tercihlerinin değiştiğini gösterecek sadece. DHKP-C'nin istenilen çizgiden çıktığı, yabancı bir istihbarat servisine "fazlaca" yakınlaştığı, bu yüzden "karanlığın sol eli" Dursun Karataş'ın yerine devreye TİKKO'nun sokulmakta olduğu duyumları geliyor.
 </p>
 <p class="arabaslik">
  Eski tetikçilerle yeni eylemler
 </p>
 <p class="metin">
  Plan çerçevesinde; örgütün, 80 öncesinin ünlü solcu tetikçilerine ulaşıp onları tekrar organize ettiği iddia ediliyor. TİKKO'yu kamuoyu önünde DHKP-C'den daha "popüler" bir örgüt haline getirmek için 1 Mayıs'ın haricinde, daha sonraki süreçte ses getirici kanlı eylemler planlandığı iddia ediliyor. Planlanan kanlı eylemlerde eski tüfek tetikçilerin merkezî rol oynaması planlanıyor.
 </p>
 <p class="metin">
  TİKKO'nun ötedenberi İstanbul'daki merkezi olarak bilinen Fikirtepe'nin bugünlerde hareketli günler geçirdiği ilgilenenlerin dikkatinden kaçmıyor. Bunun yanında, ilgili birimlerin elinde Küçükarmutlu, Alemdağ, Sultanbeyli gibi varoşlardaki TİKKO'ya ait hücrelerde silah yığınağı yapıldığı bilgileri de mevcut. Sözkonusu semtlerin bulunduğu bölge polisin kontrolü dışında. Örgütler İstanbul'daki 1 Mayıs eyleminin Kadıköy'de yoğunlaştırılmasını planlıyor.
 </p>
 <p class="metin">
  Saddam'ın silah deposunu soydular
 </p>
 <p class="metin">
  DHKP-C mensuplarına nazaran daha "okumuş çocuklardan" oluşan ve bazı resmi kurumlarda yandaşlara sahip olduğu söylenen TİKKO'nun, karanlık güç odaklarının dikkatini çekmesinin bir sebebi de, örgüt militanlarının Irak'ta (Musul) Saddam'a ait bir silah deposunu soyup, silahların büyük bölümünü Türkiye'ye geçirdiği iddiaları. Örgütün, içeri soktuğu silahların önemli bir bölümünü, gelir elde etmek için büyük kentlerde sattığı da söyleniyor. Hatta "bilenlerin bildiği" o piyasada silahların tarifesi bile oluşmuş: Mesela Saddam 14'lüsü 1000 dolara, Uzi 1500 dolara gidiyor.
 </p>
 <p class="arabaslik">
  Haberleşme, Ladin usulü
 </p>
 <p class="metin">
  Diğer terör örgütleri gibi TİKKO da haberleşmeye aşırı dikkat ediyor. Teknolojik imkanlardan yararlanmayı da ihmal etmiyor. TİKKO'nun 1 Mayıs'la ilgili hazırlıklarını ve diğer haberleşmelerini internetteki bazı alış-veriş siteleri üzerinden yaptığı iddia ediliyor.
 </p>
 <p class="metin">
  Dileğimiz o ki bu 1 Mayıs huzur içinde geçer. Bu yazıdaki ifadeler insanları tedirgin etmeye değil, aksine tedbirli davranıp karanlık güçlerin oyununa gelmemelerini sağlamaya yönelik. Kaldı ki (önemle belirtelim) 1 Mayıs gibi kritik günler için karanlık odalarda hazırlanan (yukarda anlattığımız) senaryolar/provokasyonlar ve benzerleri, herhangi bir faktörün devreye girmesiyle iptal edilen veya ertelenen bir karakter arzeder. Burada önemli olan, bir büyük gücün, kendinden küçük bir başka gücü kullanmaya karar vermiş olması gibi görünüyor.
 </p>
 <br/>
 <center>
  <a class="anaorta" href="http://web.archive.org/web/20020325033652/mailto:ahmetguner@mailcity.com">
   ahmetguner@mailcity.com
  </a>
 </center>
 <br/>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2001/334/haberler/5.htm), [web.archive.org (arşiv bağlantısı)](http://web.archive.org/web/20020325033652/http://www.aksiyon.com.tr:80/2001/334/haberler/5.htm)
