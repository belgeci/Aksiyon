# PKK’da itaatkâr itaatsizlik dönemi

*Ahmet Güner 2002.01.12*

<div>
 <p class="spot">
  PKK dönüşüyor. Artık siyasal, sosyal ve kültürel faaliyetlere ağırlık verecek. Örgütün, yandaşlarına gönderdiği talimatlarda; çocuklara Kürtçe isimler verilmesi, işyerinde Kürtçe konuşulması, Kürtçe patentler alınıp, eşyalara Kürtçe isimler bulunması, yerel giysiler giyilmesi de bulunuyor
 </p>
 <p class="metin">
 </p>
 <img border="0" src="/web/20020428170922im_/http://www.aksiyon.com.tr/2002/371/resimler/pkk.jpg"/>
 <p class="metin">
  Dünya terör tarihi, "dönüşen" örgütlerle dolu. Silahı bırakıp siyasallaşan, siyasal veya kültürel amaçlı bir kuruluşken silahlı eylem biçimini seçen, silahını "dava" uğruna çekmeyi bırakıp, anahtar teslimi taşeron iş almaya başlayan, devletin veya büyük bir gücün kontrolünde "danışıklı dövüş" yaparken, taşların ve figüranların düşmesiyle bir anda devletin karşısına geçen... PKK, bu gidişle galiba dünya üzerinde en fazla "dönüşen" örgütlerden biri unvanını kazanacak.
 </p>
 <p class="metin">
  Terör örgütünün tarihindeki önemli dönüşümler bu yazının konusu değil; burada, örgütün bilinen son dönüşümüne ilişkin ayrıntıları işleyeceğiz.
 </p>
 <p class="metin">
  Üniversitelerimiz, öğrenim yılının başlamasıyla birlikte, Türkiye'yi tanıyanları şaşırtmayan bir "eyleme" tanık oldu. Bütün üniversitelerin bütün bölümlerine dilekçeler yağmaya başladı; dilekçelerin ortak teması "Kürtçe eğitim isteriz" idi. Matematik, Fizik gibi bölümlerde bile bu yönde dilekçeler veriliyordu. Bu arada üniversitelere devletin ilgili güvenlik birimlerinden uyarı geldi; meğerse terör örgütü PKK, üniversitelerdeki yandaşlarına, bulundukları bölümlere Kürtçe eğitim talebiyle dilekçe vermelerini istemişti. Bütün üniversiteler dilekçeleri işleme bile konulmadan reddetti. Bir üniversite hariç. İstanbul'un köklü bir üniversitesinin rektörlük katı, bütün bölümlerdeki 700'ün üzerindeki dilekçeyi kabul etmekle kalmadı, taleplerin kabul edilmesi yönünde bir eğilim içine de girdi. Bu çelişkili manzara nasıl ortaya çıktı? Dilekçeleri kabul eden makam ve irade, niçin en azından eleştirilmedi? Cevabını, bu yazının satır aralarını iyi okuyorsanız fark edeceksiniz.
 </p>
 <p class="metin">
  Üniversitelerdeki  dilekçe kampanyası, aslında büyük bir programın küçük bir ayağından ibaretti. PKK, geniş bir siyasallaşma ve kültürel kazanım elde etme atağı/programı başlatmıştı.
 </p>
 <p class="metin">
  PKK'da, Apo'nun da onayı alınarak Başkanlık Konseyi eliyle siyasallaşma atağı başlatıldı. Apo'nun yakalanmasından sonra gündeme gelen ve gittikçe belirginleşen "siyasal—kültürel atak", ilginç anekdotlarla karşımıza çıkıyor. Bu çalışmalar, örgüte hemen bütün alanlarda yeni çalışma biçimleri getirdi. Örgütün siyasal—kültürel kazanımlar için çalışmaya yönelmesi, silahlı eylem yıllarında doğal olarak ikinci planda kalıyordu. Şimdilerde "fiilen" silah bırakan örgüt, can sıkıntısının da etkisiyle siyasal ve kültürel "haklar" için daha çok zaman bulabiliyor. İşin ironisi bir yana, PKK'nın siyasal—kültürel hedefler ortaya koyup, böyle bir sürece girmesi, en az terör eylemleri yaptığı dönem kadar tehlikeli bulunuyor. Örgütün siyasallaşma sürecinin bazı Batılı ülkeler tarafından "onaylandığı" ve destek gördüğü sır değil. PKK'nın  güya Kürt halkı adına kültürel—siyasal mücadele veriyor görüntüsüyle sempatizanlarına gönderdiği direktiflerde, bir terör örgütünü aşan, adeta bir yabancı parmağını işaret eden maddeler var.
 </p>
 <p class="metin">
  Askeri başkaldırıdan "sivil itaatsizliğe"
 </p>
 <p class="metin">
  PKK eksenindeki silah harici faaliyetler, doğal olarak "kapalı" bir görüntü arz ediyor; fakat "o dünya" bugünlerde oldukça yoğun çalışmalar içinde. PKK'nın geçtiğimiz aylarda yaptığı  7. Kongre kararlarında, genel hatlarıyla "demokratik ve siyasi mücadele" diye özetlenecek bir faaliyet profili çiziliyor. Bu faaliyetler, biraz da tabanın gönlü hoş tutulsun hesabıyla "sivil itaatsizlik" (serhildan dinemi) olarak adlandırılıyor.
 </p>
 <p class="metin">
  PKK yeni "itaatkâr itaatsizlik" dönemine, militanlarına yurt dışında verdiği eğitimle start verdi. Genelde Avrupa ülkelerinde verilen eğitimden sonra örgüt mensupları başta metropol illerimiz olmak üzere Türkiye'nin birçok bölgesinde, yeni strateji doğrultusunda  propaganda yapmak üzere görevlendirildi. Resmi makamlara ulaşan bilgilere göre "halkı yeni stratejiye göre eyleme geçirme" işi HADEP'in Merkezi Gençlik Kolları Başkanlığı koordinasyonuyla yapılıyor. Örgütün son kongresinde de alınan kararlar doğrultusunda, hedeflenen eylemler silah kullanmayı içermiyor. Ancak, PKK'nın köklü dönüşümünü gösteren talimatlar çokça var; galiba bundan böyle siyasal ve kültürel zeminlerde gezinen bir PKK göreceğiz. Bölgelerdeki alt komisyonların hepsinde ana tema Kürt tarihi, dili ve kültürü. Yeni dönemde örgütün ağırlıklı faaliyetleri sosyal ve kültürel alanda Kürt Enstitüsü, Kürt Demokratik Halk Birlikleri, siyasal alanda ise HADEP ve bunlara bağlı alt kuruluşlara kayacak. Yani ERNK, ARGK gibi isimler yerine "legal" sosyal, kültürel kuruluş adlarına aşina olacağız.
 </p>
 <p class="metin">
  Siyasi parti mitinglerinde, cumhurbaşkanı, başbakan ya da bakanların katıldıkları toplantılarda bundan böyle sivil hakları için slogan atan, arz—ı hal'de bulunmaya çalışan PKK'lılar görürseniz şaşırmayın. Bölgelerden yapılması istenenler arasında balon, güvercin uçurulması, geceleri çatı, balkon ve pencere önlerinde meşale yakılması, afiş, broşür, ilanlar yoluyla mesaj iletilmesi, örgütün belirlediği günlerde sokağa çıkılmaması, ışıkların yakılmaması gibi eylemler bulunuyor.
 </p>
 <p class="metin">
  Özellikle Kürtçe'ye ilişkin "eylem" biçimleri dikkat çekici: Çocuklara Kürtçe isimler verilmesi, Kürt olmayan isimlerin mahkeme yoluyla değiştirilmesi, resmi kurumlarda çalışanların Kürtçe konuşması ve sorulara Kürtçe cevap verilmesi, Kürtçe isimler ve patentler alınması, Kürtçe mamul ve eşya ismi kullanılması, yerel giysilerin giyilmesi.
 </p>
 <p class="metin">
  Geçtiğimiz Ekim'in 12—14'ü arasında Diyarbakır'da yapılan HADEP 4. Kadın Konferansı'nda yeni politikadan esintiler fazlasıyla vardı. Konferans kararları dikkat çekici verilerle dolu: Kürt kadınlarının kendi özünü kaybetmediği düşüncesinden hareketle, çocuklarına Kürt kültürünü aktarmaları, kadınların okuma—yazma öğrenmesi ve onlar için kültürel—siyasal örgütlerin açılması, Türkiye'deki diğer kadın örgütleriyle ilişki kurulması, Türk kadınlarıyla da birlik olup, kitlesel şekilde "barışın seslendirilmesi", Kürt kadınlarının yerel kıyafetleri ile "kimlik bildirimi" eyleminde bulunmaları, Anayasa değişikliği ve yeni Medeni Kanun çalışmalarında kadınlarla ilgili hususların desteklenmesi, eylemlerde kadınların ekonomik özgürlüğünün vurgulanması, muhtemel bir seçime kadınların aktif olarak katılıp, nicel ve nitel olarak ağırlık koymaları, "barış annelerinin", bulundukları bölgelerdeki asker anneleriyle ilişki kurması. Kararlarda bir dönemin "savaş annelerinin", artık "barış annesi" haline dönüşmesi, PKK'daki değişikliğin galiba en iyi işareti.
 </p>
 <p class="metin">
  Hollanda'da seçime girecek
 </p>
 <p class="metin">
  Örgütün siyasal ataklarına ilişkin özellikle Avrupa'da dikkat çekici gelişmeler de yaşanıyor. Mesela bunlardan biri, PKK'nın Hollanda'da seçime girmeye hazırlanması. Öcalan'ın bunu onayladığı fakat parti kurarak mı, yoksa bağımsız olarak mı, ya da mevcut partilerden birini destekleyerek mi girileceğine İmralı sakini henüz karar vermemiş.
 </p>
 <p class="metin">
  PKK Masası
 </p>
 <p class="metin">
  Terör örgütünün devlete bakışında ve devlet karşısında kendi konumuna dair algılamasında değişiklikler dikkat çekiyor. Eski gücünde olmadığını artık kendisi de anlamaya başlayan örgüt, devletin eksenine girenlerden olmayı, bunu içine sindirmeyi tabana alıştırmaya çalışıyor. Devletin güvenlik ve strateji birimlerinde PKK'ya ilişkin yeni "tavırlar" geliştiriliyor. Bunlardan biri, örgütün Avrupa'da daha hırçın bir görünüm almasının sağlanması. Devletin güvenlikten sorumlu en önemli kurumlarında sadece "PKK'nın angajmanıyla" ilgilenmek üzere masa kuruldu bile. Yeni dönem için önemli roller almak üzere Kürt fakat devletçi işadamı, akademisyen gibi gruplarla ilişkiye çoktan geçildi.
 </p>
 <p class="metin">
  PKK—DHKP—C ittifakı
 </p>
 <p class="metin">
  Geçtiğimiz günlerde PKK ile DHKP—C'nin ittifak yaptığı şeklinde haberler günlük yayın organlarında çıktı. Bu ittifakın silahlı eylemlere yönelik olmaktan ziyade, PKK'nın yeni konsepti çerçevesinde bir faaliyet için geçerli olacağı söyleniyor. Ayrıca bu örgütlerin, önümüzdeki günlerde Lazlar ve Alevilerle ilgili "hak" talebini dillendirmeleri sürpriz olmayacak gibi.
 </p>
 <p class="metin">
  Bu arada bir konuyu üstünkörü de olsa işaret etmeden geçmeyelim. Türkiye'de 28 Şubat sürecindeki bazı etkili çevrelerin benimsediği anlayış, dolaylı da olsa PKK ile diyaloğu, örgütün politikalarında, eylem biçimlerinde etkin olmayı öngörüyor olabilir. Bu çevrelerin ve politikaların, üniversitelerde de taraftar bulması beklenebilir.
 </p>
 <br/>
 <center>
  <a class="anaorta" href="http://web.archive.org/web/20020428170922/mailto:ahmetguner@mailcity.com">
   ahmetguner@mailcity.com
  </a>
 </center>
 <br/>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2002/371/politika/1.htm), [web.archive.org (arşiv bağlantısı)](http://web.archive.org/web/20020428170922/http://www.aksiyon.com.tr:80/2002/371/politika/1.htm)
