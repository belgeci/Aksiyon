# AKP'nin büyüyen Suriye imtihanı

*Selim Savaş Genç 2015.07.07*

<div class="pNewsDetailMainContent" itemprop="articleBody">
 <p>
  AKP kurmayları girdikleri Suriye batağından çıkamayacaklarını gördükleri için başta TSK olmak üzere tüm ülkeyi peşlerinden sürükleme niyetindeler. Hesaplarına göre üç hafta içinde Emevi Camii’nde cuma namazı kılacak olan öngörülü kurmaylar Suriye’nin kan gölüne çevrilmesi akabinde geceleri nasıl uyuyorlar merak ediyorum. Kendi ülkesinde hâkim-savcı ve gazetecileri hain ilan ettikten sonra tutuklayıp kırmızı kitapla siyaset yapan AKP’nin, Suudi Arabistan ve Katar ile Suriye’ye hangi demokrasiyi getireceği de ayrı bir merak konusu.
 </p>
 <p>
  Çatırdayan Suriye’den AKP kurmaylarının hiç de hesabında olmayan birçok aktör ve de facto durum ortaya çıktı. IŞİD’in İngiltere kadar geniş bir alanı kontrol etmesi ve PYD’nin alan hâkimiyeti kurup devletleşmeye başlaması Ankara’nın büyük dış politika sorunları listesinde yerlerini aldılar. PYD’nin kontrolündeki Kürt kantonları ve ilerleyişi durdurulamayan, sınır boylarından bize bakıp gülüşen IŞİD sorunlarına AKP hazırlıksız yakalandı. 30 Temmuz 2012 tarihinde kaleme aldığımız  Aksiyon makalesinde Türkiye’nin Suriye Kürtlerine Barzani ile birlikte sahip çıkmazsa doğanın boşluk kabul etmeyeceğini ve PKK’nın toprak sahibi olarak devletleşmeye gideceğini yazmıştık. Ankara, Esed’i düşürüp tüm Suriye’yi yerel dostları ile kontrol altında tutabileceğine yürekten inandığı için bu treni kaçırdı. Her zaman olduğu gibi B planı yapmadı. ÖSO projesi istenilen zaferleri elde edemeyip tükenme noktasına gelinde B planı olmaksızın tek hedefi Esed’i devirmek olan AKP’nin sahadaki farklı aktörlere destek vermeye başladığı görüldü. Suudi Arabistan ve Katar’ın AKP ile birlikte desteklediği El Fetih ordusunun altında ağırlıklı olarak Selefî gruplardan müteşekkil bir ittifak bulunuyor: El Nusra ve Ahrar el Şam. Aynı anda IŞİD ve Esed birlikleri ile de çarpışan bu oluşum başlangıçta kazandığı mevzileri IŞİD karşısında korumakta güçlük çekiyor. Özet, bir yanda ilerleyen IŞİD, diğer yanda devrilmeyen Esed ve en nihayetinde devletleşme  yolunda emin adımlarla ilerleyen PYD kontrolündeki Kürt bölgesi.
 </p>
 <p>
  Üç gelişmenin tamamı AKP’nin Suriye politikasının aleyhinde olunca altın vuruş yapmak için Ankara TSK’ya Suriye’ye girmek için hazır ol talimatı verdi. Dün çatışmaya girmemek için türbesini toplayıp geri çekilen Ankara’nın, Suriye’de çatışmak için sahaya inme niyeti tek başına çaresizliğin boyutunu göstermeye yetip de artacak bir hamledir. 6-7 Ekim olaylarında Kobani çatışmaları bahane edilerek 48 kişiyi katledip yüzlerce kamu binasını tahrip eden ya da yakan PKK’ya karşı AKP iktidarı ne yapabildi? Dönemin İçişleri Bakanı Efkan Ala kaç gün tek bir açıklama yapmazken, Tarım Bakanı Mehdi Eker günler sonra kamuoyunu üç beş cümle ile aydınlatmıştı. Türkiye, Suriye çatışmasından kendi Kürt sorununu izole etmenin yollarını aramalı. Kürtler, Türkiye’de mutlu, müreffeh ve özgür olduklarına kani geldikleri takdirde çevremizde vuku bulan bölgesel oluşumlardan birinci derecede etkilenmeyeceğiz. Bunları başaramazsak kendi Kürt sorunumuzu çözüm aşamasına getirme ihtimalimiz bile olmayacak.
 </p>
 <p>
  Peki uluslararası konjonktür AKP’nin bu tercihini nasıl değerlendirdi. İran ve Rusya cephesi şayet Suriye’ye girerseniz sizi vururuz diye açıkça tehdit etti. Esed rejimini koruyabildiği kadar korumaya kararlı olan İran ve Rusya, Türkiye’nin Suriye topraklarına girmesini neredeyse savaş sebebi sayıyor. IŞİD’e karşı cephe savaşı yürüten en sadık partneri Kürtlerin tehdit altında olduğunu gören ABD ise, kibarca “Türkiye’nin böyle bir planı olmadığını düşünüyoruz” dedi. Hesap ortada. Türkiye’nin askerî güç kullanarak Suriye çatışmasından zafer çıkartması çok zor. Suudi Arabistan ve Katar hariç yanında tek bir aktör bulunmayan AKP’nin bu iki ülkenin de kendi başlarına hangi ölçüde etkin ve bağımsız hareket edebileceğini Mısır darbesi akabinde öğrendiğini düşünüyorum.
 </p>
 <p>
  Türkiye’nin Suriye’de katil Esed’in varlığını kabul ederek, Sünni Arap, Türkmen ve Kürtlerin özgür bir şekilde yaşayabilecekleri makul bir çözüm sürecini desteklemekten başka bir çaresi bulunmuyor. Devlet dışı örgütlerin hâkim olduğu bir coğrafya ne Suriyelilere ne de Türkiye’ye huzur getirir. Kendi evlatlarının canını kurtarmak için, analar ağlamasın diye haklı olarak kendi teröristleri ile görüşen Ankara benzer yol haritasının devlet terörü uygulayan Esed rejimine karşı da uygulanmasını tercih etmeli. Ankara’nın önceliği Esed’i devirmek yerine tüm Suriye için ateşkes olmalı. Bu politikayı gerçekleştirmek IŞİD öncesinde çok daha kolaydı, yarın piyasaya yeni aktörlerin girmesi ve kan davasının büyümesi ile daha da zor olacak. Geçen her gün Suriye’nin acısını daha da büyütüyor.
 </p>
</div>


Kaynak: [www.aksiyon.com.tr](http://www.aksiyon.com.tr/sinir-disi/akpnin-buyuyen-suriye-imtihani_551469), [web.archive.org (arşiv bağlantısı)](http://web.archive.org/web/20150729000649/http://www.aksiyon.com.tr/sinir-disi/akpnin-buyuyen-suriye-imtihani_551469)
