# Küresel güçlerin Suriye hesapları

*Selim Savaş Genç 2015.10.06*

<div class="pNewsDetailMainContent" itemprop="articleBody">
 <p>
  Suriye’ye hava üssü kuran Rusya, IŞİD’e yönelik sınırlı bir operasyon bahanesi ile ülkede askerî harekât başlattı. İran’ın ‘Arap Baharı’nın çöküşü akabinde ABD yanında saf tutma iştahını gören Moskova, satranç taşlarını gözden geçirerek kendisine ait olmayan Tahran kalelerini tahtanın dışına itip masaya yığınak yapmaya başladı. Tahran, Esed’in yanından çekildi mi? Hayır. Bilakis düne kadar sadece askerî danışmanlık ve istihbarat hizmeti verdiği Şam’a destek için İran askerlerinin Suriye’ye sızdığı haberleri uluslararası haber ajanslarının bültenlerinde yer aldı. IŞİD çözümsüzlüğü üstünden Kürt bölgesini inşa eden ABD’ye elini gördüm ve artırıyorum diyen Putin, aynı anda satranç, poker hatta Rus ruleti oynamaya varım, diyerek küresel dengelere meydan okudu. Hava harekâtı ile Batı’nın Libya’da gösterdiği performansı Esed için Suriye’de tekrarlamak isteyen Putin, şimdilik kara harekâtı yaparak tansiyonu daha da yükseltmeyeceğinin garantisini verdi.
 </p>
 <p>
  Şimdi hamle sırası ABD ve Batı ittifakında. Osetya ve Ukrayna’da Rusya karşısında nal toplayan Batı cephesi Suriye’de Moskova ile uzlaşı yollarını arıyor. Yeni Suriye’nin inşasında tek merkezin belirleyici olamayacağı bir süreç içindeyiz.
 </p>
 <p>
  “Esed’li çözüm” sembolik bir kavram. Esed’in şahsı ilerleyen pazarlıklarda feda edilse bile mevcut rejimin hayatına devam edeceği, Suriye’nin tamamında olmasa bile kurulacak butik bir Nusayri devletçiğin gücü elinde bulunduracağını artık herkes kabul ediyor. Rusya, Esed’in seçimle iş başında kalma ihtimalinin masa üstünde tutulması gerektiği tezini savunurken, ABD, kontrollü geçiş süreci akabinde Esed’in sahneden çekilmesinin şart olduğunu öne sürüyor.
 </p>
 <p>
  Washington ile Moskova arasındaki temel sorun mevcut süreçten ziyade Esed ve yönetiminin akıbeti. Zira Esed aynı zamanda Rusya’nın Şam üstündeki hegemonyasının devamı anlamına da geliyor. Şam yönetiminin meşruiyetini artırma ve ona uzun bir gelecek tesisi için Putin, Esed birliklerinin IŞİD operasyonlarında aktif olması gerektiği fikrini ısrarla savunurken, ABD bu konuda taviz vermek istemiyor. Zira IŞİD karşıtlığı üzerinden Esed’in Batı kamuoyunda bile meşruiyet kazanma ihtimali yüksek. Rusya’nın IŞİD ile mücadele perdesi ile, Şam yönetimine muhalif gurupları bombaladığı iddiasını da bu çerçeveden değerlendirebiliriz. Haberin doğruluk derecesini bilmemekle birlikte Moskova’nın başta ÖSO olmak üzere Şam’a karşı bütün grupları bombalama ihtimalinin düşük olmadığını tahmin edebilirsiniz.
 </p>
 <p>
  Yine de “Esed’li çözüm” Suriye’nin bölünmesine yeşil ışık yakma anlamına geliyor. Irak’ta olduğu gibi oluşturulacak bölgecikler, akabinde müstakil grupların vekâlet savaşları neticesinde alacakları küresel desteklerle devletleşme süreçleri kaçınılmaz olabilir. Ortadoğu’da yeni bir Kürt bölgesinin daha olması ve bu bölgenin Türkiye ile İran’ın kabul edemeyeceği bir aktör (PKK) tarafından dolaylı olarak yönetilecek olması sorunun boyutlarını derinleştiriyor.
 </p>
 <p>
  Suriye’de Sünni Arapların hangi istikamette yol alacaklarını görmemiz için hemen yanı başındaki Irak’a bakmamız yeterli. Irak savaş ve işgalinin en büyük kaybedeni olan Sünni Arapları, Suriye’de de aynı sahipsizlik ve akıbetin beklediğini söyleyebiliriz. Suudi Arabistan, Katar ve Türkiye’ye güvenerek canları ve malları pahasına hamleler yapan kitlelerin çözüm için Batı’nın kapısını çalmaya başlamasının yeni Suriye’de bu üç ülkenin etki alanını sınırlayacağını da görmemiz gerekiyor.
 </p>
 <p>
  Tüm bunlar vuku bulurken Ankara ne yapıyor? Davutoğlu ‘Güvenli bölge inşa edelim’ tezini savunuyor. Normal şartlarda bu tezin AB ülkeleri tarafından güçlü bir şekilde desteklenmesi beklenir. Zira güvenli bölge demek, yeni göçmenlerin kapılarına dayanmaması ve insanların kendi ülkelerinde organize edilmiş kamplarda ikamet ettirilmesi anlamına geliyor. Peki, güvenli bölgenin güvenliğini kim sağlayacak? Sahada nöbeti kim tutacak? IŞİD saldırılarına karşı kim askerlerini feda edecek? Ya da Rusya buna müsaade edecek mi gibi düzinelerce soru sorulabilir. Zira Alman Şansölyesi Merkel’in, “İnsanları bir araya toplayıp güvenliği tesis edemezsek, Srebrenitsa’dan çok daha büyük bir facia ile karşılaşabiliriz.” ikazı AB ülkelerinin ne pahasına olursa olsun Suriye’de sahaya inmeme yeminlerinin devam ettiğini gösteriyor.
 </p>
 <p>
  İncirlik Üssü’nü açarak ABD’nin yanında duran AKP iktidarı, Rusya’nın tezine destek verip Esed’li geçiş dönemine de yeşil ışık yakarken, istikamet belirlemede güçlük çekiyor. AKP’nin hayal dünyasında kurulan Suriye rüyası, büyük bir kâbusa dönüştü. Uzun seneler bitmeyecek ve yeni sorunları tetikleyecek çok büyük bir kâbus!
 </p>
</div>


Kaynak: [www.aksiyon.com.tr](http://www.aksiyon.com.tr:80/yazarlar/kuresel-guclerin-suriye-hesaplari_552451), [web.archive.org (arşiv bağlantısı)](http://web.archive.org/web/20151009024638/http://www.aksiyon.com.tr:80/yazarlar/kuresel-guclerin-suriye-hesaplari_552451)
