# Suriye kaosunu nasıl alırdınız?

*Selim Savaş Genç 2015.07.28*

<div class="pNewsDetailMainContent" itemprop="articleBody">
 <p>
  Ankara, sadece birkaç ay önce, Suriye’de çatışmaya girmemek için çok haklı bir gerekçeyle Süleyman Şah Türbesi’ni taşıyarak ciddi bir hamle yaptı (Ön görülemeyen Suriye politikalarının acı bir sonucu olarak Türkiye, Ortadoğu’da gerilemeye devam ediyor). Emevi Camii’nde Cuma namazı kılma hesabı yapanlar, türbeyi taşıyarak çıkmaya çalıştıkları Suriye’nin her geçen gün biraz daha içine doğru yol alıyor. Bir ay kadar önce Suriye’ye Kürt bölgesi ve PYD’yi bahane ederek girmeye çalışan AKP kurmayları, bugün Suriye sınırında IŞİD’e karşı ateş açmak zorunda kaldı. AKP’nin Ortadoğu politikasını, damat bey tarafından uzun süre yönetilmiş gazetenin bir ay içinde çıkan farklı manşetleri ile göreceli olarak okuyabilirsiniz. Dün IŞİD tehlikesini görmezden gelen ve Kürt tehdidi ile Suriye’de cephe açmak için “PYD, IŞİD’den daha tehlikeli” manşeti atanlar, bugün “Buyrun IŞİD’e karşı cenke!” naraları atıyor. 12 raund dayak yemiş ve her şeyi çift gören bir boksör bile ringde olup biteni çok daha net okuyordur. Suriye sorunu kullanışlı bir enstrüman olarak iç politikaya şekil vermek için sorumsuzca araçsallaştırılıyor.
 </p>
 <p>
  IŞİD ile mücadele edilecekse, Ankara’nın öncelikle ülke içinde hücre yapılanmasını tamamladığı iddia edilen silahlı birimlere karşı operasyonlar başlatması gerekmiyor mu? Suruç katliamı akabinde sınırın diğer tarafını bombalamak, bana 90’lı yıllarda PKK’nın yuvalarını savaş uçakları ile vurduğunu iddia eden ve örgütü bir türlü bitiremeyen klasik kareleri anımsattı. Sınırın ötesine açılan top ateşi hangi stratejinin parçasıydı? Türkiye bu ateşle neyi hedefledi? Bir sonraki adımı ne olacaktı?
 </p>
 <p>
  2 milyonun üstünde Suriyeli misafirimizin içinde sınırı aşarak sokak aralarımıza kadar yerleşmiş IŞİD ya da PYD militanı ya da sempatizanlarının olmadığını kim garanti edebilir? Türkiye’den IŞİD saflarında çarpışmak için Suriye’ye gidenler oluyorsa hali hazırda örgüte sempati besleyip ülke içinde kanlı eylemler yapmak isteyen teröristler yok mudur? Ankara son bir sene içinde kaç IŞİD militanı ya da sempatizanını dinledi, takip etti, fişledi ya da sorguladı? IŞİD ile irtibatlı olma suçundan son bir sene içinde Türkiye’de kaç kişi tutuklandı? Suruç katliamını yapan canlı bomba Türk uyruklu olduğuna göre, Türkiye sınırın öbür tarafına top ateşi açarak içinde bulunduğu sorunun ne kadarını çözebilir?
 </p>
 <p>
  Türkiye’nin daha düne kadar “öfkeli gençler topluluğu”, “IŞİD öldürüyor ama bari işkence yapmıyor”, “PYD, IŞİD’den daha tehlikeli” zaviyesinden gördüğü bir örgüte karşı savaş açma aşamasına gelmesi ilginç bir gelişme. Eş zamanlı olarak herkesin taşeronu PKK’nın kanlı eylemlere başlayıp güvenlik güçlerimizi haince şehit etmesini de gözden kaçırmamalı. Siyasetin barış adına yol aldığı bir dönemde PKK’nın silahla sahaya inmesi ve IŞİD saldırıları ile aynı anda olması tamamen tesadüf olabilir mi?
 </p>
 <p>
  Tüm bunların üstüne sarayın yeni bir seçim talep eden sinyaller yayması, hükümet kurma görevini rekor sayılacak bir sürede geç vermesi ve saraya yakın isimlerin yeni seçim talep etmesini nasıl okumamız gerekiyor? Ankara kısa süre içinde koalisyon görüşmelerini tamamlayıp yeni hükümeti kurabilmiş olsaydı ülke çapında esen ya da estirilen kaos ortamı hiç yaşanmayabilirdi. Türkiye tekrar seçime giderken farklı sonuçların çıkması için yeni şeyler denemek isteyecek karanlık aktörlerin tamamının sahaya inmesi için artık maalesef saha ve zemin hiç olamadığı kadar müsait.
 </p>
 <p>
  Üzülerek ifade etmemiz gerekiyor, Suriye sorunu çözülmeden Türkiye silahlı saldırıların muhatabı olmaktan kurtulamayacak. Suriye politikasını gözden geçirip revize etmeden bölgede ve ülkemizde barışı tesis etme şansımız kalmadı. ‘Suriye sorununu çözeyim ve tekrar tek başıma iktidar olayım’ diyenler Türkiye’yi Suriyelileştirme operasyonlarına açık kapı bırakan bir sürece sokmuş durumda. İçeride hukuk ve anayasa tanımayan, iktidarı paylaşmaya yanaşmayan, denetlenebilir, çoğulcu ve katılımcı bir demokrasi inşa etmemek için direnip istihbarat devleti kurmaya çalışan AKP, dışarıda vuku bulan her hadiseyi iç politika için bir manivela olarak kullanma hastalığından vazgeçmeli. Türkiye Cumhuriyeti’nin varoluş gayesi, AKP’nin tek başına iktidar hesaplarından büyüktür.
 </p>
</div>


Kaynak: [www.aksiyon.com.tr](http://www.aksiyon.com.tr/sinir-disi/suriye-kaosunu-nasil-alirdiniz_551737), [web.archive.org (arşiv bağlantısı)](http://web.archive.org/web/20150805133355/http://www.aksiyon.com.tr/sinir-disi/suriye-kaosunu-nasil-alirdiniz_551737)
