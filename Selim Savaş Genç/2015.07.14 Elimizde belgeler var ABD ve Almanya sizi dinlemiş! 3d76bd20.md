# Elimizde belgeler var, ABD ve Almanya sizi dinlemiş!

*Selim Savaş Genç 2015.07.14*

<div class="pNewsDetailMainContent" itemprop="articleBody">
 <p>
  30 Mart 2014 yerel seçimleri öncesinde internette yayımlanan bir tape ile Türkiye’nin gündemi değişmişti. Dışişleri Konutu’nda dinlemelere karşı güvenlik tedbirlerinin üst seviyede olduğu sağır odada gerçekleştirilen bir toplantının tüm detayları internete düşmüştü. Ankara’nın MİT aracılığı ile sınırın diğer tarafından Türkiye tarafına birkaç füze gönderip savaş başlatabileceğine dair korkunç senaryonun konuşulmasına şahit olmuştuk. Tek bir farkla; sesler, aktörler ve planladıkları senaryo gerçekti.
 </p>
 <p>
  Gizli bir elin, kim bilir belki de toplantıya katılan ve bu acı senaryonun herkes tarafından bilinmesi gerektiğini düşünen birinin bu ses kaydını kamusal alana servis ederek bir hamle yaptığını düşünmüştük. Neresinden bakarsanız bakın, konuşulanlar ne kadar yasa dışı ve ürpertici olursa olsun, devletimizin en mahrem toplantısının dinlenmiş olması büyük bir skandaldı.
 </p>
 <p>
  Birkaç saat geçmeden iktidarın farklı aktörleri çok üst perdeden ellerinde belge olduğunu ve bu ihaneti cemaatin gerçekleştirdiğini iddia ettiler. Ertesi gün çıkan ve havuz sistemi ile finanse edilen gazetelerdeki manşetler yenilir yutulur gibi değildi. Vatan hainliği suçlamaları ve ‘inlerine gireceğiz!’ tehditleri ile hedef gösterilen bir kitle.
 </p>
 <p>
  Tepeden tırnağa kadar suç ve günaha batan muktedirler, tek bir delilleri olmadan, bir şekilde ‘bunlar vatan haini’ algısını oturtmayı bu yöntemle başardı. Defalarca ‘elimizde belge var, açıklayacağız’ yalanının arkasına saklanarak algı operasyonları yapıp yüzlerce kişinin tutuklanması için kamuoyunu etkilediler. Hizmet gönüllülerinin bu ülkeye ihanet ettiğine dair tek bir belge açıklayamadılar. Tıpkı hâkimlerin Pennsylvania’dan emir aldıklarını iddia edip kararlarından dolayı onları tutuklattıklarında ifade ettikleri delilleri sunamadıkları gibi.
 </p>
 <p>
  Bir Alman atasözü, “Yalanın bacakları kısadır.” der. Bizdeki mumun yatsıya kadar yanmasını andıran harika bir ifade. Yalan ve iftirayı meşru ya da fetvalı bir propaganda aracı gibi kullanan, hangi gizli emellere hizmet ettiği belli olmayan oligarşik dar bir yapı, ülkeyi 3. sınıf bir Ortadoğu diktatörlüğüne benzetmek için elinden geleni ardına koymuyor. Tarihin hiçbir döneminde ahlaktan bu kadar nasibini almamış ikinci bir Makyavelist İslamcı tayfaya şahit olunmamıştır. Ne demiştik, Makyavelist İslamcılık, din ile ahlak işlerinin birbirinden ayrılmasıdır.
 </p>
 <p>
  Daha önce Almanya ve ABD istihbaratları “Ankara’yı dinledik, zira Türkiye’yi örneğin bir Fransa gibi dost ve müttefik NATO ülkesi olarak algılamıyoruz. Bu yüzden de dinlemeye devam edeceğiz.” ifadelerini kullanmışlardı. Herkese esip gürleyen Ankara’daki karar alıcılar bu çıkış karşısında en ufak bir tepki vermek şöyle dursun, “Büyük devletler birbirlerini dinlerler.” gibi zavallı bir izahatta bulunmuşlardı.
 </p>
 <p>
  Geçen hafta Focus dergisi (Almanya), havuz iftiracılarının Hizmet Hareketi’ni ihanetle suçladıkları Dışişleri dinlemesini ABD Ulusal Güvelik Ajansı’nın (NSA) yaptığını yazdı. NSA bu haberi yalanlamadı. Mahcubiyet içinde olması gereken Ankara tek bir açıklama yapmazken Saray’a yakın isimler Twitter hesaplarından “Yok canım NSA sen bizi dinlememişsindir. İnternete düşen ses kayıtları ortam dinlemesiydi zaten!” gibi garip yorumlar yaptılar. Adamlar dinledik derken bile dinlememişsinizdir diyebilecek kadar çaresiz bir tutum.
 </p>
 <p>
  Karar alma sürecinde askerî vesayet ve MGK’yı zayıflatmayı başaran Türkiye demokrasisi, sivil ve demokratik bir anayasa ile şeffaf ve denetlenebilir bir sistem ikame etmek yerine MİT devleti inşa etmeyi tercih etti. Muhafazakârların MİT aşkı ile perçinlenen ve savunulan bu yeni yapı Ankara’nın imajının üstünde büyük bir gölge gibi duruyor. Geçen ocak ve şubat aylarında gerçekleştirdiğimiz ‘Gelişmiş Demokrasilerde Türkiye Demokrasisinin Algısı’ konulu araştırmadan çıkarttığımız sonuç, Ankara’nın Mübarek rejimi gibi algılandığını ortaya koymuştu. Almanya’da kendi vatandaşlarını fişlemek için faaliyet yürütürken yakalanan MİT ajanları üstünden bu imaj perçinleniyor. Cumhurbaşkanı Erdoğan’ın kendi siyasi rakiplerini MİT vasıtası ile yok etmeyi hedeflediğini iddia eden Focus haberine Saray’dan yüksek sesle karşı çıkış ve yalanlanma gelmemesi oldukça dikkat çekici.
 </p>
 <p>
  Almanya’nın MİT ajanlarını tutuklaması ve ‘seni dinledik’ ısrarını devam ettirmesi hafife alınmamalı. Yakalanan ajanların davası sadece bir fişleme skandalı ile sınırlı kalmayabilir. Berlin ele geçirdiği ipucu ile elindeki dinlemeleri birleştirerek Ankara’ya farklı hamleler yapabilir. Ya da Ankara’nın farklı hamleler yapmasına mâni olabilir.
 </p>
 <p>
  21. yüzyılda muhaberat devletine özenmek bu coğrafyanın başına gelebilecek en kötü imtihandı. İçeride ve dışarıda otoriter, hesap vermeyen, denetlenemeyen ve şeffaf olmayan bir karar alma mekanizmasının cürmünü çekiyoruz.
 </p>
</div>


Kaynak: [www.aksiyon.com.tr](http://www.aksiyon.com.tr/sinir-disi/elimizde-belgeler-var-abd-ve-almanya-sizi-dinlemis_551584), [web.archive.org (arşiv bağlantısı)](http://web.archive.org/web/20150731103759/http://www.aksiyon.com.tr/sinir-disi/elimizde-belgeler-var-abd-ve-almanya-sizi-dinlemis_551584)
