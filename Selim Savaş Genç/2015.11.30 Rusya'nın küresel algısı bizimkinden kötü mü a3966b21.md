# Rusya'nın küresel algısı bizimkinden kötü mü?

*Selim Savaş Genç 2015.11.30*

<div class="pNewsDetailMainContent ctx_content" itemprop="articleBody">
 <p>
  Soğuk savaş dönemi dâhil olmak üzere sadece ikinci defa bir NATO müttefiki bir Rus uçağını düşürüyor. En az Türkiye kamuoyunun ve havuz medyasının ‘derslerini verdik’ heyecanı kadar, Rus kamuoyunun homurtuları küresel merkezlerden işitilir olmaya başladı.
 </p>
 <p>
  Rusya, tarihin hiçbir döneminde, dış politikasında uluslararası hukuku önceleyen bir ülke olmadı. Güce dayalı realist bir dış politika konseptini kabul eden Moskova, inandığı ilkeler ve kilitlendiği hedefler uğrunda çok ama çok büyük riskler alarak gerektiğinde tek başına NATO’ya meydan okuyarak istediklerini büyük ölçüde almasını bildi.
 </p>
 <p>
  Osetya krizinde Gürcistan’ı kaderine terk eden Batı paktı, Kırım krizinde de Ukrayna için netice alınacak büyük hamleler yapamadı. Bu iki adres üstünden iz sürüp Rusya’nın uluslararası arenada terörist bir ülke olarak algılandığını zannedenler büyük bir yanılgı içindeler.
 </p>
 <p>
  Gerek uzman akademisyenler gerekse kendilerine çok kızsalar bile birçok siyasetçi, tüm dünyayı karşısına alarak kendi yol haritasını takip eden Putin’i anlamaya çalışıyor. Batı elitlerinin Putin’in tercihlerini zamanla anlayışla karşılama çabalarının iki ana nedeni bulunuyor.
 </p>
 <p>
  Öncelikle elinde çok ciddi enerji kaynakları ve güçlü bir savunma sanayii bulunan Rusya’ya karşı, sıcak çatışmaya girmeden sadece ambargolarla bir şey elde edemeyeceklerinin farkındalar. Rusya ile çatışmanın çok ciddi askerî ve ekonomik bedellerinin olduğunu çok iyi biliyorlar. İç politikada rahat olan Putin bu riskleri çok rahat alabilirken, Batılı muadilleri daha temkinli ve akılcı olmak zorunda.
 </p>
 <p>
  İkinci motivasyonları ise çok yeni ve daha önemli. Suriye’de Batı ile farklı eksenlerde görünüyormuş gibi olsa da Rusya’nın kısa ve uzun vadedeki kazanımları, Batı kamuoyunun da işine gelecek duruma geldi. Suriye’de hiçbir zaman sahaya inmeyeceğini defalarca ifade eden NATO ülkeleri karşısında Rusya, çok şiddetli bir şekilde IŞİD ile çarpışıyor. Diğer muhalif gruplara karşı da çatışma hâlinde olan Rusya’nın bu tavrı kısmen eleştiriliyor olsa da tekrar devlet mefhumunun hissedilebileceği ve IŞİD’den büyük ölçüde arındırılmış bir Suriye ihtimali Batı kamuoyu tarafından satın alınmış durumda.
 </p>
 <p>
  Sonuç olarak çocuklarının ölmek zorunda kalmayacağı bir coğrafyada güvenliğin tesis edilmesi gelişmiş demokrasiler için çok önemli. Suriye’nin çatışmalar akabinde Rusya etkisinde kalacağı gerçeği ise Batı için daha sonra değerlendirilmesi gereken şimdilik tali bir hadise.
 </p>
 <p>
  Batı kamuoyunu ilgilendiren bir diğer ve çok önemli faktör ise göçmenler. Suriye’de işleyen bir devlet ve güvenlik olmadan ülke insanlarının dışarı çıkmasına kimsenin mâni olamayacağını herkes biliyor. Ülkede şartların değişmesi akabinde yeni göçmenlere mâni olunabileceği gibi bir ihtimal de olsa eskilerin bir şekilde kademeli olarak Suriye’ye gönderilme ihtimali beğenseler de beğenmeseler de Rusya’nın bu ülkede başarılı olmasına bağlı.
 </p>
 <p>
  Görüldüğü gibi Türkiye ile Rusya’nın kaderi kısmen de olsa Suriyeli göçmenler hususunda kesişiyor. Batı’da otoriter bir adres olarak algılanan ve insanların randevu bile vermekten kaçındığı Ankara, göçmen sorununda oynayabileceği roller nedeni ile kısa süre içinde kasabanın favori delikanlısı olarak algılanmaya başlamıştı. Putin’in durumu da Ankara’nın oynayabileceği potansiyel rollerden farklı değil.
 </p>
 <p>
  Suriye bataklığına girme niyeti olmayan Batılı ülkeler tam da bu gerekçelerle Türkiye ile Rusya arasında beklenmedik ve yüksek yoğunluklu bir kriz yaşanmasını istemiyor.
 </p>
 <p>
  Ankara’nın kendisini sırtından vurduğunu iddia eden Putin ve Rus kamuoyu, Türkiye’ye öncelikli olarak iktisadi, buna paralel olarak da muhtemelen farklı çatışma konularını sürekli gündemde tutarak düzenli hamleler yapmaya devam edecek. Türkiye ve Türk kuruluşlarının Suriye’deki varlıkları bundan sonra Rus tehdidi altında da olacak. Ve henüz tahmin bile edemeyeceğimiz enstrümanlarla Moskova, Ankara’ya yönelik bunaltıcı bir strateji yürütebilir.
 </p>
 <p>
  Tüm bunlar vuku bulurken bizim genel algımızın ötesinde Rusya’nın küresel kredisinin Türkiye’ninkinden çok kötü bir seviyede olmadığını bilmemiz gerekiyor. AKP iktidarı içeride kendisine muhalif duruş sergileyen işadamları ve sivil yapılara karşı nasıl evrensel hukuk ilkelerini çok da önemsemiyorsa, Rusya’nın da uluslararası hukuk normlarını dikkate alarak hareket eden bir ülke olmadığını görmemiz gerekiyor. Belki de ilk defa AKP kurmayları dünya görüşü kendilerine bu kadar yakın bir aktör ile karşı karşıya geliyor. Kendileri ile benzer değer yargıları ve ilkelere sahip bir adresle mücadele etmenin ne demek olduğunu anlayabilecekleri küresel bir ayna ile karşı karşıyalar.
 </p>
</div>


Kaynak: [www.aksiyon.com.tr](http://www.aksiyon.com.tr/yazarlar/rusyanin-kuresel-algisi-bizimkinden-kotu-mu_553088), [web.archive.org (arşiv bağlantısı)](http://web.archive.org/web/20151212175935/http://www.aksiyon.com.tr/yazarlar/rusyanin-kuresel-algisi-bizimkinden-kotu-mu_553088)
