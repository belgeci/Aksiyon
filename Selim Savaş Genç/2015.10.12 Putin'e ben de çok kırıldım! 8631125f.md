# Putin’e ben de çok kırıldım!

*Selim Savaş Genç 2015.10.12*

<div class="pNewsDetailMainContent ctx_content" itemprop="articleBody">
 <p>
  Rusya, Suriye’ye yaptığı yığınak akabinde Türkiye’nin de hava sahasını ihlal ederek, tıpkı daha önce Osetya ve Ukrayna’da yaptığı gibi, küresel dengelere meydan okuyor. Moskova’nın ne yapmak istediğini, Ortadoğu’daki nihai hedeflerinin ne olduğunu anlamaya çalışan ABD ve Avrupa ülkeleri, Putin’in tüm bu riskleri sadece Suriye için almadığını düşünüyor.
 </p>
 <p>
  IŞİD’i durduracağım diye Suriye’ye yerleşen Rusya, önce Batı’nın desteklediği muhalifleri vurdu, akabinde de Türkiye’nin hava sahasını ihlal etmeye başladı. Bölgeye yerleştirdiği füze savunma sistemleriyle ülkenin hava sahasını fiilen kontrol altına alan Moskova, Suriye üstünde kuş uçurtmamaya niyetli. Özetle Putin “Ben artık buradayım, riske girmeye cesareti olan varsa gelsin” diyor. Hatta daha da ileri giderek sınırları zorlayabileceğini, NATO müttefiki olan Türkiye’nin hava sahasını ihlal edebileceğini gösteriyor.
 </p>
 <p>
  Ankara ve Batı ittifakının sinir uçları ile oynayan Rusya’ya karşı birazcık tepki verilmeyeceğini, daha önceki çatışma alanlarından herkes öğrendi.
 </p>
 <p>
  Moskova ile sahaya inip savaşmayacaksan, askerî hamlelerine karşı yarım ağız vereceğin tepkilerin bir anlamı bulunmuyor. Rusya, Suriye sorununu kendi metotları ve çıkarları çerçevesinde çözerken; sorun, Türkiye için büyüyerek farklı bir boyuta taşınmış olacak.
 </p>
 <p>
  Havadan Rusya tarafından desteklenen Esed birlikleri kara harekâtında netice almaya başlar ve AKP’nin doğrudan ya da dolaylı olarak desteklediği silahlı muhalifler Türkiye istikametine doğru kaçarsa Ankara ne yapacak? Daha masum bir soru soralım: Esed birliklerinin ilerlemesiyle kaçacak yeni sivil kitlelere Türkiye kapısını açabilecek mi? Tıpkı NATO üyesi olmak üzereyken Rusya tarafından ikiye bölünen Gürcistan ve benzer kaderi paylaşan Ukrayna’da olduğu gibi Batılı müttefiklerimiz Suriye’de sessiz kalmayı tercih ederlerse ateşin düştüğü bölgede yaşayan Türkiye’nin yol haritası ne olacak?
 </p>
 <p>
  Türkiye, Suriye sorunu sürecinde ne kadar bağlayıcı ifade kullandıysa sırayla hepsinden çok acı bir şekilde geri adım atmak zorunda kaldı. “Bizden habersiz Ortadoğu’da yaprak kımıldamaz“, “Göçmen Suriyeliler hususunda kırmızı çizgimiz 100 bindir”, “Hava sahamıza yönelik koyduğumuz angajman kurallarını ihlal edene çok sert yanıt veririz” ve diğerleri...
 </p>
 <p>
  Suriye’de hiçbir öngörüsü doğru çıkmayan AKP kurmayları yalnızlıktan kurtulmak için göçmenlerin AB sınırlarına ulaşmasını sağlayarak Brüksel üstündeki pazarlık gücünü artırmaya çalışıyor. Bu etkili hamle bir müddet Ankara’yı rahatlatabilir. Lakin sorunun çözümünde mesafe katetmesini ya da NATO ülkelerinin silahlanıp Suriye istikametinde yol almasını sağlamaz. Önde gelen Avrupalı liderler neredeyse açıkça “Parası neyse verelim, bize Suriyeli göçmen gönderme, Türkiye sınırlarında müttefiklerine bak” diyecekler.
 </p>
 <p>
  Hava savunma sistemleri yetersiz olan Türkiye, artan Rus tehdidi karşısında askerî desteğe ihtiyaç duyduğunu ifade ediyor. İçeride muhalif herkesi “Haçlı ittifakı“ cephesine koyup Batı karşıtlığı üstünden kutuplaştırmayı tercih eden AKP ve havuz medyası, şaşırtıcı bir şekilde Rus uçaklarının gölgesini görür görmez cümle içinde NATO’yu iki kere kullanmaya başladı.
 </p>
 <p>
  Cumhurbaşkanı Erdoğan da hakeza uçakta yaptığı açıklamalarda “Her şeyden önce Türkiye, ABD ile müttefik ve NATO üyesi” demiş. Her şeyden önce... Osmanlı Milletler Topluluğu projemizden, düzen kurucu ülke iddiasından, Ortadoğu fatihliğinden NATO müttefikliğine geçiş serüveni dış politikamızın kürkçü dükkânına teşrifini resmetmiyor mu?
 </p>
 <p>
  Madem dönüp dolaşıp monşer diye hakaret ettiğiniz insanların Batı eksenli güvenlik politikalarına demir atacaktık, biz acılarla dolu bu serüveni niye yaşadık? Doğalgaz bağımlılığımızın yüzde 60 olduğu Rusya’ya, bağımlılıktan kurtulmak için inşa edeceğimiz nükleer santral ihalesini niye verdik?
 </p>
 <p>
  Cumhurbaşkanının farklı bir mülakatta kullandığı şu ifadeyi de es geçmememiz gerekiyor: “Rusya’nın Suriye’ye bir sınırı yok. Rusya Suriye’yle niye bu kadar ilgileniyor?”
 </p>
 <p>
  20 senedir Uluslararası ilişkiler okuyorum, Rusya’nın sınırı olmayan bir ülkeye gösterdiği yakın ilgi tüm bildiklerimi altüst etti. Paradigmalarımı değiştirdi, kuramları, normları, teorileri çökertti.
 </p>
 <p>
  Erdoğan, yine uçakta “Putin’le görüşecek misiniz?” sorusunu ise “Yaşananlardan dolayı elbette kırgınlık içindeyiz. Bu şartlarda aramamın bir anlamı yok.” şeklinde yanıtlamış.
 </p>
 <p>
  Açıkçası bu sefer Putin’e ben de çok kırıldım. Bunu yapmayacaktın Putin!
 </p>
</div>


Kaynak: [www.aksiyon.com.tr](http://www.aksiyon.com.tr:80/yazarlar/putine-ben-de-cok-kirildim_552545), [web.archive.org (arşiv bağlantısı)](http://web.archive.org/web/20151018090319/http://www.aksiyon.com.tr:80/yazarlar/putine-ben-de-cok-kirildim_552545)
