# Çin ve İran ekseninden bakınca “çaresiz ve yalnız Ankara”

*Selim Savaş Genç 2015.04.07*

<div class="pNewsDetailMainContent" itemprop="articleBody">
 <p>
  Her ne kadar büyümesi ve ihracatı kısmen yavaşlamış olsa da Çin, dünyanın en önemli güçlerinden. Pasifik’te oluşturduğu güç vakumunu önce Afrika, ardından Ortadoğu’da hissetirmeye çalışan Pekin, Orta Asya enerji oyununda da var olduğunu göstermeye çalışıyor. Çin, ezberlerimizin ötesinde, markalı tüketimin tercih edildiği sokakta kapitalist, devlet idaresinde ise oldukça komünist bir ülke. Büyümeyi önceleyen ve gelişmiş demokrasilerin hassasiyetlerini başlangıçta dikkate almayan ülkenin önemli sorunlarından biri hava kirliliği. Dünyanın en kirli havasına sahip şehirler Çin’de bulunuyor. Gelir dağılımında makas her geçen gün biraz daha açılıyor. Bir yandan günde sadece bir dolara geçinmek zorunda kalan 100 milyon Çinli, diğer yanda ise servetlerine servet katan ve çok büyük sermayeye sahip olan para babaları boy gösteriyor.
 </p>
 <p>
  Domatesin meyve yanında ikram edildiği ülkede milyonlarca insan hâlâ doğada, mağara ve benzeri barınaklarda yaşamını sürdürürken, Pekin ve Şangay gibi büyük kentlerde dev gökdelenler bulutlara karışıyor. Çin’de tüm komünist ülkelerde olduğu gibi toprak devletin. Bina yapmak için değerine göre 80 ile 90 sene arasında bir zaman diliminde toprağı devletten kiralayabiliyor ama satın alamıyorsunuz. 1,5 milyarı bulan nüfusu frenlemeye çalışan yetkililer her Çinli çifte sadece bir çocuk yapma hakkı tanıyor.
 </p>
 <p>
  İktisadi olarak terakki etmiş olsa da özgürlükler açısından Çin oldukça temkinli bir yapıya sahip. Youtube, Twitter, Google, Gmail gibi oldukça popüler internet ve sosyal medya enstrümanlarına Çin’de erişilemiyor. Tüm bu internet aktörlerinin yerine Çin hükümeti kendi alternatiflerini üretip piyasaya sunmuş. Yasaklayıp açıkta bırakmaktansa üretip kontrol altında tutmayı tercih etmişler.
 </p>
 <p>
  Shanxi Üniversitesi’nde sunum yaptığımız bir konferansla ve Pekin’in önde gelen think thanklerinde gerçekleştirdiğimiz çalıştaylarla Türkiye ve Çin’in Ortadoğu’ya bakış açılarını mukayese ettik. Konferans öncesi Çin’e büyük bir merakla uçuyordum zira gelişmiş demokrasilerin Türkiye hakkında neler düşündüğünü çok iyi biliyorduk. Peki, özgürlük ve demokrasi iddiası olmayan Çin, Ankara’nın tercihleri hususunda ne düşünüyordu? Türkiye algıları hangi istikametteydi ve dış politikalarında ülkemizi ne kadar önemsiyorlardı?
 </p>
 <p>
  Maalesef farklı gerekçelerle olsa da Çin’deki Türkiye algısı en az gelişmiş demokrasilerdeki kadar kötü bir noktada. Önemli bir Ortadoğu uzmanı ile Türkiye’yi konuşurken, “Erdoğan, Esed’i şikâyet ediyor ama AKP, Baas partisi olma yolunda.” ifadesini kullandı. Demokratik olmadığı için Esed’e karşı çıkıp içeride otoriterleşen bir AKP ve Ankara’yı insanlar ciddiye almıyor. Bir başka akademisyen “Sabah kalkıp ‘AB bize ne karışır’ dedikten sonra ertesi gün ‘AB stratejik ortağımızdır’ diyor. Ankara’nın istikameti belli değil.” kritiğini yaptıktan sonra “Ortadoğu’da ne olduğunu ve ne olacağını anlamak için artık Ankara’ya bakmıyoruz. İran ve Suudi Arabistan öncelikli gözlemlerimiz arasında.” dedi.
 </p>
 <p>
  Türkiye’yi güçlü bir aktör olarak kabul etmemeleri çok normal zira Japonya seyahatinde Erdoğan da “Bölgesel ya da küresel güç olma iddiamız yok.”, Meksika dönüşünde de “Yalnızız ama umursamıyorum.” demişti. Gelinen nokta yalnızlıktan da öte bir çaresizliğin fotoğrafını andırıyor. Son birkaç ay içinde bulunduğum çok önemli başkentlerin hiçbirinde Ankara’daki karar alıcıların istikameti ile alakalı -Suriyeli mültecilere yapılan yardımlar haricinde- tek satır olumlu ifadeye şahit olduğumu hatırlamıyorum. Bölgesel ve küresel sorunların çözümünde uluslararası sistem Türkiye’yi hesaba katmıyor. Ankara tam anlamı ile bir etkisiz eleman konumunda. Toplu bir fotoğrafta ayaklarının ucuna kalkıp boy göstermeye çalışan cüssesiz bir ergen çaresizliğini andıran bu kare Türkiye’ye yakışmıyor.
 </p>
 <p>
  Geçen hafta nükleer müzakerelerde İran ve Batı ülkeleri arasında anlaşma sağlanması Ortadoğu adına tarihî bir dönüm noktası olabilir. Bölgede İran’ın rolünün artmasına vesile olacak bu anlaşma Türkiye’nin bıraktığı boşluğun kısmen de doldurulması anlamına geliyor. Tahran çok zekice kendi elleri ile oluşturduğu krizi pazarlık konusu yapıp bölge hâkimiyetini Batı ittifakına taşımayı başardı. Bu anlaşma ihtimali ile küresel pazarda son olarak jeopolitik önemini pazarlamaya çalışan Ankara’nın hareket alanı biraz daha daralmış olacak. Ortadoğu’nun güçlü aktörü olma opsiyonu kırmızı halı ile Ankara’nın ayakları altına serilmişti. Halife olma aşkı akabinde ibre İran’a döndü. Bölgenin güç konfigürasyonu farklı eksenlerde yeniden yapılandırılıyor. Türkiye Doğu’da da, Batı’da da, kendi bölgesinde de hiçbir hesabın içinde yok. Karşımızdaki tablo değerli değil de çaresiz bir yalnızlığı işaret ediyor. Çaresiz ve alternatifsiz...
 </p>
</div>


Kaynak: [www.aksiyon.com.tr](http://www.aksiyon.com.tr/sinir-disi/cin-ve-iran-ekseninden-bakinca-caresiz-ve-yalniz-ankara-_550399), [web.archive.org (arşiv bağlantısı)](http://web.archive.org/web/20150707141842/http://www.aksiyon.com.tr/sinir-disi/cin-ve-iran-ekseninden-bakinca-caresiz-ve-yalniz-ankara-_550399)
