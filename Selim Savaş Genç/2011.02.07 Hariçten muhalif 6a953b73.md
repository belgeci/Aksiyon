# Hariçten muhalif

*Selim Savaş Genç 2011.02.07*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   “Marjinal gruplara kolay lokma olma ihtimali bulunan Baradey, Mısır’ın değişim sürecini sağlıklı bir şekilde yönetebilir mi?” sorusu ortada duruyor.
  </font>
 </div>
 <div id="newsText">
  <font class="detail-text">
   <p>
    <p class="MsoNormal">
     Mısır sokaklarını dolduran öfkeli gençlerin gözündeki potansiyel yeni liderlerden biri Muhammed el Baradey’di… Uzun yıllar Avrupa’da yaşayan çiçeği burnundaki muhalif lider 1942 yılında Kahire’de dünyaya geldi. Babası eski Mısır Barosu Başkanı Mustafa el Baradey gibi hukuk eğitimi aldı. 1962’de Kahire Üniversitesi’nde tamamladığı lisansının ardından tahsilini ilerletmek üzere ABD’ye gitti. Doktorasını New York Üniversitesi’nde uluslararası hukuk alanında tamamladı. Doktora eğitimi sürdüğü sıralarda (1964), Birleşmiş Milletler (BM)’deki Mısır Daimi Temsilciliği’nde çalışmaya başladı. 1974-1978 arasında Mısır Dışişleri Bakanı’nın özel yardımcısı olarak çalıştı. 1980’de diplomatlık görevini bırakarak Birleşmiş Milletler Eğitim ve Araştırma Enstitüsü’nde Uluslararası Hukuk Programı’nı yönetti. 1997’de Uluslararası Atom Enerjisi Kurumu (UAEK)’nun Başkanlığı’nı İsveçli Hans Blix’ten devraldı. 2005’te ‘Nükleer enerjinin askerî amaçlar için kullanımını engellemeye yönelik çabalarından’ dolayı kendisine Nobel Barış Ödülü verildi. 2009’da görevini Japon diplomat Yukiya Amano’ya bırakarak üç dönem başkanlığını yaptığı UAEK’ten ayrıldı.
    </p>
    <p class="MsoNormal">
     El Baradey’in UAEK’deki görevi esnasında en çok polemiğe girdiği lider ABD Başkanı George W. Bush’tu. 2002’de Irak’a yönelik askerî harekât planları yapılıp dünya kamuoyu bu hususa ikna edilmeye çalışırken, ABD yönetiminin ‘Saddam Hüseyin kitlesel imha silahı üretiyor’ iddiasını Baradey ısrarla reddetti. O dönem ile ilgili geçmişe yönelik fikirlerini şu cümlelerle açıklamıştı: “Hepimiz o dönemde Irak’ın nükleer silahı olmadığını biliyorduk. Bush yönetimi bundan hiç hoşlanmadı; çünkü Londra ve Washington’un ‘Irak’ta rejim değişikliği’ gibi gizli bir gündemi vardı.”
    </p>
    <p class="MsoNormal">
     Washington yönetimi ile Irak konusunda arası açılan Baradey, İran’ı eleştirmesine rağmen bu ülkenin gizli nükleer araştırmaları olduğu tezlerine de destek vermedi. İran a karşı askerî bir müdahale yapılmaması hususunda Batılıları sürekli uyardı. Zaman içinde yıprandığını hissedince geri planda kalmayı tercih etti.
    </p>
    <p class="MsoNormal">
     Bugünlerde Mısır’ın millî değişim hareketinin doğal lideri konumundaki Baradey’in Mısır tecrübesi oldukça yeni. Mısır’da 2010 Eylül’ünde yapılan parlamento seçimlerinin boykot edilmesini öneren ve Mısır halkını bu yönde hareket etmeye çağıran Baradey’in adı son bir yıldaki mitinglerde sıklıkla dile getirildi. Demokratik reformların gerçekleşmesi için çaba sarf eden bir muhalif olarak görülüyor. Çok farklı kesimlerin saygı ve desteğini alsa da tabanı hâlâ oldukça zayıf.
    </p>
    <p class="MsoNormal">
     Bedeli ne olursa olsun Mübarek’in istifa ederek ülkeden ayrılması gerektiği fikrini savunan Baradey, Mısır’ın siyasal sistemi değişmedikçe geri adım atmayacağını söylüyor. Muhalefet hareketini oldukça zor şartlarda yürütmeye çalışan Baradey, bir yandan canını korumak zorunda kalırken diğer yandan yüz binlerce Mısırlıya küçücük bir el megafonu ile seslenmeye çalışıyor. Bu tablo işinin ne denli ağır olduğunu da gösteriyor aslında. Onu halk nazarında arka plana iten, anaokulu öğretmeni eşi Aida Elkachef ile çocukları Leyla ve Mustafa’nın Viyana’da yaşamaları. Uzun yıllar Mısır dışında kaldığı için ülkedeki siyasi dengeleri bilmemesi de değerini düşürüyor hâliyle.
    </p>
    <p class="MsoNormal">
     “Marjinal gruplara kolay lokma olma ihtimali bulunan Baradey, Mısır’ın değişim sürecini sağlıklı bir şekilde yönetebilir mi?” sorusu ortada duruyor. Muazzam bir mukavemetle güce ve koltuğa sarılan Mübarek’le düelloya kalkışan Baradey’in kaderi biraz da Mısır’ın kaderi olacak.
    </p>
    <p class="MsoNormal">
    </p>
    <p class="MsoNormal">
     Askerler Mübarek’in onuru kırık gitmesini istemez
    </p>
    <p class="MsoNormal">
    </p>
    <p class="MsoNormal">
     Mısır’daki sivil yönetimle askerler arasında ciddi çıkar birlikteliği var. Askerler
     <span>
     </span>
     Mübarek’in onur kırıcı biçimde koltuğu bırakmasını kolay kolay istemez. Çünkü Mübarek’in bu şekilde gidişi orduya da ciddi bir darbe indirir. ABD için de aynı şeyler söylenebilir.
    </p>
    <p class="MsoNormal">
    </p>
    <p class="MsoNormal">
     MESUT ÇEVİKALP
    </p>
    <p class="MsoNormal">
    </p>
    <p class="MsoNormal">
     Mısır’da, Tunus’taki halk devriminin ardından patlak veren Hüsnü Mübarek karşıtı gösteriler ikinci haftasına girdi. Mübarek’in eylülde yapılması planlanan cumhurbaşkanlığı seçimlerinde aday olmayacağını açıklaması dahi eylemcilerin hızını kesmeye yetmedi. Görevini hemen bırakmasını isteyen gösterilerin dozajı artınca başta müdahaleden uzak duran Mısır askeri de harekete geçti. Gayriresmî rakamlara göre muhaliflerle iktidar yanlıları arasında çıkan çatışmalarda binden fazla kişi yaralandı, onlarca kişi de yaşamını yitirdi. Bütün bunlara rağmen dış dünyada oluşturulan ‘Mübarek gidiyor’ algısına temkinle yaklaşan uzmanlar da var. Uzun yıllar Lübnan’daki BM Uluslararası Geçici Görev Gücü’nün (UNIFIL) Siyasi Müşavirliğini üstlenen, hâlihazırda Beyrut Amerikan Üniversitesi Öğretim Üyesi Timur Göksel bu gruptaki uzmanlardan. Mısır’daki dengeleri iyi bilen Göksel, Mübarek’in koltuğunu kolayca bırakmayacağını, bıraksa da onun yerine yine bir asker otokratın geçeceğini düşünüyor. Göksel, Mübarek’in gidişinin dünyanın birçok yerinde destek verdiği diktatörlere emsal teşkil etmesinden endişe duyan ABD’nin ikili oynadığını söylüyor.
    </p>
    <p class="MsoNormal">
     -Mısır’daki yaşananların adı ne? Devrim mi? Kargaşa mı?
    </p>
    <p class="MsoNormal">
     Yaşananları gençliğin tepkisi olarak görüyorum. Yıllardır ezilen, söz hakkı tanınmayan, ekonomik ve sosyal durumları son derece kötü olan ve kendileri için bir gelecek görmeyen gençlerin isyanı. Sokağa inenlerin ağırlığını gençler oluşturuyor. Yönlendirenlerin de 6 Nisan Hareket’inden (Mısır’da reform isteyen gençlik grubu) olduğunu düşünüyorum. Sivil toplum kuruluşlarıyla diğer muhalif oluşumlardan sokağa çıkanlar da var. Ama başlatan ve bugüne kadar getirenler gençler, özellikle de 6 Nisan Hareketi.
    </p>
    <p class="MsoNormal">
     -6 Nisan Hareketi yurt dışından destek alıyor mu?
    </p>
    <p class="MsoNormal">
     Tunus’tan ilham almış olabilirler ama bunun dışında herhangi bir destek aldıklarını düşünmüyorum.
    </p>
    <p class="MsoNormal">
     -Domino etkisinden söz etmek doğru değil sanırım...
    </p>
    <p class="MsoNormal">
     Domino etkisinden söz etmek mümkün değil. Tunus, Kuzey Afrika’nın en zengin ülkelerinden biriydi. Halkı da zengindi. Mısır’da ise durum tam tersi. Halkın büyük çoğunluğu günlük 2 doların altında gelirle yaşıyor. Mevcut iktidar Mısır’ı dilenci memleketine çevirdi. Buna karşın üst sınıf lüks içinde yaşıyor. Asıl, Mısırlıların bugüne kadar patlamaması ilginçti. Mısırlılar biraz bize benziyor; kanaatkârlar, itaatkârlar, devlete karşı çıkmazlar. Onların gözünde devlet babadır. Devletten halka verilen bir hizmet var mı? Yok. 17–18 milyonluk Kahire’nin 12–13 milyonu çöplükte yaşıyor. Buna karşın üst sınıf muhteşem yaşıyor. Sonuçta gençler patladı bu duruma.
    </p>
    <p class="MsoNormal">
     -Sokağa inenler Mübarek rejimini sonlandırabilir mi?
    </p>
    <p class="MsoNormal">
     Hayır. Mübarek rejimi bu tür eylemlerle sonlandırılamaz. İktidarın karşı adımları da görülüyor zaten.
    </p>
    <p class="MsoNormal">
     -Durum dışarıdan görüldüğü gibi yani.
    </p>
    <p class="MsoNormal">
     Mısır’da yaşananları dışarıdan okumaya çalışanların yanıldığı bir nokta var. 80 milyonluk Mısır, olayları bizim algıladığımız gibi algılamıyor. Onların çoğu CNN’i, El Cezire’yi değil devlet televizyonunu seyredebiliyor. Devlet televizyonu da ayaklanmayı kendine göre yorumluyor. Hareketleri ekonomik kötü gidişata bağlıyor ve eylemcileri provokatör olarak yansıtıyor. Hatta halkı ayaklananlara karşı tahrik ediyor. Ortada ciddi karşı hamleler var yani. Ordunun olaylara ilk anda müdahale etmemesinin sebebi de bu.
    </p>
    <p class="MsoNormal">
     -Ordu müdahale ediyor artık.
    </p>
    <p class="MsoNormal">
     Çünkü ‘ülke elden gidiyor’, ‘ekonomik durumu çok daha kötüye gidiyor’ diyerek göstericilere karşı müdahaleyi farklı bir boyuta çektiler. Tepkiye karşı bir karşı tepkiyi oluşturmayı başardı iktidar. Göstericilere karşı çatışmalara girenlerin çoğunluğunun devletin ücretli elemanlarının olduğunu düşünüyorum.
    </p>
    <p class="MsoNormal">
     -Yönetime bağlı güçlü bir yeraltı örgütlenmesinin olduğu doğru mu?
    </p>
    <p class="MsoNormal">
     Devletin en az 400–500 bin kişiden oluşan yeraltı örgütlenmesi var. Çoğu da sivil. Hatta öyle ki 5 bin kişilik bir grup yürüyüş yapsa Kahire’de, bunların 4 bin 900’ü sivil polis, devlet görevlisi olur. Bundan dolayı Tahrir Meydanı’ndaki kitleler doğru analiz edilmeli. Zaten yaşanan direkt devlete, rejime veya orduya karşı bir kalkışma değil. Sadece Cumhurbaşkanı Mübarek’i hedef alan bir hareket.
    </p>
    <p class="MsoNormal">
     -Sadece Mübarek’i hedef almanın mantığı ne?
    </p>
    <p class="MsoNormal">
     Devleti, rejimi değiştirmek kolay değil. Mübarek’in gidişini sağlayarak yerine daha ılımlı bir otokratın gelmesini hedefliyorlar. Bu elbette ilk adım olacak. Demokrasi daha sonra konuşulacak mesele. Şimdilik tek dertleri Mübarek’i göndermek. Zira Mübarek seçimlere kadar, yani 7–8 ay daha koltuğunu korursa intikamı çok ağır olur.
    </p>
    <p class="MsoNormal">
     -Mübarek’in muhalefet üzerinde ‘gevşet-ger’ taktiği izlediğini söyleyenler var. Sizce ipler gerçekten Mübarek’in elinde mi?
    </p>
    <p class="MsoNormal">
     Cin gibi bir liderden söz ediyoruz. Geçmişte de bu taktiği kullandı; dönem dönem rahatlattı muhalefeti, ardından ipleri gerdi. Arap ülkelerinin çoğunda da böyledir. Batı’ya sempatik gözükmek için bazı tavizler veriyor gibi yapılır ama hemen sonrasında bu tavizlerden dönülür. Kaldı ki muhalefet tarafında da Mübarek’e çalışanlar var. Her şey kontrollü bir şekilde yapılıyor.
    </p>
    <p class="MsoNormal">
     -Mübarek patlak veren olayların ardından aday olmayacağını açıkladı. Bu da mı oyunun parçası?
    </p>
    <p class="MsoNormal">
     Mübarek’in kolayca gideceğini düşünmüyorum. Hatta bu noktadan itibaren koltuğunu korumak onun için onur meselesine dönüştü.
    </p>
    <p class="MsoNormal">
     -Askerler bırakmasını isteyebilirler mi?
    </p>
    <p class="MsoNormal">
     Mısır’daki sivil yönetimle askerler arasında ciddi çıkar birlikteliği var. Askerler kolay kolay Mübarek’in onuru kırık
     <span>
     </span>
     bir biçimde koltuğu bırakmasını istemezler. Çünkü Mübarek’in onur kırıcı bir şekilde gidişi orduya da ciddi bir darbe indirir. Asker bunu istemez hâliyle. Bundan dolayı askerler hâlâ Mübarek’in safında yer alıyor.
    </p>
    <p class="MsoNormal">
     -Askerler yeni lideri kendi içinden çıkarmak isteyebilir mi?
    </p>
    <p class="MsoNormal">
     Şöyle bir durum olabilir; Mübarek’in yerine yeni bir otokrat-asker lider çıkarabilirler. Mesela General Ömer Süleyman gibi. Askerler o zaman Mübarek’in gidişine razı olabilir. Hatırlayın, Mısırlılar Kral Faruk’u bile törenle uğurlamışlardı. Ülkede monarşiye son verdiler ama Kral Faruk’u incitmeden gönderdiler. Yeni otokrat bulunsa dahi askerlerin Mübarek’i ülke dışına göndereceklerini sanmıyorum.
    </p>
    <p class="MsoNormal">
     -Peki, İsrail’deki ‘müttefik Mübarek’i kaybetme tedirginliğini nasıl okuyorsunuz?
    </p>
    <p class="MsoNormal">
     İsrail ulusal çıkarlarını korumada sabırsızdır. Örneğin Lübnan’da mevcut hükümet krizini aşmak için yeni bir adayın isimi gündeme geldi. İsrail’de yer yerinden oynadı. ‘İran komşumuz oluyor’ yaygarası yaptılar. Bunu Sünni bir liderin üzerinden yapıyorlar hem de. Mübarek konusunda takındıkları tavır da buna benziyor. Daha ortada net bir durum yokken bolca konuşuyorlar. ‘Eyvah Müslüman Kardeşler geliyor’ diyorlar. Bunu nerden çıkarıyorlar şaşırıyorum doğrusu. Evet, Müslüman Kardeşler örgütlü ama sokaktakiler onlar değil. İktidara nasıl el koyacaklar? Orduyu nasıl egale edecekler? İsrail, ABD’nin dikkatini çekmek için ‘Eyvah Müslüman Kardeşler iktidara geliyor’ yaygarası çıkarıyor.
    </p>
    <p class="MsoNormal">
     -İsrail bu söylemlerle bir yere varamaz yani…
    </p>
    <p class="MsoNormal">
     İsrail bölgesinde yalnızlaşmaya başladığı için çok rahatsız elbette. Ama bu yaygaralarla bir yere varamaz. Tamam, ulusal çıkarlarını gündeme taşıyorlar ama bu esnada ortaya koydukları resim doğru değil. ‘Eyvah İran komşumuz oldu’, ‘Eyvah Müslüman Kardeşler iktidara geliyor’ söylemleri doğru değil. Yarın Ürdün ile ilgili de bir şeyler çıkarabilirler. Bence çok ehemmiyet verilmemeli bu söylentilere.
    </p>
    <p class="MsoNormal">
     -ABD Mübarek’ten vazgeçiyor mu?
    </p>
    <p class="MsoNormal">
     Sorun bu zaten. Amerika hem Mübarek’ten vazgeçemiyor hem de onu fazla serbest bırakmak istemiyor. İkili oynamaya çalışıyor yani. Olayların nereye varacağını da tam göremediği için net konuşmuyor. Washington yönetimi, Mübarek ile kişisel ilişkiler ve devlet ilişkileri üzerinden oluşturduğu birikimleri bir kenara koyamıyor. En önemlisi Mübarek’in gidişinin destekledikleri diğer otokratlara emsal olmasını istemiyorlar. Zira ABD’nin Ortadoğu ve Körfez bölgesi başta olmak üzere dünya üzerinde birçok yerde desteklediği bu tür liderler var.
     <span>
     </span>
    </p>
    <p class="MsoNormal">
     -Cemal Mübarek alternatifi masadan kalktı mı?
    </p>
    <p class="MsoNormal">
     Tamamen kalktı bence. Ne ordu ne de ABD’nin desteği var arkasında.
    </p>
    <p class="MsoNormal">
     -Mısırlı reformcu muhalif lider Muhammed el Baradey’in ikitidara gelme şansı var mı?
    </p>
    <p class="MsoNormal">
     Mübarek’in ardından Baradey’in gelmesi ihtimalini çok az görüyorum. Öncelikle Mısır’da tabanı yok, bilinirliği yok. Mısırlı aydınlar bile uzun yıllardır Batı’da yaşayan Baradey’in ülkeyi tam anlamıyla tanımadığını dile getiriyor.
     <span>
     </span>
     Tüm muhalif gruplar Baradey üzerinde anlaşabilirse bir şansı olabilir. Ama ben bunun olabileceğine ihtimal veremiyorum. Dışarıdan destekle iktidara taşınması çok zor görünüyor. Gelse de kalıcı olamaz.
    </p>
    <p class="MsoNormal">
     -Peki, Mübarek giderse kim çıkar Saray’a?
    </p>
    <p class="MsoNormal">
     Bence yine bir asker oturacak devlet başkanlığı koltuğuna. Ömer Süleyman olabilir mesela. General Süleyman ülkeyi, muhalif grupları en iyi taşıyan kişi. Belki Mübarek’e çok yakın olduğu için istenmeyebilir. O zaman Mısır Savunma Bakanı Mareşal Muhammed Hüseyin Tantavi veya ABD ile yakın ilişkileri bulunan Genelkurmay Başkanı Sami Hafız Enan da çıkabilir Devlet Başkanlığı Sarayı’na. Ama sivil bir liderin gelmesi çok zayıf bir ihtimal.
    </p>
    <p class="MsoNormal">
    </p>
    <p class="MsoNormal">
     Nuh Yılmaz*: Ordu ve elitler yeni ‘Mübarek’i çıkarma derdinde
    </p>
    <p class="MsoNormal">
    </p>
    <p class="MsoNormal">
     Mısır tam anlamıyla bir dönüşümün içinde bugünlerde. Yaşanılanların demokrasi sancısı olup olmadığı zamanla ortaya çıkacak. Emin olabildiğimiz; Mısır’da muhalefetle birlikte siyaset yapma zemininin zorlandığı. Eğer bu zemin muhafaza edilebilirse Mısır siyaseti üzerinde oldukça önemli sonuçları olur. Yapı oluşursa Mısır’ın sınırlarını da aşar. Tabii bu durumu yeni siyasetin nasıl örgütleneceği belirleyecek. Kanaatim ordu ile elitler yeni ‘Mübarek’i çıkarma arzusunda. Dış etkileri göz önünde bulundurduğumda bunu düşük bir ihtimal olarak görüyorum. Bunun yanında Mübarek’in Mısır’ının ABD’den koptuğu da doğru. Ancak Mısır elitleri Mübarek’e indirgenemez. Ordu-Ordu ilişkilerinin devam ettiğini, ABD Savunma Bakanlığı’nın (Pentagon) hâlen Mısır’da etkili olduğunu rahatlıkla söyleyebiliriz. ABD; Mısır Ordusu’nu kaybetmemek için yumuşak bir geçişi, muhalefeti kaybetmemek için de reform gündemini canlı tutmak zorunda. Hâliyle bu hiç de kolay değil. ABD hem halk desteği olan hem de Batılı değerleri içselleştirmiş bir isime oynamak istiyor. Nitekim muhalif Muhammed El Baradey’e bu konuda birtakım imkânlar da açıldı. Baradey ise bunların bir kısmını kullandı bir kısmını kullanamadı. Zira her ne kadar dürüst ve samimi bir siyasetçi olarak görülse de halk desteği yok Baradey’in. Bu nedenle ABD, Baradey’i ancak birleştirici bir unsur ya da siyasi destek almış bir unsur olarak kaale alır. Aksi hâlde bu işlevi yerine getirecek başka bir isim desteklenir.
    </p>
    <p class="MsoNormal">
     Duruma İsrail penceresinden bakıldığında, olası değişimin Tel Aviv’i negatif etkileyeceği görülüyor. Eğer Mısır’da ordunun gücü sınırlanır, herhangi bir parti serbest seçimle iktidara gelirse, oluşan yeni düzen İsrail için maliyetli olur. Zira İsrail istediği her şeyi almaya alışmıştı. O nedenle her halükârda kaybeden olacak. İsrail olayları yönlendirmeye çalışmak yerine, kendi siyasetini gözden geçirmeye başlamalı. Aksi hâlde mevcut politikalarıyla bundan sonraki Mısır yönetimiyle sorun yaşayacak. Mesela İsrail’in İhvan’dan sonra Mısır’da en sevmediği isim Baradey. Uluslararası Atom Enerjisi Kurumu (UAEK) başkanı olduğu dönemde Baradey, Batılı ülkelerin İran’la ilgili politikalarını büyük oranda sorgulamış, işlerini zorlaştırmıştı. İsrail nezdinde Baradey, İran’a saldırı imkânını azaltan bir isim.
    </p>
    <p class="MsoNormal">
     Sürece en fazla etkisi olan ülke Türkiye desek abartmış olmayız. Mısır, son yıllarda liderliği yıpranmış, ekonomik, siyasi ve diplomatik olarak iflas etmiş bir yönetim olduğu hâlde, sözde bir İsrail eleştirisiyle ayakta durmaya çalışıyordu. İçeride ulusalcı, dışarıda Batıcı bir çizgi izliyordu. Türkiye’nin son dönem dış politika açılımları yapısal olarak bu pozisyonu tamamen bitirdi. Ancak son vuruş Başbakan Tayyip Erdoğan’ın Davos konuşmasıyla geldi. Başbakan Erdoğan’ın sözlerinin altına düşen hiçbir liderin bedavadan İsrail karşıtlığı ile prim yapma imkânı kalmadı. Dolayısıyla ‘one minute’ Mübarek’in biricik meşruiyet kaynağını yok ederek bugünkü gelişmelerin önünü açtı. Bu durumun oluşmasında Türkiye’nin ekonomik başarısı, İslamcı AK Parti’nin iktidara gelmesi, Türk siyasetinin sivilleşmesi, askerin siyasetteki rolünün azalması, Araplara da hitap edebilen yeni bir siyaset dilinin geliştirilmesi de etkili oldu. Ancak asıl kopuş anı Davos’tur. Davos anı Mısır’da meşruiyet krizini artık taşınamaz noktaya getiren sürecin fitilini ateşledi.
    </p>
    <p class="MsoNormal">
     * Siyaset Ekonomi ve Toplum Araştırmaları Vakfı (SETA) Washington Direktörü
    </p>
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=6E7FA04B27A9D09D4F041AB7032983D9?newsId=28617), [web.archive.org (arşiv bağlantısı)](http://web.archive.org/web/20120212112639/http://www.aksiyon.com.tr:80/aksiyon/newsDetail_getNewsById.action;jsessionid=6E7FA04B27A9D09D4F041AB7032983D9?newsId=28617)
