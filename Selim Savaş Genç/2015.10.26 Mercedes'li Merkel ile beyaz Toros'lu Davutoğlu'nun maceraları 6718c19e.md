# Mercedes'li Merkel ile beyaz Toros'lu Davutoğlu'nun maceraları

*Selim Savaş Genç 2015.10.26*

<div class="pNewsDetailMainContent ctx_content" itemprop="articleBody">
 <p>
  Brüksel’i yakından takip eden hemen herkesin hemfikir olduğu acı bir gerçek var. AKP’nin ürkütücü otoriterleşme temposu akabinde Türkiye’nin AB üyeliği bir daha açılmamak üzere kapatılmış bir bahistir. Bundan sonra en liberal, en müşfik, en demokrat ve şeffaf bir parti ya da koalisyon iktidara gelse bile ilişkilerin sadece normalleşme ve harekete geçme süreci çok uzun zaman alabilir. Güven kredisinin sonuna kadar tüketildiği Brüksel-Ankara hattında gelecek planları kuran hiç kimse kalmadı. Batı kamuoyundaki kredisini umarsızca harcayan AKP iktidarının, mevcut negatif algısı ile AB istikametinde en ufak bir mesafe katetme şansı bulunmuyor. Haddizatında Erdoğan’ın da AKP’nin de bu tür bir niyetinin olmadığı görülüyor. Zira AB üyeliği ya da o istikamette yapılan reformlar egemenlik devri, şeffaflık, hesap verebilirlik, normlar, bağımsız yargı-medya ve ilkeler anlamına geldiği için mevcut karar alıcılarımızın ajandasında böyle bir gündem yer almıyor.
 </p>
 <p>
  Türkiye ve Almanya yöneticileri ikili ilişkiler çerçevesinde bir araya gelirken muhtemelen çok uzun zaman akabinde ilk defa Almanya ivedilikle bir şeyler talep eden, oldukça çaresiz ülke konumunda bulunuyordu. Tüm eleştiri, itiraz ve karşı manifestolara rağmen seçim öncesi Merkel’in bir pazar gününü muhtemelen kendisi için çok sıkıcı ama olmazsa olmaz bir ziyaret için Türkiye’ye ayırması, başlı başına olay oldu. Görüşmenin her iki ülkenin kamuoyunu içeriği kadar zamanlaması ve yöntemiyle de meşgul etmesi, olup bitenden müstakil olarak değerlendirilmesi gereken dramatik bir durum.
 </p>
 <p>
  Ziyaret acil, ders göçmenler, konu sınır güvenliği. Avrupa’nın birçok ülkesinde göçmen sorunu bizlerin algılayamayacağı kadar büyük ve seçim sonuçlarında belirleyici bir etkendir. İnsani olarak göçmenlere destek vermemenin de, kontrolsüz göçe müsaade etmenin de siyasi bedelleri bulunuyor. Türkiye’nin aksine, ortalama bir Alman’ın 2,5 milyon Suriyeli göçmenin nasıl olur da en ufak bir uyum politikası ve uluslararası organizasyon olmaksızın kabul edilebileceğini idrak etmesi imkânsıza yakın bir olaydır. Tüm kırmızı çizgilerini aşarak Ortadoğu’dan yaklaşık 500 bin göçmene kapılarını açan Almanya bu akımı durdurmak için kendi ilkelerini sorgulamak pahasına elinden geleni yapıyor. Diğer AB ülkelerinde durum çok da farklı değil. AB iktidar partileri için göçmenlere kapıları açmak ne kadar riskliyse Müslüman göçmenlerin ülkelerine girişine izin vermek de bir o kadar riskli. Marjinal ırkçı partilerin göçmen karşıtlığı gibi oldukça güçlü bir sıçrama tahtasına basarak kısa sürede “PEGIDA” yürüyüşlerini organize edip oy patlaması yaşamaları işten bile değil.
 </p>
 <p>
  Peki, çözüm nerede? Türkiye’nin hemen Suriye sınırında oluşturulmasını teklif ettiği “güvenli bölge” tezi, Ankara açısından makul olsa da gerçekleşme ihtimali yok denecek kadar az. Suriye içinde oluşturulacak güvenli bölgede göçmenlerin barındırılarak BM ya da NATO çatısı altında korunma planına hiçbir müttefikimiz olumlu bakmıyor. Türkiye’de bulunan 2 milyonun üstündeki Suriyeli göçmenin sadece çok küçük bir kısmı sınır şeridindeki kamplarda yaşamaya devam ediyor. Suriyeliler Türkiye’nin dört bir yanına yayılarak kendi uyum politikalarını geliştirmeye ve kendi içlerinde bir toplumsal yapı oluşturmaya başladılar. Merkel tam da bu noktada “Bana daha fazla göçmen göndermeyin” derken mevcut göçmenlerin ve muhtemel kara harekâtları akabinde yeni dalgalarla gelecek Suriyelilerin ne olacağı hususunda somut bir çözüm planı sunamıyor. “Size maddi yardım yapalım göçmenlere burada bakın” tezini Türkiye’de savunmak bile Ankara’nın gardını ne kadar düşürdüğünü ve pazarlığa ne kadar düşük bir zaviyeden başladığını gösteren acı bir tablo. Özetle Merkel, Türkiye’ye ucuz bir göçmen oteli muamelesi yaparken; Davutoğlu’nun defalarca teşekkür ettiği bir ortak basın açıklamasında, Cumhurbaşkanı Erdoğan’ın ise altın varaklı koltuklarla verdiği pozla anımsanacağı bir basın toplantısında somut bir yol haritasından bahsedilemiyor.
 </p>
 <p>
  Türkiye’ye vadedilen fasılların açılması hususunun AB’de karşılığı olmadığı gibi, artık aday ülke olarak muamele yapılmayan bir adrese fasıl açmanın aklı başındaki ortalama bir demokrat Türkiye Cumhuriyeti vatandaşı ile dalga geçmek anlamına geldiğini herkes biliyor. Vize iyileştirilmesi ise göçmenlerin Türkiye’ye kabulü akabinde bir günlük toplantı ile oldukça makul gerekçelerle iptal edilebilecek karşılıksız çekten başka bir şey değil. Medya üstünde artan baskı, terörün büyük şehirlerde bile kol gezmesi ve otoriter karar alma süreci ile Türkiye’ye artık Ortadoğu ülkesi muamelesi yapan başkentlerin sayısı süratle artarken, Ankara’ya göçmen yakalama görevinin layık görülmesi hepimiz adına kahredici bir evre olarak kayıtlara geçti.
 </p>
 <p>
  Tüm dünyaya Mercedes üreten Merkel ile hâlâ beyaz Toros korkusu ile seçmen toplamaya çalışan iki aktörün ilişkisinin bu tablodan daha iyi bir zaviyede olmasını beklemiyordum ama...
 </p>
</div>


Kaynak: [www.aksiyon.com.tr](http://www.aksiyon.com.tr:80/sinir-disi/mercedesli-merkel-ile-beyaz-toroslu-davutoglunun-maceralari_552685), [web.archive.org (arşiv bağlantısı)](http://web.archive.org/web/20151031071552/http://www.aksiyon.com.tr:80/sinir-disi/mercedesli-merkel-ile-beyaz-toroslu-davutoglunun-maceralari_552685)
