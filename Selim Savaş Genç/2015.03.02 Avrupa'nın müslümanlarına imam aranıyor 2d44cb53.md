# Avrupa'nın müslümanlarına imam aranıyor

*Selim Savaş Genç 2015.03.02*

<div class="pNewsDetailMainContent" itemprop="articleBody">
 <p>
  Avrupa ülkelerinin sınırları içinde yaşayan Müslümanlara yaklaşımlarının, ağırlıklı olarak tarihî tecrübelerinin ışığında şekillendiğini gözlemliyoruz. Daha önce sömürge geçmişi olan devletlerin İslam coğrafyasında edindikleri tecrübe onlara kısmi avantajlar sağlarken, Müslümanlarla ‘misafir işçi’ statüsü ile ilk olarak 20. yy.da tanışan toplumların işlerinin daha zor olduğu anlaşılıyor.
 </p>
 <p>
  Müslüman toplumların önceliklerini bilen Avrupa ülkeleri çok hukuklu sistemleri kabul edip uyum sorunlarını büyümeden çözüyor. Göçmen Müslümanların diğer ülkelerde kendi kimliklerini ifade ederken yaşadıkları sorunlar ise Avrupa’nın kronik tartışma konularını oluşturuyor. Farklı bahaneler öne sürülerek İslamiyet’i resmî din kabul etmeyen bu ülkeler, sorunları dondurmayı tercih ettiler.
 </p>
 <p>
  Birçok AB ülkesinde İslamiyet’in resmî din olarak tanınmaması, Müslüman öğrencilerin örgün eğitimden istifade edip kamu okullarında dinî eğitim almalarına mâni olmuş oldu. Kamu okullarından istedikleri eğitimi alamayan Müslümanlar, cami dernekleri ya da kendi inisiyatifleri ile kurdukları Kur’an kursları vasıtası ile yeni nesillere dinlerini öğretmeyi başardı. Dinî eğitimin kontrolleri dışındaki mecralarda yol almaya başladığını gören batılı başkentler önce ahlak dersleri çerçevesinde okullarda din derslerinin önünü açarken daha sonra da Avrupa’nın farklı üniversitelerinde ilahiyat fakülteleri açmaya başladılar.
 </p>
 <p>
  Özellikle Türkiye’den gelen Müslümanların din hizmeti aldıkları kurumların başında camiler geliyor. Diyanet İşleri Başkanlığı’nın maaşlarını ödediği imamların görev aldığı ibadethanelerin tüm giderlerini cami dernekleri üyeleri karşılıyor. Din görevlileri ise Türkiye Cumhuriyeti konsolosluğuna bağlı ve maaşlarını Türkiye’den alıyorlar. Bu yapı yaklaşık 50 senedir devam etmiş olsa da son senelerde imamların varlığı tüm Avrupa ülkelerinde tartışma konusu olmaya hep devam etti.
 </p>
 <p>
  Dört seneliğine görev alan din görevlileri Avrupa şartlarına tam alışırken Türkiye’ye geri dönüyorlar. Avrupa’da okula gitmedikleri için yeni nesil ve Avrupalılarla yeterince kontak kuramadıkları da hep şikâyet konusu oldu. Din görevlilerinin Türkiye’den maaş almaları ve konsolosluklara sıkı irtibatta olmaları, Avrupalıları rahatsız ediyordu. Geçen ay Almanya’da yakalanan üç MİT ajanı, Türkiye’nin Avrupa’daki Türkleri fişletiyor olma ihtimalini genel hatları ile tartışmaya açmıştı. NATO çerçevesinde Türkiye’yi herhangi bir müttefik gibi, dost ülke gibi görmediklerini ve dinlediklerini daha önce ifade eden Batılı başkentler, Ankara’nın kendi topraklarında istihbarat toplama ihtimaline bile açık kapı bırakmak istemiyor.
 </p>
 <p>
  Nitekim geçen hafta Avusturya Parlamentosu, imamların yurtdışından gelmesini yasaklayan kanunu kabul ederken, Anayasa Mahkemesi’nin iptal etmemesi için de Viyana Üniversitesinde ilahiyat fakültesinin açılmasına karar verdi. Avusturya, imamları kendi kurduğu fakültede yetiştirtecek. Türkiye’nin Avrupa’da yaşayan Müslümanlar üstündeki etkisini azaltmaya yönelik hamlenin arkasında, İslam’ın Avrupa yorumunun önünün açılması planı da var. Ankara’nın karara nasıl tepki vereceğini, karşılığında hangi yaptırımı uygulayacağını ve hangi neticeyi alacağını çok merak ediyorum.
  <br>
   Eski kıtada görev alacak din adamlarının Avrupa ülkelerinde doğup büyümüş nesillerin çocuklarından yetiştirilmesini hep savundum. Ankara zamanında bu gidişatı görüp imam adaylarını Avrupa’dan belirledikten sonra ilahiyat eğitimlerini Türkiye’de tamamlatmış olsaydı, iş buralara varmayabilirdi. Çok geç de olsa buna benzer projelere imza atmaya çalışan Diyanet’in çabalarının yeterli olmadığı anlaşılıyor. Türkiye’den gelen imamların küçük bir kesimi genç nesillere ulaşıp onları yetiştirmeye vâkıf olurken ekseriyeti kendilerinden bekleneni veremiyor. Zeki göçmen çocuklarının imam olması hem Batı toplumu hem de orada yetişen nesiler için bir şans olabilir.
  </br>
 </p>
 <p>
  Türk okullarını kapattırmak için kapı kapı gezenlerin memurlarını tehlikeli, sakıncalı ya da şüpheli gören gelişmiş demokrasi ülkeleri yasal haklarını kullanarak Ankara’nın yüzüne kapıları kapatıyor. Medyada‚ ‘İşte dünya imamları’ diye manşet atanların dünyadaki cami imamları‚ ‘sakıncalı memur’ yaftası ile sınır dışı ediliyor.
  <br>
   Doğu’da türbesini taşımak zorunda kalan AKP iktidarı Batı’da da imamlarını geri çekiyor.
  </br>
 </p>
</div>


Kaynak: [www.aksiyon.com.tr](http://www.aksiyon.com.tr/sinir-disi/avrupanin-muslumanlarina-imam-araniyor_549179), [web.archive.org (arşiv bağlantısı)](http://web.archive.org/web/20150706075553/http://www.aksiyon.com.tr/sinir-disi/avrupanin-muslumanlarina-imam-araniyor_549179)
