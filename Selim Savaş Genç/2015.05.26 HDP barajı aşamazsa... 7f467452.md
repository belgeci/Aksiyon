# HDP barajı aşamazsa...

*Selim Savaş Genç 2015.05.26*

<div class="pNewsDetailMainContent" itemprop="articleBody">
 <p>
  Halkların Demokrasi Partisi (HDP) kurulduğunda birçoğumuz ne olduğunu bile anlayamamıştık. BDP’yi yine Anayasa Mahkemesi kapatacak da Kürt hareketi yeni bir stepneye mi ihtiyaç duyuyordu? Ya da barış süreci ile Kürt hareketi bölgesel farklı bir oluşuma gitmek için yeni yapılanma içine mi giriyordu? Barajı aşamayacağını bilen HDP, bağımsız adaylarla seçime katılmak yerine parti olarak yarışa girerek 50 vekili dolaylı olarak AKP’ye mi devretmenin peşindeydi?
 </p>
 <p>
  Benzer sorular ortalıkta dolaşırken HDP ve yeni projenin yeni dili ile birlikte Selahattin Demirtaş’ın ayak sesleri yükselmeye başladı. Cumhurbaşkanlığı seçiminde aday olan Demirtaş, gerek sempatik tavırları gerekse zeki çıkışları ile kitlelerin dikkatini çekmeyi başardı. HDP öncesinde Kürt siyasal hareketinden farklı sesler geliyordu. Sadece Kürtlere hitap eden, onların acılarını dillendirirken tercih ettikleri üslup nedeni ile de Türkler tarafından dinlenilmeyen, ilk hedefi sadece Kürt tabanını diri ve zinde tutmak olan “Kürt partileri” gitmiş, yerine bu ülkenin demokratikleşmesi için Türklerin ve Kürtlerin, (hadi onların tercihi ile ifade edelim) “halkların” dilini ve taleplerini kullanarak siyaset yapmaya çalışan yeni bir aktör gelmişti.
 </p>
 <p>
  Kürt hareketinin BDP dili ve çizgisinden uzaklaşıp Türkiyelileşerek HDP olması; içeride ve dışarıda vuku bulan birtakım değişiklikler, geçmişten ders çıkartma ve Türkiye sosyolojisi ile yeni bir zeminde barışma girişimi olarak izah edilebilir. Zira her ne kadar içeriğinden, hatta olup olmadığından bile haberdar olmasak da iddia edilen barış projesini Türkler satın aldı ama Kürtler nezdinde yok sattı. Barış sürecinde AKP’nin mesafe katetmediğini gören HDP aktörleri, Türkiye’yi otoriterleştirirken AKP’nin Kürtlerle barış yapacağına yönelik inancını da kaybetti. Türkiye’yi kısa süre içinde merkezinde MİT’in olduğu muhaberat devletine çeviren AKP, muhtemelen Kürtlere de hiç güven vermiyor. Yol yakınken kozları eline alıp barış sürecini farklı aktörlerle devam ettirmenin yolunu arayan HDP, tüm gücü ile barajı aşarak AKP iktidarının sonunu getirmek için mücadele ediyor.
 </p>
 <p>
  HDP’nin beklenmedik ölçüdeki yükselişini gören sol oylar ve AKP’yi demokrasi adına büyük bir tehdit olarak algılayan kitleler, yavaş yavaş kendilerini HDP’ye oy vermek üzere ikna ediyor. Zira HDP barajı aşarsa iktidara gelemeyecek, sadece eski günlerde olduğu gibi 30 küsur yerine 50 küsur vekille Meclis’te temsil edilecek. Dağdan inip ovada siyaset yapın çağrısında bulunduğumuz Kürt hareketinin yüzde 10 gibi antidemokratik bir barajı aşıp normalleşmeye hizmet etmesini çok görenler, HDP’den boşu boşuna endişe ediyor. Zira HDP vekillerinin tamamı örgüt çizgisinde aktörler değil. Barajı aşmak için çok geniş bir yelpazeye kucaklarını açan HDP içinde Kandil’den bir emir gelse bile uymayacak önemli isimler olacak.
 </p>
 <p>
  “HDP barajı aşar mı?” sorusunu takip eden ikinci popüler soru ise “HDP barajı aşarsa AKP ile anlaşıp ona barajı aşırtan anti-AKP seçmeni yarı yolda bırakır ve Erdoğan ile pazarlığa oturur mu?” Kürtler, Türkiye demokratikleşmeden, özgür ve şeffaf bir ülke olmadan Kürt sorununun çözülebileceğine dair tüm umutlarını yitirdiler. Çözüm süreci diye yaşadıkları tecrübenin basit bir ateşkes anlaşmasından başka bir şey olmadığının da farkındalar. HDP’nin kendisine oy verenler hariç herkesi ötekileştiren bir aktörle barış serüvenini finallendiremeyeceğine dair en ufak bir şüphesinin olmadığını düşünüyorum. Türkiye’de artan otoriterleşme ivmesi HDP’nin başarısı ile dengelenebilirse Selahattin Demirtaş’ın kişisel karizma ve sempatisi ile yakaladığı bu önemli çıkışı kitlesel ve kurumsal bir krediye çevirme şansını yakalayabilirler.
 </p>
 <p>
  Peki, tüm bunlar vuku bulmaz da HDP baraj altında kalırsa Türkiye’yi nasıl bir tablo bekliyor? Dış politikada iflas eden, dolayısı ile dış ticareti erimeye başlayan AKP iktidarı, hukuku askıya aldığı için dış yatırımları da kaçırıyor. Demokratikleşme yerine otoriterleşme eğilimlerinin ön plana çıktığı bir Türkiye’de AKP, dört sene daha tek başına iktidar olursa hep birlikte kaybetmeye devam edeceğiz. Dün tek parti iktidarı ile istikrarın güvencesi olan AKP, artık öngörülemez, şeffaf olmayan, hukukun işlemediği bir sürecin amil temsilcisi konumundadır. Türkiye’de, ilk defa bir koalisyon ihtimalini tüm iç ve dış piyasalar yüksek oranla satın alabilir.
 </p>
</div>


Kaynak: [www.aksiyon.com.tr](http://www.aksiyon.com.tr/sinir-disi/hdp-baraji-asamazsa_551006), [web.archive.org (arşiv bağlantısı)](http://web.archive.org/web/20150719002226/http://www.aksiyon.com.tr/sinir-disi/hdp-baraji-asamazsa_551006)
