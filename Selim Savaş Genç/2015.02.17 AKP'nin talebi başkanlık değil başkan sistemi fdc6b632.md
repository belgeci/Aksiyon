# AKP'nin talebi başkanlık değil, başkan sistemi

*Selim Savaş Genç 2015.02.17*

<div class="pNewsDetailMainContent" itemprop="articleBody">
 <p>
  AKP karar alıcılarının tercih ettiği ve ‘Yeni Türkiye’ ambalajıyla piyasaya sunmaya çalıştıkları sistem etrafındaki çember her geçen gün biraz daha daralıyor. Dışarıda uluslararası bağımsız kuruluşlar, parlamentolar ve sivil toplum örgütleri ülkede olup biten hukuksuzluklara yüksek sesle tepki verirken; içeride de çatırdama sesleri yükselmeye başladı. Partinin suskun ‘özgül ağırlıkları’, gerek Bank Asya hukuksuzluğu, gerekse yüzde 50’nin duyduğu nefreti ve kabadayı tavırları dillendirmeye başladılar. Otoriter bir sistem kurup adına el çabukluğu ile başkanlık demeye çalışan oligarşik dar kadronun bu ülkeye demokrasi, özgürlükler ve hukuk adına hiçbir şey katmayacağını artık başta bazı AKP’liler olmak üzere büyük bir kitle görebiliyor. Türkiye’yi yakından gözlemleyen hemen herkesin başkanlık sistemi adı altında yürütülmeye çalışılan tartışmalardan büyük endişe duymasının sebebi, sistemin içeriği kadar bu sistemi talep eden lakin kimseye güven vermeyen kadrodan da kaynaklanıyor.
 </p>
 <p>
  ABD’nin dış politikasında etkin rol oynayan düşünce kuruluşlarından Dış İlişkiler Konseyi’nin (CFR) Türkiye uzmanı Dr. Steven A. Cook, geçen hafta “Türkiye artık bir demokrasi değil.” tespitinde bulundu. Sadece düzenli olarak seçimlerin yapılıyor oluşu bir siyasal sistemi demokratik yapmaz. Demokrasiler periyodik olarak seçim yapabildiği kadar iktidarı denetleyebilen ve daha önemlisi onun gücünü sınırlandırabilen sistemlerdir. Yüzde 10’luk baraj bir tarafa, partilerin seçimlere eşit şartlarda girmediği, artık denge ve denetimin kalmadığı bir sisteme uluslararası kamuoyu “demokrasi olmayan ülke” zaviyesinden bakmaya başladı. Cook’un bu yorumunu “Türkiye’de demokrasi adına kaybedilecek pek bir şey kalmadı” olarak da okuyabiliriz. Uluslararası kamuoyu Türkiye’de olup bitene, yani yeni karar alma sürecine “sivil darbe” ve “güçler birliği” çerçevesinden bakmaya başladıysa demokrasimizin geleceği adına hepimizin endişe duyması gerekiyor demektir. Kemalist azınlığın laikçi otoriterliğinden, AKP’nin çoğunluğu arkasına alıp kurduğu, denetlenemeyen, şeffaf olmayan ve hesap vermeyen antidemokratik bir yapıya savrulmuş Türkiye fotoğrafı ile karşı karşıyayız.
 </p>
 <p>
  Sadece geçen hafta dünyanın önde gelen gazeteleri senaryodan tutuklanan Samanyolu Yayın Grubu Başkanı Hidayet Karaca’nın özgürlük mektubunu yazılı ve web sayfalarında görüntülü olarak yayımladı. Sınır Tanımayan Gazeteciler Örgütü (RSF), yayımladığı Dünya Basın Özgürlüğü Endeksi’nde Türkiye’yi 180 ülke arasında 149. sırada gösterdi. Saygın basın kuruluşlarından Gazetecileri Koruma Komitesi (CPJ), Başbakan Ahmet Davutoğlu’na mektup göndererek medyaya yönelik saldırıların durdurulmasını talep etti. Avrupa Konseyi İnsan Hakları Komiseri Nils Muiznieks, polisin yetkilerini daha da artıracak iç güvenlik yasasından ‘derin endişe duyduğunu’ açıkladı. Ve diğerleri…
 </p>
 <p>
  Bu kadar kötü karneye sahip bir iktidarın getirmeye çalıştığı, denge, denetim ve senatodan yoksun, başkana meclisi fesih yetkisi veren ve kanun hükmündeki kararnamelerle meclisi by-pass eden sistem teklifine başkanlık sistemi denmez. Siyaset biliminin başkanlık sistemi diye tartıştığı demokratik model bu saydığımız kriterlerin çok daha ötesinde bir yerlerde duruyor. Mevcut ivmesi ile sürekli otoriterleşen ve evrensel demokratik değerlerden süratle uzaklaşan fiilî duruma illa bir kılıf aranacak ve bu düzen anayasal güvence altına alınacaksa sistemin adını da koymamız gerekiyor. Demokratik başkanlık sistemi ile alakası olmayan AKP’nin teklifi siyaset bilimi literatürüne ancak ve ancak ‘başkan sistemi’ olarak geçebilir.
 </p>
</div>


Kaynak: [www.aksiyon.com.tr](http://www.aksiyon.com.tr/sinir-disi/akpnin-talebi-baskanlik-degil-baskan-sistemi_549042), [web.archive.org (arşiv bağlantısı)](http://web.archive.org/web/20150704231244/http://www.aksiyon.com.tr/sinir-disi/akpnin-talebi-baskanlik-degil-baskan-sistemi_549042)
