# AKP ve Erdoğan’ın imaj açısından kaybedecek neyi kaldı?

*Selim Savaş Genç 2015.02.10*

<div class="pNewsDetailMainContent" itemprop="articleBody">
 <p>
  AB Bakanı Volkan Bozkır, Washington’da gerçekleştirdiği ve Zaman, Bugün, Cihan ailelerine ait medya mensuplarının girmesine izin vermediği basın toplantısında Türkiye’ye haksızlık yapıldığını, medyanın özgür olduğunu ifade etmiş. Nasıl? Karikatür gibi fotoğraf değil mi? Türkiye’nin demokrasiyi en üst perdeden savunmasını beklediğimiz bir bakanın Washington’a adım attığı saatlerde Kongre üyelerinin rekor sayıda imza ile bir mektup yayımlayarak Beyaz Saray’ın dikkatini Türkiye’deki medyaya yönelik baskılara çekmesi oldukça manidardı. Batılı başkentlerin Ankara’nın istikametinden endişe ettikleri, NATO partneri Türkiye’yi herhangi bir stratejik ortakları gibi görmedikleri, karar alıcılarımıza güvenmedikleri iddialarımız adım adım ete kemiğe bürünerek karşımıza çıkıyor.
 </p>
 <p>
  Yaklaşık 15 senedir takip ettiğim çok başarılı bir Alman gazeteci ile uzun uzadıya sohbet ederken “Berlin’deki AKP ve Erdoğan algısından bahseder misin?” diye ani bir soru sordum. Almanya’nın önde gelen ve oldukça prestijli bir gazetesinde yazan dostum, “Schröder, Erdoğan’a güvenmiş ve kredi vermişti. Merkel ise hiçbir zaman güvenmedi, hep şüphe ve endişeyle takip etti.” ifadelerini kullandı. Dahası Merkel’in ne kadar doğru bir tutum takındığından oldukça emin olduğunu da gözlemlediğini ilave etti.
 </p>
 <p>
  Batı’daki fotoğraf kadar Doğu’daki imajımız da oldukça karamsar, yalnız ve alay konusu. Geçen hafta bir araya geldiğimiz Pakistan’ın önde gelen köşe yazarı, sunucu ve gazetecileri ağız birliği etmişçesine ülkelerinde medya özgürlüklerinin hâlihazırdaki Türkiye’den kat kat iyi olduğunu bize gülüşerek anlattılar. “Birkaç sene kafa dinlemek istiyorsanız gelin size iş teklifi yapalım!” diye takılanları bile oldu. Darbeci ve baskıcı zihniyeti çok iyi tanıyan Pakistan medyası, Türkiye’de olup bitene çok üzüldüklerini ifade ettiler. Birkaç sene önce örnek gösterdikleri ve heyecanla her yerde anlattıkları Ankara’nın içinde bulunduğu cinnet fotoğrafını anlayabilen nadir toplumlardanlar. Zira Pakistan’da da yolsuzluk ve rüşvet hayatın ve siyasetin bir parçası ve bu acı gerçekle yaşamanın yollarını aramak zorunda kalan 3. dünya demokrasilerinin düştükleri dramatik pozisyonları çok kolay algılayabiliyorlar. Afrika gazetelerinde çıkan yorumlar, Arap medyasının artan olumsuz haberleri ve Türkiye’nin kamu diplomasisini kullanamayacak kadar köşeye sıkışması bir tesadüf ve komplo teorisi değil.
 </p>
 <p>
  Peki, iktidar Doğu’da ve Batı’da aleyhinde çıkan olumsuz haber, yorum ve diplomatik tepkilerin farkında değil mi? Ankara gidişatı göremiyor mu? Şüphesiz her şeyi çok yakından takip ediyorlar ve olup bitenin farkındalar. Lakin saha çalışmalarımız akabinde büyük fotoğrafı daha net gördükten sonra birkaç aydır iddia ettiğim gibi bu tablo AKP iktidarı ve Erdoğan’ın umurunda bile değil. Şüphesiz yazılıp çizilenden hoşnut olmuyorlar, çoğu zaman kimyaları bozuluyor lakin girdikleri yoldan geri dönüşleri hatta duraksama ihtimalleri bile olmadığı için otoriterleşme kulvarında nefes almadan koşmaya devam ediyorlar. Freedom House, Human Rights Watch, AB ve diğer referans kabul edilen kurumların ikazları, Avrupa Parlamentosu’nun kınaması ve ABD Kongresi’nin rekor sayıda imza ile Türkiye’de olup bitene dikkat çekmeleri Ankara’yı durduramıyor.
  <br>
   Türkiye’de reform hareketini başlatmak da, otoriterleşme yönünde koşuya çıkmak da benzer bir tempoyu gerektirir ve başladığınız işi bitirmek zorunda kalırsınız. AKP reform sürecini durdurduğu yetmezmiş gibi küresel ikazlara rağmen otoriterleşme yolunda maratoncu temposundan 100 metreci temposuna geçti. Göremediği şey tamamlamak zorunda olduğu mesafe maraton mesafesi ve attığı her adımda bu ülke adına çok büyük kazanımları riske ediyor. Aklı başında hiçbir iktidar sermaye rasyosu, ülkedeki en iyi üç bankadan biri olan Bank Asya’ya bu denli hukuk dışı bir hamle yapmaz. Bu kadar keyfî uygulamaların vuku bulduğu bir ülkeye yabancı yatırımcı gelmeyeceğini iyi bilenler henüz çıldırmadılarsa, çarkı çevirecek alternatif para akışını bulduklarına inanıyor olmaları gerekiyor.
  </br>
 </p>
 <p>
  Kemalistleri yaptıkları büyük hatalarla ne kadar eleştirdiysek bu ülkeye katkılarından, kazanımlarından dolayı da övmemiz gerekiyor. Yaşayarak, tecrübe ederek ne kadar çok şey öğreniyoruz. Kemalistleri frenleyen Batılı değerler, normlar, kendi gerçekleri ve küresel dengeler vardı. AKP muhafazakârları Batı’yı umursamadığı gibi meşreplerince fetvalarla dinî değerleri de takmıyor, hadislere bile sansür getirebiliyorlar. Tarih bugünleri İranlı bir sahtekârın huzur içinde rüşvet verip helal kazanç için yatırım yapanların da bastırıldığı günler olarak yazacak.
 </p>
</div>


Kaynak: [www.aksiyon.com.tr](http://www.aksiyon.com.tr/sinir-disi/akp-ve-erdoganin-imaj-acisindan-kaybedecek-neyi-kaldi_549001), [web.archive.org (arşiv bağlantısı)](http://web.archive.org/web/20150703204740/http://www.aksiyon.com.tr/sinir-disi/akp-ve-erdoganin-imaj-acisindan-kaybedecek-neyi-kaldi_549001)
