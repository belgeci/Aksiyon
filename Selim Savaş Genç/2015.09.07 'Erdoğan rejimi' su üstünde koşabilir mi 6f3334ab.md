# 'Erdoğan rejimi' su üstünde koşabilir mi?

*Selim Savaş Genç 2015.09.07*

<div class="pNewsDetailMainContent" itemprop="articleBody">
 <p>
  AKP’yi var eden gerçekler nelerdi? 28 Şubat baskıları ve 2001 ekonomik krizi ile dibe vuran Türkiye, içinde bulunduğu karamsar tablodan büyük bir toplumsal uzlaşı ya da devasa bir sosyal koalisyonla çıkma kararı almıştı. Dönemin tüm kaybedenleri, dindarlar, muhafazakârlar, Kürtler, liberaller ve diğerleri, Özal gibi dört eğilimi birleştireceklerini ve gömlek çıkarttıklarını iddia eden Tayyip Erdoğan ve arkadaşlarının etrafında kenetlendiler. Erdoğan ve partisi bu çizgide kaldığı süre içinde toplumsal desteği de oyları da hep arttı. Yola çıkarken ortaya koyduğu kriterlere ihanet ettikçe kitleler de bir bir yanından ayrılmaya başladı. Parti erime safhasında. Yüzde 40’a düşen oylar hâlâ çok yüksek gibi görünse de kitlelerin gidecek güçlü bir alternatifi olmadığı için erime yavaş bir tempoda vuku buluyor.
 </p>
 <p>
  Muktedir olup asker ve AYM’nin partilerini kapatma korkusunu yendikten sonra AKP, 28 Şubatçı aktörlerin tüm enstrümanlarını meşru ilan ederek ve onlara sarılarak siyaset yapmaya başladı. Kırmızı kitaplar havada uçuşurken, okul, yurt, dershane basmalar, gazetecileri terörist ilan edip tutuklamalar, muhalif işadamlarını fişleyip maliye denetimleri ile baskı kurmalar ve diğerleri...
 </p>
 <p>
  Partiyi ele geçiren “oligarşik dar yapı” bir rüya görmüştü. Ülkeyi adım adım otoriterleştirerek seçimlerin tıpkı Mübarek rejiminde olduğu gibi sembolik bir değerinin kalacağı başkanlık sistemi ile yollarına devam edebileceklerini zannettiler. Parti aktörlerinin itirafları Öcalan’la bu pazarlığın yapıldığını net bir şekilde ortaya koyuyor. Özerklik havucu karşılığında başkanlık desteğini alıp hayal ettikleri rejimi ikame edeceklerdi. Olmadı! 17-25 Aralık soruşturması akabinde 7 Haziran hezimeti bu yapının hukukun içinde kalarak yoluna devam edemeyeceğini ve o eski rüyasını gerçekleştiremeyeceğini ortaya koydu.
 </p>
 <p>
  7 Haziran akabinde birçok farklı senaryoyu deneyen AKP kurmayları hep başladıkları noktaya geri dönmek zorunda kaldılar. Göremedikleri gerçek şu: AKP, kuruluş aşamasındaki çizgiye dönüp o ilkeler ekseninde siyaset yapmadıkça kimle ittifak ve plan yaparsa yapsın tek başına iktidar olamayacak. Mevcut karar alıcıları ve Saray gölgesindeki fotoğrafı ile bu ilke ve çizgilere dönse bile o başarıyı elde etme şansı oldukça düşük. Teşkilatçılığı herkesten daha iyi bilen AKP kurmayları da bu durumun farkındalar. Onlar için bu topraklarda normalleşerek, hukukun içinde kalıp demokratik evrensel değerlerle katedebilecek mesafe kalmadı.
 </p>
 <p>
  Anayasa Mahkemesi kararlarını tanımayan, rejimi filen değiştirdiğini ilan eden, verdikleri kararlardan dolayı hâkim ve savcı tutuklatan, kapı kırıp adam alıp kanunsuz işler yapmayı vukuat-ı adiyyeden gören bu ekibin muhalif iş adamlarının iş yerlerini akla hayale gelmeyecek gerekçelerle basması artık kimseyi şaşırtmıyor. Koza-İpek Grubu’na yapılan baskın akabinde, gelişmiş demokrasi ülkelerindeki medya organlarında çıkan yorumları taradığımızda şüyuu vukuundan beter sözünü doğrulayan bir tablo çıkıyor karşımıza. Artık hiç kimse saray gölgesindeki AKP’nin baskı kurması, yasakçı ve despotik hamlelere başvurmasına şaşırmıyor. Fransa’dan Le Point bir adım daha öteye giderek haberinde “Erdoğan rejimi” ifadesini kullanıyor. Erdoğan’ı eleştirdiler diye şehit yakınlarının tutuklanabildiği bir ülke için yakında çok daha abartılı ifadelerle karşı karşıya kalacağız.
 </p>
 <p>
  Zevahiri kurtarma derdinde olan ve vergilerimizle beslenen AA ise tarihî itiraf mahiyetinde bir habere imza atıyor: “Macaristan Ulusal Gazeteciler Birliği Koza İpek Holding’e yönelik soruşturmayı kınamadı.” Hem kel hem fodul. Macaristan uzun süredir tek adam rejimi ikame etmekle AB tarafından dışlanan ve çok sert bir şekilde eleştirilen bir ülke. Bu mantıkla yola çıkacak olursak muhtemelen Kuzey Kore de İpek-Koza Grubu’na baskıları kınamamıştır. AA mutlaka bu mevzuyu da süratle haberleştirmeli.
 </p>
 <p>
  İktidara bağlılık yemini edip aşk ilan eden işadamlarının milyonlarca liralık vergi borçları silinip kapısından içeri mali şube ekiplerinin giremediği yeni Türkiye’de elimizde kalan son kriter yandaşlıktır. Yandaşsanız, 301 madenciyi diri diri toprağa gömersiniz, devletlular gelip tarihten örnekler vererek sizi aklamaya çabalar. Muhalifseniz dünyanın en masum ve sivil enstrümanı olan eğitim faaliyetleriniz bile baltalanmaya çalışılır.
 </p>
 <p>
  Bir teoriye göre yeterli hıza ulaşabilirseniz su üstünde koşmanız mümkün olabilir. AKP ya da Le Point’in iddialarına göre “Erdoğan rejimi” su üstünde koşmaya çalışıyor. Karada dümdüz yolda Kopenhag kriterleri ile demokratik bir cumhuriyet kurarak dünya tarihine geçmeyi ellerinin tersi ile itenler bunu başarabilir mi? Başaramayacaklarını anladıkları her dibe batışta daha fazla riske girerek hepimizin canını daha fazla yakacaklar.
 </p>
</div>


Kaynak: [www.aksiyon.com.tr](http://www.aksiyon.com.tr/yazarlar/erdogan-rejimi-su-ustunde-kosabilir-mi_552157), [web.archive.org (arşiv bağlantısı)](http://web.archive.org/web/20150925091917/http://www.aksiyon.com.tr/yazarlar/erdogan-rejimi-su-ustunde-kosabilir-mi_552157)
