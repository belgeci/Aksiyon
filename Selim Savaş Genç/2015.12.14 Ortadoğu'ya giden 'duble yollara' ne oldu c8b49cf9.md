# Ortadoğu'ya giden 'duble yollara' ne oldu?

*Selim Savaş Genç 2015.12.14*

<div class="pNewsDetailMainContent ctx_content" itemprop="articleBody">
 <p>
  Küresel eksende de, Ortadoğu’da da işler iyi gitmiyor.
 </p>
 <p>
  Türkiye, 24 Kasım’da sınır ihlali yapan Rus uçağını düşürdükten sonra Moskova ile birlikte Ortadoğu’da Putin’in varlığını kabul etmiş çok geniş bir cepheyi karşısına almış ya da en hafifinden onlarla arasına mesafe koymuş oldu.
 </p>
 <p>
  4 Aralık’ta Musul yakınlarındaki Başika’ya yapılan askerî sevkiyata Bağdat yönetiminin verdiği tepki, ikili ilişkilere dayanan diğer birçok meseleyle birlikte Ortadoğu’da Türkiye karşıtı cephenin sesini kademeli olarak yükseltmeye devam ettiğini gösteriyor. Bölge ülkeleri üstündeki etkinliğini artırarak Ankara’nın oyun kuracağı alanlara yönelik hamleler yapan Rusya, varlığı ile AKP’nin karar alıcılarından hazzetmeyen bölge yöneticilerine güç kaynağı oluyor.
 </p>
 <p>
  Türkiye’nin Kuzey Irak’ta Sünni Araplar ve peşmergelere, IŞİD ile daha güçlü bir şekilde mücadele etmeleri için askerî eğitim verdiği ve istihbarat faaliyetleri yürütüp PKK’yı yakından takip etmek için bir ağ kurduğu yakından biliniyor. IŞİD ile mücadele programı dâhilinde olmasına rağmen Bağdat hükümetinin ülkesindeki Türk askerî varlığından endişe ederek sorunu uluslararası platformlara taşıması alışılmış ve normal bir tepki değil.
 </p>
 <p>
  Senelerdir Irak içinde farklı noktalarda birimleri bulunan Türkiye’nin varlığını Bağdat yönetiminin yeniden keşfederek Türk mallarına ambargo uygulaması, Suriye topraklarından sonra Irak’ın da kapılarının yavaş yavaş ülkemize kapandığını gösteriyor. Kürt bölgesi ile gerçekleştirilen ve Bağdat’ın rızası olmayan petrol anlaşmalarından dolayı Ankara’ya kırgın olan Irak yönetiminin, Türkiye’nin Rusya ile yaşadığı krizi fırsat bilerek ikili ilişkilerdeki sınırları zorlaması tesadüfi bir gelişme olamaz.
 </p>
 <p>
  Eski Musul Valisi Nuceyfi’nin, geçen hafta yaptığı açıklamada, Türk askerinin o bölgeye gelerek kendilerine eğitim vermesi için Bağdat yönetiminden bizzat izin aldığını ifade etmesi krizin tansiyonunu düşürmedi. Zira bir ülkenin bir valisinin talebi kadar merkezî hükümetinin de yazılı anlaşmalarla kaale alınmış olması gerekiyor. Ya da kriz durumunda verdikleri şifahi iznin değişen şartlar akabinde artık geçerli olmadığını deklare etmeleri şaşırtıcı bir durum değil. Diplomatik verilere tam hâkim olmasak da Ankara ile Bağdat arasında elimizi rahatlatacak somut bir askerî eğitim anlaşmasının olmadığı anlaşılıyor.
 </p>
 <p>
  Bağdat hükümetinin bir numaralı düşmanı IŞİD’in büyüyüp serpilmesinde (tıpkı Moskova gibi) Türkiye’nin dahli olduğunu da düşünen İbadi hükümeti, IŞİD ile mücadele için olsa bile Ankara’nın kendi topraklarında faaliyet göstermesine tahammül edemiyor.
 </p>
 <p>
  Suriye, Irak ve İran ile Türkiye karşıtı bir cephe oluşturan Rusya, art arda gerçekleştirdiği hamlelerle Türkiye’nin âdeta Ortadoğu’ya açılan kara sınırlarını izole etmiş oldu. ‘Musul krizini Moskova çıkartmıştır’ dememiz için henüz çok erken olsa bile ortaya çıkan krizin düşürülen Rus uçağının gölgesinde yükselen zeminde vuku bulduğunu ifade edebiliriz. Kendi sınırlarının ihlal edilmesine tahammül edemeyerek Rus uçağını vuran Türkiye’ye gizli bir güç âdeta ‘Kendi sınırlarının dışına çıkamayacaksın’ diyor.
 </p>
 <p>
  Türkiye, bölgedeki askerini çekmemekle birlikte yeni asker sevkiyatını durdurarak krizin tırmanmasına mâni olmaya çalışsa da sorunun büyümesine mâni olamıyor. Ankara, dün Kürt bölgesine karşı duruşu ve Irak’ın toprak bütünlüğünü savunan tavrına nazire yaparcasına bugün tüm vatandaşlarını Kürt bölgesi dışında kalan Irak topraklarını terk etmeleri hususunda uyarıyor. Ülkede faaliyet gösteren Türk firmaları ise tehdit altında. Yakın gelecekte Kürt bölgesi hariç Irak-Türkiye ilişkilerinin hangi istikamette seyredeceğini öngörmek artık hiç kolay değil.
 </p>
 <p>
  Suriye çatışmalarında da İran çizgisine yakın, hatta entegre bir yerde duran Bağdat hükümetinin Ankara ile yaşadığı sorunda geri adım atmayacağı söylenebilir. IŞİD ile mücadele ve göçmen sorununda para karşılığı ‘ucuz otel ülke’ olmayı kabul ederek küresel eksende muhatap kabul edilen AKP’ye Rusya ve Ortadoğu cephesinden aksi istikamette hamleler geliyor. IŞİD ile mücadele ortak paydasında bile buluşmak istemedikleri Türkiye ile ne İran ne Irak ne de Suriye’nin yakın gelecekte sıcak ilişkiler kurması beklenilmemeli.
 </p>
 <p>
  Bu ekibe destek veren Rusya’nın ise uçak krizi ve Ortadoğu sınırlarında nerede duracağını artık kimse öngöremiyor. Kemalistlerle dalga geçilerek devralınan ve “Ortadoğu’yu çok ihmal etmişsiniz” kritiği ile sürdürülen dış politikamız, “Monşerlerin” bıraktığı zaviyeden çok daha kötü bir yerde duruyor.
 </p>
 <p>
  Ortadoğu’da dış politika yapıcı aktörlerimiz değişmeden ülkenin yeni açılımlara imza atma ihtimali oldukça düşük.
 </p>
</div>


Kaynak: [www.aksiyon.com.tr](http://www.aksiyon.com.tr:80/yazarlar/ortadoguya-giden-duble-yollara-ne-oldu_553265), [web.archive.org (arşiv bağlantısı)](http://web.archive.org/web/20151217021245/http://www.aksiyon.com.tr:80/yazarlar/ortadoguya-giden-duble-yollara-ne-oldu_553265)
