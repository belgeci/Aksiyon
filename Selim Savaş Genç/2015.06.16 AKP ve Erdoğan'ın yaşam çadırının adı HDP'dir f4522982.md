# AKP ve Erdoğan'ın yaşam çadırının adı HDP'dir

*Selim Savaş Genç 2015.06.16*

<div class="pNewsDetailMainContent" itemprop="articleBody">
 <p>
  Türkiye, kırmızı kitapla siyaset yapan, ‘cadı avı ise cadı avı’ diye tehdit savuran, Anayasa’yı askıya alabilen, gerekirse 12 Eylül’de olduğu gibi 500 bin kişiyi tutuklayabileceklerini söyleyen, kendisine darbe yapanları deşifre eden gazetecileri hücrelere tıkan, henüz içeri attıramadıklarını alenen tehdit eden, aşağılayan, rencide eden, iftiraya uğratan bir muktedirler güruhunun diktatörleşme sürecini son anda frenledi. Tam anlamı ile engelledi dememiz için henüz vakit çok erken ama ülke olarak çok derin bir uçurumun eşiğinde gidişata dur denildi.
 </p>
 <p>
  Seçim sonuçlarını stratejik oy kullananlar belirleyecek tahmininde bulunanlar haklı çıktı. Çok büyük bir kitle sadece AKP ve Erdoğan’ın akıl almaz tehditleri karşısında kendilerini çaresiz hissedip hiç inanmadıkları ve iki tane ömürleri olsa oy vermeyecekleri HDP’ye destek vererek daha dengeli bir parlamento ile 3. sınıf bir Ortadoğu diktatörlüğü olmamızı engellediler.
 </p>
 <p>
  Seçim sonuçları karşısında derin bir nefes alan yüzde 60’ı millî iradeden saymayıp “ırgat” olmakla itham eden akıl hocaları ile sosyal medyada boy gösteren trolleri arasında pek bir fark olmadığını gördük. Havuz sirki, AKP ve Erdoğan’ın seçim mağlubiyetine sevinen dış basını örnek göstererek işte bunlarla aynı cephedesiniz hakaretlerini utanmadan kaleme aldılar.
 </p>
 <p>
  Üşenmedim Kasım 2002 seçimlerinden zaferle çıkıp ilk defa iktidara gelen AKP’yi Batı basınının nasıl karşıladığını açıp okudum. Erdoğan, henüz siyasi yasaklı olmasına rağmen onore edilerek devlet adamı gibi Washington’a davet edilmiş. Batı basını AKP’nin haklı seçim zaferinden bahsediyor. Yahudi lobisi Erdoğan’a ödül vermenin hazırlığı içinde…
 </p>
 <p>
  Makyavelist İslamcılar bu ülkeye çok zarar verdiler ama en büyük darbeyi dindar olduklarını iddia ettikleri kimliklerini çok ucuz şeylerle takas ederek dine ve dindarlara vurdular. Halkın çok büyük bir kesimi Erdoğan ve AKP’siz bir Türkiye için tavrını net bir şekilde ortaya koydu. Normal şartlar altında AKP dönemi fiilen bitmiştir. Erdoğan ve AKP iktidarına yaşam alanı sağlayan oksijen çadırının adı HDP’dir. Farz edelim, 7 Haziran seçimleri aynı yüzdelerle neticelense ama HDP’nin yerinde örneğin Büyük Birlik Partisi olmuş olsaydı, Türkiye çok rahat bir şekilde koalisyonunu kurup AKP’yi muhalefete itip, yolsuzluk yapanları yargılayabilecekti. HDP barajı aşarak AKP iktidarını bitirmiş olsa da koalisyon partneri olarak diğer partilerin kolay kolay aynı karede görünmek istemeyeceği bir aktör olarak mevcut dağılım içinde AKP’ye yaşam odası olmaktadır.
 </p>
 <p>
  Gelelim koalisyon hesaplarına. Herkes kimin hangi parti ile koalisyon yapacağını toto oynarcasına tartışıyor. Kimse hangi eksen ve değerler çerçevesinde koalisyon yapılacağını gündeme bile getirmiyor. Konuşulan tek mevzu AKP’nin ayyuka çıkan yolsuzlukları. AKP koalisyonun parçası olursa 17 Aralık ve Yüce Divan süreci gündeme gelebilir mi gelemez mi? Türkiye’nin şüphesiz en büyük sorunlarından biri AKP iktidarının oluşturduğu havuz sistemi ve bu vesile ile aktarılan kaynaklarla finanse edilen otoriter sistemdir. 13 senelik AKP iktidarı döneminde dev ihaleleri kazanabilen tam 18 şirket bulunuyor. Eskiden TSK’da kurmayların ve kuvvet komutanlarının adını ezbere bilirdik. Artık AKP zenginlerinin ve ihalecilerinin adlarını biliyoruz. Bir ihaleye başvuran şirketler listesine bakarak ipi kimin göğüsleyeceğini tahmin etmek hiç de zor değildi. Demek ki yeni düzenin güçleri ve kurmayları halkın vergileri ile palazlanan bu şımarık ekip. Halk, parti devleti inşa etmeye çalışan, kimseye eyvallahı olmayan, denetlenemeyen, hesap sorulamayan ve şeffaf olmayan bu gidişattan endişe ettiği için ilk istasyonda acil imdat frenine asıldı. Şimdi trenin hangi istikamette yol alacağına birlikte karar vereceğiz.
 </p>
 <p>
  AKP’li ya da AKP’siz kurulacak koalisyon kesinlikle 17-25 Aralık akabinde sırf yolsuzluk yapanlar yargılanmasın diye çıkartılan torba yasa kanunlarının tamamını bir torbaya koyarak ortadan kaldırmalı. Artık hiçbir hükmü kalmayan yüzde 10 barajını ivedilikle yüzde 5’e indirmeli. Yeni koalisyonun en temel düsturu, Erdoğan’ın bir dönem bizlere vadedip gerçekleştirmediği “Bizi üye yapmazlarsa Kopenhag kriterlerini Ankara kriteri yaparız” olmalı. Farklı partiler AB norm ve reformlarında uzlaşabilirlerse Batı ve piyasalar çok yüksek bir performansla bu politikayı satın alır. Mevcut partilerin Türkiye’nin dış politikası ve dolayısı ile ekonomisine yapabilecekleri en büyük katkı AB reformları ve gerekli yasal düzenlemelerdir. Yeni ve sivil bir anayasa gibi ütopik bir beklentim olmadığı için o bahsi açmıyorum bile. Gelin AB norm ve reformlarında buluşun, şu ülkeye nefes aldırıp tarihe geçin.
 </p>
</div>


Kaynak: [www.aksiyon.com.tr](http://www.aksiyon.com.tr/sinir-disi/akp-ve-erdoganin-yasam-cadirinin-adi-hdpdir_551290), [web.archive.org (arşiv bağlantısı)](http://web.archive.org/web/20150721100846/http://www.aksiyon.com.tr/sinir-disi/akp-ve-erdoganin-yasam-cadirinin-adi-hdpdir_551290)
