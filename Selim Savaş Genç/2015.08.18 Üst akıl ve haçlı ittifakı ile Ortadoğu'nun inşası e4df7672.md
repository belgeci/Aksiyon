# "Üst akıl ve haçlı ittifakı" ile Ortadoğu'nun inşası

*Selim Savaş Genç 2015.08.18*

<div class="pNewsDetailMainContent" itemprop="articleBody">
 <p>
  7 Haziran seçimi öncesinde seni başkan yaptırtmayacağız diyen ve AKP iktidarı-nı teorik olarak bitirenlere karşı Saray farklı bir hamle ile “Ben de size koalisyon kurdurtmayacağım” dedi. Ülke tarihinin en önemli dış politika kararları seçimi ve meşruiyetini kaybetmiş bir iktidar tarafından alınıyor. Seçim öncesinde Ankara’nın olmazsa olmaz diyerek direndiği birçok konuda şaşırtıcı paradigma değişiklikleri ile karşı karşıyayız.
 </p>
 <p>
  Türkiye’nin hemen her köşesinden kanlı terör ve şehit haberleri geliyor. IŞİD ile mücadelede hemen her hafta farklı bir eleştiriye maruz kalan Ankara, ABD ile işbirliği yaparak komşu ülke Suriye’ye hava saldırılarında bulunuyor. İncirlik Üssü’nün kapıları “haçlı ittifakı” diye manşetlere taşınan ABD’nin uçaklarına açılmış durumda. NATO’yu acil toplayıp birlikte Suriye ittifakı oluşturmayı teklif etmeyi hangi ‘haçlı ittifakı’ ve hangi ‘üst akıl’ manşeti ile izah edebilirsiniz? Sınırlarımızı koruyan Almanya ve Hollanda patriotları meydanlarda Batı karşıtlığı yapıp oy toplayan aktörlere amma gülmüşlerdir değil mi?
 </p>
 <p>
  Suriye’de çatışmaya girmemek için haklı olarak sadece birkaç ay önce Süleyman Şah Türbesi’ni taşıyan AKP hükümeti bugün aynı bölgede “güvenli bölge” oluşturmanın hesaplarını yapıyor. Hava kuvvetleri ile desteklenecek ve IŞİD’den arındırılacak bölgenin yönetimi de ılımlı muhaliflere verilecekmiş. Hava kuvvetleri ile desteklenecek bir bölgenin güvenli sayılmasının yolu, saha hâkimiyetini IŞİD’e kaptırmama ve cephede çarpışan birliklerin düzenli olarak ikame edilmesinden geçiyor. Henüz IŞİD’e karşı savaşacak muhaliflerin kim olacağı hususunda bile anlaşamayan bir ittifak ne kadar güvenilirdir ve bu ekip ne kadar güvenli bir bölge oluşturabilir?
 </p>
 <p>
  Bunları gerçekleştirirken Rusya, İran ve Esed üçlüsü ile anlaşmadan mesafe katetmek kolay değil. Zira bugün IŞİD ile mücadelede yolunuz ‘katil’ Esed ve koalisyonunun çıkarları ile kesişmiş olsa da yarın yeni Suriye’nin inşasında sürdürülebilir bir birlikteliğe muhtaç olma ihtimaliniz görülüyor.
 </p>
 <p>
  Önsezilerim beni yanıltmıyorsa Washington deklare edilmemiş bir anlaşma çerçevesinde, IŞİD ile mücadelenin ön adımı olarak Esed yönetiminin tüm Suriye üzerinde olmasa da ülkenin bir bölümünde iradesini kabul ederek bu yapıyı tanımış olabilir. IŞİD’e yönelik koalisyona daha aktif  katılarak “Kararları ABD ile birlikte veriyoruz” diyen Dışişleri Bakanı M. Çavuşoğlu, keşke Washington’un kısmi bile olsa Esed yönetiminin ülkenin karar alma sürecinde olması gerektiğini ifade ettiklerinde ne yapacaklarını da söylese.
 </p>
 <p>
  7 Haziran akabinde dış politika yapıcılarımız farklı bir “aydınlanma” yaşadı. Doğru bildikleri her şeyden vazgeçip gerçek bir “eksen kayması” ile ABD’nin gölgesinde sıcak ve kanlı yaza çözümler aramaya başladılar. Hâlbuki biz yine sadece birkaç ay önce medya manşetlerinde “ABD, Suriye sorununda Türkiye’nin çizgisine geldi” çerçevesinde hikâyeler dinliyorduk.
 </p>
 <p>
  AKP’nin Suriye politikası riskleri ve sonuçları, mantıklı analizlerden mahrum tam anlamı ile bir öngörüsüzlük abidesi olarak inşa edildi. Yalan yazmayı alışkanlık hâline getiren medyası da yüzbinlerce kişinin canından milyonlarcasının da malından olduğu bu süreci halka zafer ambalajı ile pazarladı. AKP’nin Suriye politikasını daha kötü nasıl şekillendirebilirim, diye oturup düşünseniz mevcut hâlinden menfi istikamete çok fazla mesafe katetme şansınız bulunmadığını göreceksiniz.
 </p>
 <p>
  Türkiye’nin tüm dış politika dengelerini altüst eden Suriye hatası, güvenlik siyasetimizi, dış ticaretimizi, turizmi, demografik yapımızı, Kürt sorununa (hatta Alevi kimliği ile aramızdaki güven ilişkisine) yaklaşımımızı, terör riskini ve aklı başında ülke imajımızı altüst etti. İleride birçok sorunumuzu tartışırken sıklıkla, Suriye politikasındaki telafisi mümkün olmayan hataları zikrederek bu açmaza referans vereceğiz. AKP ve yeminli destekçileri farkında olmasalar da Suriye hataları ve öngörüsüzlüğü tam anlamı ile bir milat.
 </p>
 <p>
  Geçen hafta ABD Kara Kuvvetleri Komutanlığı’nı bırakarak emekli olan Ray Odierno’nun “Irak’ın bölünmesi tek çözüm olabilir” itirafını kayıtlara geçmemiz gerekiyor. Fiilen dört parçaya bölünmüş olan Irak’ın resmen bölünmesinin bir reçete olarak sunulması dâhiyane ve yeni bir fikir değil. Diktatörleri devirdikten sonra işleyen bir sistem kurmayan ABD, benzer cümleleri muhtemelen birkaç sene sonra Suriye için de kullanacak. Bölgede adım adım inşa edilen Kürt devleti Suriye sorununun bir çocuğu olarak serpiliyor.
 </p>
 <p>
  Irak’ın bölünmesi akabinde Suriye’nin çatırdamasını işitiyoruz. Domino etkisinin Türkiye’ye gelmemesi için demokratik enstrümanlarla Kürtleri kazanmanın yollarını araması gereken muktedirler ve onlara çok yakın kalemşorları operasyon ve tabut sayısı ile oy hesabı peşinde. Bölünmesi için hayaller kurulan Türkiye, Kürt sorununu hiç yaşamamış ve hiç tecrübe edinmemiş gibi 30 sene önceki manşet ve haykırışlarla izah etmeye çalışarak nereye varabilir?
 </p>
 <p>
  Ortadoğu’ya Osmanlı Milletler Topluluğunu kurmaya giden AKP’nin kısa süre içinde ‘Millî sınırlarımı nasıl korurum?’ zaviyesine evrilmesi kimseyi şaşırtmasın.
 </p>
</div>


Kaynak: [www.aksiyon.com.tr](http://www.aksiyon.com.tr:80/sinir-disi/ust-akil-ve-hacli-ittifaki-ile-ortadogunun-insasi_552006), [web.archive.org (arşiv bağlantısı)](http://web.archive.org/web/20150821060458/http://www.aksiyon.com.tr:80/sinir-disi/ust-akil-ve-hacli-ittifaki-ile-ortadogunun-insasi_552006)
