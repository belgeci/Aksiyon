# Seçim sonuçları kime "huzur" getirecek

*Selim Savaş Genç 2015.03.17*

<div class="pNewsDetailMainContent" itemprop="articleBody">
 <p>
  Türkiye seçime giderken ülkemize yatırım yapmak isteyen büyük fonlar ve dev şirketler saha çalışmaları yaptırtır ve tek parti iktidarının getireceği istikrarı önceden satın alırdı. AKP’nin seçim zaferleri bizatihi ekonomi ve istikrarın garantisi olurdu. Türkiye yine seçime gidiyor. Yaklaşık 80 gün sonra sandık başında olacağız ve muhtemelen vereceğiniz oyların neticesinde elde edilecek sonuçlar ekonomi ve istikrara en ufak bir katkı sağlamayacak. Eskiden elde edeceği garanti başarılarla küresel yatırımcıları bir şekilde Türkiye’ye çekebilen AKP, kendi adına kazanacağından emin olduğu seçimleri bile pazarlayıp bırakın yeni yatırımcıları çekmeyi, mevcutların bile kaçmasına mâni olamıyor. Alternatif kaynak ve girişimciler bulmak için ABD’nin yollarını aşındıran karar alıcılarımızla “Buradalar mıymış? Haberimiz bile yok!” çıkışları ile dalga geçiliyor.
 </p>
 <p>
  Ülke seçime hangi atmosferde giriyor? “400 vekil verin bu işi huzur içinde çözelim” cümlesini bir tehdit olarak algılayanlar ne kadar haklıysa, bu fotoğrafı büyük bir çaresizlik olarak algılayanlar da o kadar haklı. Cumhurbaşkanlığı makamı, Başbakanlık, Meclis Başkanlığı ve tek parti iktidarına yetecek kadar vekil, yargıda elde edilen mevziler huzura ermeniz için kâfi gelmiyorsa derdiniz tahmin edilenden çok daha büyük demektir.
 </p>
 <p>
  MİT müsteşarı aday olmak için istifa edip sarayın çatık kaşları karşısında geri adım atıyor. Tam anlamı ile “sır küpü” bir hadise! İktidar partisinden kimin aday olup olmayacağına karar veren bir sarayımız var. Muhtemelen partinin tüm vekil listeleri yine aynı adres tarafından belirlenecek iddiaları Ankara kulislerinde tavan yapmış durumda. Seçimin ana temasını da saray kararlaştırdı: Başkanlık sistemi... Çok hoş!
 </p>
 <p>
  Ahmet Davutoğlu meydan meydan gezip ne diyecek? “Ey halkım bana oy verin ki ben başbakan olamayayım. Başkanlık sistemini getirip sarayın makamını daha da yücelteyim!”
 </p>
 <p>
  Davutoğlu nasıl bir seçim duası yapacak dersiniz? “Umarım anayasayı değiştirecek kadar vekil kazanmam!”, “400 vekil vermeyin şu işi huzur içinde halledelim!” gibi ifadelere sığınabilir mi? İhtimal dışı değil. Bir lider partisi olan AKP’nin, her lider partisinin makus talihini yaşamaya mahkûm olduğunu artık hepimiz görebiliyoruz. Sosyal medyaya düşen aday adaylarının kavuklu, pişekar ve daha nice abartılı karakterleri çağrıştıran pozları, partinin akıbeti hakkında ipuçları vermiyor mu?
 </p>
 <p>
  Muhalefetin durumu da çok iç açıcı değil. Yüzde 49 oy almış AKP bunu yeterli görmeyerek Has Parti’yi bünyesine katıp merkez sağın aktörlerinden Süleyman Soylu’yu transfer edip PKK ile anlaşmaya çalışırken muhalefet ne yapıyor? AKP’nin aldığı oyların yaklaşık yüzde 35’inin kerhen olduğunu tesbit eden Gezici araştırma şirketi sağda kurulacak güçlü seçim ittifakları ile bu orandan geçişlerin sağlanabileceğini iddia ediyor. Seçmenin aradığı heyecanı tek başına oluşturamayan MHP’nin oturup düşünmesi ve yüzde 49 oy alan AKP’nin bile kapılarını kardeş partilere açmayı ihmal etmediği bir dönemde stratejik kararlar alması gerekiyor. BBP ve Saadet Partisi’nin seçim ittifakı tekliflerini duymazlıktan gelen Bahçeli, tek başına iktidar parolası ile seçime giderek kapılarını alternatif seçim ittifaklarına kapattıklarını ilan etti. Onlarca seçim kaybettiği hâlde koltuğunu kaybetmeyen bir liderin seçim sonuçlarını çok da kaale almaması gayet normal. Demokrasimizin normalleşmesi için muhalefetin ivedilikle normalleşip “huzura kavuşması” gerekiyor.
 </p>
 <p>
  AKP tarihini yazanlar bir gün mutlaka şu itirafla yüzleşecekler. Parti kurucuları ve bugünlere şahit olan AKP’li aktörler genç bir akademisyenin tez çalışmasına ya da bir belgesele mülakat verirken muhtemelen “Keşke 17 Aralık sabahı komplo teorilerine inanacağımıza, partimizi yolsuzluk yapanlardan temizleseydik” çıkışında bulunacaklar. AKP’nin heyecanına heyecan katarak yoluna devam edebilmesi için önüne gelen arınma fırsatından istifade etmesi gerekiyordu. Artık değil 400, 550 vekil kazansa bile “huzur içinde” bir şeyleri halletme ihtimali bulunmuyor. Gördüğüm lüzum üzerine tarihe not düşeyim dedim.
 </p>
</div>


Kaynak: [www.aksiyon.com.tr](http://www.aksiyon.com.tr/sinir-disi/secim-sonuclari-kime-huzur-getirecek_550180), [web.archive.org (arşiv bağlantısı)](http://web.archive.org/web/20150706122007/http://www.aksiyon.com.tr/sinir-disi/secim-sonuclari-kime-huzur-getirecek_550180)
