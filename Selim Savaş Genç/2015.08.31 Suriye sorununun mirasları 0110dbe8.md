# Suriye sorununun mirasları

*Selim Savaş Genç 2015.08.31*

<div class="pNewsDetailMainContent" itemprop="articleBody">
 <p>
  Bugünleri çözümlemeye çalışacak tarihçiler muhtemelen “AKP, telafisi kolay kolay mümkün olmayacak üç büyük hata yapmış.” diyecekler. Birçoğunuzu gülümsetecek Recep-Tayyip-Erdoğan üçlemesini kastetmiyorum. AKP, 2010 referandumu akabinde yeni bir anayasa yapmak yerine tek adam merkezli bir başkanlık sistemi inşasına kalkıştı, yolsuzluklarla otoriterleşmeyi finanse etmeye çalıştı ve belki de en büyük hatası Arap Uyanışı’nı, özelde de Suriye’yi okuyamadı. AKP’nin diğer iki hatasının bir şekilde telafisi olabilir mi? Şartlar çok zorlanır ve toplumsal uzlaşı sağlanırsa ilk iki büyük hatayı farklı iktidarlar belki aşabilir. Lakin AKP’nin zincirleme Suriye hataları gerek iç gerekse dış politika dengelerimizi bir daha geri dönülmeyecek şekilde değiştirme potansiyeline sahip.
 </p>
 <p>
  Esed yönetiminin çok kısa süre içinde devrileceğini öngören AKP karar alıcıları, kırmızı çizgileri 100 bin olmasına rağmen iki milyonun üstünde Suriyeliye kapılarımızı açmak zorunda kaldı. Zaman ilerledikçe Suriye harabeye dönüştü ve bu insanlar Türkiye şartlarında yaşamaya alıştı. Çocukları Türkçe öğrenmeye başladı. Okullarımızda eğitim alıp entegre olma sürecine girdiler. Bir sonraki aşamada Türkiye’de evlilikler yapıp burada kalacaklar. “Sığınmacı”, “mülteci”, “misafir”… Adına ne derseniz deyin. Kavramlarla alıp kabul ettiğiniz rakamların insan olduğunu unutmamamız gerekiyor. Hâlâ istatistiki verilerle zikrettiğimiz Suriyelilerle çok yakın zaman içinde farklı zeminlerde yüzleşiyor olacağız. Göç teorileri bize iki milyonu aşan bu kitlenin en az bir milyonuna yakınının hiçbir zaman (tekrar edip altını çiziyorum; hiç-bir-za-man) Türkiye’den ayrılmayacağını söylüyor. Dahası bu kitlenin zaman içinde kazanacakları oturum izni ya da vatandaşlık hakları ile Suriye’den yapacakları evliliklerle sirkülasyonun çok uzun seneler devam edeceğini de görmemiz ve bu gerçeklere göre hazırlık yaparak Suriyelilerimizin ülkemize intibaklarını hızlandırmamız gerekiyor.
 </p>
 <p>
  Öngörülemeyen Suriye sorununun bir diğer yansımasını Kürt sorununda göreceğiz. Bölgede oluşturulan farklı kantonlar yavaş yavaş birleştirilerek PKK tarafından şekillendirilen PYD, komşumuz oldu. Türkiye’nin çok uzun kara sınırlarının diğer yanını artık PKK komutasındaki PYD koruyor. Suriye çatırdarken bu sayfadan ısrarla Ankara’nın Barzani ile birlikte Suriye Kürtlerine sahip çıkması ve onların yaşam haklarını savunması gerektiğini ifade etmiştik. Doğa hele hele güvenlik mevzusunda boşluk kabul etmediği için PKK süratle bu açığı kapattı. Örgüt, Suriye’de toprak sahibi olurken sahada IŞİD ile çatışarak Batılı ülkeler nezdinde meşruiyetini artırdı. İran’ın yanı başında kontrol edebileceği toprakları artırmayı hedefleyen ABD, IŞİD’in son hamlesine ramak kala Kürtlere yardım ederek bölge üstündeki hâkimiyetini de bir kurtarıcı edası ile periyodik olarak artırmayı başardı. Suriye Kürtleri, Washington’un özel ilgi alanına giriyor ve bu bölge PYD vasıtası ile PKK’nın denetiminde. Ankara için tam anlamı ile çok bilinmeyenli bir denklem.
 </p>
 <p>
  Suriye’deki Kürt bölgesine Ankara’nın gerçekleştireceği her hamlenin iç politikayı da doğrudan etkileyeceğini görmemiz gerekiyor. AKP sadece “Kobani düştü düşüyor” cümlesi ile Kürt seçmeniyle vedalaşmak zorunda kalırken; Suriye’nin gerçekten de Türkiye’nin artık içişleri olduğunu öğrenmiş oldu. Türkiye bundan sonra Suriye’de PYD’ye zarar vermek için harekete geçtiği zaman Batılı güçlerin IŞİD karşısında kullandıkları en önemli aktöre, dolayısıyla da çıkarlarına zarar vermiş olacak.
 </p>
 <p>
  Irak’ta devletleşme yolunda çok büyük mesafeler kateden Kürtler benzer bir senaryoyu Suriye’de takip ederken bizim Kürt sorunumuzun artık “statü” talebi olmaksızın, yerel yönetimlerin güçlendirilmesinden öte farklı alternatifleri masaya yatırılmaksızın tartışılması bile güç görülüyor. Türkiye, öngörülemeyen Suriye politikaları ile PKK’yı toprak sahibi yapan sürece (en hafifinden) farkında olmadan destek verirken, kendi Kürt sorununu da planladığı ölçeğin dışına taşırmış oldu.
 </p>
 <p>
  Son olarak Suriye sorunu, Türk dış politikasının temel prensiplerini sarsarken Ankara’nın öngörülemeyen bir ülke olarak algılanmasına neden oldu. “Yurtta sulh, cihanda sulh” ilkesi ile hareket edip tüm komşularına eşit mesafede durmaya çalışan Ankara, ilk defa bölgede kendisini İhvan hareketi ile özdeşleştirdi. Farklı ülkelerdeki Türkiye dostları, kendi ülkesinde taraf tutup bir gruba angaje olan Ankara görüntüsünden rahatsız oldu. Uzun süre IŞİD sorununu ciddiye almayan Ankara fotoğrafı en az Batılı başkentlerde olduğu kadar Ortadoğu halkları üstünde de olumsuz etki yaptı.
 </p>
 <p>
  Tüm bu kötü tabloya rağmen AKP, Suriye sorununda henüz kötü finali yapmadı. IŞİD ile mücadele, Esed yönetiminin var olduğu bir çözüm ve Kürt bölgesinin meşrulaşması gibi ev ödevleri Ankara’nın başını uzun süre ağrıtacak. Yaklaşan ekonomik krizi fırsat olarak görecek ABD’nin Suriye sorununda Türkiye’yi istediği çizgiye en makul süre içinde çekmek için finansal gücünü bir enstrüman olarak kullanması gerektiği tezleri aktüel olarak popüler makalelerle ABD basınında tartışılıyor. Ne demiştik, bugünlerin ya da AKP’nin tarihini yazacak tarihçiler, “Ah şu Suriye sorununu doğru okumuş olsalardı” diyecek.
 </p>
</div>


Kaynak: [www.aksiyon.com.tr](http://www.aksiyon.com.tr/yazarlar/suriye-sorununun-miraslari_552095), [web.archive.org (arşiv bağlantısı)](http://web.archive.org/web/20150914162507/http://www.aksiyon.com.tr/yazarlar/suriye-sorununun-miraslari_552095)
