# Türkiye’nin Ortadoğu politikası Libya açıklarında vuruldu

*Selim Savaş Genç 2015.05.18*

<div class="pNewsDetailMainContent" itemprop="articleBody">
 <p>
  Arap Baharı denilen süreçte Ankara Ortadoğu rejimlerinin şekillendirilmesinde evrensel demokratik değerler yanında değil de sadece İhvan hareketinin yanında durdu. Bu, Ortadoğu politikamızın iflasa sürüklenen serüveninde atılan ilk ve en büyük yanlış adımdı. AKP iktidarı Arap Baharı sürecinde tüm kazanımlarını Neo-Osmanlıcılık projesi için harcadı. Demokrasi özlemi ile tutuşan kitleler devrimlerden netice alamadıkça karşılarındaki karamsar tablodan İhvan kadar onları sonuna kadar destekleyip taraf olan AKP iktidarını ya da Türkiye’yi de sorumlu tuttu. Erdoğan’ın İsrail karşıtlığı ile Arap toplumları üstünde kazandığı kredisi kısa sürede adım adım kırgınlığa, bazı ülkelerde de nefrete dönüşmeye başladı.
 </p>
 <p>
  AKP antipatisinin yükselişte olduğu ülkelerden biri de Libya. 2011’de Kaddafi rejimi devrilince Doğu ve Batı ekseninde ikiye bölünen Libya’da tam anlamı ile kaos hüküm sürüyor. Farklı bölgelerde alan hâkimiyetine sahip olan aşiretlerin yanı sıra IŞİD de bir il ve çevresinde hâkimiyet kurma çabasında. Aktif olarak çatışmaların devam ettiği Libya’nın bazı şehirlerinde, IŞİD mahalleleri de ele geçirmeye başladı. Çatışmalarda aynı fikir ve gelecek planlarını taşımasalar da farklı gruplardan İslamcılar aynı cephede savaşıyor. Tobruk iktidarına karşı savaşı kazandıktan sonra tıpkı Afganistan’da olduğu gibi muhtemelen birbirleri ile savaşacaklar.
 </p>
 <p>
  6 milyonluk ülkenin içinde bulunduğu karamsar tablodan nasıl kurtulacağına dair en ufak bir işaret bulunmuyor. Ömrünü Kaddafi rejimine karşı mücadele ederek geçirmiş bir Libyalı ile yaptığım sohbet esnasında “Bir zaman makinemiz olsa ve tarihini Kaddafi’li günlere ayarlasak Libya’nın yüzde kaçı geriye doğru seyahat etmek ister?” diye sordum. Verdiği yanıt her şeyi özetler mahiyetteydi: “En az yüzde 80”… Muhtemelen ömürlerinin ciddi bir kısmını Avrupa’yı eleştirerek geçiren yüzlerce Libyalı bir tahta parçasıyla Akdeniz’i aşıp Batılı bir ülkeye sığınmak için canını ortaya koyuyor.
 </p>
 <p>
  Libya’da artık kolektif bir ülke kimliğinden söz etmemiz imkânsız. Gözlemciler ülkede çarpışan farklı güçleri buluşturup üniter ya da federal bir devlet inşa etme, yani kaosu sonlandırma ihtimalinin başlangıçta sadece Türkiye’nin elinde olduğunu ifade ediyorlar. Ankara sorunu çözmek yerine İhvan’a açıkça taraf olunca bu pozisyonunu tamamen kaybetmiş. Mülakat yaptığımız diğer Libya entelektüelleri oldukça karamsar ve can sıkıcı hadiseler anlattılar. 2014’teki seçimlerde İslamcılar, istemedikleri bir parlamento oluşunca silaha başvurup meclisi tanımamışlar. AKP, Trablus’ta kalan İslamcıları desteklerken; Batılı ülkeler, Tobruk’a taşınan hükümeti tanıdı. Kaddafi devrilirken “NATO’nun orada ne işi var?” sorusunu soranların Kaddafi sonrasına yönelik bir planı mı vardı? NATO’nun ülkede kalıcı olacağını düşündükleri için mi karşı çıkmışlardı?
 </p>
 <p>
  Güvenlik gerekçesi ile Trablus’tan Tobruk’a geçen parlamentonun aleyhinde El Cezire’ye konuşan Erdoğan, doğal olarak Tobruk’ta sevilmiyor. Bölge hükümetinin ve Libya’nın tanınmış tek başbakanı Abdullah el Sani, Türkiye’yi, Trablus hükümetine silah yardımı yapmakla suçlarken; bölge halkının büyük çoğunluğu da Ankara’yı Libya’nın iç işlerine müdahil olmakla itham ediyor.
 </p>
 <p>
  Libyalı entelektüellerle mülakatlarımda edindiğim izlenim Türkiye adına iç açıcı değil. Bir süre önce tüm Türk işadamı yatırımcı ve inşaat şirketlerini sınır dışı eden Tobruk hükümetinin açık sularda Türk şirketine ait sivil bir gemiyi vurması, AKP iktidarı öncesinde herhangi bir Arap ülkesi ile yaşamadığımız istisnai bir durum. Erdoğan’ın geminin Türkiye bandıralı olmadığı için sert tepki vermediklerini ifade etmesi, geminin vurulmasından çok daha ilginç! Mavi Marmara da Türk bandıralı değildi ve Komor Adaları bayrağı çekmişti. Hatta katledilen Türklerin biri Türkiye Cumhuriyeti vatandaşı bile değildi. O gün Türkiye, Komor adına mı tepki vermişti? Gemi Türkiye bandıralı olmasa da Libya istikametinde hava saldırısı neticesinde katledilen kaptan Türk vatandaşıydı. Bunun hiç mi önemi yok? Yarın farklı bir ülkenin taşıtında Türkler topluca katledilir ya da bombalanırsa plakası 34 ya da 06 değil mi diyeceğiz? Türkiye, âdeta “Libya gemimizi neden vurdu?” sorusunun sorulmasına izin vermemek için konuyu farklı bir eksene taşımayı tercih etti. Daha önce uçağı düşürülen, sınır kapıları ve Reyhanlı ilçesi havaya uçurulan, IŞİD tarafından konsolosluğu basılıp çalışanları esir alınan Türkiye’nin Mavi Marmara sonrasında bir kere daha sivil bir gemisi hedef alındı. Ve bir kere daha Türkiye caydırıcı bir tepki vermedi.
 </p>
 <p>
  Ortadoğu elitleriyle düzenli yaptığımız saha çalışmalarında değişmeyen bir veri bulunuyor. Büyük çoğunluğu Türkiye’nin askerî ve ekonomik kapasitesinin çok üstünde bir dış politika hedefine odaklandığını düşünüyor. Dün kapasitesinin çok üstündeki hedefleri revize ederek daha rasyonel bir dış politika hedefine kilitlenme imkânı bulunan Türkiye, Arap Baharı sürecinde takındığı yanlı tavırla bu opsiyonu da kaybetti. Ankara’nın Ortadoğu’da yeni ya da farklı bir dış politika kurgulaması için karar alıcıların değişmesi gerekiyor. Şartlar ne kadar değişirse değişsin AKP aktörleri ile mevcut Ortadoğu karar alıcılarının bir araya gelerek ortak hedefler etrafında kenetlenmeleri artık mümkün değil. Dün sokaklarında miting yaptığımız ülkeler bugün uçaklarımızı, gemilerimizi ve sınır kapılarımızı vuruyor.
 </p>
 <p>
 </p>
</div>


Kaynak: [www.aksiyon.com.tr](http://www.aksiyon.com.tr/selim-savas-genc/turkiye-nin-ortadogu-politikasi-libya-aciklarinda-vuruldu_550945), [web.archive.org (arşiv bağlantısı)](http://web.archive.org/web/20150718120629/http://www.aksiyon.com.tr/selim-savas-genc/turkiye-nin-ortadogu-politikasi-libya-aciklarinda-vuruldu_550945)
