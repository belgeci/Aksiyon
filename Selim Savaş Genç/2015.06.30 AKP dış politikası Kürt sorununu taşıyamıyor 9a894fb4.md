# AKP dış politikası Kürt sorununu taşıyamıyor

*Selim Savaş Genç 2015.06.30*

<div class="pNewsDetailMainContent" itemprop="articleBody">
 <p>
  Dünyayı havuz sistemi ile finanse edilen ve gerçek hayatla alakası olmayan bir medyadan takip edip, liderlerinin her dediğine amentü gibi inanan AKP seçmeninin pek de farkında olmadığı bazı gerçekleri konuşalım. Öncelikle Türkiye bir süper güç değil. Laf aramızda artık ciddi bir bölgesel güç bile değil. Kim, Türkiye’ye neden ve hangi gerekçe ile süper güç muamelesi yapsın ki? Çevresindeki tek bir komşusu ile arası iyi olmayan, düşürülen uçağı, vurulan gemisi, havaya uçurulan Reyhanlı’sı  ya da sınır kapılarının hesabını soramayan bir ülkenin süper güç olduğuna yüzde 40’ı inandırmak büyük bir başarıydı. Havuz Sirki’nin bu başarısının hakkını teslim etmemiz gerekiyor.
 </p>
 <p>
  Dolayısı ile Türkiye’yi yöneten liderler de dünya lideri ya da dünyada esamisi okunan aktörler değil. Daha ziyade ti’ye alınan, talk showlarda alay konusu edilen, Doğu’dan Batı’ya mizah dergilerinin vazgeçilmezleri olan, itibarları sorgulanan adresler var karşımızda. Önemli ülkelerin liderlerinin aynı karede görünmemek için çaba sarf ettiği, kucaklaşmadığı “Seni dinledim ve dostum değilsin” dediği ve yalnızlığa mahkûm ettiği aktörlerimiz var. Dün ülkeyi demokratikleştirip, özgürleştirirken Batı medyası ve liderlerinden gelen övgüleri göklere çıkartan bu ekip, ‘dostum Schröder’, ‘arkadaşım Berlisconi’, ‘ahbabım Bush’ ifadelerini şehvetle kullanırken yaşadıkları değerli yalnızlık akabinde marjinal bir parti gibi Batı düşmanı kesildiler.
 </p>
 <p>
  Türk dış politikasının görmezden gelmeye devam ettiği IŞİD, doğru okunamayan Suriye politikalarının çocuğudur. Sosyolojik olarak referansları Irak’ın işgali akabinde kodlarıyla oynanan Ortadoğu’ya dayansa da sahaya inerek kitlelere ulaşması, Suriye’nin kan gölüne dönmesi akabinde vuku bulmuştur. Türkiye dış politika tercihlerinin neredeyse tamamında olduğu gibi Suriye çatışmasında da yanıldı. Öngörülerinin hiçbiri yerine gelmeyen AKP kurmayları vaziyeti kurtarmak için bir süre önce “ABD, Suriye konusunda bizim çizgimize geldi” manşetini attırmışlardı. Öncelikle Suriye konusunda durumlarını kurtarmak için ABD referanslı konuşuyor olmaları AKP’nin aslında hâlâ yetim çocuk edasıyla arkasına dönüp Batı’dan gelecek en ufak olumlu bir habere muhtaç yaşadığını gösteriyor. ABD’nin Suriye konusunda AKP ile aynı çizgiye geldiği iddiasının zavallılığını yorumlamayacağım bile…
 </p>
 <p>
  Geçen hafta Dışişleri Bakanı Çavuşoğlu, komşularla ‘sıfır sorun’ politikasının devam edeceğini, ABD ve diğer Batılı ülkelerin Suriye hususunda kendilerini dinlemedikleri için üzgün olduklarını iddia edip dünyanın imrendiği bir dış politika izlediklerini ifade etmiş. Pardon ama hangi başarılarınızdan dolayı dünya size çok imreniyormuş? Ve bir taraftan değerli bir yalnızlık çekerken diğer taraftan bu imrenme hikâyesi havuz zekâlılar için bile çok büyük bir lokma değil mi? Dünyaya alay konusu olduğunuz yetmemiş gibi Saddam ve Kaddafivari sürreel iddiaların, ülkemizin itibarını beş paralık ettiğini göremiyor musunuz?
 </p>
 <p>
  Muktedirlerin medya organlarında geçen haftanın en dikkat çekici manşetleri PYD’nin IŞİD’den daha tehlikeli olduğunu savunan tezlerdi. Daha önce partinin önde gelen isimleri zaten “IŞİD de öldürüyor ama bari işkence etmiyor” dâhiyane tespitleri ile memleket evladını IŞİD hususunda daha az duyarlı olmaya ikna etmeye çalışmıştı. Suriye sorununu doğru okuyamayan AKP’nin IŞİD’i doğru okumasını beklememizin orantısız bir iyimserlik olduğunun farkındayım.
 </p>
 <p>
  Suriye çözülürken ısrarla ve defalarca PKK, Suriye Kürtlerine sahip çıkmadan Türkiye mutlaka Barzani ile bölge Kürtlerinin yaşam haklarını savunarak onlara hamilik yapmalı ikazlarında bulunmuştuk. Ankara, Kürtleri ciddiye almadı. PKK, bölgedeki alternatif Kürt lider ve partileri tek tek ortadan kaldırarak elindeki silahın gücü ile Suriye Kürtlerini örgütledi. O açıdan Ankara sınırın ötesindeki etkinliğini çok önce kaybetmişti. Havuz perdelemesi sayesinde milletimiz sadece bu gerçeklerle IŞİD saldırıları akabinde haberdar olabildi.
 </p>
 <p>
  IŞİD’in kendisi için bir mağlubiyet kalesi olarak görünen Kobani’ye (Ayn el Arab) tekrar saldırması sürpriz bir gelişme değil. Bölgede Britanya kadar büyük bir toprağa hükmeden örgüt her geçen gün güçlenerek yoluna devam ediyor. Kürtler de yaşam alanları ve hayat haklarını savunmak için mücadele veriyor. Kürtleri yöneten kadronun PKK’ya yakın PYD olması bu gerçeği değiştirmez. Kendi içinde Kürtlerle ve PKK ile barışma iddiasında olan Türkiye, Suriye’de Kürt gerçeği ile yüzleşmeden içeride de başarılı olamayacağını görmek zorunda. PYD’nin IŞİD’den daha cani bir örgüt olduğunu savunarak AKP içine düştüğü bataklıktan çıkamaz.
 </p>
 <p>
  Bedeli ne olursa olsun uluslararası sistem, sınırımıza IŞİD’e ve Türkiye’ye rağmen ikinci bir Kürt bölgesini daha tanıyarak meşrulaştırma niyetinde. Suriye’de oluşturulan Kürt bölgesinin temellerini, AKP’nin hatalı dış politika tercihleri attı. Aynı zekânın bundan sonrasını da yönetme ihtimalinin olmadığı görülüyor.
 </p>
</div>


Kaynak: [www.aksiyon.com.tr](http://www.aksiyon.com.tr/sinir-disi/akp-dis-politikasi-kurt-sorununu-tasiyamiyor_551419), [web.archive.org (arşiv bağlantısı)](http://web.archive.org/web/20150726112718/http://www.aksiyon.com.tr/sinir-disi/akp-dis-politikasi-kurt-sorununu-tasiyamiyor_551419)
