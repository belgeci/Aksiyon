# İran'ın küresel sistemle sıfır sorunu

*Selim Savaş Genç 2016.01.26*

<div class="pNewsDetailMainContent ctx_content" itemprop="articleBody">
 <p>
  Sadece iki sene önce Batı basınında çıkan oldukça ilginç ve Tahran ile Batı arasındaki nükleer krizini özetleyen bir karikatürü hatırlıyorum. Matruşka bebekleri gibi iç içe geçmiş kutucukların her biri açıldığında, İran, müzakere yürüttüğü P5+1 (ABD, Rusya, Çin, İngiltere, Fransa+Almanya) ülkelerine yeni bir süpriz yapıyordu. İran’ın nükleer enerjiye ihtiyacı olmadığı, doğal rezervleriyle enerji ihtiyacını karşılayabileceği tezleri ön plana çıkmaktaydı. Enerji teorileri çerçevesinde yürütülen müzakereleri, İsrail’in çok açık tehditleri süslüyordu. “Siz vurmayacaksanız çekilin, zira ben vuracağım.” ifadesini Tel Aviv defalarca kullandı. İran’ın nükleer enerji ya da silah elde etmesi, İsrail için başlı başına bir savaş sebebiydi.
 </p>
 <p>
  Tüm dünya kamuoyu, ABD önderliğinde ‘NATO mu vuracak yoksa İsrail mi?’ totosu oynarken dengeleri değiştiren hamle Tahran’dan geldi. Derin İran aklı, büyük bir hamle yaparak Batı ile çatışarak ayakta duran Ahmedinejat akabinde, ‘Batı ile barışmanın yollarını aramalıyız’ diyen Ruhani’yi devletin başına seçtirtti. Ruhani seçimleri kazandıktan kısa süre sonra, küresel medyada hâlâ savaş tamtamları çalınırken bu sayfada “Ruhani ile Obama görüşürse şaşırmayacağım” iddiasında bulunmuştuk. BM Güvenlik Kurulu açılışından önce iki lider tam 34 sene sonra telefonla görüşerek küresel kamuoyuna yeni bir dönemin ilk mesajlarını vermişlerdi.
 </p>
 <p>
  İran, öncelikli ihtiyacı olmayan nükleer programını büyük bir krize dönüştürerek hamle yaptı. Küresel sistemin kendisine savaş açma riskine karşılık terazinin diğer kefesinde İran’a yönelik ambargonun kaldırılması duruyordu. Tarihî kökleri olan İran diplomasisi netice almayı başardı. Nükleer programının bir kısmını askıya alarak küresel sisteme dâhil olmayı tercih etti.
 </p>
 <p>
  Müzakerelerin başarıyla neticelenmesi akabinde İran ekonomik açıdan oldukça avantajlı bir döneme girerken dış politikasında da tam anlamıyla altın bir çağ yaşıyor. Bir yandan Sünni dünyanın içine girdiği tarihî kriz, diğer yanda ise Obama yönetiminin iki dönemi savaşsız kapatma ve geride başarı olarak bir barış girişimi bırakma motivasyonu, tüm rüzgârları Tahran’ın yelkenlerine doldurmuş oldu. ‘Kendi içine kapalı rejim’ dediğimiz İran, bugün Ortadoğu’nun en hâkim gücü olma istikametinde emin adımlarla ilerliyor.
 </p>
 <p>
  Dünya ile diyaloğu savunan Ruhani, dış politikada büyük bir zafer kazanırken ülke ekonomisinin iyiye gitmesiyle muhtemelen iç politikada da elindeki kozları artırmaya devam edecektir. Başta Devrim Muhafızları olmak üzere müesses nizamın savunucuları, çıkarttığı sorun kadar küresel sistemde kendinden söz ettirebilen İran projeleriyle kademeli olarak vedalaşmak zorunda kalabilir. Arap devrimleri istenildiği istikamete gitmediğinde Batı ile birçok konuda çıkarları örtüşen İran’ın küresel sisteme entegrasyonu, Ortadoğu enkazının kaldırılması açısından da çok önemliydi.
 </p>
 <p>
  İsrail ve Neo-conlar, nükleer programı bahane ederek ısrarla İran’a yönelik sınırlı bir hava harekatının düzenlenmesini savunuyordu. İran’ın nükleer tesislerinin ve stratejik alanlarının seri bir şekilde vurulmasını öngören bu proje, uzun süre için askıya alınmış oldu. Hakeza İran’ı küresel sisteme terbiye ettirmek isteyen Riyad da elindeki çok önemli bir kozu kaçırdı. İran’a müdahale edilmediği gibi ambargonun kalkmasıyla Tahran’ın ekonomik olarak güçlenmesi ve küresel güçlerle sıcak ilişkiler kurması Suudi monarşisinin tüm planlarını altüst etti. Ortadoğu’nun yeniden şekillendirilmesi sürecinde Tahran kartına muhtaç olan ve bölgedeki Sünni marjinal çizgiyi dengelemek için çözüm arayan Batı, dört kolla İran ipine sarılabilir. Zira Afganistan ve Irak’ta sorunların çözümü aşamasında ABD-İran yakınlaşması meyvelerini verdi. Washington tarihî müttefiki Suudi Arabistan’ı kırmak pahasına İran’la yakınlaşmaya ve Tahran’ın önünü açmaya devam ediyor.
 </p>
 <p>
  İran’a yönelik askerî bir harekât yapılmaması için geçmişte büyük çaba sarf eden AK Parti iktidarı, artık Tahran’ı rakip ve hasım olarak görüyor. ‘İkinci ev’i büyük ölçüde Suudi Arabistan’a taşıyan karar alıcılarımızın İran’ın kazandığı her yeni mevziden mutsuz olması kaçınılmaz. Her ne kadar krizin tatlıya bağlanması ve askerî bir harekâtın masada olmaması Ankara’nın işine gelse ve dış ticaretimiz açısından önemli olsa da Ortadoğu’da yükselen İran gölgesinden Ankara oldukça rahatsız. Müzakere sürecinde İran ile küresel sistemin arasını bulmaya çalışan Türkiye, Arap devrimleri sürecinde gösterdiği kötü performans yüzünden Tahran’ın önünü açarak bu işlemi dolaylı olarak ifa etmiş oldu. İran çok büyük ölçüde Türkiye’nin bıraktığı boş alanı değerlendirerek Ortadoğu’nun yükselen gücü ve aranan partner ülke olmaya başladı.
 </p>
 <p>
  Ankara, karşılığı olmayan İran politikasını, ülke adına daha büyük bir karşılıksız çek Suudi Arabistan ile dengelemeye çalışıyor. Dış politikada partinin öncelikleri ile ülkenin öncelikleri arasında ciddi bir bocalama yaşadığımızı düşünüyorum. Enerji ve emlak sektöründe aktif olan aktörler dış politika tercihlerimize doğrudan ve dolaylı etkide bulunuyor. Reza’nın patronu Babek Zencani’nin yargılanıp hesap sorulma sürecinden önce ‘ikinci ev’ olan İran’ın neredeyse düşman ülke ilan edilmesini nasıl izah edeceğiz?
 </p>
</div>


Kaynak: [www.aksiyon.com.tr](http://www.aksiyon.com.tr:80/selim-savas-genc/iranin-kuresel-sistemle-sifir-sorunu_553677), [web.archive.org (arşiv bağlantısı)](http://web.archive.org/web/20160203123940/http://www.aksiyon.com.tr:80/selim-savas-genc/iranin-kuresel-sistemle-sifir-sorunu_553677)
