# Avrupa iç işlerimize neden karışır?

*Selim Savaş Genç 2015.09.15*

<div class="pNewsDetailMainContent" itemprop="articleBody">
 <p>
  Siz hiç göçmen oldunuz mu? Yeni bir ülkede hayata başlamanın belli başlı zorlukları vardır. Sosyal statünüz ne olursa olsun, dilini bilmediğiniz bir toplumda, hele hele maddi imkânlarınız da kısıtlıysa, hayata ikinci sınıf insan statüsünden merhaba dersiniz. Her göçmenin senaryoya dönüştürülebilecek detaylarla dolu hikâyeleri vardır. Canını kurtararak yeni bir hayata başlayanlar çoğu zaman en yakın canlarını arkada bırakıp umut ve endişe dolu bir hayata yelken açar.
 </p>
 <p>
  Ekonomik refah ve güvenlik şartları arttıkça başı sıkışan ilk fırsatta bir bahane ile Avrupa’ya sığınmanın yollarını aradı. 90’larda Türkiye’de ağır işkence olduğu için yüzbinlerce Kürt Avrupa’ya sığınmacı olarak yerleşip vatandaşlık hakkını elde etti. Bunların bir kısmı gerçekten tehdit altındayken bir kısmı da sadece Avrupa’da yaşamak adına uydurdukları senaryolarla sığınmacı olmuşlardı. Göçmenler ülkesi olan ABD ile mukayese edilemeyecek kadar homojen bir yapıya sahip olan Avrupa ülkelerinin bugün en büyük sorunu, yeni göçmenlere ihtiyaç duydukları hâlde göçmen entegrasyonunu başaramamış olmalarıdır. Ortak bir AB dış politikası oluşturmakta güçlük çeken birlik üyelerinin hemfikir oldukları ilk konu, kontrolsüz göç ve göçmenlerle mücadeledir.
 </p>
 <p>
  İşin ciddiyet boyutunu daha iyi izah edebilmek için seçmen eğilimlerinden örnek verelim. Mobilize olan Avrupa seçmeninin, oyunun rengini belirlerken ekonomik veriler ve istihdam piyasasının gidişatı akabinde ilk baktığı yer partilerin göç ve göçmen politikalarıdır. Türkiye’nin AB sürecinin uzun seneler birçok Avrupa ülkesinde seçim malzemesi olarak kullanılması da yine göçmen hassasiyeti ile izah edilebilir. Marjinal sağ partilerin söylemine yaklaşmamak için göçmenleri doğrudan dışlamak yerine Türkiye’nin AB entegrasyonunu eleştirmek bu hususta hassas olan Avrupa seçmenini âdeta esir almıştır.
 </p>
 <p>
  2005 senesinde Alman ikinci kanalı ZDF’de katıldığım bir televizyon programında Hıristiyan Demokrat kökenli bir siyasetçi “Türkiye’nin AB üyeliğine karşıyız; zira sorun yumağı ve potansiyel göç veren Irak’a komşu olmak istemiyoruz.” demişti. Bu ufak itirafın, belleklerdeki göçmen algısı hakkında önemli bir veri olduğunu düşünüyorum.
 </p>
 <p>
  Suriye sorununda kırmızı çizgisini 100 bin olarak belirledikten sonra bu rakamın yaklaşık 25 katı göçmene ev sahipliği yapan Türkiye’nin tercihi, AB’den gelen akademisyen ve siyasetçi misafirlerimi hep şaşırtmıştır. Konuyu biraz araştıran Batılı uzmanların ülkemizdeki başıboş ve kontrolsüz göçmen politikasını özetle ‘çılgınlık’ olarak özetlediklerini ifade edebilirim. Kabul edilen Suriyeli misafirin sayısı kadar, takip ve kabul edilme süreçlerinin de Batılı standartlardan çok uzak olduğu görülüyor.
 </p>
 <p>
  Batılı ülkeler tıpkı Suriye iç savaşı gibi bu ülkeden kaçan göçmenlere de uzun süre kayıtsız kaldı. Türkiye’nin bir milyon Suriyeliyi misafir ettiği günlerde okuduğum bir Avusturya gazetesi “İlk Suriyeli göçmenleri aldık” manşeti ile çıkmıştı. Aldıkları göçmen sayısının 100’ün altında olduğunu hatırlıyorum.
 </p>
 <p>
  Yüzlerce yetişkin göçmenin boğularak ölmesinin kutu haber olduğu Batı basınında karaya vuran bebekler manşet olunca sınır kapıları yerle bir oldu. Binlerce yeni Suriyeli göçmen, buldukları taşıtla yol alarak, bulamadıklarında da yürüyerek Batı’nın içlerine doğru mesafe katediyorlar. Suriye sorunu ve Suriyeliler artık her yerde. Yaklaşık 160 bin göçmen Avrupa topraklarına farklı istikametlerden giriş yaptı. Göçmen dalgasının alışılagelmiş bir yayılma eğilimi vardır. Güney ve Doğu Avrupa kapılarından giriş yapan insanların çok büyük bir kısmı ilk olarak akrabalarının bulunduğu ya da ekonomik şartların kısmen çok daha iyi olduğu ülkelere (Almanya, Fransa, İsveç…) doğru yoğunlaşırlar.
 </p>
 <p>
  AB Komisyonu Başkanı Juncker, bu gidişata dur demek için bir formül geliştirdi. Göçmenler ülkelere eşit olarak dağıtılacak. Payına düşenden daha az göçmen alan ülke ise diğerlerinin harcaması için ortak havuza almadığı göçmen başına 6 bin Euro ödeyecek. Henüz kabul edilmeyen bu teklif AB gerçekleri ile de örtüşmüyor. Shengen vizesini kaldırmayı planlayan ülkelerin sayısı süratle artarken bir taraftan da AB etrafına yeni güvenlik tertibatının konuşlandırılması konuşuluyor.
 </p>
 <p>
  “Avrupa bizim iyiliğimizi neden istesin?”, “AB niçin bizim iç işlerimize karışıyor?” sorularına bir de bu perspektiften bakın. Sizin karışan ve istikrardan uzaklaşan iç işleriniz yeni göçmenler üretecek ve AB’nin sırtına yük olacaksa, demokratik bir hukuk düzeninin tesisi ile herkesin bulunduğu ülkede mutlu yaşaması gelişmiş ekonomilerin en büyük hayalidir.
 </p>
</div>


Kaynak: [www.aksiyon.com.tr](http://www.aksiyon.com.tr/yazarlar/avrupa-ic-islerimize-neden-karisir_552255), [web.archive.org (arşiv bağlantısı)](http://web.archive.org/web/20150928093615/http://www.aksiyon.com.tr/yazarlar/avrupa-ic-islerimize-neden-karisir_552255)
