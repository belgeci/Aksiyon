# Arap baharı bilançosu

*Selim Savaş Genç 2015.02.24*

<div class="pNewsDetailMainContent" itemprop="articleBody">
 <p>
  Çok büyük umut ve heyecanla karşılanan Arap Baharı’nın görünen tek başarılı ülkesi Tunus. Suriye, Libya ve Mısır ise demokratikleşme ve özgürleşme umuduyla pirince giderken evdeki bulgurdan oldular. Okey masasındaki yancılar gibi büyük risklere girmeden bol bol bedava çay içerek sürecin tadını çıkartan aktörler ise periyodik olarak nüfuz artırımına gittiler. Bölge gerçeklerini çok iyi okuyabilen aktörler İran ve Kürtler (PKK-PYD), Arap Baharı çatışmalarından en büyük kazancı elde etti.
 </p>
 <p>
  IŞİD tehdidine karşı çatışmaya ve Batı ile birlikte mücadele etmeye hazır olduğunu gösteren İran, Suriye’de istediğini elde ettikten sonra küresel eksende tarihin hiçbir döneminde olmadığı kadar meşru bir aktör olarak algılanmaya başladı. Sünni İslamcı hareketlerin demokratikleşme bahanesi ile merkeze yürümelerine mâni olan İran, IŞİD kartına karşı kısa zaman içinde Esed’i de uluslararası sisteme kabul ettirip yeni Suriye’yi bu gerçek etrafında şekillendirmeye çalışacak.
 </p>
 <p>
  Kürtler, PKK’nın Suriye yapılanması PYD hareketi ile ilk defa kendilerinin hâkim olduğu ve yönettiği toprak sahibi oldular. Suriye sorununu doğru okuyamayan AKP yönetiminin PKK’ya en büyük hediyesi “Rojava” bölgesi olmuştur. PKK’nın IŞİD’e karşı gösterdiği performans akabinde terörist ülkeler listesinden çıkartılsın teklifi AB parlamentolarında yankılanırken, peşmergelere gönderildiği iddia edilen ağır silahların örgüt eline geçtiği geçen hafta Der Spiegel dergisi tarafından da teyit edildi. Peşmergeleri “eğit-donat” yöntemi ile IŞİD’e karşı hazırladıklarını ifade eden ve Türkiye’yi dinledikleri itirafında bulunan NATO müttefiklerimiz, Ankara’yı hesaba katmadan Kürt kartlarını oynamaya devam ediyor.
 </p>
 <p>
  2011 senesinde Esed’den daha yalnız olduğunu iddia ettiğimiz kimlikleri bile olmayan Suriyeli Kürtlere, Barzani ile işbirliği yapılarak sahip çıkılmasını önermiştik. Tüm hesaplarını Esed gidecek ihtimali üstüne yapanların en ufak bir B planlarının olmadığı görülüyor. Nitekim doğa yine boşluk kabul etmedi ve Suriye Kürtlerini silah gücünü kullanarak birleştiren PYD, muhalif Kürt liderleri infaz ederek “asayişi” sağlamış oldu. Arap Baharı’nın neticesi olarak Türkiye’nin yeni komşularından biri IŞİD ise diğeri de PKK’nın PYD’sidir. Suriye sorununu yanlış okumanın bedeli olan bu iki hediye, AKP iktidarının Arap Baharı “kazanımları” olarak tarihe geçmiştir.
 </p>
 <p>
  Gözlerden ırak olan bir diğer Arap Baharı kazazedesi ise sokak ortasında infaz edilen devrik diktatör Kaddafi’nin Libya’sıdır. Kaddafi akabinde iç savaşın devam ettiği ülke evinizde bulunan haritalarda yekpare bir devlet gibi görünse de fiiliyat çok daha farklı.
 </p>
 <p>
  Kaddafi dönemi öncesinde Trablus, Fizan ve Sirenayka olmak üzere üç ayrı bölgeden oluşan Libya, hâlihazırda Trablus ve Tobruk iktidarları olmak üzere ikiye bölünmüş gibi görünse de durum çok daha vahim. IŞİD’in ilerleme kaydettiği ülkede aşiretler kendi otonom bölgelerini kurmaya çalışıyor. Güç oyununda kaybeden aşiretleri müttefik olarak belirleyip Irak’ta olduğu gibi ilerleme kaydeden IŞİD’in bu taktiğini Libya’da da sahaya sürdüğü görülüyor. Derna bölgesini tamamen kontrolü altına alıp kendi yönetimini ikame eden IŞİD’e merkezî hükümet müdahil olamıyor.
 </p>
 <p>
  Geçen hafta 21 Mısırlı Kıpti Hıristiyan inşaat işçisini Libya’da kaçırarak infaz eden IŞİD’e karşı Mısır Hava Kuvvetleri bir operasyon düzenledi. BM’nin Libya’da bulunan IŞİD militanlarına karşı müdahil olmasını talep eden Kahire, tıpkı Tahran gibi IŞİD’e karşı mücadelede rol alarak uluslararası meşruiyetini daha da artırmayı hedefliyor.
 </p>
 <p>
  Mısır darbesi ile Arap Baharı fiilen bitmiş oldu. Yeniden yapılandırılan Ortadoğu’da hâlihazırda saflar daha çok IŞİD ile mücadele edenler ve etmeyenler ekseninde örgüleniyor. IŞİD tehdidi ile Bağdat iktidarını değiştirip Kuzey Irak Bölgesel Kürt Yönetimi’nin bağımsızlık referandumunu iptal ettiren ABD, Ankara ile arasındaki ilişkileri de bu eksende sorguluyor.
 </p>
 <p>
  Tüm bunlar olup biterken Ankara’nın alternatif bir yol haritası ve planının olmadığı artık çok aşikâr. Esed’in devrilip Mısır’da Mursi’nin başarılı olacağı ihtimali üzerine hesaplar yapan AKP iktidarının B planı olmadığı gibi mevcut karar alıcılarla yönetildiği sürece olma ihtimali de bulunmuyor. ‘Osmanlı Milletler Topluluğu’ edebiyatını yapıp Cumhuriyet dönemi kazanımlarını bile bozuk para gibi harcayanların Ortadoğu serüveni tahmin edilenden çok daha kısa sürmüş oldu.
 </p>
 <p>
  Uzun süre ‘Yalnız değiliz, doğru yolda ilkelerimiz ekseninde yürüyoruz’ iddiasında bulunan AKP karar alıcıları, önce “değerli yalnızlık”, daha sonra da “yalnızız ama umursamıyoruz” ifadelerinin arkasına saklanmaya başladı. AKP dış politikasının düştüğü durumu özetlerken “Dünya liderleri bizi kıskanıyor” ifadesini kullanan Erdoğan’ın bir sonraki evrede tercih edeceği tabiri çok merak ediyorum. Arap Baharı’nın Ankara için özeti arabesk bir melodramdan başka bir şey değil.
 </p>
</div>


Kaynak: [www.aksiyon.com.tr](http://www.aksiyon.com.tr/sinir-disi/arap-bahari-bilancosu_549114), [web.archive.org (arşiv bağlantısı)](http://web.archive.org/web/20150705205846/http://www.aksiyon.com.tr/sinir-disi/arap-bahari-bilancosu_549114)
