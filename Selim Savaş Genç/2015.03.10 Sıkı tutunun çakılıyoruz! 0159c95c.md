# Sıkı tutunun çakılıyoruz!

*Selim Savaş Genç 2015.03.10*

<div class="pNewsDetailMainContent" itemprop="articleBody">
 <p>
  İşler iyi gitmiyor. Sadece havuz sirkinden havadis alan kitleler, işlerin pek iyi gitmediğini fark etmeye başladıklarında paraşütle atlayabilecekleri irtifayı çoktan geçmiş olacağız.
 </p>
 <p>
  Gazeteciler tutuklanıyor. Tweet atanlar, evi basılıp yargılanıyor. Banka yönetimine hukuku sonuna kadar zorlayan bahanelerle el koyuluyor. Merkez Bankası başkanı hainlikle suçlandıktan sonra kabinenin kesintisiz bakanlık yapan en parlak ismi aynı çizgide olmakla itham ediliyor. Barış görüşmeleri yapılırken savaş yasaları çıkartılıyor… Özetle kendine biat etmeyen halkı ile adeta savaşan bir Ankara ile karşı karşıyayız.
 </p>
 <p>
  Havuz sirkinde yazılmadığı için geçen senenin aynı ayı ile mukayese ettiğimizde ihracatın yüzde 13 gerilediğinin farkında değiller. Ne doların Türk tarihinin en yüksek seviyesinde olmasının ne anlama geldiğini biliyorlar ne de bu gidişattan bir dönüş olmadığının idrakindeler. Çakılıyoruz ey halkım, diyenlere posta koymaları da cabası!
 </p>
 <p>
  Darbe planlarını yayımladığı gerekçesiyle tutuklanıp hücreye atılan Baransu konusunda başta Washington olmak üzere önemli başkentler ve uluslararası kuruluşlar gidişattan tedirgin olduklarını açıklayıp kınamalar yayımladılar. Kendisini ortaya koyarak darbe planlarını deşifre eden ve yayımlayan Baransu’nun darbe yapılmak istenilen AKP iktidarı döneminde, partililerin sevinç nidaları eşliğinde tutuklanması bir dönüm noktasıdır. Bundan sonra kimse AKP’nin demokrasi tarafında durup darbecilerle mücadele ettiğine inanmaz.
 </p>
 <p>
  Dahası çıkarı için gerekirse cellatları ile bile uzlaşabileceğine dair tüm kanaatler pekişir. Bu acımasız tutuklama ya da intikam hukuku akabinde hiçbir gazeteci (Ben geliyorum) diyen darbe planını ele geçirse bile yayımlamaya cesaret edemez. Darbe planı yapanlar da deşifre olma korkusunu yenmiş olur. Hasılı her açıdan Baransu’nun tutukluluğu demokrasimiz adına önemli ve oldukça sorunlu bir dönüm noktasıdır.
 </p>
 <p>
  Tek parti iktidarı ve AB istikametinde mesafe katediliyor oluşu, başlı başına dış yatırımcıları Türkiye’ye çeken iki önemli etkendi. AB kapıları Ankara’ya tamamen kapattı. İstikrarın garantisi olan AKP iktidarı ise başlı başına istikrarsızlık ve öngörülemeyen bir Türkiye’nin müsebbibi oldu. Mevcut yatırımcılar ülkeyi terk etmeye başlarken, yeni yatırımcıların da bu tabloda risk almak istememeleri anlaşılır bir durum.
 </p>
 <p>
  Nitekim geri gidişi durdurmak ve yeni yatırımcıları ikna etmek için geçen hafta Başbakan Davutoğlu ve Babacan ABD’nin yolunu tuttular. Son bir ay içinde üç kere ABD’ye giden Davutoğlu hiçbir resmî görüşme yapmadı ya da yapamadı. Washington kapıları mevcut iktidara tamamen kapatmasına rağmen ayda üç kere ABD yolunu tutmak ilginç bir ısrar olsa da çözüm değil.
 </p>
 <p>
  Reuters’in geçtiği habere göre Davutoğlu bu toplantıya yatırımcılara güven telkin etmek için gittiğini ifade etmiş. Demek ki içeride işlerin yolunda gitmediğini artık muktedirler de iliklerine kadar hissetmiş ve dışarıda zevahiri kurtarmak için adım atma kararı almışlar. Niyet doğru olsa da hamle çok yanlış. Dışarıda AKP’nin ürkütücü imajını kurtarmanın yolu Ankara’dan geçiyor.
 </p>
 <p>
  Türkiye, kuvvetler ayrılığı ilkesine sadık kalan, hukukun üstünlüğünü içselleştiren, adil, şeffaf, hesap verebilen bir sistem inşa edemediği sürece Washington’a demir atsa ve Siyonist lobilerine Türkiye bütçesini verse mevcut imajını değiştiremez. Cazip ülkeysen yatırımcı kapında yatar, öngörülemeyen ülkeysen yatırımcının kapısında sen yatarsın.
 </p>
 <p>
  Otoriterleşen AKP’nin fotoğrafını aylar önce Batılı başkentlerde gerçekleştirdiğimiz saha çalışması ile çekip sizlerle paylaşmıştık. Bulduğumuz sonuçlara itiraz eden AKP danışmanları artık aklı başında Batılı liderlerden randevu bile alamıyor. Nitekim ABD Dışişleri Bakanlığı sözcüsü AKP heyetinin ülkelerine gerçekleştirdiği gezi sırasında  yaptığı açıklamada “Davutoğlu Amerika’da mı? Haberimiz yok” ifadesi ile demokratik başkentlerin Ankara’ya hangi zaviyeden baktığını göstermiş oldu.
 </p>
 <p>
  Dolar işler yolunda gittiği için rekor üstüne rekor kırmıyor? İşsizlik ülke refah içinde olduğu için patlama aşamasında değil. İhracatın çöküşü parlak bir dış politika’nın pazar kazanımlarının devamına işaret edebilir mi? Banka yönetimine el koyan muktedirler yurt dışında yatırım bankalarının kapısını çalıp gelin bize yatırım yapın size bir şey yapmayacağız trajikomik tiyatrosunu oynuyor.
 </p>
 <p>
  Her önemli kararın bir kişinin iki dudağı arasında olduğu bir coğrafyaya siz riske girip yatırım yapar mıydınız? Onlar da öyle yapıyor...
 </p>
</div>


Kaynak: [www.aksiyon.com.tr](http://www.aksiyon.com.tr/sinir-disi/siki-tutunun-cakiliyoruz_550095), [web.archive.org (arşiv bağlantısı)](http://web.archive.org/web/20150706191450/http://www.aksiyon.com.tr/sinir-disi/siki-tutunun-cakiliyoruz_550095)
