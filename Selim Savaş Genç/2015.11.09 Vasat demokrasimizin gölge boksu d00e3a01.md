# Vasat demokrasimizin gölge boksu

*Selim Savaş Genç 2015.11.09*

<div class="pNewsDetailMainContent ctx_content" itemprop="articleBody">
 <p>
  AKP, en kötü günlerini yaşadığı, tek başına iktidarı kaybedip bünyesinden daha önce hiç işitmediğimiz çatırdama seslerinin geldiği günlerden sadece dört ay sonra, tarihinin en yüksek oyunu aldı. Siyaset biliminde bazı göstergeler ve teoriler vardır. Düşüş eğilimindeki bir partinin işsizlik ve ekonomik daralma ile doğru orantılı olarak oyları da düşer. En iyi ihtimalle artmaz, daha iyi bir ihtimalle de bu kadar kısa sürede 8 puan artmaz. Geçmişin travmaları, gelecek korkusu ve dört aylık sürede yaşanan güvenlik sorunları akabinde seçmen antidemokratik, hukuksuz ve hesap vermeyen olsa bile güçlü bir tek parti iktidarından yana tavır aldı. Seçmen değer, ilke ve normlardan ziyade kolay olanı seçip güçten yana tercih yaptı.
 </p>
 <p>
  Aynı kitle 80 darbesi akabinde farklı korkularla Evren Paşa’nın anayasasına yüzde 90 civarında oy oranıyla destek vermişti. Mütemadiyen evlatlarını, huzurunu, mallarını ve mülklerini kaybedenler, yol ayrımına ya da karar aşamasına geldiklerinde Susana Tamaro gibi yüreklerinin değil de korkularının götürdüğü yere gitmeye başladılar. Korkular, bir toplumu siyaset biliminin okumakta âciz kaldığı bilinmezlerle dolu bir uçuruma doğru sürüklüyor. Geleceği daha ziyade korkularla inşa edilen bir toplumun mutluluk rüyası ne olabilir? Kudret kalemini ülkenin geleceğini korkularıyla şekillendirmeye çalışanların eline versek kader çizgimizi hangi istikamette yönlendirirlerdi? An itibarı ile ayakta kalmayı başardıkları için mutluymuş gibi yapanların “acaba” korkuları, sürekli gülümseyen ama oldukça tedirgin yüz kaslarına yansıyor. Zira toplumu korkutanlar da çok korkuyor. Kendi korkularından kurtulmak için kitleleri korku ile yaşatanların “deva” olarak görüldüğü bir coğrafyadan ne kadar istikrar çıkarsa o kadar huzura kavuşacağız. Korkunç değil mi?
 </p>
 <p>
  Hukuk aracını sağlam, çok kullanışlı ve kolay netice alan bir sopaya dönüştüren hiçbir iktidar bu alışkanlığından vazgeçmez. Otoriterleşme sürecine “bir arkadaşa bakıp çıkacağım” diye giren her otoriter lider, finali diktatör olarak tamamlamıştır. Otoriterleşmek seri cinayet işlemek gibidir. Hukuksuzluklarını temizlemek için yeni hukuksuzluklar ifa etmek zorunda kalan ve en nihayetinde şahitleri öldürmekle başa çıkamayacağını görüp hukuk sürecini tamamen askıya alan “Yetenekli Bay Ripley” rejimi.
 </p>
 <p>
  Sonunda mutlaka ama mutlaka hukukun işlediği, demokrasinin geçer akçe olduğu, karar alma sürecinde denge ve denetim mekanizma çarklarının dönmeye başladığı, rekabete açık, şeffaf bir Türkiye inşa edilecek. Bu mutlaka olacak! Evrensel değerler ekseninde bir sistem kurmayı başaramazsak zaten ortada ayakta durup insanları mutlu edebilen bir devletimiz de kalmayacak. Toplumun kutuplaştırılmadan birlikte mutlu olmayı başarabildiği, aynı şeyleri düşünmeseler de asgari hukuk çerçevesinde aynı toprakları paylaşabildikleri bir Türkiye rüyasına ulaştığımız gün, siz o başarı hikâyesinin içinde olmayacaksınız. Kayyum, el koyma ve baskılarla kesilen tüm medya organları tıpkı Sokullu’nun donanması gibi daha gür inşa edilerek özgürlüklere yelken açarken, otoriterleşmek zorunda kalan siyasi çizginizin uzun kollarının kesildiğini göreceksiniz. Zira felsefeniz yaşıyorsa yeni fikirler ve kaynaklarla tekrar yola çıkabilir, aynı heyecanla tüm düştüğünüz yerlerden tekrar ayağa kalkıp hatalarınızdan dersler çıkartır, daha da güçlenerek tekrar istikamet belirleyebilirsiniz. Felsefeniz yaşamıyorsa, izafi güçleriniz sizi terk ettiğinde o küçük hesaplarınızla baş başa kalıp başarı diye yazdığınız hikâyelerin enkazında hâlâ kaldıysa gün tüketirsiniz.
 </p>
 <p>
  Darbeciler her defasında silahla yönetime el koyduktan en geç üç sene sonra ağır aksak işlese bile demokrasiyi tekrar inşa etmek için adım adım sahneden çekilmişlerdi. Biraz uluslararası kurumların baskıları, biraz yeni darbelerden korunma motivasyonumuz, yatırımcıları çekme gayretimiz ve biraz da çok büyük sorunlarımızı çözer gibi yaparken büyük bedeller ödeyerek geliştirdiğimiz vasat bir demokrasimiz var. Tarihimizin hiçbir döneminde yaşamadığı kadar yeni ve oldukça çetin bir imtihanla karşı karşıya kalan vasat demokrasimizin işi kolay değil. Bağışıklık sisteminin hiç de hazır olmadığı bu süreci büyük acılar çektirtmeden atlatması en büyük temennim.
 </p>
</div>


Kaynak: [www.aksiyon.com.tr](http://www.aksiyon.com.tr:80/yazarlar/vasat-demokrasimizin-golge-boksu_552918), [web.archive.org (arşiv bağlantısı)](http://web.archive.org/web/20151112135930/http://www.aksiyon.com.tr:80/yazarlar/vasat-demokrasimizin-golge-boksu_552918)
