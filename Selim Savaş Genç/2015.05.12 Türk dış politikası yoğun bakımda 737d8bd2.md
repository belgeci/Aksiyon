# Türk dış politikası yoğun bakımda

*Selim Savaş Genç 2015.05.12*

<div class="pNewsDetailMainContent" itemprop="articleBody">
 <p>
  Türkiye dış politikası, AKP iktidarının ilk yıllarında taraflı tarafsız herkesin dikkatini çekmeyi başarmıştı. Komşularla sıfır sorun hedefi olan Ankara, karşılıklı vizelerin kaldırılması, yumuşak güç, model ülke, çok taraflı ve proaktif dış politika, düzen kurucu gibi hedeflerle Ortadoğu’da etkinliğini kademeli olarak artırıyordu. Arap Uyanışı’nı, bölge ülkelerinin önceliklerini ve kendi kapasitesinin sınırlarını doğru okuyamayan AKP iktidarı, bölgede uygulamaya çalıştığı yanlış politikalar akabinde belirleyici bir aktör olma özelliğini tamamen kaybetti. AB ekseninden kopan Türkiye’nin herhangi bir B planının olmadığı Ortadoğu’da, Suudi Arabistan haricinde güvenebileceği tek bir müttefiki kalmadı. Arap ülkeleri, Türkiye’nin en çok pazar ve itibar kaybına uğradığı, güvenlik politikaları açısından yakın tarihin hiçbir döneminde olmadığı kadar sorunlu bir alana dönüştü. Dış politika projelerini dış ticaret ile kazanıma çeviren Türkiye’nin bölge ülkelerinde rekor seviyede pazar kaybına uğraması hiç kimseyi şaşırtmadı.
  <br>
   AKP iktidarı, Suriye politikasını, sadece “Esed devrilecek ve yeni Suriye’yi destekledikleri muhalif Özgür Suriye Ordusu öncülüğündeki siyasi akım kuracak” tezine dayanarak oluşturdu. Şam yönetiminin savaşı kaybederek ülkeden gitmesi için her alternatifi deneyen Ankara, netice alamadığı gibi yaklaşık 2 milyon Suriyeli sığınmacıya da kapılarını açmak zorunda kaldı. Başlangıçta kırmızı çizgisinin 100 bin olduğunu deklare eden yetkililer mevcut sığınmacıların muhtemel bir IŞİD saldırısı akabinde ne kadar daha artacağını tahmin bile edemiyor. Esed devrilmeyecekse Suriye’nin geleceğini makul bir ateşkes akabinde konuşmak en doğru tercih olamaz mıydı? İki sene önce Suriye’de Sünni Araplar ve Kürtlerin hakları korunarak bir ateşkes vuku bulmuş olsa IŞİD’in bölgede aktör olmasına da mâni olunabilirdi. Yanlış hesaplar yapan ve yanlışta direten Ankara, maalesef bu alternatifi de büyük ölçüde ıskaladı. Türkiye tüm uyarılara rağmen IŞİD tehdidini ısrarla görmedi. Esed’in devrilmeyeceğini göz ardı etti. Batı’nın daha ilk günlerden itibaren Esed sonrası senaryoları göremediği için öngörülemeyen bir Suriye’ye yatırım yapmayacağını hesaba katmadı. Katar gibi nüfusu bile olmayan bir ülke ile Ortadoğu’ya nizam verip düzen kuracağını, hatta bölgede kendisinin izni olmadan yaprak bile kıpırdamayacağını iddia etti. Devrilen rejimlerin büyüsüne kapılan AKP iktidarı bir dönem (sanki Arap toplumlarında karşılığı varmış gibi) Osmanlı Milletler Topluluğu’nu kuracağını üst perdeden dillendirmeye başladı. Ortadoğu alev alev yanıp büyük bir uçurumun eşiğine sürüklenirken, karar alıcılarımız bir köşede İslamcılık oynamaya devam ediyordu.
  </br>
 </p>
 <p>
  Yaşanan acı dolu tecrübeler akabinde Mısır, Libya ve Suriye’ye yönelik AKP dış politikasının mevcut karar alıcılarla değişmesini ya da normalleşmesini beklemek, karşılığı olmayan büyük bir hayaldir. Arap Baharı ülkelerinden rol çalan ve süreci devrim aktörlerinin AKP’lileştirilmesi olarak algılayanlar Ortadoğu’nun demokrasi ve evrensel değerlerle kucaklaşamamasında pay sahibi olmuştur.
 </p>
 <p>
  “İslam ve demokrasi bağdaşır mı?” sorusuna bir dönem tek olumlu yanıtın verildiği adresin “Türkiye modeli” olduğunu söyleyebiliriz. Çöken AKP dış politikası ve otoriterleşen iktidar anlayışı ile artık yeryüzünde bu soruya hiç kimse göğsünü gere gere “evet” diyemeyecek. Otoriterleşen AKP dünya Müslümanlarının demokrasi endeksindeki son kredisini de tüketmiş oldu. En demokratik ve seküler zeminde iktidarı ele geçirdikten sonra otoriterleşen İslamcılara bundan sonra kimse “değiştik” dese bile güvenmez.
 </p>
 <p>
  AKP dış politikasının daralma ve ‘değerli yalnızlık’ yaşadığı tezi bile Ankara’nın içinde bulunduğu alternatifsiz durumu izah etmekte yetersiz kalıyor. İnterneti yasaklayan, yargıyı Adalet Bakanlığı’na bağlamaya çalışan, makul şüphe ile tutuklamalar yapma hayali kuran, basın özgürlüğünü kısıtlayan, yolsuzluk endeksinde dikey bir yükselişe geçen, sistem içindeki denge denetim mekanizmalarını bir bir devre dışı bırakan, kamu ihalelerinden alınan paylarla alternatif medya kurumlarını tek tek ele geçiren, AB ilerleme raporları tarafından çok sert bir şekilde eleştirilen Ankara’nın dış politikada yeni bir şey söyleyebilecek zemini ve referansı kalmadı. Yaşadığı yalnızlığı elçilerini geri çekip içine kapanarak demlendiren Türkiye dış politikasının değişmesi için ivedilikle aktörlerin değişmesi gerekiyor. Türkiye değişmedikçe, yalnızlığı, Türkiye’nin çehresini değiştirecek.
 </p>
 <p>
  <img alt="" src="http://web.archive.org/web/20150717154818im_/http://medya.aksiyon.com.tr//aksiyon/2015/05/12/568329.jpg "/>
 </p>
</div>


Kaynak: [www.aksiyon.com.tr](http://www.aksiyon.com.tr/sinir-disi/turk-dis-politikasi-yogun-bakimda_550871), [web.archive.org (arşiv bağlantısı)](http://web.archive.org/web/20150717154818/http://www.aksiyon.com.tr/sinir-disi/turk-dis-politikasi-yogun-bakimda_550871)
