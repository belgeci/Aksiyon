# Kim kime, hangi motivasyonla oy verecek

*Selim Savaş Genç 2015.06.02*

<div class="pNewsDetailMainContent" itemprop="articleBody">
 <p>
  Geçen hafta attığım bir tweet, yandaş medyayı ayağa kaldırdı. Birkaç sene önce BDP aleyhinde attığım bir tweet ile mukayese ederek beni “fena yakalanmak” ya da “kendimle çelişik olmak”la suçladılar. Hepsinden kötüsü ve komiği, şahsımı Hizmet Hareketi’nin akıl hocası ilan ederek değme karikatürlere taş çıkartacak cehalet ve seviyesizliklere yelken açmış oldular. Hizmet’in entellektüel kapasitesinden bihaber oldukları için bu anlamsız yakıştırmaları inanarak yapmaları şaşırtıcı değil.
 </p>
 <p>
  ‘Havuz Sirki’nin aynı merkezden aldığı ve tam dört farklı gazetede aynı başlıkla alelacele yayımladığı haberler akabinde, Ankara’ya dinozor ve ucube uzaylıları kazandıran Melih Gökçek ekran ekran gezip ucuz demogojilerle şahsımı PKK’ya destek vermek gibi aslı astarı olmayan ithamlarla hedef göstermeye devam etti.
 </p>
 <p>
  Tam 24 saat sonra AKP’nin İstanbul adayı ve akil adamlar heyetinde bulunmuş Doç. Dr. Hüseyin Yayman, verdiği bir televizyon mülakatında HDP’nin Öcalan’ı tasfiye ve diskalifiye etmek için Öcalan ile istişare edilmeden kurulduğunu ve İmralı’nın tercihinin Kürt vekillerin bağımsız olarak seçimlere katılmasından yana olduğunu ifade etti. Özetle Öcalan, HDP oluşumuna tamamen karşı. AKP kurmayları da Öcalan ile hemfikir. Zira onlar da her fırsatta HDP’ye karşı olduklarını açıkça ifade ediyorlar. Şimdi bu ifadelere göre HDP’nin, örgütün lideri Öcalan’ı dinlemeyerek özgür hareket ettiği anlaşılıyor. AKP’nin de çözüm sürecinde seçilmiş vekilleri muhatap almak yerine Öcalan’la konuşmayı tercih ettiği anlaşılıyor. Nitekim Yalçın Akdoğan açıkca HDP’nin barajı aşmasının çözüm sürecine zarar vereceğini, partinin baraj altında kalmasını arzuladıklarını ifade etmişti. Bu durumda Oslo’da örgütle pazarlık yapan, Öcalan’ın mesajlarını her Nevruz halka ileten, yani örgütle birçok konuda aynı safta olan kim?
 </p>
 <p>
  AKP’nin göremediği acı gerçek şu: Artık verdiği kararlardan dolayı hâkim tutuklayan bir rejimden herkes büyük endişe duyuyor. Toplumu kutuplaştırarak iktidar gemisini kendi sahasındaki alternatifsizliği de kullanarak yürüten AKP, oynadığı güç oyununun limitlerine geldiğinin farkında bile değil. Hizmet Hareketi’ne yakın insanlara yapılan acımasız baskıları gören seküler kitleler büyük endişe duyarak stratejik oy vermeye çalışıyor. Çok büyük kitleler hiç inanmadıkları ve güvenmedikleri hâlde, sırf AKP’nin tek başına iktidar olmasını engellemek için stratejik oy kullanarak bir defalığına HDP’ye oy verecek. Bu benim görüşüm değil. Saha çalışması yapan Metropoll ve Gezici ile konuyu karşılıklı konuştum ve kendilerinin hazırladığı çalışmaları detaylı inceledim.
 </p>
 <p>
  AKP kurmaylarının, HDP’nin bu şekilde alternatif bir adres olacağını analiz ettiğim tweeti okuyup büyük bir panikle bana saldırmaları nafile. Zira gerek MHP gerekse CHP tabanından ama özellikle de AKP’ye bir dönem oy vermiş çok geniş bir Kürt seçmenin stratejik olarak HDP’ye oy vereceği anlaşılıyor. Bu kitle stratejik oy tercihini ben dediğim için yapmıyor. Ben onların stratejik oy kullanacağını sadece tespit ediyorum ve gerçekten de HDP’ye eli oy vermeye gitmeyen her kararsız seçmen AKP’yi dolaylı olarak desteklemiş olacak. HDP barajı aşamazsa AKP bu şekilde en az 55 vekili hiç hak etmediği hâlde kazanmış olacak. AKP kurmaylarının görmediği, aynadaki akisleri. İnsanlar otoriterleşme ivmenizden ve tehditlerinizden bıktığı için, sırf sizden kurtulmak için, nefes almak için, size mağlubiyet tattırmak için, bir balkon konuşması daha dinlememek için, kibirli bakışlarınızın sona ermesi ve biat etmeden de yaşayabilecekleri bir ülke inşa etmek için stratejik oy kullanacaklar.
 </p>
 <p>
  Gelelim Hizmet Hareketi’ne. Gözlemleyebildiğim kadarı ile hareketin gönüllüleri (bir zaman devam eden reformlar aşkına AKP’ye destek verdiği dönemler hariç) her zaman olduğu gibi çok renkli tercihlerde bulunacak. Büyük şehirlerde ilk tercihler daha ziyade bağımsız adaylardan yana. Bizim hanenin oyları da çok büyük ihtimalle efsane futbolcumuz, gol kralımız ama kendisini bu meziyetler ötesinde harika bir şekilde geliştirmiş Hakan Şükür’e gidecek. Bu iller dışında kalan Hizmet gönüllüleri MHP, CHP, Millî İttifak (Saadet) ve HDP’ye oy verecekler. Dört parti de demokrasi adına gönüllüler tarafından farklı gerekçelerle ve tamamen özgür iradeleri ile desteklenecek.
 </p>
 <p>
  Son söz ‘Havuz Sirki’ sakinlerine. 2013’te BDP’yi eleştirip 2015’te HDP’nin dengeleyici bir unsur ve Kürt sorununun çözümünde aktif bir aktör olabileceğini ima etmem “fena yakalanmak” değildir. Zira BDP hakkındaki görüşlerim hâlâ aynı ve adamlar bu yüzden HDP’yi kurup merkeze doğru yürüdüler. Fena yakalanmak, sizleri bu ülkeye gazeteci diye musallat edenlerin işidir. Zira onlar “Kürt sorununu biz çözeriz” derken, tek parti iktidarının gittiğini görükleri gün “Kürt sorunu ne yahu!” dediler. Tekrar ediyorum, cesaretiniz varsa manşet yapın. Evren’in yüzde 10 barajı antidemokratiktir. Kürtler dağ yerine sorunun çözümü için Meclis’te olmalıdır. HDP bir şekilde barajı aşarsa buna en büyük katkıyı hukuksuz çıkışlarıyla AKP yapmış olacaktır. Zira halk, kutuplaştırarak iktidarı elde tutma oyununuzu, inanmadığı bir adresi Meclis’e taşıyarak bozmaya ahdetti. Sadece siz sarayın ses geçirmez duvar ve pahalı camları arkasında bu dip dalgayı işitemiyorsunuz.
 </p>
</div>


Kaynak: [www.aksiyon.com.tr](http://www.aksiyon.com.tr/sinir-disi/kim-kime-hangi-motivasyonla-oy-verecek_551076), [web.archive.org (arşiv bağlantısı)](http://web.archive.org/web/20150719213759/http://www.aksiyon.com.tr/sinir-disi/kim-kime-hangi-motivasyonla-oy-verecek_551076)
