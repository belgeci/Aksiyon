# İran barışından Türkiye'ye düşen pay

*Selim Savaş Genç 2015.07.21*

<div class="pNewsDetailMainContent" itemprop="articleBody">
 <p>
  Yüzlerce nükleer silahı olan gelişmiş 6 büyük devlet, henüz hiç nükleer silahı olmayan İran ile müzakerelerde anlaşmaya vardı. BM’nin beş daimî üyesi ve Almanya’nın 12 senedir takip ettiği inişli-çıkışlı bir süreci, tarihî anlaşma ile taçlandırdılar. Şüphesiz akla gelen ilk soru şu: “Bu kadar uzun süre uzlaşılamayan bir konuda ne değişti ve ülkeler nasıl bir metnin altına imza attılar?”
 </p>
 <p>
  Öncelikle Ortadoğu’da şartlar değişti ve değişim süreci bitmiş değil. Arap devrimleri netice alamadı, IŞİD diye bir aktör doğdu ve artan Sünni-Selefî akımlara karşı İran ile Batılı güçler ortak bir paydada yollarını kesiştirdiler. Dahası, İran’a uygulanan ambargolar çok sıkı denetlendi ve Tahran ekonomik bir darboğaza girdi. Ülkede enflasyon bunaltıcı boyutlara ulaştı, işsizlik arttı, ekonomi çökme aşamasına geldi. Son olarak Yemen’de boy gösteren, bölgede başta Suudi Arabistan ve Katar olmak üzere Sünni bir blok oluşturma gayretindeki aktörler İran’ı doğal süreçte denge unsuru hâline getirmiş oldular. Ankara’nın öngörülemez, şeffaf olmayan ve sorgulanan dış politika tercihleri Tahran’ı bile rasyonel bir aktör konumuna terfi ettirdi. Batı paktı ile anlaşması imkânsız gibi görünen Tahran’ın Mısır darbesi akabinde attığı stratejik adımlar netice verdi. Nükleer programının bir kısmından vazgeçip geri kalanını da uluslararası denetime açan İran yaptırımlardan kurtulmuş olacak. Anlaşmanın yürürlüğe girmesi akabinde petrol, doğalgaz, enerji ve bankacılık alanlarında İran’ın önü kademeli olarak açılacak.
 </p>
 <p>
  Tahran, bir yandan kısmen olsa da nükleer programını sıkı denetimler gölgesinde sürdürmeyi başardığı için iç politikada da büyük çalkantılar yaşamayacak. Neresinden bakılırsa bakılsın nükleer programa kısıtlama ve denetim getiren ama karşılığında da ambargolara son veren bu anlaşmanın öncelikli kazananı hiç şüphesiz İran’dır. Tahran, olmayan nükleer silahlarından vazgeçerek rasyonel ve meşru bir ülke konumuna yükseldiği gibi Ortadoğu’da daha ciddi bir bölgesel güç olma istikametinde de elindeki kartları artırmış olacak.
 </p>
 <p>
  Başta Suriye olmak üzere, Tahran’ın Batı ile işbirliği alanları da artabilir. Zira başından beri Esed’in gitmesine sıcak bakmayan Batılı güçler ve İsrail, yeni Suriye’yi şekillendirirken İran’ın oynayabileceği rollerden de istifade edebilecekler. Tam da bu çerçeveden bakıldığında Ankara’nın Suriye’ye yönelik muhtemel bir sınır ötesi operasyon gerçekleştirme ihtimalinin artık çok daha düşük olduğunu ifade edebiliriz.
 </p>
 <p>
  Şüphesiz İran’ın yıldızının bu denli parlaması, başta Suudi Arabistan olmak üzere Körfez ülkeleri ve İsrail’i hiç memnun etmeyecektir. İran’ın güvenilmeyecek bir aktör olduğunu defaatle dile getiren bu ülkeler, Tahran’ın kazandığı diplomatik zaferi açık bir tehdit olarak görüyorlar. İran’ın hareket alanının daha da ileri gitmemesi için İran karşıtı cephenin tedbir alması sürpriz olmayacaktır.
 </p>
 <p>
  Gelelim Türkiye’ye. Ankara için bu anlaşma ne anlama geliyor? Senaryonun olumlu tarafından başlayalım. AKP iktidarı çok dikkate almamış olsa da İran’ın nükleer silaha sahip olmaması Ankara için büyük bir avantaj. Savunma sanayii hiç de iyi konumda olmayan Türkiye’nin birçok sorunda karşı cephede olduğu İran’ın nükleer silahlara sahip olmasını arzulaması düşünülemez.
 </p>
 <p>
  Ambargolardan kurtulan ve ekonomik gücü artacak olan İran’ın Türkiye ile ilişkileri de farklı bir zemine kayacak. Öncelikle Reza Zarrab gibi aktörlerin iki ülke arasındaki oldukça sorunlu ekonomik rolleri bitmiş olacak. İktisadi açıdan güçlenecek olan Tahran, bölgesel sorunlara Türkiye’nin karşısında daha etkin politikalar üretebilecek. Başta IŞİD olmak üzere bölgemizde faaliyet gösteren terörist gruplara karşı Batı ile daha yakın ilişki içine girmesi beklenen Tahran, Ankara’nın oynamadığı rollere talip olarak karşı atağa geçebilecek.
 </p>
 <p>
  Tüm bunlara paralel olarak, İran’la yürütülen müzakerelerde dün masada oturup arabulucu rolü oynayan Ankara’nın bugün anlaşma metnini haber ajanslarından öğrenmiş olması, yakın gelecekte bölgemizde nasıl bir dengenin kurgulanacağının da ilk işaretlerini veriyor. Arap Uyanışı sonrasında Türkiye yumuşak güçlerini bir bir kaybetti. Ankara’nın küresel ölçekte masaya sürebileceği son kartın Soğuk Savaş senelerinde olduğu gibi arsa değeri olduğu tartışılıyordu. Çevresindeki tehdit algısının değişmesi ve kurulan yeni ittifaklar vesilesi ile Türkiye’nin arsa değeri de her geçen gün eriyor.
 </p>
 <p>
  Ortadoğu’da hamle alanı gittikçe daralan Ankara’nın aynı zamanda Batı ülkeleri ile de arasının iyi olmadığını gözden kaçırmayalım. Hâkim, savcı, polis ve gazeteci tutuklayan, anayasayı askıya alan, demokrasiyi bir araç olarak gören, dış politikada hata üstüne hata yapan aktörlerin yönettiği Türkiye’ye özetle Batı güvenmiyor. Batı ile İran arasındaki nükleer barış ileriki aşamalarda Türkiye’yi tarihin hiçbir döneminde olmadığı kadar derin bir yalnızlığa mahkûm edebilir. Kendisini dev aynasında görüp ‘Osmanlı Milletler Topluluğu’ projeleri yapan Ankara, çevresinde ağları örülmeye başlayan bu izolasyonu görebiliyor mu?
 </p>
</div>


Kaynak: [www.aksiyon.com.tr](http://www.aksiyon.com.tr/sinir-disi/iran-barisindan-turkiyeye-dusen-pay_551657), [web.archive.org (arşiv bağlantısı)](http://web.archive.org/web/20150803070039/http://www.aksiyon.com.tr/sinir-disi/iran-barisindan-turkiyeye-dusen-pay_551657)
