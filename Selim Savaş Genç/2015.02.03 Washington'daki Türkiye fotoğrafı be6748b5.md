# Washington'daki Türkiye fotoğrafı

*Selim Savaş Genç 2015.02.03*

<div class="pNewsDetailMainContent" itemprop="articleBody">
 <p>
  Bu yazıyı Amerika’dan kaleme alıyorum. Ülkenin başkenti Washington DC, keskin soğukla, küresel ve iç sorunlarla mücadele etmeye çalışıyor. Düşük gelirli kesimi desteklemek için zenginlerden daha fazla vergi almayı planlayan Obama, Kongre’nin desteğine ihtiyaç duyuyor. Ara seçimlerin tamamını kaybeden Demokratların Kongre’nin her iki kadadında da çoğunluğu yitirmesi, Beyaz Saray açısından tam bir felaket anlamına geliyor. Obama yönetimi, geri sayımını bekleyen, kendi içine hapsolmuş bir görüntü içinde. Washington’da esen iktidar rüzgârları Cumhuriyetçilerden yana. Başkanlık seçiminin adayları tam anlamıyla belli olmasa da Cumhuriyetçilerin büyük bir hata yapmamaları hâlinde Beyaz Saray’ın yeni emanetçisi olacağını söyleyebiliriz. 2016 başkanlık seçiminde Cumhuriyetçi adaya 900 milyon dolar bağış yapacaklarını açıklayan Charles ve David Koch kardeşler, seçimlerin istikametini değiştirecek bir hamle yapmış oldu. Demokratlarla girdikleri yoldan sıkıldıklarını her halukârda belli eden Amerikalılar, Obama döneminde ihtişamlı ABD imajının yerle bir olduğuna inanıyorlar. Ortadoğu’da aktif olmama sözüyle iktidara gelen Obama’nın dış politikada bile tercih ettiği temponun artık çok az alıcısı bulunuyor.
 </p>
 <p>
  ABD’ye gitmeden önce, bu ülke elitlerini de kapsayan bir saha çalışması yaparak Türkiye’nin gelişmiş demokrasiler tarafından nasıl algılandığını ortaya koyan bir saha çalışması gerçekleştirmiştik. Oldukça tempolu bir görüşme trafiği akabinde karşılaştığımız tablonun en az elde ettiğimiz rakamlar ve veriler kadar kötü olduğunu üzülerek ifade etmemiz gerekiyor. Kongre’de Zaman yazarı Sevgi Akarçeşme ile yaptığımız konuşma akabinde görüştüğümüz senatör ve Temsilciler Meclisi üyeleri, Ankara’dan büyük ölçüde umutlarını yitirdiklerine dair yorumlar yaptılar. Türkiye’de vuku bulan sürecin otoriterleşme ötesi bir kavramla izah edilmesi gerektiğini savunan siyasiler, “Ukrayna, IŞİD ve diğer sorunlardan dolayı Ankara ile iyi geçinmek zorundayız ama hepsi bu kadar” zaviyesinde duruyorlar. Bölgede ikili işbirliği ile gerçekleştirilecek büyük projelerin askıya alındığını ifade eden aktörler, ‘model ülke’ adayı Türkiye’nin herkesi hayal kırıklığına uğrattığını ve Beyaz Saray’ın Ankara ile irtibatını olması gereken en düşük seviyeye indirdiğini savunuyorlar.
 </p>
 <p>
  Türkiye’de medyaya yapılan baskı ve tehditler Washington’da çok yakından takip ediliyor. Konuştuğum üst düzey danışman, araştırmacı, siyasetçi ve gazetecilerin büyük bölümünün neredeyse olaylara ayrıntılarına kadar hâkim olduklarını gözlemledim. Havuz medyasının nasıl oluştuğu ve bu ‘çok ilginç’ sistemin gözlerden nasıl kaçtığı meselesi haricinde karşılaştığımız en ilginç soru ‘Korkmuyor musunuz?’ idi. Ankara’nın karar alıcıları artık kanun tanımayan ve her hamlelerinden endişe edilmesi gereken bir imaja sahipler. Türkiye’de medya mensubu olmanın tekrar korkulacak bir şey olduğu algısı için büyük çaba sarf edenlerin utancını omuzlarımızda hissettik.
 </p>
 <p>
  Gezinin eğlenceli yanları da vardı. Cumhurbaşkanı Erdoğan’ın damadının yönettiği medya grubunun gazetesi Takvim’in Obama ve Biden’ı montajlayıp Hocaefendi fotoğrafının iliştirildiği yalan haberi takip eden yetkililer, havuz medyasının performansını çok eğlenceli bulduklarını ve artık kendilerini daha da yakından takip edeceklerini kahkahalarla ifade ettiler. Aslında kendi ülkemiz olmasa çok eğlenceli bir yerde yaşıyoruz. Koskoca Türkiye kısa zaman içinde açık hava sirkine dönüştü. Dünyanın en iyi ilk beş düşünce kuruluşu arasında yer alan Woodrow Wilson Centre’da yaptığım konuşmaya Washington’un önde gelen akademisyen, araştırmacı ve gazetecileri iştirak etti. Salonun doluluğu karşısında moderatör, “Biz ilgi çeken bir düşünce kuruluşuyuz ama salonun bu seviyede dolu olmasını şüphesiz Türkiye’de olup bitene olan büyük ilgi ve kafalarda oluşan soru işaretlerine bağlamamız gerekiyor.” itirafında bulundu.
 </p>
 <p>
  Ankara sınır dışında tahmin ettiğimizden çok daha yakından takip ediliyor. Ana akım ABD medyası Türkiye’nin otoriterleşen yol haritasını önemli bir sorun olarak algılayıp oldukça negatif ifadelerle yorumluyor. Türkiye’nin özgürlüklerle imtihanını Ortadoğu ülkeleri ile mukayese ederek yorumlamaya başlayan aktörler, Ankara’nın artık gelişmiş dünya ile aynı ligde olmadığını dolaylı olarak bize fısıldamış oldu. Müslüman bir toplumun çoğulcu demokrasi ile orijinal bir model olabileceğine dair umutların tamamen tükenme noktasına geldiğini gözlemlemek oldukça acı vericiydi. Üçüncü sınıf bir demokrasiye Türkiye’nin razı gelmeyeceği zor bir zaman diliminde yol almaya çalışıyoruz.
 </p>
</div>


Kaynak: [www.aksiyon.com.tr](http://www.aksiyon.com.tr/sinir-disi/washingtondaki-turkiye-fotografi_541212), [web.archive.org (arşiv bağlantısı)](http://web.archive.org/web/20150703012512/http://www.aksiyon.com.tr/sinir-disi/washingtondaki-turkiye-fotografi_541212)
