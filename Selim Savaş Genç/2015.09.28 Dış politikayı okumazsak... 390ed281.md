# Dış politikayı okumazsak...

*Selim Savaş Genç 2015.09.28*

<div class="pNewsDetailMainContent" itemprop="articleBody">
 <p>
  Ortalama bir Türkiye Cumhuriyeti vatandaşı, hangi saiklerle dış politika makalesi ya da haberi okur? İçeride hemen her gün kıyametler koparken dışarıda çok daha büyük ya da iç politikayı doğrudan ilgilendiren bir şeylerin vuku bulması gerekiyor. Tıpkı Ortadoğu’da pazar yerinde patlatılan bomba neticesinde onlarca insanın katledilmesinin artık haber değeri bile taşımaması gibi dışarıda vuku bulan çok önemli küresel gelişmeler kitleleri öncelikle ilgilendirmiyor.
 </p>
 <p>
  Suriye’nin çatırdaması, PKK yönetiminde bir Kürt devletçiğinin şekillenmeye başlaması, Rusya’nın Ortadoğu’da değişen dengeleri göz önünde bulundurarak yeni hamleler yapıp İran-ABD (ya da Batı) yakınlaşmasını dengeleme gayreti. İsrail’in Mescid-i Aksa’ya düzenlediği küstah baskın ya da diğer önemli başlıklar toplumumuzu ilgilendirmiyor.
 </p>
 <p>
  Peki, neden? Dün Arap Baharı öncesinde Ortadoğu gündemini iç politika gibi takip edip AB istikametinde mesafe kateden hükümetlerimizin icraatlarını heyecanla destekleyen kitlelere ne oldu? Dış ticaretimizin artan ivmesi ve mesela TUSKON üstünden Afrika’ya açılan işadamlarımızın hikâyelerini bile büyük ilgiyle takip edip TİKA’nın yatırımlarına kadar yakın alaka gösteren insanların ilgi odağı neden değişti?
 </p>
 <p>
  Önce Ankara dış politikada tüm dengelerini kaybetti. Herkesle konuşabilen ve farklı toplumların arasındaki sorunları bile çözmeye talip olan AKP iktidarı Ortadoğu sorunlarında taraf oldu. İktisadi ve askerî kapasitesine bakmaksızın yapabileceğinin çok üstünde ve çoğu zaman karşılığı olmayan hedeflere kilitlendi. Önce Batılı müttefikleri, daha sonra da başarı ile neticelenemeyen Arap Baharı süreci akabinde bölgedeki dostlarını kaybetti. Son olarak içine düştüğü yalnızlığı kabul ederek mızıkçı ve inatçı bir çocuk gibi tüm suçun kendisinde olmadığını iddia etti. En nihayetinde de durumu kurtarmak için en basit yolu seçip ABD’nin istediği şartlarda yeni bir ilişki modeline razı oldu.
 </p>
 <p>
  Sınırın hemen ötesinde PKK devletçiği kurmak için IŞİD’e karşı savaşan ABD’ye İncirlik Üssü’nü açan Ankara, sınırın bu tarafında PKK ile çatışmak zorunda kaldı. IŞİD’in katliamlarına karşı Kürtlerin yaşam hakkının o bölgede bulunan Arapları sürüp dışlamadan savunulması gerektiğini bu sayfadan defalarca belirttim. Bu kritik evreyi çoktan geçtiğimizin ve treni çok büyük ölçüde kaçırdığımızın farkındayım. Suriye’de özgür bir şekilde hayatlarını devam ettirmek zorunda olan Kürtlerin PKK’nın merhametine teslim edilmeleri, tıpkı Suriye’nin fiilen bölünmesi gibi çok uzun seneler yüzleşmemiz gereken bir sorun olarak karşımıza çıkacak. İçinde bulunduğumuz zaman diliminde tartışmamız gereken en temel mesele, Suriye’de kurulan PKK devletçiğine İncirlik Üssü’nü ABD hizmetine sunarak dolaylı yoldan olsa bile katkıda bulunan Ankara’nın karşılığında PKK’dan arındırılmış bir Türkiye garantisini alamamasıdır. Katil PKK (PYD), Kürtleri koruyan “kahraman” sıfatı ile IŞİD’e karşı mücadele verirken; peşmergenin topraklarımızdan şov yaparak geçip PKK (PYD) saflarına destek vermesi için Türkiye’nin desteğini almasının karşılığı kanlı terör eylemleri mi olacaktı? Sadece birkaç ay önceki ve hâlihazırda devam eden hadiseleri nasıl izah edeceğiz? Kandil’i bombalayan Ankara’nın PKK’ya karşı TSK’nın 290 operasyon talebinin sadece 8’ine müsaade etmesini tartışmıyorum bile.
 </p>
 <p>
  Okumadığınız dış politika hadiselerinin iç siyaset üzerindeki etkisini tartışmamız gerekiyor. Tüm tıbbi rahatsızlıkları uzmanlık alanına göre izah edip netice bulmaya çalışan tıp doktorları gibi hararetle takip edilen iç politika yazarlarına nazire yaparcasına hemen her hadiseyi küresel siyaset üstünden de okumaya çalışmak gerekiyor. Yoksa dış güçler, üst akıl, x-y lobisi ezberleri ile yetiştirilen nesillerin içe kapanıp fasit bir dairede birbirleriyle didişmeleri makûs talihimiz olabilir.
 </p>
</div>


Kaynak: [www.aksiyon.com.tr](http://www.aksiyon.com.tr:80/yazarlar/dis-politikayi-okumazsak_552385), [web.archive.org (arşiv bağlantısı)](http://web.archive.org/web/20151003020457/http://www.aksiyon.com.tr:80/yazarlar/dis-politikayi-okumazsak_552385)
