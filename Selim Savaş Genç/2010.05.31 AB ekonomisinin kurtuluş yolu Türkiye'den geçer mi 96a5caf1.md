# AB ekonomisinin kurtuluş yolu Türkiye’den geçer mi?

*Selim Savaş Genç 2010.05.31*

<font class="agenda2NewsSpot">
 Bir yanda yaşlanan nüfusu ve iflas eden sosyal kasaları ile AB, diğer yanda ise genç ve ekonomik açıdan ciddi toparlanma sürecine  giren Türkiye. Bir gün Brüksel’den, “AB’yi kurtarmak için Türkiye’yi tam üye yapmalıyız” argümanını işitirseniz sakın şaşırmayın.
</font>
<font class="newsDetail">
 <p class="MsoNormal">
  Avrupa Birliği’nde işler bir türlü istenildiği gibi yol almıyor. 2005 senesi içinde anayasası kendi halkı tarafından reddedilen birlik, siyasi açıdan Lizbon Anlaşması ile toparlanmaya çalışırken, bu sefer de ekonomik bir açmazın içine girdi. ABD’de patlak veren küresel ekonomik kriz piyasaları altüst ettikten sonra, avro bölgesinde Yunanistan’ın neredeyse ekonomik bir iflas yaşaması, İspanya ve Portekiz’de çalan tehlike çanları, Avrupa Birliği ve avronun geleceğini tartışılır hâle getirdi.
 </p>
 <p class="MsoNormal">
  Yunanistan ekonomisinin ciddi sinyaller verdiği günlerde konuyu yeterince önemsemeyen paradan sorumlu komisyon üyesi Olli Rehn, o günlerde endişeye mahal olmadığını ve böyle durumlarda avro bölgesinin istikrarını sağlayacak araç ve metotlara sahip olduklarını iddia ediyordu. Yunanistan’daki iktidar değişikliği ile ortaya çıkan gerçek borçlar, Brüksel’i hiç de beklemediği bir krizle burun buruna getirmiş oldu. İflasın eşiğine gelen Yunan ekonomisinin kurtarılması için acı reçeteler eşliğinde yeni ekonomik yardım paketleri hazırlandı. Yunanistan kısmen küçük bir ekonomi. AB içinden temin edilen kaynaklarla uzun bir süreç içinde olsa da toparlanması avro dengelerini ciddi ölçüde sarsmayabilir. Atina’da patlak veren krize benzer bir ekonomik sorunun Portekiz veya İspanya’da ortaya çıkması durumunda Brüksel’in ne yapacağını kimse tahmin edemiyor. Atina krizi sonrasında avro bölgesindeki ülkelerin bütçeleri daha sıkı denetlenirken, kendilerini tehlike sınırında hisseden ülkeler halklarına Yunanistan’ı göstererek tasarruf politikaları uygulamaya başlıyorlar.
 </p>
 <p class="MsoNormal">
  Gelişmeler üstüne geçen hafta içinde bir araya gelen AB liderleri, bütün ‘Avrupa’yı ve avro alanını’ kurtaracak ekonomik planlarını açıkladılar. Avronun spekülatörler tarafından sarsılmasını engelleyebilmek için tam 750 milyar avroluk bir bütçe ayıran Brüksel istim üstünde. Tarihinde hiç olmadığı kadar avroyu sorgulamaya başlayan AB’de sinirler tahmin edilenin ötesinde gergin. Yardım paketinin tartışıldığı basına kapalı toplantıda Sarkozy’nin Alman şansölyesi Merkel’e dönerek “Yunanistan’a yapılacak yardımı onaylamazsanız Fransa olarak avro bölgesinden çıkarız!” tehdidi, piyasaları altüst etmeye yetti. Sizin anlayacağınız, yaşanan kriz akabinde avro yoğun bakımda. Küresel mali krizin kalıcı olarak atlatılabilmesi için yapısal reformlar yapmaları gerektiğine inanan AB ekonomistleri zararın neresinden dönebileceklerinin hesabı içindeler.
 </p>
 <p class="MsoNormal">
  İşin aslını ararsanız, avro, millî paralarından vazgeçen Avrupalılar tarafından ilk günlerden itibaren pek sevilmemişti. Avronun piyasaya sürülme aşamasında ışıl ışıl banknotlar ve çil çil sentlerle oynayan tüketiciler, kıtanın büyük bölümünde aynı parayı kullanacakları heyecanını uzun süre soluklayamadılar. Millî para biriminden avroya geçiş esnasında yapay bir fiyat yükselmesi ile karşılaşan halk, ne olduğunu, neye uğradığını bile anlayamadı. ‘AB buysa olmaz olsun’a kadar gelen eleştirilere önlem alabilmek adına siyasiler beklentilerin üstündeki fiyat artışlarına el atmak zorunda kalmışlardı. Yetim bir çocuk olarak dünyaya gelen avro, ortaya çıkan Yunanistan krizi ile ‘yakın aile efradı’ tarafından bile sahiplenilmez hâle geldi. Almanya’da “Marka geri dönmek ister misiniz?” sorusuna olumlu yanıt verenlerin sayısı yüzde 60’lara yaklaşıyor. Hâlâ 13 milyar markın Almanlar tarafından avro ile değiştirilmemiş oluşu sadece koleksiyoncuların nostaljisi ile açıklanabilir mi? “Yakın gelecekte AB’yi bir enflasyon sorunu tehdit edebilir mi?” sorusuna yine Almanların yüzde 59’u evet yanıtını vermiş. Avrodan en çok kazanan ülke, ihracat şampiyonu Almanya, AB’nin para biriminden bu kadar yakınıyorsa diğer üye ülkelerdeki durumu tahmin edebiliyorsunuzdur.
 </p>
 <p class="MsoNormal">
  Geçen hafta AB Ekonomi ve Maliye Bakanları (ECOFIN) ile birliğe aday ülkeler arasındaki diyalog toplantısına katılan ekonomiden sorumlu Devlet Bakanı Ali Babacan, ‘yüzde sıfır mı yoksa bir mi büyüyeceğiz’i tartışan AB ülkelerinin, 4,5 ile 7 arasında bir büyüme göstermesi beklenen Türkiye’ye gıpta ile baktıklarını ifade etti. Aynı toplantıda Türkiye’nin AB ülkelerinden çok daha hızlı büyüyeceğini açıklayan Oli Rehn de Ankara’nın yükselen bir ekonomik değer olmaya başladığını işaret etmiş.
 </p>
 <p class="MsoNormal">
  Bir yanda yaşlanan nüfusu ve iflas eden sosyal kasaları ile uğraşmak zorunda olan AB, diğer yanda ise 28,5 yaş ortalaması ile ekonomik açıdan ciddi bir toparlanma sürecine giren ve adaylığı sürekli tartışılan Türkiye fotoğrafı duruyor karşımızda. Bir gün Brüksel’den, “AB ekonomisini kurtarmak için yükselen değer Türkiye’yi tam üye yapmalıyız” argümanını işitirseniz sakın şaşırmayın.
 </p>
 <p>
 </p>
</font>

Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=E33860ECED4FD942AE8659FE62034C05?newsId=26901), [web.archive.org (arşiv bağlantısı)](http://web.archive.org/web/20100605090035/http://www.aksiyon.com.tr:80/aksiyon/newsDetail_getNewsById.action;jsessionid=E33860ECED4FD942AE8659FE62034C05?newsId=26901)
