# Bölgesel güç İran’ın küresel aktörlerle nükleer barışı

*Selim Savaş Genç 2015.04.14*

<div class="pNewsDetailMainContent" itemprop="articleBody">
 <p>
  P5+1 ülkelerinin (ABD, Rusya, Çin, Fransa, İngiltere+Almanya) İran ile yürüttükleri nükleer müzakereleri, 2 Nisan’da Lozan’da çerçeve anlaşması ile tarihî bir adıma dönüştü. “Devrimden” 36 sene sonra uluslararası arenada İran’ın bir barış anlaşmasına imza atması, masa üstünde oluşturulan Ortadoğu haritalarını ve bölgedeki güvenlik politikalarını değiştirme, hatta yeni bölgesel işbirliği opsiyonlarının önünü açma potansiyelini içinde barındıran tarihî bir adımdır.
 </p>
 <p>
  P5+1 ülkeleri, İran ile nükleer programı hususunda müzakereler yürütürken hiç kimse diplomasinin işe yarayacağını tahmin etmiyordu. Tahran’ın, pehlivan tefrikalarında ballandırılarak anlatıldığı gibi, uzayıp giden elense denemeleri ve oyalama taktikleri ile zaman kazandığını düşünenler baskın bir çoğunluktu. Her yeni öneriyle dolu diplomasi kutusunu açtığında Tahran’ın aslında sürpriz olarak açılabilen daha küçük bir kutu sunduğunu resmeden karikatürleri bugün gibi hatırlıyorum. ABD’nin sahaya inip risk alarak yeni bir Ortadoğu savaşına girmeyeceğini gören İran yönetimi, kendi elleri ile oluşturduğu, sınırları ve etki alanını kendisinin belirlediği “nükleer kriz” ile içeride ABD-İsrail-Batı düşmanlığını zinde tutup toplumu rejim etrafında konsolide ederken dışarıda da dünyaya meydan okuyabilen ülke imajını parlatıyordu. Risklerin arttığını gördüğünde âdeta Washington’u da rahatlatırcasına bazen sınırlarını uluslararası denetime açıp nefes alırken kısa bir sürede toparlandıktan sonra “İsrail’i de denetleyin, onda da nükleer silahlar var” mukayesesini yapıp Ortadoğu toplumları nezdindeki kredisini de artırmayı deniyordu.
 </p>
 <p>
  Bu oyundan fena hâlde sıkılan ve çaresiz beklemekten usanan İsrail, ABD ve BM’den İran’a askerî müdahale gelmeyeceğine kesin kanaat getirdiği dönemlerde Tahran’ın oyununu bozmak için sık sık “Batılı başkentler bizimle olmazsa tek başımıza İran’ın nükleer projelerini vuracağız!” tehditini savurarak tıpkı İran gibi olmayacak duaların aminciliğine soyunup kendi çapında rejimini ve bölgesel prestijini kuyruğu dik tutarak savunmaya çalışıyordu.
 </p>
 <p>
  Özetle, senelerce İran’ın nükleer programı tıkır tıkır işlerken çok sesli bir koro ve kalabalık bir aktör topluluğundan oluşan kakofoninin bol olduğu bir opera izledik: Saraydan nükleer program kaçırma operası...
 </p>
 <p>
  Peki, ne değişti? Nasıl oldu da diplomasi netice aldı? Tüm bu yaşananlar bir sürpriz mi? Ya da anlaşmanın başarısız olma ihtimali var mı? Öncelikle anlaşma ve gelişmelerin zemini bizim için sürpriz değil. Bu köşenin müdavimleriyle, İran’ın uluslararası sistem içinde oynamak istediği rol ve nükleer programının istikameti ile alakalı yorumlarımızı 23 Eylül 2013’te paylaşmıştık. Özetle, Mısır darbesine muazzam bir destek veren Batılı başkentlerin duruşunu doğru okuyan Tahran, küresel güçlere Türkiye’nin bıraktığı boşluğu doldurma teminatı verdi. AKP iktidarı Esed’i devirme aşkı ile bölgede marjinal grupların önünün açılmasına vesile olurken bir yandan da otoriterleşip evrensel demokratik değerlerden uzaklaşmaya başladı. Muhtemelen küresel güçler, “En seküler ve demokratik İslamcılar gücü ele geçirdiğinde parti devleti kurma istikametinde yol alabiliyorsa, İsrail’in yanı başındaki Müslüman Kardeşler neler yapmaz?” savı ile Mısır darbesine onay verdiler. Ankara’nın “model ülke” olma tezinin içini evrensel demokratik değerler yerine AKP kriterleri ile doldurup İhvan hareketinin partileşme sürecini AKP şubesi gibi kodlamaya başladığı iddiaları, farklı adresleri endişeye sevk etti.
 </p>
 <p>
  Tam da bu noktada İran muazzam fırsatı kaçırmadı. Bölgede ön plana çıkan Sünni-Selefi çizgideki marjinal oluşumlara karşı mücadelede Batı ile kesişen bir kümesinin olduğunu gören Tahran, küresel eksende meşru bir partner olmak için öncelik sırasını değiştirerek nükleer programını pazarlık konusu ya da sıçrama tahtası yapıp diplomasinin gücü ile geri adım attı. Nükleer programından kısmen geri adım atan İran, Ortadoğu tarihini yakından etkileyecek çok önemli bir tercih yapmış oldu.
 </p>
 <p>
  <img alt="" src="http://web.archive.org/web/20150707122934im_/http://medya.aksiyon.com.tr//aksiyon/2015/04/14/567638.jpg "/>
 </p>
</div>


Kaynak: [www.aksiyon.com.tr](http://www.aksiyon.com.tr/sinir-disi/bolgesel-guc-iranin-kuresel-aktorlerle-nukleer-barisi_550553), [web.archive.org (arşiv bağlantısı)](http://web.archive.org/web/20150707122934/http://www.aksiyon.com.tr/sinir-disi/bolgesel-guc-iranin-kuresel-aktorlerle-nukleer-barisi_550553)
