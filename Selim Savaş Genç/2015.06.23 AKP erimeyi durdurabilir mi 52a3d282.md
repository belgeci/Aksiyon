# AKP erimeyi durdurabilir mi?

*Selim Savaş Genç 2015.06.23*

<div class="pNewsDetailMainContent" itemprop="articleBody">
 <p>
  AKP, ezberleri ile hareket eden, sahayı kendi enstrümanları ile sıkı denetleyip toplum reflekslerine hâkim olan kumanda merkezine sahip. Kitleleri etkileyici gerekçelerle kutuplaştırıp seçim skorlarını kendi hanesine yazdırmayı çok iyi bilen parti, 7 Haziran’da kendi limitlerinin sınırına dayandı. Kutuplaştırma karaya otururken, kitleleri ikiye bölmek için fırlattığı sert bumerang kendisine doğru döndü.
 </p>
 <p>
  Seçim öncesi sandığa giderken AKP’nin kendi hanesine yazdığı peşin veriler şu şekilde sıralanıyordu: Geçmişte vesayet altında hareket etmek zorunda olan siyasi partilerin kronolojileri hatalarla doludur. Askerin gölgesinde özellikle de Kürtlere ve dindar Müslümanlara yaptıkları zulüm nedeni ile kitlelerin bu partilere dönme ihtimali yok denecek kadar azdır. Geçmişte Kürtlerin etnik kimliklerinin reddi ile dindarların başörtüsü-imam hatip sorunları üstüne kurgulanan haklı bir mağduriyet siyaseti ile AKP kendisine sınırları oldukça yüksek olan yüzde 50’lik büyük bir kupon arazi çevirmiş oldu. AKP hiçbir proje üretmeksizin sadece Kürtlerin dillerini özgürce konuşma ve kısmen de olsa eğitim alma imkânı tanıyarak ve dindarların bireysel özgürlüklerini savunarak tek kuruş harcamadan büyük bir kitlenin gönlünü fethetmiş oldu. AKP, geçmişte konuşulması bile mümkün olmayan bu önemli adımları askerî vesayetin bitirilmesi akabinde kademeli olarak atmayı başarmıştır. Yaşanan büyük acılar akabinde, risk alıp özgün politikaların altına imza atma şansı olan siyasiler geçmişin dramlarını sürekli “nereden-nereye” edebiyatı ile pazarlama imkânına kavuşmuşladır. Askerî vesayetin geriletilmesinde tarihî roller üstlenen gazeteciler ve diğer aktörler ise intikam hukuku ile tutuklanırken, AKP kısa sürede kırmızı kitap üstünden siyaset yapan ve âdeta “devlet benim” diye köşe bucak haykıran bir kimliğe büründü. Sürekli istatistiklerle konuşan AKP elitleri kendileri ile alakalı çok önemli bir veriyi ıskaladı. Tam 13 senedir kesintisiz tek parti iktidarı ile ülkeyi yöneten, Cumhuriyet tarihinin hemen hemen her sekiz gününden birinin AKP iktidarı olduğu bu coğrafyada artık geçmişle değil de kendi dönemlerinin verileri yani kendi geçmişleri ile mukayese edileceklerini göremediler.
 </p>
 <p>
  AKP’nin amentü gibi inandığı ve değişmeyeceğine dair büyük bir kanaat beslediği ilk ezberini HDP hamlesi bozdu. Dindar Kürtlerin AKP ile vedalaşmasına vesile olan bu hamle siyaset tarihimizde uzun uzun anlatılacak bir enstrümana dönüştü. Kürtler ve elde edilen kısmi kazanımlar üzerinden otoriter bir sistem oluşturulmasını hazmedemeyen dindar gruplar AKP gemisinden inerek tek parti iktidarına son vermiş oldu. Geçmişe kıyasla hâlâ daha iyi maddi imkânlara sahip olduklarına ve dinini daha rahat yaşadığına inanan büyük bir kitle ise daha iyi bir alternatif bulamadığı için AKP gemisinin çatırdayan güvertesinin farklı köşelerinde volta atıyor. Bu kitlenin çok büyük bir bölümü Erdoğan ve AKP’den memnun görünse de hatırı sayılır bir yüzdesi sadece daha iyi bir alternatif olmadığı için, geçmişte askerî vesayet altındaki aktörlerin tavırlarına haklı olarak büyük tepki verdikleri için, istikrardan yana tavır aldıkları için aynı noktada bekleşiyorlar.
 </p>
 <p>
  Damadı, danışmanları ve akıl hocaları ile partinin köşe başlarını elinde tutup parti lideri gibi oy toplamak için meydan meydan gezip her hafta muhtarları toplayarak kitlelere parti kimliği ile hitap eden bir gölge olarak Erdoğan’ın AKP üstünde durmaya devam edeceği çok net bir şekilde görülüyor. AKP’nin elinde kalan yüzde 40’ı bu tablo ile aynı adreste tutması için kendi sokağında ikinci bir partinin kurulmaması gerekiyor. Bu gerçeği çok iyi bilen Erdoğan’ın, yüzde 49,5 oy aldığı 2007 seçimi akabinde sadece yüzde 0,37 oy alan HAS Parti’yi kendi bünyesine dâhil etmesi gözlerden kaçmamalı.
 </p>
 <p>
  AKP’nin olduğu yerde patinaj yapan Millî Güvenlik Kurulu üzerinden siyaset üretmeye çalışan baskıcı, kutuplaştırıcı ve ötekileştirici tavrı merkez sağ bir parti kurma hayali olan aktörleri mutlaka heyecanlandırıyordur. AKP’nin nefes aldığı sokakta yeni ve alternatif güçlü bir parti kurulmadan defalarca seçim yapsak bile mevcut oranlardan çok farklı neticeler ortaya çıkmayacaktır. Türkiye’nin normalleşmesi için daha fazla açık, şeffaf ve rekabetçi bir siyasete ihtiyaç duymaktayız. Değişimin ucuz ve zahmetsiz olanı AKP içinde yaşanabilirdi. Yolsuzluk yapan ve otoriterleşen aktörlerinden AKP zamanında kurtulabilseydi, 7 Haziran seçimlerinden büyüyerek çıkacaktı. AKP içinde hemen her şeyin beyefendiye biat ön şartı ile belirlendiği bir Türkiye’de normalleşme ancak ve ancak AKP dışında bir aktörün meydana çıkması ile gerçekleşecektir.
 </p>
</div>


Kaynak: [www.aksiyon.com.tr](http://www.aksiyon.com.tr/sinir-disi/akp-erimeyi-durdurabilir-mi_551344), [web.archive.org (arşiv bağlantısı)](http://web.archive.org/web/20150722122509/http://www.aksiyon.com.tr/sinir-disi/akp-erimeyi-durdurabilir-mi_551344)
