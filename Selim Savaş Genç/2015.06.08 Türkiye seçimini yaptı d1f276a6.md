# Türkiye seçimini yaptı

*Selim Savaş Genç 2015.06.08*

<div class="pNewsDetailMainContent" itemprop="articleBody">
 <p>
  AKP aktörlerinin 2001 senesinde sahaya indiklerinde ortaya koydukları performans, değme merkez sağ partileri sağdan sollayacak kadar özgürlükçü ve liberal bir çizgideydi. Alevilerin, Kürtlerin, hatta eşcinsellerin haklarını çok net ve yüksek bir ses tonuyla savunan Erdoğan ve kurucu kurmayları topluma uzlaşı noktası olarak da AB normlarını gösteriyorlardı. Özetle “Siyasi ve ideolojik tartışmaları bir tarafa bırakıp gelin Brüksel’in uzlaştığı değerlerde bir araya gelelim, kavga gürültüyü bir tarafa bırakıp tüm gücümüzü kalkınma ve adalete verelim” çağrısı, eski AKP’nin en önde gelen hedeflerindendi.
 </p>
 <p>
  Halk bu çağrıya olumlu yanıt verdi. AKP, kurulduktan birkaç ay sonra yüzde 10 barajının ve Genç Parti’nin de büyük katkıları ile iktidara geldi. Hükümeti kurdukları gün AKP’nin oy oranı yüzde 35 olsa da toplumsal destekleri yüzde 50’nin üstündeydi. Bülent Arınç’ın da işaret ettiği gibi AKP’ye oy vermeyen ciddi bir kitle, “oy vermedim ama bu adamlara güveniyorum” çizgisinde tavır takınıyorlardı. Dile kolay, yaklaşık 13 sene kesintisiz tek parti iktidarı ile ülkeyi yöneten AKP, kısa süre akabinde önemli badireler atlatıp devletin tüm organlarına hâkim olduktan sonra, merkez sağ ve halkın tüm kesimlerini kucaklayan muhabbet dolu çizgisinden parti devleti kurma niyeti olan radikal, hatta marjinal bir noktaya evrildi. Kendisine sınırsız destek veren kitlelerle kavga ederken, destek vermeyenleri ağır suçlamalarla yok etmeye çalıştı. Hukuku evrensel değerlerden uzaklaştırarak bir intikam enstrümanına dönüştüren “yeni AKP”, kendi referansları ile imtihan oluyor. 12 Eylül referandumu akabinde başlayan bu yeni süreç AKP’ye pahalıya mal olacak tehlikeli bir serüvene dönüştü.
 </p>
 <p>
  Türkiye artık 2001 senesinde kurulmuş olan ve toplumun farklı kesimlerini demokratik ve evrensel değerlerle kucaklayan merkez sağ bir partiye muhtaçtır. CHP ve MHP, ne kadar büyük işler yaparsa yapsınlar, AKP’nin işgal ettiği merkez sağ seçmenin oylarının ancak ve ancak çok küçük bir kısmını ödünç alabilmektedirler. Muhtemelen bu gerçeği AKP ve saray kurmayları çok iyi bildikleri ve bu ödünç oylarla gidebilecekleri yolun sonunu da görebildikleri için ısrarla başkanlık sistemini ikamede diretiyorlar. Zira başkanlık sisteminde doğal süreçte toplumun en geniş kesimlerine hitap eden aktörün son tahlilde ipi göğüsleme ihtimali her zaman çok daha yüksek. Yasamanın by-pass edildiği ve yürütmenin 5 seneliğine garanti altına alındığı AKP tipi başkanlık sistemini ancak ve ancak Orta Asya otoriter rejimlerinde görebiliyoruz.
 </p>
 <p>
  Denge, denetim ve şeffaflıktan uzak bu sistemle Türkiye’nin katedebileceği en ufak bir mesafe bulunmamaktadır. 7 Haziran seçim sonuçlarını başkanlık sisteminin getirilmesi için bir enstrüman olarak kullanmak isteyecek olan AKP ve saray kurmaylarının millete ilaç diye sunmaya çalışacağı teklif tam anlamı ile fiilî olarak ifa edilen otoriter politikaların anayasal güvenceye kavuşturulması çabası haricinde bir şey değildir. Prensip olarak ABD’de uygulanan ve yürütmenin kesintisiz olarak seçilmiş bir aktöre verilmesi hariç denge ve denetim mekanizmaları çok güçlü bir senato vesilesi ile ifa edilen bir sistem Türkiye’de de tartışılabilir. Başkanlık sistemi diktatörlük demek değildir ama diktatörlük ihdas etmek isteyenlerin rejim değişikliği taleplerini başkanlık sistemi makyajı ile sahaya sürmeleri ucuz bir güç oyunundan başka bir şey değildir.
 </p>
 <p>
  7 Haziran seçimleri ile yüzde 10 barajı fiilen bitmiştir. Türkiye’de siyasal sistemin normalleşmesi için muhafazakâr ve liberal demokrat tabana hitap eden güçlü bir merkez sağ partiye ihtiyaç duyulmaktadır. AKP’ye kerhen oy veren ve mevcut partilere hiçbir zaman oy vermeyecek bir kitle sabırsızlıkla böyle bir oluşumu beklemektedir. Sadece yüzde 0,37 oy almış olan HAS Parti’nin merkez sağa alternetif bir oluşum olma ihtimali görüldüğü için ivedilikle AKP’ye entegre edilmesi bu öngörümüzü doğrulamaktadır. Toplumu en küçük yapılarına kadar paramparça eden aşırı kutuplaşma Türkiye’yi yaşanmaz ve yönetilemez bir eşiğe doğru sürüklemiştir. 7 Haziran seçimleri merkez sağ bir partinin zeminini doğurmuştur. Seçmen bu doğuma sahip çıkacak aktörlerin cesaret edip sahaya inmesini ivedilikle beklemektedir.
 </p>
</div>


Kaynak: [www.aksiyon.com.tr](http://www.aksiyon.com.tr/sinir-disi/turkiye-secimini-yapti_551201), [web.archive.org (arşiv bağlantısı)](http://web.archive.org/web/20150720120313/http://www.aksiyon.com.tr/sinir-disi/turkiye-secimini-yapti_551201)
