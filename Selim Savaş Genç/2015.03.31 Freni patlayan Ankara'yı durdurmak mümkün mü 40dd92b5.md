# Freni patlayan Ankara'yı durdurmak mümkün mü?

*Selim Savaş Genç 2015.03.31*

<div class="pNewsDetailMainContent" itemprop="articleBody">
 <p>
  Türkiye’nin gelişmiş demokrasilerdeki algısını ölçüp sene başında gündeme getirdiğimizde en düşük notu medya özgürlüğünden aldığını tespit etmiştik. Kuvvetler ayrılığı, yargı sistemi ve diğer konularda aldığımız neticeler de oldukça iç karartıcı olsa da görüşme yaptığımız entelektüellerin yüzde 90’ının medya özgürlüklerine yönelik algısı çok olumsuzdu. Verileri medya ile paylaştıktan sonra iktidara yakın ve danışmanlık yapan isimler bu sonuçlara katılmadıklarını ifade etmişlerdi. Biz de benzer sorularla aynı araştırmayı kendilerinin de yapabileceğini ve bizden farklı bir sonuç alamayacaklarına dair iddialı olduğumuzu çok net bir dille ifade etmiştik.
 </p>
 <p>
  Ölçümleri gerçekleştirdiğimiz günlerde ne Zaman Gazetesi Genel Yayın Müdürü Sayın Ekrem Dumanlı gözaltına alınmış ne de Samanyolu Yayın Grubu Başkanı Sayın Hidayet Karaca ve cesur gazeteci Mehmet Baransu tutuklanmıştı. Ergenekon’un intikam adımlarının her alanda hissedildiği bu operasyonlar akabinde Avrupa Parlamentosu acil kodu ile toplandı. Brüksel rekor sayıda bir katılımla neredeyse tüm vekillerin hemfikir olduğu bir metinle Türkiye’yi üst perdeden kınadı. Düşünce kuruluşları, medya ile ilgilenen sivil toplum örgütleri, bağımsız ve uluslararası kuruluşlar ülkemizde vuku bulan baskıcı ve tehditkâr hadiselere dikkat çekmek için âdeta ayağa kalktılar. Freedom House, Türkiye’nin medya özgürlüğü durumunu yarı özgürden, özgür olmayan konumuna getirdi.
 </p>
 <p>
  Türkiye’de tutuklanan ya da susturulmak için tek bir tweet nedeniyle 10 sene ile yargılanan gazetecilerin yanında bir de işlerini kaybeden ve kaybetme tehdidi altında bırakılan çok geniş bir gazeteci kitlesi de bulunuyor. Özetle darbeci ve cuntacıların yaptıklarının kat kat fazlası bugün basın emekçilerinin kâbusu gibi karşılarında durmakta.
 </p>
 <p>
  Türkiye’de olup bitene en sert tepkiyi, şaşırtıcı derecede çok yüksek bir katılımla son olarak ABD senatörleri verdi. Kendi sorunları ile ilgilenmek zorunda olan ABD’de 100 senatörün 74’üne imza attırabilmek inanın ABD medyasını bile şaşırtacak kadar çarpıcı bir sonuç. Demokrat Parti’den 39, Cumhuriyetçi Parti’den 33, bağımsız 2 senatörün imzaladığı mektupta rekabet hâlinde olan iki partinin bir araya gelerek uzlaşı göstermesi de ayrı ve önemli bir detay.
 </p>
 <p>
  Türkiye’de medya özgürlüklerinin kısıtlandığına dikkat çeken mektuba imza atan senatörlerden biri önümüzdeki sene ABD başkanı bile olabilir. “Kimin umurunda!” diyen AKP’lilere sormamız gereken birkaç soru var: Küresel tepkiler ve ABD’nin duruşunu umursamıyorsanız, bir ay içinde Başbakan Davutoğlu’nun niçin üç kere ABD’ye gittiğini ve bu çok kötü karneye ve imaja rağmen ABD’li yatırımcıları ikna için niçin kapı kapı gezdiğini kendisine sordunuz mu? Seçim sonuçları ile heyecan oluşturan ve yatırımcıları kimsenin kapısını bile çalmadan çekebilen Türkiye’den bugüne niçin ve nasıl evrildiğimizi merak etmiyor musunuz?
 </p>
 <p>
  Her şeyin bir insanın iki dudağı arasında şekillendiği, şeffaf ve adil olmayan, öngörülemeyen, hesap vermeyen ve denetlenemeyen bir yapıya siz olsanız tek kuruşunuzu getirip yatırır mıydınız?
 </p>
 <p>
  Ve çok merak ediyorum; ekonomi kurmaylarımız yatırım bankalarına ve Musevi sermayesine ne anlattılar? “Bank Asya yönetimine el koyduk ama size bir şey yapmayacağız” mı dediler? “Basına baskı uyguluyoruz ama sizin paranız var, size dokunmayız, en azından paranız olduğu sürece...” gibi bir ifade kullanmış olabilirler mi? “Dediklerimizi yapmayan holdinglerin kapısına maliyecileri dikip burunlarını sürtüyoruz ama siz onlardan daha büyüksünüz ve sermayeniz daha güçlü, size bu tür hamleler yapmayacağız canım” da diyememişlerdir. “Bize muhalif yayınlar yapan patronların madenlerini kapatıyoruz lakin siz akıllı adamlarsınız zaten, bizim aleyhimize niçin yayın yapasınız ki, gelin ülkemize yatırım yapın ama çenenize hâkim olun” mu dediler yoksa?
 </p>
 <p>
  Makalenin hacmi yetse bu örnekleri bir dergi dolduracak kadar uzatabilirim. Yerli ve kefenli işadamlarının özgürce inşaat rantı ile “Heyyoo!” çekip para kazandığı bir ekonominin limitlerine geldik. Özgürlük ve demokrasi yoksa, dış yatırım ve iş de olmayacak.
 </p>
 <p>
  Ülkedeki gidişatı çok iyi okuyan yabancı sermaye kademeli olarak sınırlarımız dışına çıkıyor. Bu gidişatı okuyan ve kurtuluşu sarayla ipleri atmakta gören aktörlerin işi neticelendirecek ve rasyonel siyaset yapacak kadar cesaretlerinin de olmadığı görülüyor.
 </p>
 <p>
  Ne demiştik? “Sıkı tutunun, çakılıyoruz!” Hem de ivmesi sürekli artan bir hızla...
 </p>
</div>


Kaynak: [www.aksiyon.com.tr](http://www.aksiyon.com.tr/sinir-disi/freni-patlayan-ankarayi-durdurmak-mumkun-mu_550330), [web.archive.org (arşiv bağlantısı)](http://web.archive.org/web/20150706164337/http://www.aksiyon.com.tr/sinir-disi/freni-patlayan-ankarayi-durdurmak-mumkun-mu_550330)
