# IŞİD’e katılan Avrupalı Müslümanların motivasyonu

*Selim Savaş Genç 2015.03.24*

<div class="pNewsDetailMainContent" itemprop="articleBody">
 <p>
  Suriye’de vuku bulan çatışmalar neticesinde dünya IŞİD fenomeni ile tanıştı. Şöyle de diyebiliriz, Esed’i devirme hayali ile Şam yoluna gidenler, hem evdeki huzurdan oldular hem de artık IŞİD diye kronik bir sorunları var.
 </p>
 <p>
  Peki, bölgedeki Sünni Arapları süratle saflarına katabilen IŞİD nasıl bir örgüt ve herkesin gitmek için çaba sarf ettiği Avrupa’nın göbeğinden nasıl oluyor da militan devşirebiliyor?
 </p>
 <p>
  Sosyal medyayı güçlü şekilde kullanabilen örgüt kısa sürede cephe savaşı yapabilen ve bölgede dengeleri değiştiren bir aktör konumuna geldi. Yeni Ortadoğu’nun kaybedenleri Irak ve Suriyeli Sünni Arapların bir kısmını ikna ederek saflarına katan örgütün bu performansı bölgeyi yakından takip eden hiç kimseyi şaşırtmadı. Zira gelecek perspektifleri olmayan ve bulundukları ülkelerde yok kabul edilen Sünni Arapların IŞİD saflarında intikam ve varoluş savaşına girişmeleri izahı oldukça kolay bir fotoğraftı.
 </p>
 <p>
  IŞİD’e Avrupa ülkelerinden katılan ve sayılarının üç binin üstünde olduğu tahmin edilen kitle, en az örgütün acımasızca gerçekleştirdiği infazlar kadar şaşırtıcı bir tablo olarak karşımıza çıktı. Gelişmiş demokrasilerde yetişmiş, dil bilen, bazıları üniversite mezunu olan Avrupa kökenli IŞİD militanlarının örgüte katılım motivasyon ve gerekçeleri hemen herkes tarafından merak konusu olmuştu.
 </p>
 <p>
  Merkezi ABD’de olan “Soufan Group” şirketinin araştırmasına göre örgüte katılan militanların yaşları 18 ile 29 arasında değişiyor. Avrupalı IŞİD’cilerin yaşı ilerlemiş, ideolojik davranan İslamcı bir kitleden ziyade, duyguları ile hareket eden doktrine edilmiş bir grup oldukları anlaşılıyor. Katılanların motivasyonları birbirinden farklı olsa da ortak yanları örgütle önce internet üzerinden tanışmaları. Farklı mecralarda araştırmalar yapan kuruluş, şirket ve enstitülerin ortak fikri, IŞİD’in sosyal medyada katettiği muazzam mesafe.
 </p>
 <p>
  Ortadoğu’da varoluş mücadelesi veren Sünni Araplardan farklı olarak Avrupalı militanların en ön plana çıkan motivasyonu saf ve arı bir şeriat devleti kurmak. İyi eğitim almış ve İslamcı olarak yetişmiş Avrupalı IŞİD militanlarının yanı sıra bulundukları ülkelerde dışlanmış, hakir görülmüş, batı düşmanlığı üst seviyeye çıkmış, gelecek perspektifi ve kariyer şansı olmayan ciddi bir grubun olduğunu tespit eden akademisyenler var. Bu verilere daha çok IŞİD’e katılan gençlerin aileleri üzerinden ulaşılmış.
 </p>
 <p>
  Suriye’ye çatışmaya giden Avrupalı IŞİD militanlarının yaklaşık dörtte biri örgütten ayrılıp geri dönüyor. Avrupalı hukukçular geri dönenlerin durumunu yüksek sesle tartışıyor. Suriye’de suç işleyip işlemedikleri bilinemeyen bu kitlenin hangi maddelerle yargılanıp sorgulanacağı tartışma konusu. İstihbarat örgütleri eve dönen militanların sosyal medya adreslerini ve kendilerini adım adım takip ediyor. Polis bu militanların Avrupa’da eylem yapmalarından endişeleniyor.
 </p>
 <p>
  Fransa’dan IŞİD’e katılan kitlenin yaklaşık yüzde yirmisinin Müslüman bir ailede dünyaya gelmeyen yani sonradan İslamiyet’i kabul edenler olması da oldukça dikkat çekici. Fransa IŞİD’e katılanları daha kolay yargılayıp kontrol edebilmek için gerek terörle mücadele yasasını gerekse farklı tedbirler içeren yeni yasaları meclisten geçirdi. IŞİD’i internetten vurmak için AB ülkeleri özel birimler kuruyor.
 </p>
 <p>
  Avrupalı IŞİD militanları hakkında çıkan en popüler komplo teorisi kan donduracak mahiyette. İnternette dolaşan iddialara göre; aşırı İslamcıların ülkeleri dışına çıkıp Suriye ve Irak’ta çarpışarak ölmeleri, bulundukları ülkelerin (Avrupalı) istihbarat örgütlerinin de tercihi. Bu şekilde İslamcılarından kurtulmaya çalıştıklarını iddia edenlerin en önemli delili ise ağırlıklı olarak Türkiye üzerinden IŞİD’e katılan bu kitlenin Avrupa havalimanlarında durdurulmadıkları savı.
 </p>
 <p>
  Türkiye’ye geldikten sonra Ankara’yı militanları yakalamamakla itham eden yetkililer, militanların niçin geldikleri ülkelerdeki havalimanlarında derdest edilmediklerini de izah etmek zorundalar. Karşılıklı suçlamaların boyutu IŞİD konusuna AB ve Türkiye’nin ne kadar da hazırlıksız yakalandığını gösteriyor.
 </p>
 <p>
  Düşmanımın düşmanı dostumdur felsefesiyle hareket edip, Esed’in devrilmesi motivasyonuyla IŞİD gerçeği ile yüzleşmemekte direnenlerin artık dramatik bir sorunları var. İşin daha kötü yanı ise mevcut imajlarının her geçen gün IŞİD’e bir adım daha yaklaştığını göremeyen bu kitle süratle radikalleşiyor.
 </p>
 <p>
  Görünen o ki girdikleri yoldan normal bir dönüş olmadığı için daha da radikalleşecekler...
 </p>
</div>


Kaynak: [www.aksiyon.com.tr](http://www.aksiyon.com.tr/sinir-disi/iside-katilan-avrupali-muslumanlarin-motivasyonu_550261), [web.archive.org (arşiv bağlantısı)](http://web.archive.org/web/20150706170422/http://www.aksiyon.com.tr/sinir-disi/iside-katilan-avrupali-muslumanlarin-motivasyonu_550261)
