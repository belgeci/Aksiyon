# Dünya niçin 'soykırım' diyor

*Selim Savaş Genç 2015.04.28*

<div class="pNewsDetailMainContent" itemprop="articleBody">
 <p>
  1915’te Ermeniler ana yurt Anadolu’da büyük bir trajedi yaşadı. Resmî tarihin kabul ettiği rakamlara göre bile dayanılmaz bir acı ile karşı karşıya olduğumuzu görmemiz gerekiyor. Ankara’nın gerek geçen sene gerek bu sene bu acının altını çizen ve yaşanılan trajedinin boyutlarını kabul eden yazılı açıklamalar yapması, modern dünyanın verdiği tepkiler kadar olayın büyüklüğü ve vahameti ile de alakalı.
 </p>
 <p>
  1915’te alınan kararla Anadolu Ermenileri evlerinden barklarından kopartılarak ölüm yolculuğuna çıkartıldı. Vuku bulan hadiseye bir tarafın tehcir, diğer tarafın da soykırım demesi, sonucu değiştirmiyor. Kim başlattı? Kim haklı, kim haksız? Ermeniler de Anadolu’da Rus gözetiminde Türkleri katletmedi mi? Anakronolojik sorulardan müstakil Ermenilerin yaşadığı acıyı Ankara’nın kabullenmesi yeterli olmadı. İki devlet arasında futbol diplomasisiyle başlatılan diyalog süreci devam ettirilemediği için Ermenistan ile Türkiye arasında konuşulup anlaşılması gereken mevzular küresel bir sorun boyutuna ulaştı. Diaspora 100. yıla hazırlanıp kapı kapı gezerken Türkiye geçen sene başlattığı acıyı anlayan açıklamasının arkasında durup sorunu insani enstrümanlarla çözebilecek bir söylem ve eylem geliştiremedi.
 </p>
 <p>
  Türkiye, kafasını kendi içindeki güç mücadelesi kumuna sokarak 1915’in 100. yılını soykırımın farklı parlamentolar tarafından kabul edilebileceği tedirginliği ile sadece bekledi. Normal şartlar altında aklı başında bir hükümet bu süreci beklemek yerine kendi tezlerini savunarak ve karşı tarafın acısını hafifletecek hamlelerle geçirirdi. Öyle olmadı. Ankara kapı kapı gezip tüm vaktini tek derdi olan Türk okullarının kapatılması için harcadı. Üzerine gelen 1915’in 100. yıl dönümü gündeminde bile yoktu. Çığ gibi büyüyen soykırım kabulleri üstüne geldiğinde Ankara’nın hareket edecek ne zamanı ne de enstrümanı vardı.
 </p>
 <p>
  AKP iktidarı ve Erdoğan istese bile bu gidişatı durdurabilir miydi? Mevcut imajı ile bu iki aktör istese ve büyük çaba sarf etse belki sorunu insani bir zemine taşıyıp çözüm arayan ülke duruşu ile birtakım hamleler yapabilirdi ama hepsi bu kadar. İçeride otoriterleşen, yolsuzluk dosyası açan polisleri sürüp tutuklatan, olayın üstüne giden gazetecileri hapse atan, kendi halkını tehdit eden, yargıyı baskı altında tutmaya çalışan fotoğrafı ile Ankara’nın katedebileceği önemli bir mesafe yoktu. Son birkaç ay içinde bulunduğum önemli başkentlerin tamamında Erdoğan ve AKP’ye karşı aşırı dozda öfke birikimi ile karşılaştım. Türkiye ve karar alıcı aktörleri tüm sempatilerini yitirmişler. Dünya, Ankara’ya baktığında güç çılgınına dönmüş, gözleri hırs ve öfkeden başka hiçbir şey görmeyen aktörler görüyor. 21. yüzyılda hukukun üstünlüğünü tanımayan, kuvvetler ayrılığı ilkesine önem vermeyen, kendinden olmayan kitleleri “yüzde elliyi evde zor tutuyorum“ ifadeleri ile tehdit eden karar alıcıların “yüz sene önce bu adamlar kim bilir neler yapmışlardır“ zaviyesinden yargılanmaları şaşırtıcı değil.
 </p>
 <p>
  Soykırımı tanıyan ülkelere verdiğimiz tepkiler de çok tutarsız ve etkisiz. “Soykırımı tanıdım” diyen Almanya ve Rusya’ya karşı büyük bir tepki vermeyen Ankara, Avusturya’dan derhâl büyükelçimizi geri çağırıyor. Neden? “Seni dinledim ve dinlemeye devam edeceğim” diyen Almanya ve enerji bağımlısı olduğumuz Rusya’ya tepki veremiyoruz? Ve neden doğalgaz bağımlısı olduğumuz Rusya’ya bu yetmezmiş gibi bir de nükleer santral ihalesini veriyoruz? Tepki verirken bir ülke ancak ve ancak bu kadar güçsüz ve çaresiz olduğunu açık edebilirdi.
 </p>
 <p>
  Durum bu kadar kötü mü? Hayır, daha da kötü. Gerçekleştirdiğimiz saha çalışmalarında Ankara’nın imajının ortaya çıkması akabinde iki önemli iddiada bulunmuştuk. Türkiye bu otoriter ve despotik imajla ne Ermeni ne de Kürt sorununda mesafe katedebilir. 1915 imtihanını kaybettik, Kürt sorununda ise çok daha büyük bir riskle karşı karşıyayız. Allah göstermesin ama seçimler akabinde Kürt sorunu barışçıl yollarla çözülemezse, Türkiye’nin başı tahmin ettiğinden çok daha fazla ağrıyabilir. Kobani olayları ve IŞİD’e karşı çarpışan seküler Kürt imajı ile PKK artık tüm dünyada tarihinin hiçbir döneminde olmadığı kadar meşru bir aktöre dönüştü. Barış süreci sağlıklı bir zeminde mesafe katedemez ve Türkiye tekrar PKK ile çatışmak zorunda kalırsa eskisi kadar rahat güvenlikçi politikalar uygulayamayabilir. Sınır ötesi harekâtlar uluslararası kamuoyu tarafından çok daha sert eleştirilebilir. Zira Ankara’nın mevcut imajı elinde bulundurduğu son jeopolitik kozlara rağmen Kürt aktörlerin çok ilerisinde değil. Her şeyi ile yalnızlığa mahkûm olmuş bir Türkiye fotoğrafı ile karşı karşıyayız. Aktörler değişmeden mevcut statükonun değişme ihtimali yok denecek kadar az.
 </p>
 <p>
  <img alt="" src="http://web.archive.org/web/20150715013043im_/http://medya.aksiyon.com.tr//aksiyon/2015/04/27/567961.jpg "/>
 </p>
</div>


Kaynak: [www.aksiyon.com.tr](http://www.aksiyon.com.tr/sinir-disi/dunya-nicin-soykirim-diyor_550705), [web.archive.org (arşiv bağlantısı)](http://web.archive.org/web/20150715013043/http://www.aksiyon.com.tr/sinir-disi/dunya-nicin-soykirim-diyor_550705)
