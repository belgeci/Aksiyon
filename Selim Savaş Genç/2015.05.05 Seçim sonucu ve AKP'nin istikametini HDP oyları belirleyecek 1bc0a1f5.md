# Seçim sonucu ve AKP'nin istikametini HDP oyları belirleyecek

*Selim Savaş Genç 2015.05.05*

<div class="pNewsDetailMainContent" itemprop="articleBody">
 <p>
  7 Haziran seçimlerinin akıbetini belirleyebilecek birkaç önemli hamle yapılabilirdi. Zira farklı kamuoyu şirketlerinin saha çalışmalarına göre, AKP’ye oy veren geniş kitlelerin yaklaşık yüzde 30’u oy verebilecekleri farklı bir parti olmadığı için kerhen bu partiyi tercih ettiklerini ifade ediyorlar. Bu oran, AKP tarihinin hiçbir döneminde bu kadar yüksek olmamıştı. Siyasete atıldıkları ilk seçimde, yani 2002’de yaklaşık yüzde 35 oy alan AKP’nin toplumsal desteği bu oranın çok üstündeydi. Kitleler, “Bu adamlara oy vermedim ama kendilerine güveniyorum.” diyordu. Şimdi durum çok farklı. Kitleler AKP’ye oy veriyor ama 12-13 senelik kesintisiz iktidarın getirdiği yıpranmışlığın üstüne yolsuzluk, rüşvet iddiaları ve otoriterleşme eğilimi gelince meydanlardan da homurtular yükselmeye başladı. Seçim öncesi yapılan saha çalışmaları, MHP ile BBP ittifakının tahminlerin çok ötesinde bir başarıya imza atma ihtimalinin olduğunu ortaya koyuyordu. MHP lideri Devlet Bahçeli, bu ihtimali görüşmek için BBP lideri Mustafa Destici’ye randevu bile vermedi. Abdullah Gül ve ona yakın ekibin kuracağı bir partinin barajı aşma ihtimalinin çok yüksek olduğu konuşuluyordu. Ne Gül ne de bu projede adı kulislerde konuşulan hiçbir aktör sahaya inmeye cesaret edemedi.
 </p>
 <p>
  Her genel seçime bir şekilde yüksek dozda gerilimle girip çok mahir bir şekilde kitleleri AKP’li olan ve olmayan olmak üzere ikiye bölmesini bilen parti kurmayları bu sefer ne yapıp etseler seçmeni arzu ettikleri gerilim kıvamına getiremiyor. Çağlayan’da DHKP-C tarafından şehit edilen savcı akabinde evlere girip Kur’an okuyan siyasilere paralel olarak, sosyal medyadan partiye çok yakın hesaplar vasıtası ile açıkça Alevilerin katledilmesi, Hizmet gönüllülerinin öldürülmesi gerektiğine yönelik tweetler atıldı. Katledilen merhum savcının vücudundan kaç mermi çıktığı sorusuna sürekli farklı rakamlar verildi. Ağrı’da vuku bulan hadiselerin üstündeki soru işaretleri kamuoyunu tatmin etmedi. Seçim önceci artan provokasyonlardan ziyade artma ihtimali olan provokasyonlar dillendiriliyor. Nitekim geçen hafta son olarak eski AKP’li bakan yeni HDP adayı Dengir Mir Mehmet Fırat, “Seçimi erteletmek için ülkeyi savaşa sokabilirler.” ifadelerini kullandı. AKP ne yaparsa yapsın toplumu kutuplaştırarak tekrar büyük ve baskın bir başarı elde edemeyeceğini göremiyor. Kitleler gerilime de, ayrışmaya da, çatışmaya da doydu. Proje üretmeden seçim kazanma ihtimali kalmayan AKP’nin eski enstrümanlarla yeni bir netice alma ihtimalinin olmadığını görebilecek kadar zamanı bile kalmadı. Artık CHP proje üretip kitleler üstünde etkinliğini artırırken, AKP ancak ve ancak CHP projelerinin yorumunu yapabiliyor.
 </p>
 <p>
  AKP oylarının düşüşte olduğunu ortaya koyan farklı ve oldukça başarılı saha çalışmaları var. Gezici Araştırma Şirketi, partinin oy oranını yüzde 38, Metropol ise (Mart) yüzde 41 civarında buldu. Partiye çok yakın isimlerin araştırmalarında ise yüzde 45’ler zikrediliyor. Ben AKP’nin kesinlikle yerel seçimlerde aldığı yüzde 43’ün üzerine çıkamayacağını, hatta oldukça altında oy alacağını tahmin ediyorum.
 </p>
 <p>
  Peki, bu rakam ve oranlar önemli mi? Bizim seçim sistemimiz ve acımasız yüzde 10 barajının oluşturduğu dağılıma göre değerlendirecek olursak, hayır hiç de önemli değil. Zira artık AKP’nin akıbetini kendi alacağı oy oranlarından ziyade HDP’nin alacağı oylar belirleyecek. HDP, yüzde 10 barajını aştığı takdirde AKP yüzde kaç oy alırsa alsın tek başına iktidara veda etmiş olacak. HDP barajı geçemez ve yüzde 9 civarlarında kalırsa, kazanma ihtimali olan 50 üstü vekilin tamamı AKP’ye geçecek. Zira HDP’nin vekil çıkartma ihtimali olan illerde AKP’den başka rakip parti bulunmuyor. Geriye kalan son haftalarda AKP’nin yapacağı tüm hamlelerin, Türkiye partisi olma yolunda mesafe katetmeye çalışan HDP’yi baraj altında bırakmaya yönelik olacağını tahmin edersek sanırım kehanette bulunmuş olmayız. Son haftalarda seçim yarışından ziyade AKP’nin tüm gücü ve imkânları ile HDP’yi baraj altında bırakma yarışına tanıklık edeceğiz. Çanlar ilk defa AKP için çalıyor!
 </p>
</div>


Kaynak: [www.aksiyon.com.tr](http://www.aksiyon.com.tr/sinir-disi/secim-sonucu-ve-akpnin-istikametini-hdp-oylari-belirleyecek_550774), [web.archive.org (arşiv bağlantısı)](http://web.archive.org/web/20150716190213/http://www.aksiyon.com.tr/sinir-disi/secim-sonucu-ve-akpnin-istikametini-hdp-oylari-belirleyecek_550774)
