# Arap ordusu müslümanlarla savaşacak

*Selim Savaş Genç 2015.04.21*

<div class="pNewsDetailMainContent" itemprop="articleBody">
 <p>
  Arap Birliği, elinde bulundurduğu maddi imkânlarla mukayese edildiğinde, yeryüzünde esamisi bile okunmayan, etkin olmayan ve Arapların sorunlarını çözmekten ziyade kısmen gazını alabilen sorunlu bir örgüttür. Geçen ay Kahire’de toplanan Arap Birliği’nin dışişleri bakanları, Genel Sekreter Nebil Arabi’nin teklifiyle ortak bir ordu kurma hususunda prensip anlaşmasına vardılar. Arap Birliği’nin ortak ordu fikri ya da Ortak Arap Gücü projesi gerçekleşirse, BM ve NATO’dan sonra vücut bulacak 3. birleşik ordu olmuş olacak.
 </p>
 <p>
  Her ne kadar Ortak Arap Gücü projesi Yemen’de Şii Husilerin durdurulamayan ilerleyişi akabinde gündeme gelmiş olsa da projenin tasarım aşamasının yaklaşık 6 ay sürdüğü açıklandı. Muhtemelen Arap Baharı’na oldukça hazırlıksız yakalanan ve bu süreç sonrasında millî devletlerin temellerinin sarsılması akabinde liderler eski düzeni, klasik enstrümanlar ve tek başlarına yapılandıramayacaklarını anladılar. Başta ABD olmak üzere Batılı güçlerin Ortadoğu’da var olma heveslerinin hemen her geçen gün biraz daha azalması eski otoriteleri tedirgin etmiş olabilir. Kolay kolay bir araya gelip herhangi bir konuda uzlaşamayan Arap liderleri, proje üretebilen bir istikamete ortak akıldan ziyade ortak tehditlerin soktuğunu söyleyebiliriz. Her ne kadar adı Arap Ordusu olsa da kurulmaya çalışılan yapının daha çok dengeleri altüst eden İran ve Şii hilalinin yükselişine karşı bir savunma cephesi olduğu görülüyor. Yemen’de İran’ın açık desteği ile Husilerin tüm ülkeyi adım adım işgal etme girişimi, IŞİD’in önlenemeyen yayılmacı politikaları ve kendi dertlerine düşmüş Arap ülkelerinin çaresizliği, Arap Birliği’ni zor da olsa yeni bir doğuma zorluyor.
 </p>
 <p>
  Ortadoğu’da terör örgütlerinin devlet ya da otonom bölge aktörleri gibi hareket etmesi ve millî devletleri tehdit eder boyutlara ulaşması Arap liderleri haklı olarak tedirgin etti. Tüm bunların üstüne İran önderliğinde Şii dayanışması ve kazanımlarının izah edilemeyecek boyutlara ulaşması olmaz denilen bir projeyi bölge ülkelerinin gündemine getirmiş oldu. Başta Körfez ülkeleri olmak üzere Arap kenetlenmesinin sebebi birbirlerine duydukları muhabbetten ziyade bölgedeki diğer güçlere karşı duydukları tedirginlik olması Arap Ordusu adına bir handikaptır. Dikkat edin, kurulan ordu ‘İslam Ordusu’ ve kuran birlik ‘İslam İşbirliği Teşkilatı’ değil. Arapların, Arap olmayan ya da kendi rejimlerine ortak tehdit olarak algıladıkları eklektik yapılardan oluşan terör örgütlerine karşı Batı’nın doğrudan bir desteği olmaksızın mücadele etme projesidir.
 </p>
 <p>
  Siyasilerin prensip anlaşmasına vardıkları ortak projeyi bundan sonra askerî uzmanlar bir araya gelerek şekillendirmeye çalışacak. Savaş gemileri ve uçakları ile donatılması hedeflenen Ortak Arap Ordusu’nun 40 bin potansiyel asker kapasitesi olacak.
 </p>
 <p>
  Peki, Ortadoğu bu eksende yeniden şekillendirilmeye çalışılırken Arap dünyası ile İran arasında kalan, belirleyici ya da “düzen kurucu” aktör olamayan Ankara’nın istikameti hangi yöne doğru olacak? İran’ın bölgedeki varlığından şikâyet eden Türkiye’nin ısrarla Suudi Arabistan eksenine doğru yakınlaşması yeterli olabilir mi?
 </p>
 <p>
  “Arap Baharı” aşkı ve Esed’i devirme motivasyonu süresince ne düşünüp neler hayal ettiklerini tam olarak bilemesek de AKP elitlerinin bugün İran ve IŞİD aktörlerinden tedirgin oldukları görülüyor. Utanç verici “ikinci evim” gafının yapıldığı Tahran ile soğuk günler yaşayan Ankara, Körfez ziyaretleri akabinde İran’a da baskın bir gezi düzenledi. ABD ile yakınlaşarak beklenildiği gibi bölgede Batı cephesi ile aşırı uçtaki İslamcılara karşı mücadele etmeyi arzulayan Tahran, romantik İrancıların tüm ezberlerini bozmuş oldu. Batı emperyalizmine karşı meydan okuduğu iddia edilen İran rejimi, Washington cephesinden aralanan ilk vagon kapısından içeri atladı. Nitekim geçen hafta Obama kendi kamuoyunu ikna etmek için “İran bizimle çatışamayacağını öğrendi” ifadelerini kullandı. Bir yandan Tahran ile pozitif ilişkiler kuran Washington, diğer yandan da Körfez ülkelerinin daha güçlü bir şekilde silahlandırılması gerektiğine inandığını ifade ediyor. Beyaz Saray’ın tüm hesapları, sahaya inip çatışmadan da kontrol edebileceği ve dengeleyebileceği bir Ortadoğu.
 </p>
 <p>
  Türkiye’nin bu güç dağılımında hangi rolleri üstleneceğini ise zaman gösterecek. Zira mevcut karar alıcılarla hâlihazırda müttefik ilişkisi içinde olan aktör kalmadı. Ankara’nın bölgede katedeceği mesafeyi kendi tercih ve planlarından ziyade Ortadoğu’da kendisi dışında şekillenen sürdürülebilen ve sürdürülemeyen yeni ortaklıklar ile onların yeni projeleri belirleyecek.
 </p>
 <p>
  Kendine ait önemli enstrümanları tüketen AKP, hâlihazırda ağırlıklı olarak Suriye ve Yemen krizinde hangi rolü oynarsam ne kazanırım sorusuna hapsolmuş durumda Arap Ordusu’nun şekillenmesini bekliyor.
 </p>
</div>


Kaynak: [www.aksiyon.com.tr](http://www.aksiyon.com.tr/sinir-disi/arap-ordusu-muslumanlarla-savasacak_550642), [web.archive.org (arşiv bağlantısı)](http://web.archive.org/web/20150708083551/http://www.aksiyon.com.tr/sinir-disi/arap-ordusu-muslumanlarla-savasacak_550642)
