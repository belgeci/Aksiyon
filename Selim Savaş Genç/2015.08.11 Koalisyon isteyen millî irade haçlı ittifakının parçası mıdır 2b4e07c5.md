# Koalisyon isteyen millî irade "haçlı ittifakının" parçası mıdır?

*Selim Savaş Genç 2015.08.11*

<div class="pNewsDetailMainContent" itemprop="articleBody">
 <p>
  Avrupa ülkelerinin tamamına yakınında iktidarları koalisyonlar oluşturuyor. II. Dünya Savaşı akabinde Almanya gibi başarı hikâyeleri ile dolu bir ülkede sadece bir dönem tek parti iktidarı göreve gelebilmiş. AB’nin en başarılı ülkelerinden bir tanesi olan Almanya’da koalisyonlar hayatın ve siyasal kültürün bir parçası. Diğer AB ülkelerinde de durum çok farklı değil. Seçim kanunu yazarken tek parti iktidarı çıkartmak yerine denge ve denetim mekanizmalarını daha diri tutan ve siyasal rekabete şans tanıyan koalisyonların tercih edildiğini görüyoruz. Siyasal sistemleri içinde senato gibi ikinci bir kontrol mekanizması olmasına rağmen “güvenmek iyidir, denetlemek ise çok daha iyidir” felsefesiyle hareket edip merkezdeki gücü farklı eksenlere paylaştıran karar alma mekanizmalarını ve hükümetleri gözlemliyoruz. Bunların ötesinde çok güçlü ve özgür vekillere sahip olan Avrupa ülkelerinin parlamentoları hükümet çıkartırken ya da onu denetlerken büyük sorunlar yaşamıyor.
 </p>
 <p>
  Türkiye’de koalisyon iktidarlarının imajları ise iyi değil. İktidar ortaklıklarının Ankara’da istenilen başarıya ulaşamamasını iki faktöre bağlayabiliriz. Geçmişte gücü askerî vesayet ile paylaşmak zorunda kalan iktidarlar karar alma sürecini bir de koalisyon ortakları ile şekillendirmek zorunda kaldıkları için istenilen ölçüde başarılı olamadılar. Periyodik olarak her on senede bir darbeler akabinde kapatılan partilerin koalisyonlarla imtihanları kısa sürede ekonomik ya da siyasal krize dönüşmesinin bir nedeni de ortaklık kurma kültürümüzün içler acısı hâlidir. Siyasal kültürümüzün koalisyonlar üzerinden bir gelenek oluşturamaması için gerekli olan tüm şartları geçmişte yerine getiren Türkiye ile bugünün koşulları mukayese bile edilemeyecek ölçüde farklıdır. Geçmişte koalisyonlarla büyük bir açmazın içine giren demokrasimiz, şimdi ise içinde bulunduğu açmazlardan ancak ve ancak bir koalisyon iktidarı ile tamamen olmasa da kısmen çıkabilir.
 </p>
 <p>
  Geçmişte seçilmiş siyasi aktörlerin çok güçsüz ve aşırı denetim altında olmasından dolayı başarılı olamayan iktidarların yerini “yeni Türkiye’de” denetlenemeyen, kontrol edilemeyen, hesap vermeyen ve hesap sorulamayan, rekabete kapalı, şeffaflıktan uzak bir iktidar yapısı aldı. Başına buyruk, AYM kararlarını tanımayan, kapıyı kırıp adam tutuklattıktan sonra gereken yasaları çıkartabileceğini zanneden, merkezinde MİT’in olduğu yeni istihbarat devleti, geçmişteki koalisyonların tam anlamı ile mefhum- u muhalifi bir zaviyede bulunmaktadır. Türkiye’nin temel sorunu seçimle gelen iktidarların gücünün sınırlandırılması ve denetlenebilir, şeffaf bir yapıya büründürülememeleridir. Önüne konulanın en iyisini seçmeye gayret eden Türkiye seçmeni, 7 Haziran’da AKP’nin bu kontrolsüz gücünü sınırlandırmak için stratejik oy kullanarak iktidarın paylaşılması gerektiğine karar kıldı. Ülkeyi kutuplaştırarak iktidar oyunu oynayan AKP ilk defa farklı bir kutuplaşmanın kurbanı olarak teoride tek başına iktidar olma şansını yitirdi.
 </p>
 <p>
  Halkın kimi iktidarda görmek istediğini net olarak okuyabileceğimiz bir seçim sonucu çıkmış olmasa da, seçmenin kimi tek başına iktidarda görmek istemediğini çok iyi anladığımız bir tercihle karşı karşıyayız. AKP ve Saray  7 Haziran sonuçlarını doğru okuyamadı. Tek başına iktidarı kaybederken tek sorunun HDP’nin barajı aşması olduğunu zanneden bu bakış açısı ile iktidarın içine girdiği girdaptan çıkma şansı bulunmuyor. Cumhurbaşkanı rekor sayılabilecek bir sürede hükümet kurma görevlendirmesini geciktirerek verirken, seçimin üstünden iki aydan daha fazla bir süre geçmiş olmasına rağmen ülkenin ciddi bir koalisyon formülü için umutlanamaması, AKP’nin yaşadığı iktidarı paylaşamama travmasından başka hiçbir şeyle izah edilemez.
 </p>
 <p>
  7 Haziran sonrası koalisyon hükümetinin kurulmasına müsaade etmeyen bu zorlama süreçte ülke kısa süre içinde terör örgütleri ve istihbarat teşkilatlarının cirit attığı ve her gün yeni şehit haberlerinin geldiği bir kaos ortamına dönüştü. Yeni ya da erken seçimi zikrederek millî irade’nin koalisyon tercihine saygı göstermeyenler, gelinen acıklı tablonun yegane müsebbibidirler.
 </p>
 <p>
  Türkiye daha fazla vakit kaybetmeden AKP-CHP koalisyonunu kurarak seçmen tercihlerine saygısını göstermek zorundadır. Millî iradeye saygı göstermeyen aktörlerin kaçabileceği en uzak mesafe yeni bir seçimdir. HDP’ye gelen oyların çok ciddi bir kısmı vekaleten gelmiş olsa da, AKP’nin görmesi gereken gerçek bu kitlenin kendilerinden asaleten bir daha dönmemek üzere koptuğu gerçeğidir. Gezici araştırma şirketinin bulgularına göre seçmenin yaklaşık yüzde 64’ü ülkede vuku bulan terör hadiselerinin muhtemel bir erken seçimden farklı sonuç çıkartmak üzere kurgulanarak ifa edildiğini düşünüyor. Kendi ülkesinde büyük şüphelerle yaşayan çok büyük bir kitle.
 </p>
 <p>
  AKP kurmayları kendi istikballerinin ülkenin ve milletin istikbalinden daha önemli olduğu tavrı ile hangi enstrümanı kullanırsa kullansın tek başına iktidar çıkartamayacağını görerek hareket etmeli. Zira sandıktan AKP çıkana kadar seçimleri yenileyemeyiz!
 </p>
</div>


Kaynak: [www.aksiyon.com.tr](http://www.aksiyon.com.tr:80/sinir-disi/koalisyon-isteyen-milli-irade-hacli-ittifakinin-parcasi-midir_551906), [web.archive.org (arşiv bağlantısı)](http://web.archive.org/web/20150814052037/http://www.aksiyon.com.tr:80/sinir-disi/koalisyon-isteyen-milli-irade-hacli-ittifakinin-parcasi-midir_551906)
