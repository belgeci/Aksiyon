# Suriye sorunu artık iç meselemizdir

*Selim Savaş Genç 2015.10.20*

<div class="pNewsDetailMainContent ctx_content" itemprop="articleBody">
 <p>
  Hamasi dış politika nutuklarına bayılan karar alıcılarımız, defalarca, Suriye meselesinin bir dış politika mevzuundan ziyade doğrudan iç meselemiz olduğunu ifade etmişlerdi. Esed’in devrilmeyeceğini, IŞİD gibi örgütlerin devletleşme sürecine gireceğini, Suriyeli göçmenlere ev sahipliği yapmak zorunda kalacağını göremeyen AKP, sorunun çözümünde aktif bir rol oynayamadığı gibi Türkiye’nin Suriyeleşmesine de mâni olamıyor. Reyhanlı, sınır kapılarımız, Suruç, Diyarbakır ve son olarak Ankara’da vuku bulan eylemler akabinde Suriye sorunu iliklerimize kadar iç meselemiz olmuştur. Bu hususta Neo-Osmanlıcı, düzen kurucu, merkez ülkeci ama kimseye model olamayan AKP iktidarını ne kadar ‘tebrik etsek’ azdır!
 </p>
 <p>
  Suriye sorunu, ‘bir arkadaşa bakıp çıkacağım’ kıvamını iki sene önce yitirdi. Hâlâ makul bir ateşkes akabinde Suriye’de aktörleri uzlaştırarak masa başında bir çözüm bulma imkânı varken, B planı olmayan, A planında ısrar eden AKP, memleketi alevleri Ankara’ya kadar ulaşan büyük bir savaşın eşiğine getirdi. Neresinden bakarsanız bakın Ankara’da patlayan ve 99 canımızı alan bombalar iflas eden Suriye politikamızın çok acı bir bedelidir.
 </p>
 <p>
  PKK’nın toprak sahibi olduğu ve PYD vasıtası ile yönettiği cepheye İncirlik Üssü’nü ABD’ye açarak dolaylı destek veren Türkiye, IŞİD ve diğer örgütlerin Esed güçleriyle çarpışmasından dolayı büyük bir küresel sorunu uzun süre ‘öfkeli gençler’ zaviyesinden görerek sorunun farklı eksenlerdeki uç noktalarında doğrudan ve dolaylı roller oynadı. AKP iktidarı, yalnız başladığı bu süreci izole olarak neticelendirmek üzere. Ankara’da vuku bulan kanlı terör saldırısı akabinde Rus haber ajansı “IŞİD, Türkiye’ye İncirlik’i ABD’ye açtığı için saldırdı” iddiasında bulundu. Oldukça şüphe çekici bir tesbit değil mi? İncirlik’in ABD’ye açılması IŞİD kadar Moskova’yı da rahatsız etmiş görünüyor! Rusya’nın daha aktif ve güçlü şekilde sahaya inmesi ile Türkiye’nin belirleyici bir aktör olma ihtimalinin artacağı bu süreçte ülkemiz terör saldırıları ile ikaz ediliyor olabilir mi?
 </p>
 <p>
  Gelelim olayın olağan şüphelilerine. Yoksa makul şüpheli mi demeliydim? Ankara saldırısını tartışırken AKP’nin seçim psikolojisinden kurtulamadığını gözlemledik. Suriye’de çarpışan IŞİD ile PKK’nın, Türkiye’de ortak eylem düzenlediklerini iddia etmek milliyetçi muhafazakâr tabanı konsolide etmekten başka bir şeye yaramaz. Gerçeklerle yüzleşmek yerine kendi gerçeklerini ülkeye dayatmaya çalışanlar zayıf senaryoları ile her geçen gün inandırıcılıklarını biraz daha yitiriyor. Yargıya teslim edilen intihar etmiş bombacılar, eylem yapmadıkları için tutuklanamadıkları iddia edilen intihar timlerinin listeleri ve IŞİD ile 360 derece farkları olduğunu iddia edenlerin görüntüsü, repliklerini iyi çalışmamış acemi bir aktörü andırıyor.
 </p>
 <p>
  Düne kadar içerideki muhalifleri ‘haçlı ittifakı’ olmakla suçlayıp Batı karşıtlığı söylemiyle iktidarlarını güçlendiren AKP aktörleri, tehdidin arttığını görünce NATO üyesi olduklarını hatırladı. Peki, hava savunma sistemi oldukça zayıf olan Türkiye, Rusya ya da Suriye tarafından vurulursa NATO bizim için savaşa girer mi? Ukrayna ve Gürcistan’da Rusya’ya askerî yanıt vermekten çekinen NATO ve Batı ittifakının riske girerek Türkiye’ye tam destek vereceğini zannetmiyorum. Zira geçen hafta Bugün gazetesine mülakat veren tecrübeli bir diplomat ve eski Dışişleri Bakanı Sayın Yaşar Yakış da şu ifadeleri kullanmış: “Türkiye bir saldırıya uğrarsa, birçok NATO üyesinin, önlem olarak Türkiye’ye yapılan saldırıyı yazılı bir kınama mesajı yayımlamakla yetinebileceğini göz ardı etmemek gerekir.” Çatışmaların ivmesinin arttığı bir dönemde NATO müttefiklerimizin ülkemize konuşlandırdıkları Patriotları çekme istekleri bu tezi kısmen doğrular nitelikte değil mi?
 </p>
 <p>
  Neo-ittihatçı hayallerle Ortadoğu’ya İhvan Hareketi ile düzen kurmaya giden AKP, Ortadoğulu marjinal bir harekete dönüştü. Tüm eksikliklerine rağmen kendisinden önce kurumları ile işlemeye çalışan bir demokrasi ve onun etrafında oluşan demokrasi kültürü olduğu için AKP marjinalleşme sürecinde gelebileceği sınırlara tahmininden çok önce vardı. Yaklaşık üç sene önce AB üyesi olmayı hayal eden Türkiye, geçen hafta savcılık kararı ile eleştiriyi yasaklayan ilk demokrasi oldu. Mevcut hâli ile Ankara’nın herhangi bir komşusuna demokrasi götürme bahanesi ile silahlı bir mücadeleyi destekleme hakkı bulunuyor mu?
 </p>
</div>


Kaynak: [www.aksiyon.com.tr](http://www.aksiyon.com.tr/yazarlar/suriye-sorunu-artik-ic-meselemizdir_552620), [web.archive.org (arşiv bağlantısı)](http://web.archive.org/web/20151021125303/http://www.aksiyon.com.tr/yazarlar/suriye-sorunu-artik-ic-meselemizdir_552620)
