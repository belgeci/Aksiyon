# AKP, Türkiye'yi taşıyamıyor

*Selim Savaş Genç 2015.08.24*

<div class="pNewsDetailMainContent" itemprop="articleBody">
 <p>
  Türkiye’nin en büyük müttefiki kimdir? Hangi ülke AKP iktidarında Ankara’nın stratejik kararlarının yanında durup bizi sonuna kadar destekler? Ne Doğu ne de Batı’da AKP iktidarı döneminde Türkiye’nin güvenebileceği ve aynı kulvarda koşabileceği bir müttefiki kalmadı. Herkesle konuşup sorunların çözümünde arabulucu rolüne soyunan Türkiye, sorunlarına arabulucu bulamayacağı marjinal bir noktaya evrildi.
  <br>
   Yaklaşık iki senedir Türkiye’nin sınırlarımız dışında imajının yerle bir olduğunu, karar alıcılar hakkında çıkan yorum, haber ve makalelerle gözlemliyoruz. Ankara’nın küresel eksendeki imajını seçkin aydın kitlelerle gerçekleştirdiğimiz saha çalışması ile ölçtüğümüzde de karşımıza çıkan tablonun Mübarek dönemi Mısır’ı ile Kaddafi dönemi Libya’sı arasında bir yerlerde olduğunu görüyoruz.
   <br>
    Ortadoğu aydınlarının bize bakışı da bundan çok iyi bir yerde değil. Ankara, tarihî bir yalnızlık yaşadığı bu dönemde sadece askerî işbirlikleri ve jeopolitik konumu ile küresel iddiasını sürdüremez. Kürt sorununun ezberlerimiz dışında büyük bir güvenlik tehdidi olarak karşımıza çıktığı süreçte karar alıcıların mevcut imajı ile büyük mesafeler almamız neredeyse imkânsız. AKP aktörleri, gelişmiş demokrasi liderlerinin aynı karede poz vermekten imtina edecekleri kadar sorunlu ve marjinal bir yere savruldu. Dün gerçeklerden uzak kışla duvarı ardından siyaset yapan askerî elitlere uluslararası toplum nasıl bakıyorsa, bugün Saray duvarları ardından siyaset yapıp evrensel değerleri yok sayan aktörlere aynı zaviyeden bakıyor.
    <br>
     Tam da bu aşamada artan terör olayları akabinde 90’lara döndüğümüzü iddia edenler yanılıyor. Bir ateş çemberinde yaşayan Türkiye çok daha kötü durumda. 90’larda PKK terörist bir örgüt ve dilediğimiz zaman askerî enstrümanlarla etkisini sınırlandırabildiğimiz marjinal bir yapıydı. Bizce hâlâ öyle olsa da Suriye krizi akabinde şartlar çok değişti. Değişen güvenlik paradigmaları ile Türkiye’nin PKK ile mücadelesinin 90’ların çok gerisine düştüğünü görmemiz gerekiyor. IŞİD’e karşı Batı’nın sahaya inmesine gerek kalmadan mücadele veren ve ABD himayesinde adım adım devletleşen Kürtler, küresel eksende artık çok daha meşru ve masa başında partner olarak kabul edilen aktör konumundalar. Çözüm süreci denilen ve muhtemelen başkanlık sistemine destek vaadine karşı özerklik pazarlığından başka hiçbir şeyin olmadığı bu dönem akabinde PKK bölge hâkimiyetini tahminlerimizin ötesinde artırdı. Barış sürecine destek verip aksaklıkları ve endişelerimizi sürekli ifade edenler kafilesinde yerimizi alıp bir sene önce bu köşe ve ekranlardan bir hususta tüm Türkiye’yi ısrarla uyarmıştık. Çözüm süreci devam ederken yukarıda tasvir ettiğimiz tablo çok belli olmamış olabilir. Havuz medyasının yalan ve şişirme haberleri ile Türkiye kendisini uzun süre büyük bir illüzyonla dev aynasında görmüş olabilir. Lakin “Barış süreci çatırdar ve PKK ile tekrar çatışmaya girersek, Ankara’daki karar alıcıların dışarıdaki otoriter ve hukuk tanımaz imajlarıyla Kürt sorununun içinden çıkamayabiliriz” ikazlarında bulunmuştuk.
     <br>
      Verdiği karardan dolayı hâkimleri tutuklayan, yazdığı makale ve tweetlerden dolayı gazetecileri hücreye atan bir iktidar düşman gördüğü Kürtlere neler yapmaz algısı uluslararası toplum tarafından satın alınmış durumda. Kürtlerle duygusal kopuşun yaşandığı bir evredeyiz. Bu sorunu “İslam kardeşliği ile çözeriz” kredisini kullanıp güç savaşına girdikten sonra en milliyetçi partilerden daha milliyetçi söylem kullanan AKP’nin Kürtler üstündeki etkisi mütemadiyen eriyor. İçeride merkez bir parti olmadığı için AKP’ye oy veren Türkler gibi bölgede örgütün merhametine teslim edilmekten endişe duyan Kürtler kerhen AKP’ye oy verse de oranları süratle düşüyor. İlk seçimde AKP’nin Kürt seçmenin yoğun yaşadığı illerdeki oy oranı birkaç puan daha düşecek. İçeride desteğini yitiren bu ekibin dışarıdaki dökülen imajı ile askerî bir mücadeleden eskisi kadar güçlü destek alma şansı kalmayabilir. Satın alınacak stratejik silahlar, istihbarat desteği ve NATO müttefiklerinin tutumunda büyük değişiklikler görebiliriz. Ve en korkulan Kürtler şayet örgütün baskısı ile sokaklara inip şehirlerde kurtarılmış bölgeler kurma girişimine aldanıp sokaklara inerse mevcut karar alıcıların hukuk tanımaz ve anayasayı kaale almayan tavırları ile bu sorundan büyük yaralar almadan kurtulamayız. Ankara’nın demokrasi liginde asker vesayetine rağmen kalma çabası verdiği senelerde terör örgütü ve Kürtlere yönelik sert tavırlarına kısmen müsamahalı bakan aktörler, sivil irade ile demokrasi liginden düşülen sürece aynı tavrı takınmayabilir.
      <br/>
      Süratle uçurumun eşiğine doğru yol alan, doların 3 TL’ye çıktığı, işsizliğin arttığı, ihracat çöküşünün vukuat-ı adiyeden olduğu ve turizmin gerilediği Türkiye’de eşiğine geldiğimiz ekonomik açmaz uzun vadede, 2001 krizinden çok daha zor ve çetin bir imtihana dönüşebilir. Zira 2001’de askerî vesayete karşı demokratikleşme çabası veren sivil aktörler artık iktidarda. Bu topraklardan en fazla bu kadar istikrar ve demokrasi çıkacağına kanaat getiren yatırımcılar Türkiye’den ümitlerini kesip farklı limanlara bir daha kolay kolay dönmemek üzere yelken açabilir. Unutmayın, hiçbir gelişmiş demokrasi, silahla kreş basacak kadar marjinalleşen bir aktörü müttefik kabul etmez.
     </br>
    </br>
   </br>
  </br>
 </p>
</div>


Kaynak: [www.aksiyon.com.tr](http://www.aksiyon.com.tr/yazarlar/akp-turkiyeyi-tasiyamiyor_552061), [web.archive.org (arşiv bağlantısı)](http://web.archive.org/web/20150910190125/http://www.aksiyon.com.tr/yazarlar/akp-turkiyeyi-tasiyamiyor_552061)
