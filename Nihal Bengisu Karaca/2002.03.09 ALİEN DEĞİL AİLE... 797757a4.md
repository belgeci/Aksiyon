# ALİEN DEĞİL, AİLE...

*Nihal Bengisu Karaca 2002.03.09*

<div>
 <img border="0" src="/web/20020329160453im_/http://www.aksiyon.com.tr/yazar/sinek.jpg"/>
 <p class="spot">
  Karakterlerimiz şunlar: Yeryüzünü keşfe çıkmış bir uzaylı, bütün vaktini hastalarına bölüştürmüş bir psikiyatrist, ihmal edilen eş ve çocuklar, bir klinik dolusu özgün ruh hastası.
 </p>
 <p class="metin">
 </p>
 <img border="0" src="/web/20020329160453im_/http://www.aksiyon.com.tr/2002/379/resimler/alien.jpg"/>
 <p class="metin">
  İsmi Prot olan bir şahıs aniden beliriverir ve özel Kevin Sapacey sosu ile iyice tütsülenmiş cool tavırları nedeniyle hemen dikkat çeker; artık soluğu akıl hastanesinde alması yakındır. Çünkü günümüz toplumunda kimse Prot gibi bagajsız yolculuk etmez, kimse dünyayı böylesine şaşırtıcı ve böylesine gülünç bulmaz, kimse muzu kabuğuyla yemez. Prot sakin bir kişiliğe sahip olmasına ve oldukça eğitimli biri gibi davranmasına rağmen ele verir kendini. Şansı yaver gider de Dr. Mark Powell gibi, kartezyen mantığı sonuna dek içselleştirmiş ama hiç değilse şefkatli ve meraklı yanları olan bir doktorun takibine verilir.
 </p>
 <p class="metin">
  Prot uzaylı olduğunu iddia eder; işin doğrusu kişiliği bu iddialarını besleyen güçlü kanıtları da içermektedir. Gezegeni olduğunu iddia ettiği K–Pax'in yer aldığı Lyra yıldız sistemi hakkında sıradan insanların bilemeyeceği şeyler bilmektedir, gözlerinin insanlara mahsus olmayan yetenekleri vardır –ultraviyole ışınları algılamak gibi– ve bilinmeyen bir yazı türü ile sürekli not tutmaktadır. Ama İngilizceyi o kadar iyi konuşmakta ve insanlarla o kadar iyi diyalog kurmaktadır ki aklı başında olan hiç kimse onun uzaylı olduğuna inanmaz. Hastalar hariç...
 </p>
 <p class="metin">
  Yaşam pek çok olasılık barındırıyor, K–Pax de Prot'un uzaylılığı meselesini ana sorunu imiş gibi yapmakla beraber asıl olarak bu olasılıklara olan tutumumuz üzerine yoğunlaşıyor. Bu bir bıçak sırtı; çünkü önümüzde bilimin, mantığın, aklın koyduğu doğrular, karineler ve yasalar var; ya da ister yalan olsun ister gerçek Prot'un akıldışı söylemleri ve ona yaklaşanların anlamlandıkları bir varoluş felsefesi. Bu noktada en kârlı çıkanların deliler/hastalar olduğu kesin. Çünkü onların kaybedecek bir şeyleri yok. Akıl onları çoktan terk etmiş. Akıllı adamlar ise "Neden olmasın?" sorusunu sormayı bir an bile geçirmiyorlar içlerinden...
 </p>
 <p class="metin">
  Prot'un uzaylı mı, geçmişinde büyük bir travma olan zavallı bir insan mı olduğu sorunu sorularımızı ve cevaplarımızı bir ibre gibi ikiye bölüyor. Film her iki ihtimale ve bu ihtimaller aracılığıyla dallanıp budaklanan durumlara eşit mesafede duruyor (Finalde bile). K–Pax mükemmel, uygar ve barışçıl bir gezegen de olabilir, hiç kimsenin bir aileye sahip olmadığı sevgisiz ve yalnız bir gezegen de. Prot geçmişini kurguladığı mizansene gömmüş ve gözünü yıldızlara dikmiş zavallı bir hasta olabilir, bilgisi ve yetenekleri tesadüftür. Prot gerçekten bir uzaylı olabilir; o halde normal insanlar gibi davranması tesadüftür. Gerçek şu ki, aklını da hayatını olduğu gibi kontrol etmeye çalışan bir zihniyet sisteminin olasılıklarla işi yoktur; deliller ve emareler ne kadar çoksa şüphe o kadar çok artar. Prot'un varlığı mantıksal doğrular ve alternatif gerçeklikler arasında uzlaşma sağlanması için bir fırsat gibidir. Ama Prot'un dediği gibi en az 50 gezegeni doldurmaya yetecek kadar çok yaşam formunun sürekli birarada ve ilişki halinde olduğu tek gezegen burasıdır ve bırakalım herşeyi bir yana, insan bu ilişki organizmasının kıymetini bilmelidir öncelikle ve en çok hayatıyla uzlaşmalıdır bir an önce.
 </p>
 <p class="metin">
  Yönetmen ışın demetini kullanarak ve ışık hızının birkaç katı bir hızla seyahat edebilen bu karakterin imgesel karşılıklarını büyük bir başarıyla canlandırıyor. Işık kullanımı ve ışık oyunları en önemli görsel koz olarak çıkıyor karşımıza. Kevin Spacey ise Seven'deki John Doe'nun geliştirilmiş "iyi" versiyonu olarak hem tanıdık, hem de iyi. Debelenen psikiyatrist rolündeki Jeff Bridges için de en azından rolünün hakkını verdiği söylenebilir.
 </p>
 <p class="metin">
  Sonuç itibariyle tıpkı Spielberg'in A.I'si gibi, sevilmenin, ailenin ve ilişkilerimizin değerli olduğunu anlatmak için hayli ilginç bir yol seçmiş özgün bir film. En uzaylı aile filmi. Seyretmeye değer...
 </p>
 <p class="metin">
 </p>
 <p class="arabaslik">
  Ucuz Propoganda
 </p>
 <p class="metin">
 </p>
 <p class="metin">
  Kara Şahin Düştü
 </p>
 <p class="metin">
  Black Hawk Down
 </p>
 <p class="metin">
  Yön.: Ridley Scott
 </p>
 <p class="metin">
  Oyn.: Josh Hartnett, Eric Bana, Ewan McGregor, Tom Sizemore
 </p>
 <p class="metin">
  Sen.: Ken Nolan
 </p>
 <p class="metin">
 </p>
 <p class="metin">
  Şu filmin resmi tanıtımı: Ekim 1993'te Birleşmiş Milletler Barış Gücü operasyonları çerçevesinde bir grup  Amerikan askeri Mogadişu ve Somali'ye gönderildi. Görevleri Somali ordusunun başındaki Mohammed Farrah Aidid'in en önemli iki yüzbaşısını ele geçirmek ve ülkede devam eden iç savaşı ve halkı yıkan kıtlığı durdurmaktı. Filmin gerçek yüzü ise şu:  Blade Runner ile "öteki" olmanın anlamını ve hüznünü bir bilimkurgu filmiyle vermeyi başarmış, Hannibal'de bir caninin nasıl aşık olabildiğinin resmini çizmiş bir yönetmene, Ridley Scott'a hiç yakışmayan ucuz propaganda filmi. Ucuz sözümüzü yanlış anlamayın, film elbette büyük prodüksiyonlu, hatta Amerikan ideolojisinin taşıyıcısı konumunda olan Jerry Bruckheimer yapımı. Ucuzdan kastımız Er Ryan'ı Kurtarmak kadar bile ikna edici olmadığı. İç savaşı durdurmak amacıyla bölgeye dalıp bir sürü kara renkli "öteki"yi mıhlayan acımasız Amerikan askerlerini bu güzel operasyonları sonunda görmemizi istiyor film. "Anneme iyi savaştığımı söyleyin!" türü bildik sulu gözlülükler de cabası.  Film Amerikalı ve İngiliz vicdan sahiplerince oldukça "yerici" eleştiriler aldı.
 </p>
 <p class="metin">
 </p>
 <p class="metin">
 </p>
 <p class="arabaslik">
  30 yılda kapanan yarık
 </p>
 <p class="metin">
 </p>
 <p class="metin">
  Akıl Oyunları
 </p>
 <p class="metin">
  A Beautiful Mind
 </p>
 <p class="metin">
  Yön.: Ron Howard
 </p>
 <p class="metin">
  Oyn.: Russel Crow, Ed Harris, Jennifer Connely, Adam Goldberg
 </p>
 <p class="metin">
  Sen.: Akiva Goldman (Sylvia Nassar'ın kitabından)
 </p>
 <p class="metin">
 </p>
 <p class="metin">
  Film adını eski New York Times muhabiri Sylvia Nasar tarafından yazılan John F. Nash'in biyografisinden alıyor. Akıl Oyunları 30 yıl boyunca şizofren olarak yaşadıktan sonra yeniden hayata dönen ve hastalığından önce tamamladığı eseriyle Nobel ödülünü kazanan matematik dahisi John Forbes Nash Jr 'un gerçek yaşam öyküsünü anlatıyor. Bir akıl hastalığı öyküsü olduğu kadar kişisel bir öykü bu. Matematiği kara tahtalardan alıp başka boyutlara çeken sıradışı bir yönü de var hikayenin. Paramparça olmuş nadide bir bilincin  yeniden bütünleşmesi  serüveni.
 </p>
 <p class="metin">
 </p>
 <p class="arabaslik">
  Timsah hikayesi...
 </p>
 <p class="metin">
  Timsah Dundee Los Angeles'da
 </p>
 <p class="metin">
  Orj. adı: Crocodile Dundee in Los Angeles
 </p>
 <p class="metin">
  Yön.: Simon Wincer
 </p>
 <p class="metin">
  Oyn.: Paul Hogan, Linda Kozlowski,Jere Burns
 </p>
 <p class="metin">
 </p>
 <p class="metin">
  Avusturalya'nın ücra kasabalarından birinde karısı ve oğlu ile yaşayan Dundee sakin bir hayat sürmektedir. Bir gün Sue babasının sahip olduğu gazetenin Los Angeles bürosu tarafından göreve çağrılır; büro şefi şüpheli bir şekilde ölmüştür ve Sue geçici bir süre için büronun şefliğini üstlenecektir. Oğlu Mickey için bu gezinin iyi olacağını düşünen Dundee karısıyla birlikte gitmeye karar verir. Los Angeles'te işler karışıktır; Dundee'nin yardımı gerekmektedir. Kendi geliştirdiği Mick Dundee karakteriyle dünya çapında bir üne kavuşan Paul Hogan, Timsah Dundee'deki performansıyla Altın Küre ödülü almıştı. Ne denir: Efsane devam ediyor....
 </p>
 <br/>
 <center>
  <a class="anaorta" href="http://web.archive.org/web/20020329160453/mailto:nihalbengisu@hotmail.com">
   nihalbengisu@hotmail.com
  </a>
 </center>
 <br/>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2002/379/sinema/1.htm), [web.archive.org (arşiv bağlantısı)](http://web.archive.org/web/20020329160453/http://www.aksiyon.com.tr:80/2002/379/sinema/1.htm)
