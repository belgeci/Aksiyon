# Zaman en iyi çaredir

*Nihal Bengisu Karaca 2000.11.04*

<div>
 <img border="0" src="/web/20020427111601im_/http://www.aksiyon.com.tr/yazar/sinek.jpg"/>
 <p class="spot">
  John'un öylesine kurcaladığı telsiz sayesinde bulduğu -şimdi olmayan- babası değildir sadece; onun bulduğu kökeni, kimliği ve bir şekilde artık kendini ait hissetmediği sistemin aslında inanmak istediği gerekçesidir
 </p>
 <p class="metin">
 </p>
 <p class="metin">
  Zaman her bir anını ayrı bir çekmecesine tıkıştıracağınız bir şifonyer değil; muhtemelen genişçe bir torba, yaşanımların birbirlerine rastlaması, değmesi ve birbirlerini değiştirmesi an meselesi.
 </p>
 <p class="metin">
  Zamanın lineer; düz ve doğrusal bir biçimde ilerlediğini düşünmeye yatkın olmamız "yazgı" mevzuuyla ilgili kafa karışıklığımızın da temelini oluşturuyor çoğu kez. Bu algılayışın dışında yer alan, mecrayı zorlayan, zamanla ilgili tahayyülümüze farklı perspektifler açan yapıtlar da gerek edebiyatta gerek sinemada olsunlar, sırf bu yönleriyle ilgi çekici olmayı başarıyorlar. Fakat Frekans'ın başarısı sadece buradan ileri gelmiyor; Frekans türlerin muhteşem bir alaşımı olarak çıkıyor karşımıza. 30 yıl önce kaybettiği babasının 1969'daki haliyle temas kurmayı başarabilen John Sullivan'ın erittiği zamansal mesafeye kurgu düzeyinde birbiriyle harmanlanan ve iç içe geçen türler eşlik ediyor; 30 yılda bir yaşanan gök hadiselerinin sağladığı bu farklı iletişim nasıl kolay ve abartısız —eski bir telsizle!— gerçekleşiyorsa öylesine doğal ve yumuşak oluyor bu harmanlanma, bir bakıyorsunuz bilimkurgu, bir bakıyorsunuz aile filmi gözü pek bir polisiyeye dönüşmüş...
 </p>
 <img border="0" src="/web/20020427111601im_/http://www.aksiyon.com.tr/2000/309/resimler/Zaman.jpg"/>
 <p class="metin">
  Konuya biraz daha açıklık getirelim. Yıl 1969'dur, güneşteki patlamalar Kuzey Işıkları adı verilen inanılmaz güzellikteki ışık oyunlarına dönüşmektedir. İtfaiyeci Frank Sullivan bir kaza anındaki cansiparane tavırları ile daha baştan gönlümüzü fetheder. Üç dört kişinin hayatını kurtarmıştır ve hiç bir şey olmamış gibi gelir, yemek yapan karısına Elvis şarkıları eşliğinde serenad yapar; bu adam mutluluğu haketmektedir. Öte yandan 30'lu yaşlarını süren bir polis memuruyla tanışırız, bu John Sullivan'dır. 1999'un aynı türden ışık hüzmesine dolanmış bir gecesinde pesimistik, bungun ve gözümüzün önünde terkedilmiş bir adamla karşı karşıyayızdır şimdi. 60'ların değerlerini hakkıyle donanmış güçlü erkek portresine karşı serpilip yükselen bireyci akımlar sonucu afallamış ve aslında ergenlik sürecini bile aşamamış 90'lar erkeği vardır. Genç Sullivan'ın mutsuzluğu/farklılığı babasını erken yaşta kaybetmiş olmasıyla ilintilendirilmişse de zaman kavramının olağanüstü bükülmesiyle karşılaşan bu iki adam arasındaki "anlayış" farkının altını çizmektir asıl mesele; ulus, toplum ve ekip ruhu gibi kelimelerin hâlâ çok şey ifade ettiği, insanların canları pahasına hayat kurtaracak kadar idealist olabildiği, kadınların aileleri için yemek yaptığı, babaların çocuklarına bisiklet aldığı 60'ları anlatmak için de beyzbol'dan iyisi olamaz. John Sullivan ise karısının gitmesine aldırmadığı gibi artık bu Amerikan ruhunu filan da pek takmamaktadır; en yakın arkadaşı Gordo'nun oğlunun kendisine John amca demesinden rahatsız olacak kadar yabancılaşmıştır aileye. Dolayısıyla geçmişle bir köprü, eğer kurulacaksa, tam da bunun için gereklidir. Yönetmenin, aslında son derece alengirli olabilecek bir bilimkurgusal malzemeyi evrende bağlantılar kurmak gibi bir derdi olmayan, tamamen sıradan insanlar üzerinden geliştirmesinin asıl nedeni de budur. Bilimadamları zaman kavramının muallaklığı üzerine konuşadursunlar, John'un öylesine kurcaladığı telsiz sayesinde bulduğu —şimdi olmayan— babası değildir sadece; onun bulduğu kökeni, kimliği ve bir şekilde artık kendini ait hissetmediği sistemin aslında inanmak istediği gerekçesidir...
 </p>
 <p class="metin">
  Yönetmen Hoblit, " Fallen"dan aşina olduğumuz görsel efektleri yine aynı şekilde, kahramanların çok katmanlı zihinlerindeki karmaşayı ve kuşkuyu betimlemek amacıyla kullanıyor, başarıyor da. Frank'in depo yangınında ölseydi yapamayacağı her küçük değişiklik zamanı ve yazgıyı tekrar kodlarken, John'un babasını uyararak hayatta kalmasını sağladığı andan itibaren oluşan/yaratılan yeni geçmişi farklı tondaki renklerle ve deforme edilmiş görüntülerle temsil ediliyor. Baba oğul el ele verip katlanması zor yeni anılara neden olan bu yazgısal farklılığın sonuçlarını hem kendileri hem de baba Sullivan zamanından beri cinayet işleyen bir seri katilin kurbanları açısından çözmeye çalışıyorlar. Babanın ölümünün engellenmesiyle ortaya çıkan değişiklikler "Eyvah, ölümü sinirlendirdik, bizim için yeniden gelecek!" paniğini yaşayan Final Destination/Son Durak gençlerinin teorisini hatırlatıyor biraz, ama bizim ikilimiz paniğe kapılmıyor; kahramanca mücadele ediyorlar.
 </p>
 <p class="metin">
  Amerikan filmlerinin pompaladığı şablonları mutlu aile, güçlü baba metaforu, beyzbol tutkusu gibi "bildik" klişelerle ama iyi cila kullanarak ve hiç bir anlatım sıkıntısı çekmeden anlatan film haftanın iyileri arasında. Hoblit izleyiciyi heyecanlandırmayı başarıyor, hoş bir hikaye anlatıyor ve türler arasındaki gerilimi ve geçişleri çok iyi kontrol edebiliyor. Dennis Quaid ve Thin Red Line/İnce Kırmızı Hat ile parlayan James Caviezel'in oyunculuklarına da diyecek yok.
 </p>
 <p class="metin">
 </p>
 <p class="arabaslik">
  Frekans
 </p>
 <p class="metin">
  ORİJİNAL ADI: FREQUENCY
 </p>
 <p class="metin">
  YÖNETMEN: GREGORY HOBLIT
 </p>
 <p class="metin">
  OYUNCULAR: DENNIS QUAID, SHAWN DOYLE, ELIZABETH MITCHELL, ANDRE BRAUGHER, JAMES CAVIEZEL
 </p>
 <p class="metin">
  SENARYO: TOBY EMMERICH
 </p>
 <p class="metin">
  GÖRÜNTÜ YNT.: ALAR KIVILO
 </p>
 <p class="metin">
  DAĞITIM: UMUT SANAT
 </p>
 <p class="metin">
 </p>
 <p class="arabaslik">
  Aşk, ölüm, Wenders
 </p>
 <p class="metin">
  Arkadaşlığın, ihanetin ve karşılıksız aşkın hikayesi. Başrolünde Mel Gibson’un olduğu bir Wim Wenders filmi, üstelik sırlarla dolu bir cinayet sözkonusu. Tom saf ve masum bir genç ve bir sokak kızına aşık. İlişkileri devam ederken kaldıkları otelde bir soruşturma başlatılıyor. Otelde konaklayanlardan biri çok büyük bir medya patronunun oğlu. İşlenen cinayet otel sakinlerini potansiyel katil durumuna düşürmüştür. Olayı incelemek üzere devreye dedektif Skinner girer. Film “2000 Berlin Film Festivali En iyi yönetmen jüri ödülü” aldı. Tanınmış bir Alman yönetmen olan Wim Wenders’in film endüstrisinin parlak yüzleriyle nasıl bir performans sergilediğini görmek bile tek başına yeterince ilginç olacak. En son Buena Vista Social Club adlı filmini gördüğümüz Wenders’in Wings of Desire, The State of Things, The American Friend gibi pek çok önemli filmi var.
 </p>
 <p class="metin">
 </p>
 <p class="arabaslik">
  Sırlar Oteli
 </p>
 <p class="metin">
  ORİJİNAL ADI: THE MILLION
 </p>
 <p class="metin">
  DOLLAR HOTEL
 </p>
 <p class="metin">
  YÖNETMEN: WIM WENDERS
 </p>
 <p class="metin">
  OYUNCULAR: MEL GIBSON, JEREMY DAVIES, MILLA JOJOVICH, JIMMY SMITH, AMANDA PLUMMER
 </p>
 <p class="metin">
  YAPIM: ICON ENTERTAINMENT INTERNATIONAL
 </p>
 <p class="metin">
  DAĞITIM: WARNER BROS
 </p>
 <p class="metin">
 </p>
 <p class="arabaslik">
  Bir büyük oyun
 </p>
 <p class="metin">
  Niel Shaw, Birleşmiş Milletler Genel Sekreteri için çalışan bir gizli ajandır. Bazı güçler istemese de Birleşmiş Milletler Çin ile bir zirveye hazırlanmaktadır, bu zirve her türlü komplonun ortaya konacağı bir gösteri olacaktır kaçınılmaz olarak. Nitekim Çin büyükleçisi Wong bir suikaste kurban gider, Shaw suikastçi olmakla suçlanır. Film adını Sun Tsu tarafından yazılan eski bir el kitabından alıyor. Sun Tsu, savaşların dövüşülmeden de kazanılabileceğine inanan Asyalı bir general. Film, bu ilkelerin ekonomik ve politik savaşın sözkonusu olduğu bir dünyada halen kullanılmakta olduğunu gösteriyor.
 </p>
 <p class="metin">
 </p>
 <p class="arabaslik">
  Savaş Sanatı
 </p>
 <p class="metin">
  ORİJİNAL ADI: THE ART OF WAR
 </p>
 <p class="metin">
  YÖNETMEN: CHRISTIAN DUGUAY
 </p>
 <p class="metin">
  OYUNCULAR: WESLEY SNIPES, DONALD SUTHERLAND, ANNE ARCHER, MICHEAL BIEHN
 </p>
 <p class="metin">
  SENARYO: WAYNE BEACH
 </p>
 <p class="metin">
  SIMON DAVIS BARRY
 </p>
 <p class="metin">
  YAPIM: NICOLAS CLERMONT
 </p>
 <p class="metin">
  DAĞITIM: WARNER BROS
 </p>
 <p class="metin">
 </p>
 <p class="arabaslik">
  Mutant'ım Muallaktayım
 </p>
 <p class="metin">
  Yakın gelecek gelmiş, insanoğlu kendi türünün bir kısmını mutasyona uğratarak yarı insan yarı yaratık insansı varlıklar elde etmiştir. X—Men diye adlandırılan bu tür olağanüstü güçlere sahiptir. Profesör Charles Xavier bunlardan bir bölümü ile iyilik için savaşan bir takım oluşturur. Xavier, tekerlekli sandalyeye mahkum, fakat özel yetenekleri olan bir kişidir. Ne var ki insanlar X—Men'ler hakkında bazı önyargılara sahiptirler. Hatta Senator Robert Kelly bile bu yaratık karışımı insanların yok edilmesini yasal kılmaya çalışmaktadır. Üstelik Magneto adlı bir adam sinsi planlar yapmaktadır. Xavier'in tam zıddı olan Magneto manyetik alanı kontrol edebilen bir mutanttır. "Olağan Şüpheliler"in yönetmeni Bryan Singer bu defa ünlü bir çizgi romanı sinemaya uyarlıyor.
 </p>
 <p class="metin">
 </p>
 <p class="arabaslik">
  X-Men
 </p>
 <p class="metin">
  YÖNETMEN: BRYAN SINGER
 </p>
 <p class="metin">
  OYUNCULAR: PATRICK STEWART,HUGH JACKMAN, IAN McKELLEN, ERIK MAGNUS LEHNSHERR, FAMKE JANSSEN
 </p>
 <p class="metin">
  SENARYO: CHRISTOPHER McQUARRIE
 </p>
 <p class="metin">
  YAPIM: DAVID HAYTER TOM SIGEL
 </p>
 <p class="metin">
  DAĞITIM: ÖZEN FİLM
 </p>
 <p class="metin">
 </p>
 <br/>
 <center>
  <a class="anaorta" href="http://web.archive.org/web/20020427111601/mailto:nihalbengisu@hotmail.com">
   nihalbengisu@hotmail.com
  </a>
 </center>
 <br/>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2000/309/sinema/1.htm), [web.archive.org (arşiv bağlantısı)](http://web.archive.org/web/20020427111601/http://www.aksiyon.com.tr:80/2000/309/sinema/1.htm)
