# MASKELİ VE DERİSİZ...

*Nihal Bengisu Karaca 2002.04.27*

<div>
 <img border="0" src="/web/20020520140748im_/http://www.aksiyon.com.tr/yazar/sinek.jpg"/>
 <p class="spot">
  Nikita Mikhalkov'un 1998'de çektiği Sibirya Berberi nihayet ülkemizde de gösterime giriyor. Sibirya Berberi daha önce Urga ve Güneş Yanığı gibi filmleri de ülkemizde gösterilmiş olan Mikhalkov'un en geniş çaplı, büyük prodüksüyonlu filmi.
 </p>
 <p class="metin">
 </p>
 <p class="metin">
  Başrollerinde Julia Ormond, Richard Harris gibi oyuncuların da bulunduğu film iş icabı Rusya'da bulunan bir kadının hesaba kitaba gelmez "aşk" faktörü yüzünden yaşadığı ve neden olduğu olayları anlatıyor. Mikhalkov'un ülkesi yeni bir rejimin sancısıyla kıvranırken, filminin konusunu çarlık dönemi içinde, III. Alexander Rusyasında kurgulaması ilginç ve anlamlı bir seçim. 			Çar III. Alexander'in kendisi, generalleri ve askerleri yer yer pervasız olabilen Rus insanının doğal coşkusunun, soylu duygularının ve erdemlerinin yansıdığı bir ayna gibi işleniyor filmde. Kendisiyle yapılan bir söyleşide Çar III. Alexander'in güçlü kişiliğiyle dengeli bir hükümdar olduğunu, döneminde ekonominin büyüme gösterdiğini ve filminde gösterdiği değerlerin bir gün yeniden Rusya'ya egemen olmasını umduğunu söylüyor yönetmen. Güneş Yanığı'nda "illallah" dedirttiği komünizmin karşısında çarlık; yücelten, hoş gören, sevecen ama yine de çokça içilen bu ülkede hataları "sarhoş bir baba" gibi döverek cezalandırmaktan kaçınmayan, aşırılıkları kabul görmüş babacan bir sistem olarak yansıyor Sibirya Berberi'nde.
 </p>
 <img border="0" src="/web/20020520140748im_/http://www.aksiyon.com.tr/2002/386/resimler/maske.jpg"/>
 <p class="metin">
  Film Amerikan Askeri Akademisi West Point'te okuyan genç oğula yazılan ve bir sırrı aydınlatacak olması bakımından önemli olan mektubun kaleme alınması ile açılıyor. Genç, uçarı Jane Callahan'ın Rusya'ya giden bir trende tek başına yolculuk ettiği 1885 yılında başlıyor asıl hikaye. Kompartımanını bir grup askeri öğrenciyle geçici olarak paylaşmak zorunda kalan Jane bunlar arasında özellikle Anderei Tolstoy'la ilgilenir. Andreiki büyük yazar Tolstoy'la hiçbir akrabalığı yoktur heyecanlı, saf ve eğlenceli biridir ve bu kısa beraberlik sırasında Jane'den hayli etkilenmiştir. Jane'in Rusya'ya yaptığı yolculuğun sebebi kendi keşfi olan bir ağaç kesme makinesi için askeri yetkililerden izin ve para koparmaya çalışan McCracken'in işlerini kolaylaştırmaktır ve dolayısıyla serbest ve akıl çelen davranışlarına rağmen o kadar özgür değildir gerçekte; burada, bu coşkulu ve içten insanların arasında onların açık yürekliliğine kapılmadan, maskesini düşürmeden amacına odaklanmasının ne kadar zor, ne kadar imkansız olduğunu da bilmemektedir henüz. Mikhalkov, Jane Callahan'ın Rusya'da yaşadığı ilk kültür şokunu bir sürpriz karşısında bir an donakalan insanın keyifli şaşkınlığı halinde veriyor. Bu şaşkınlığı adaptasyon zorluğu ile açıklamak mümkün değil, zira Jane Callahan zeki, kolay uyum sağlayabilen, bu uyumla sıradışı ve ilgi çekici görünmeyi bağdaştırabilen, karşısındaki kişinin ihtiyacı olan her neyse onu anlayabilen ve manipüle edebilen bir kadın. Amerikalı olmanın avantajlarının da farkında. Ancak duygularla takınılan roller arasındaki mesafenin çok kısa olduğu bu ülkede avantajlar uzun soluklu değil. Jane Callahan kontrol ve savunma mekanizmalarının işe yaramadığı bir coğrafyada, işi kitabına uydurmak, hesaplı davranmak ve zamana bırakmak gibi kavramların yer almadığı bu lügatte tam da ihtiyacı olan şeyi bulmuşken afallıyor; müzikten ve Tolstoy'la ilişkilendirilmekten çok hoşlanan genç askerin temiz, güçlü ve fevri aşkına sebep ve sahip olmanın bedeli kolay savuşturalamayacak bir suçluluk duygusu...
 </p>
 <p class="metin">
  Filmin komik, çılgın ve coşkulu anlatımı Güneş Yanığı'ndan da bildiğimiz geçişlerle önce dramatik ve ardından ani denilebilecek bir hızla trajik yerlere sürükleniyor. Bu sürüklenme bağlamından kopma şeklinde değil, Mikhalkov'un karakterlere yerleştirdiği ipuçlarıyla, yer yer pitoresk tablolarla beslediği (Sibirya Berberi'nin faaliyete geçip ağaç kesmeye başladığı sahnede olduğu gibi) kontrollü bir biçimde oluyor. Zenginleşmenin, tanışmaların ve hoş sohbetlerin tetikleyicisi olan kültür farklılığının çoğunlukla küçük bir detay gibi algılanabilecek ve indirgenebilecek önemi çarlık Rusyasından anekdotlar eşliğinde muhteşem bir hikayeye dönüşmüş Mikholkov'un elinde. Uzunluğu gözünüzü korkutmaz ve Andrei Tolstoy rolündeki Oleg Menshikov'un bir askeri öğrenciyi canlandırmak için epey yaşlı olduğu gerçeğini görmezden gelebilirseniz gerçek bir yapıtla başbaşa 150 dakika geçirecek, nadiren ele geçen o buruk ve fakat eşsiz sinema tadıyla müşerref olacaksınız demektir.
 </p>
 <p class="metin">
  Sibirya Berberi
 </p>
 <p class="metin">
  Orijinal adı: The Barber of Sibirya
 </p>
 <p class="metin">
  Yön: Nikita Mikhalkov
 </p>
 <p class="metin">
  Oyn: Julia Ormond, Oleg Menshikov, 		Richard Harris, Alexey Petrenko
 </p>
 <p class="metin">
  Sen: Rustem Ibrahimbekov, 			Nikita Mikholkov
 </p>
 <p class="metin">
 </p>
 <p class="arabaslik">
  Kriz biterse, destek gelirse....
 </p>
 <p class="metin">
  Sinematek'imiz olmaması nedeniyle olduğundan daha anlamlı hale gelen, çünkü bir çok ustanın bir çok filmini, sinema tarihinin kilometre taşı sayılabilecek kimi yapımları görme fırsatı veren yegane etkinliğin, eski adıyla Sinema Günleri'nin nihayetine yaklaşmış bulunuyoruz. (Siz bu sayıyı elinize aldığınızda sadece bir gün kalmış olacak bitmesine). 21. Uluslararası İstanbul Film Festivali, "9" ile "Hiçbir Yerde" nin önce sansürlenip kısa bir süre sonra serbest bırakılması, Vittorio De Sica'nın İtalyan Yeni Gerçekçilik çizgisini fantastik ögelerine rağmen taşıyabilen muhteşem "Milano Mucizesi" tecrübesi, dogme 95 ilkelerine göre çekilmiş "Yeni Başlayanlar İçin İtalyanca" sürprizi, 'Oğul Odası' ile hafiften baymış olan Nanni Moretti'nin Kızıl Güvercin ve Sevgili Günlüğüm ile İtalya'nın son yirmi yılda çıkardığı tek usta olma unvanını hakettiğinin anlaşılması gibi sinematografik ve kişisel bazı izler/izlenimlerle kodlandı bende. Biri Ramallah'ta mahsur kalmış Filistinli yönetmelerin çektiği belgesel filmler, bize ateş hattından, "içeriden" bilgi verdiği için ayrıca önemliydi.
 </p>
 <p class="metin">
  Festivalin bu yılki programının "naifliği" yazılıp çizildi ve yerinde tesbit edildi. Ama benim diyeceğim daha çok "festival" sözcüğü üzerine, bu sözcüğün çağrışımlarının mutlak konusu olacak insan faktörü, festivalin değişen ve değişmeye yüz tutan çehresi üzerine. Kısa keseyim, bu yıl çevrem bilet fiyatları nedeniyle festivalden tad alamayan potansiyel izleyiciyle doluydu. Çünkü bilet fiyatları festivalin bir "festival", bir panayır ve şenlik mahiyetinde geçmesini engeller nitelikteydi. Öğrenciler için "uygun" gibi görünen indirimli biletin, hatta kimi basın mensuplarına verilen kuponlu kartların statüsü yapılan seans ayarlamalarıyla işlevsiz kaldığından film izleyecek kişi herhalükârda 7 milyon TL ödemeye mahkum oldu. Oysa festival demek çok film demek, festival geldi diye içi içine sığmayan adam, "Bu yıl festivali takip edeceğim, izleyeceğim filmleri ayarladım bile!" gibi cümleler kuran genç kız o iki hafta boyunca en az on film izlemeyi planlıyor. Ama on film 70 milyon TL ediyor; ama, kim hangi aile 15 günlük gider hanesine kültür masrafları için 70 milyon TL. ayırabilecek lükse sahip? Yapılmak istenen festivali her daim çulsuz öğrencinin, parasız pulsuz yaşayıp giden ama film izlemeyip kitap okumamışsa yaşamamış sayan sinema heveslisi, kısafilmci, yazar, çizer, düşünürün menzilinden çıkarıp statü sembolü haline mi getirmek?  Vakıf destek beklerken "fiyatlar çok yüksekti" diye sızlanmak aynı zamanda yersiz ve manasız kaçıyor biliyorum. Ama beni asıl korkutan kriz bitene, destek gelene, sponsorlar çoğalana kadar geçecek zaman diliminde festivalin asıl izleyici kitlesinin dağılarak yerini "beyaz Türk"lerin alması ihtimali.
 </p>
 <p class="metin">
 </p>
 <p class="arabaslik">
  Canavarın Balosu
 </p>
 <p class="metin">
 </p>
 <p class="metin">
  Kesişen Yollar
 </p>
 <p class="metin">
  Orj adı: Monster's Ball
 </p>
 <p class="metin">
  Yön: Marc Forster
 </p>
 <p class="metin">
  Oyn: Billy Bob Thornton,
 </p>
 <p class="metin">
  Hale Berry,Heath Ledger
 </p>
 <p class="metin">
  Sen: Milo Addica, Will Rokos
 </p>
 <p class="metin">
 </p>
 <p class="metin">
  Hale Berry'ye en büyüğü Oscar olmak üzere altı, Bob Thornton'a ve senaryo yazarına ikişer ödül getiren Monster's Ball kaderleri şiddet, nefret, yoksunluk ve içsel patlamalarla biraraya gelen, kesişen karakterlerin birliktelikleri hakkında bir film. Babası tarafından pek sevilmemiş ve ırkçı olarak yetiştirilmiş Hank ve babası Buck, Hank'in oğlu Sony, kocasının infazına saatler kalmış çaresiz ve öfkeli Leticia, Leticia'nın idama mahkum kocası Lawrance. Hepsi görünüşte bağımsız ve birbirini tanımayan aile bireyleri arasında trajedilerini kotaran ince bir bağ var. Film aşırı ve sakıncalı görüntüler içeriyor.
 </p>
 <p class="metin">
 </p>
 <br/>
 <center>
  <a class="anaorta" href="http://web.archive.org/web/20020520140748/mailto:nihalbengisu@hotmail.com">
   nihalbengisu@hotmail.com
  </a>
 </center>
 <br/>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2002/386/sinema/1.htm), [web.archive.org (arşiv bağlantısı)](http://web.archive.org/web/20020520140748/http://www.aksiyon.com.tr:80/2002/386/sinema/1.htm)
