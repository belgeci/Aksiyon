# Gökkubbede 'şık' bir sada

*Nihal Bengisu Karaca Bilinmeyen-tarih*

<div>
 <font>
  <img border="0" height="1" src="/web/20030624161700im_/http://www.aksiyon.com.tr/images/blank.gif"/>
 </font>
 <font class="content">
  <p>
   <img border="0" hspace="5" src="http://web.archive.org/web/20030624161700im_/http://www.aksiyon.com.tr/resim/440/48.jpg" vspace="5"/>
  </p>
 </font>
 <font class="content">
  Bir rüyayı inadına görmeye çalışmak, gönenç zamanlarını diri tutma adına, yaşatma adına rüyanın içine kaçmak. Yahya Kemal’de seyahat halinde olmak, özlemle yadedilen fetih günlerinin, ‘her yaz şimale doğru asırlarca bir koşu’ dediği sınır ötesi akınların simülasyonudur sanki.
 </font>
 <p>
  <font class="content">
   Yahya Kemal dendiğinde ne çok şey sökün ediyor zihne: Bin atlı akınlar, bavullar ve Paris, gecenin bir körü ‘şehrin kapılarından’ çıkan ve bir daha dönmeyen âşık yedi genç, bir masaya oturmuş ve şiirini hem biçim hem de anlam ile donatmaya çalışırken her tarafı örümcek ağı bağlamış bir Yahya Kemal karikatürü, aslında Rindlerin Akşamı adlı şiirinden mürekkep olup da akıllarda ‘dönülmez akşamın ufkundayız’ olarak kalmış dizeler, Park Otel, Süleymaniye’de bayram sabahı, Yakup Kadri’nin gündüz salon olan ve gece Yahya Kemal için döşek atılarak yatak odasına dönüştürülen evi, dolayısıyla yersizlik, mülkiyetsizlik, kendisine Niş’li Agah diyen bir Ahmed Haşim silueti. Zil, şal ve gül; seçtiği nesnelerin isimlerinden fışkıran, tutkuyu görselleştiren bir coşku, sonrasında “Ölmek değildir, ömrümüzün en feci işi/ Müşkül budur ki ölmeden evvel ölür kişi” dizelerine sinen bıkkınlık tortusu.
   <br/>
   <br/>
   ‘Bir Dinozor’un...’ söylediğine göre tembel ve hayatını bir asalak olarak geçirmiş, o kadar Paris’te kalmış olmasına rağmen hep ‘Şarklı kalmış biri. Kimilerine göre meslek=siyaset olarak yaşamış, Ece Ayhan’ın pek sert bir biçimde söylediği gibi, sadece ‘devlet şairi’ değil, dört dörtlük bir iktidar şairi. Cedlerinin fetih turlarını rüyasında görürken ‘cumhuriyet’e ısınmaya çalışan bir kuşağın aydını olarak, hiçbir yere ait olmayan, ‘eve dönmeyi’ bir ülkü, bir kavram haline getirmiş olan, mülkiyetsiz, -açıkçası- tutunamamış, belki tutunamamayı kendisi tercih etmiş bir şair için ‘iktidar şairi’ betimlemesi maksadının çok ötesine taşıyor gibi, şairlerin çağdaşı olsun olmasın yekdiğeri hakkında bu kadar ‘mübalağalı’ konuşmalarındaki maksat nedir sahiden?
   <br/>
   <br/>
   Şairin, ülke bunalımları üst üste belimizi bükerken, keyfettiği, o diyar senin bu diyar benim gezip oralarda buralarda raks izlediği de kendisini bir şair değil ‘peygamber’ olarak görmek isteyenlerin dile getirdiği ‘rehavet ve sefahat’ suçlamalarına mesnet teşkil ediyor. Oysa Yahya Kemal ülkesinin acılarının da farkındadır: ‘Mağlupken ordu, yaslı dururken bütün vatan/ Rüyama girdi her gece fatihane bir zan.’ Fakat şairin nezdinde yapılması gereken, bozgunun orta yerinde bir daha dirilememe pahasına yanmaktır ve bu, çemberde kısılıp kalmaktan yeğdir: Bir rüyayı inadına görmeye çalışmak, gönenç zamanlarını diri tutma adına, yaşatma adına rüyanın içine kaçmak... Yahya Kemal’de seyahat halinde olmak, özlemle yadedilen fetih günlerinin, ‘her yaz şimale doğru asırlarca bir koşu’ dediği sınır ötesi akınların simülasyonudur sanki. Bir kişidir ama ‘bin atlı’dır o anda, ‘bağrında’ hiç dinmeyen o ‘uğultulu akis’ vardır. Ne çare ‘hicretlerin bakıyyesi hicranlı duygular’dır; hicran ve hüzne yine o ‘fatihane zan’la, o zannın içinden karşı durmak gerekir ki, o an ‘istemem artık ne yer, ne yar’ dediği andır şairin, ‘Açık Deniz’de sağlaması yapılacaktır aşina acıların, diyar diyar gezilecektir kaçınılmaz olarak.
   <br/>
   <br/>
   Bundan birkaç yıl önce Yapı Kredi Kültür Merkezi’nde şairin eşyalarının sergilendiğini hatırlıyorum. Eşyalardaki sadelik ve aşınmışlık değil, şairin tıraş takımından, birkaç kolonya şişesinden ve bir iki kol düğmesinden başka bir lüksü olmadığı hatırama kazınmış. Malum öldüğünde üç bavulu ancak dolduracak eşyası varmış. Bir de vasiyeti: Diplomasız, evsiz, barksız, kadınsız ve ‘kitapsız’ ölen şairin vasiyeti, şiirlerinin kendisini sevenlerce kitaplaştırılmasıymış. Çünkü Yahya Kemal, bir imparatorluğun çöküş dönemine, devleti ayakta tutabilmek için girişilen yenilik hareketlerine tanıklık ettiği, şair kimliğinin yanında Osmanlının ve yeni kurulan bir cumhuriyetin aydınları arasında önemli bir konuma sahip olduğu halde ne hatıralarını yazdı, ne de şiirlerini bir kitap haline getirdi. Baki Süha Ediboğlu’nun ‘Anıların Kapısında’ adlı kitabından şöyle bir done alıyoruz: “Yahya Kemal’e zaman zaman hatıralarını niye yazmadığını sorardım. O da ‘batılı yazar, doğulu konuşur’ diye cevap verirdi.” Yahya Kemal’in gerçek bir Şarklı gibi konuşmayı sevdiği, hatıra ve görüşlerini şifahi olarak aktarmaktan zevk aldığı bilinen bir mevzu. Onun asla anlatmadığı ve dolayısıyla karanlıkta kalan, Paris’te geçirilen sıkıntılı öğrencilik dönemleri ise şairin doğumunun 100. yılı münasebetiyle Şevket Rado’nun katkılarıyla hazırlanan, Enis Batur’un önsözüyle daha da anlamlı hale gelen “Pek Sevgili Beybabacığım /Yahya Kemal’den Babasına Kartpostallar’ adlı kitapta yeterince aydınlığa kavuşmuştu. Şiirlerini kitaplaştırma işini neden kendisinin yapmadığının biz sıradan insanlarca anlaşılabilecek mutad bir nedeni yok. Ama şu dizeler anlayıp anlayamayacağımızı çok da umursamayan bir cevapla bakıyor bize: “Ülfet belalı şey, fakat uzlet sıkıntılı/Bilmem nasıl geçirmeliyim son beş on yılı? /İnsanlar anlaşıldı. Cihanın da sırrı yok / Kalsaydı terkeşimde bugün tek bir altın ok/En tatlı bir hayal için atmazdım ufkuma.” Yahya Kemal, ukdeleriyle yaşayan biri olarak, arzu ve hedeflerini elde ederse, büyünün bozulacağını, yaşamak için artık hiçbir sebep kalmayacağını düşünüyor olsa gerek. Yaşanacak olan beş on yıldan ibaret olsa da, o tek altın ok hep yedekte kalmalı ki rüya bitmesin; o rüya sıkıntılı bir uzletten ibaret olsa da...
   <br/>
   <br/>
   “Süleymaniye’de bayram sabahı”, “Akıncı”, “Siste Söyleniş” “Hayal Şehir, “Sessiz Gemi” ve “Endülüs’te Raks” gibi şiirleri dilden dile, bellekten belleğe aktarılan Yahya Kemal’in bütün şiirleri vefatından sonra İstanbul Fatih Cemiyeti tarafından ‘Kendi Gökkubbemiz’ başlığı altında toplanmıştı. Şimdi şiirler İstanbul Fetih Cemiyeti ve Yapı Kredi yayınlarının ortak çabasıyla, şairin ‘estetik’ ve ‘biçim’ kaygılarına gönderme yaparcasına şık bir cilt ve sayfa düzenlemesiyle yeniden sevenlerinin karşısında.
   <br/>
  </font>
 </p>
</div>


Kaynak: [www.aksiyon.com.tr](http://www.aksiyon.com.tr:80/detay.php?id=2562), [web.archive.org (arşiv bağlantısı)](http://web.archive.org/web/20030624161700/http://www.aksiyon.com.tr:80/detay.php?id=2562)
