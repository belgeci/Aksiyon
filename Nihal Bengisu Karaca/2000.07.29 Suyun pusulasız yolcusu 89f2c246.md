# Suyun pusulasız yolcusu

*Nihal Bengisu Karaca 2000.07.29*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Güneş batarken bile uzak; çınar ağacı yadsıdığı bu heybeti görmezlikten geliyor ve üzerine bulaşan son gün kızıllığını dizlerinde dinlenen küçük bir kayığın üzerine silkiyor.
  </font>
 </div>
 <div id="newsText">
  <font class="detail-text">
   Uzunca bir süre odamın duvarında asılı kalan tablodan çıkardığım sonuca göre kayık memnun; kürekleri, dirseklerini masanın üzerine koyup ellerini kavuşturan kadının dua mı, meydan mı okuduğunu anlayamadığınız tavrını takınmış... Dahası aynı küreklerin birbirine değen kavrama yerlerinin ardında bir caminin silik, puslu silüeti beliriyor; direnir gibi bir belirme bu; İstanbul'un olmayan bir kıyısından olmayan bir kayığın kürekleri ardında, densiz bir perspektifin kurbanı olmanın hırçınlığını taşıyor büyük cami... Ama ressam öyle istemiş işte, minarelerin diklenmesine de aldırmamış; şu batan güneş de olmasa kimsenin farketmeyeceği biçaredeki kalender güzelliği, ihtişamı 72 dilde söylenmiş bir mimari harikasına tercih etmiş. İlahi adaletin eşya üzerinden tezahürü sanat tarıkiyle oluyor demek...
   <br/>
   <br/>
   Onları Haliç'te, Eminönü'nde ve İstinye'de topluluk halinde görürsünüz. Yazın kenar süsü gibi duran kalabalıklar kış geldiğinde soğuk havanın paslı grisine kitlenmiş gibi olurlar; sanki üşürler ve soğuktan tak tak birbirine vurur dişleri... Bir elin beş parmağını geçmez ağaç vücutlarındaki malzeme. Kâh dinsin kâh gönensin, suyun o binbir çehresinde mütevazı bir yer açarlar kendilerine. Suyla savaşmaz kayık; tek istediği şavkıyla dizdize kısa bir yolculuktur... Başını kaldırıp gözlerinin içine içine bakamaz denizin... Muhtemelen "sükut" ederek kurduğu zımni bir sözleşmesi vardır... O yola çıkar, deniz karışmaz... Kim elinin üzerinde yürüyen uç uç böceğini ürkütmek ister ki?
   <br/>
   <br/>
   Hesap makinesi ve pusulası yoktur kayığın; bir yaprağın yırtılma hızıyla ya da bir kuşun yuvasına taşıdığı çalı çırpıyla ölçülmelidir bıraktığı iz... Belki bu yüzden gövdeleri kadar naiftir zamanın hafızasındaki yerleri, isimleri siliktir. Yandan çarklılardan, eski Hacı Davut vapurlarına; yolcusunu Boğaz köprüsüne kaptırmış araba vapurlarından 8:15 Kadıköy Eminönü vapuruna kadar çeşitlenen; feribot, şilep, tanker, transatlantik, jetsky'larla daha bir yakından tanış olan büyük ağabeylerine nazaran yelpazenin en küçük kanadıdır o, bir kayıktır ve bunun büyütülecek bir yanı yoktur çoğunlukla. Ama bir Hemingway vardır ya; sahiden büyütmüştür vakayı, çelimsiz bedeni durmaksızın çalkalanan kayıkla beraber elinde olta olan bir ihtiyarı getirip koymuştur bellek kütüphanesine. Hafızanın güneş almayan kuytu odalarında bunun gibi nice ihtiyar, nice münzevi, nice içine kapanık okullu bulunur kendiyle kalan, kendine bir aksiseda olan. Bir emekli albay durgun göl sularında balık tutmaktadır işte, oturakların altına yerleştirdiği biri kırmızı diğeri mavi su dolu iki kovadan ancak birini doldurabilecektir günbatımında. Sonra bir Robinson Cruiso. Onun bindiğine kayık denemez elbette, ama can hıraş ağaç kesen ve bunları lifli bitkilerden yaptığı halatla birbirine bağlayan Cruiso'nun hayallerini süsleyenin sivri burnu ve az çok korunaklı yan yüzeyleri ile normal ölçülerde bir "kayık" olduğunu söylemek hiç de yanlış olmazdı sanırım, Cruso'nun hayallerini hayal etmek de öyle.
   <br/>
   <br/>
   Yalnız kendini bilmezlik mi diyelim, vurdumduymazlık mı, bir kusurları vardır bu kalender meşreplilerin. Görüş alanının açık olduğu akşam üstlerinde sahilde bir çay içmeye kalktığınızda ödünüzü ağzınıza getirirler. Boğazda irili ufaklı arzı endam ettiklerini ve fakat enselerinde nefes alan tehlikeye bigane olduklarını hayretle izlersiniz. Evet, ne Boğaz, ne Göksu ne de Sadabad'ı kayıksız düşünmek mümkündür. Bal gibi bilirsiniz, içinize doğar, Üsküdar'ı yağmur aldığında hanımlar ve beyler o kayığın içindedirler. Hatta kâtibin setresini kirleten çamurda parmağı vardır bu gezintilerin. Ancak Montrö Antlaşması gerçekliğine yabancıdır "Üsküdar'a giderken"in güftesi, bilmemkaç bin tonilatoluk Rus tankerlerini ise hiç tanımaz. Herbiri mühim zevatın ikametgahı olan aşıboyalı yalılar bile korkudan renk atarken, bizimki dalgasına bile mukavemet edemeyeceği bu insan yapısı gulyabanilerin civarında seyr ü sefer eyler. Kalp gözleri mi açıktır, diğergamlıktan mı yaparlar, bilinmez...
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-6418-suyun-pusulasiz-yolcusu.html), [web.archive.org (arşiv bağlantısı)](http://web.archive.org/web/20130513093401/http://www.aksiyon.com.tr:80/aksiyon/haber-6418-suyun-pusulasiz-yolcusu.html)
