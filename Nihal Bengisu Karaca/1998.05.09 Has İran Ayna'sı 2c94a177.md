# Has İran Ayna'sı

*Nihal Bengisu Karaca 1998.05.09*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Küçük bir kız çocuğu, başında ilkokul 1. sınıf öğrencilerinin taktığı küçük kız türbanı, okulun çıkışında annesini beklemekte.
  </font>
 </div>
 <div id="newsText">
  <font class="detail-text">
   Annesi bir türlü onu almaya gelmiyor. Mina'nın sabrı taşıyor; evinin yolunu kendisi bulmaya çalışınca bize de seyirlik bir alem çıkıyor.
   <br/>
   <br/>
   İran'ın otobüslerde, sokaklarda, taksi duraklarında yaşayan yüzünü çerçeveleyen bir aynaydı Ayna. Bir kadın genç olanına fal bakıyordu; esnaf o gün yapılan büyük maçın derdine düşmüştü; yaşlı bir kadın zamane gençlerinden, çocuklarının kendisini istemediklerinden bahsediyordu. Çocuk ilk kez kendisini kuşatan bunca yaşama dolaysız, kendi gözleriyle bakıyordu. Ama bir şeye canı sıkılacaktı ve "ben bu filmde oynamak istemiyorum" diye bağırıp koskoca ekibi yarı yolda bırakacaktı. Ondan sonra ne mi oluyor? Yönetmen, Mina'yı serbest bırakıyor ve ona eğer çalışmayacaksa evine de yalnız döneceğini bildiriyor. Mina az önce bir film çekimi için geçtiği yollardan geçiyor. Takip edildiğinin ve filme alındığının bilincinde olmaksızın. Onun için oyun yok artık, film de yok. Ama galiba bu film ile gerçek arasında da hiç bir "fark" yok...
   <br/>
   <br/>
   Panahi'nin de dediği gibi, "küçük kız bahaneydi" belki. Ama neden küçük kız bir sembol olmasındı? Savaş ve kaos sonrası genç İran'ın, onun  el yordamıyla ve "yalnız" bulmaya çalıştığı yolun hikayesi olamaz mıydı Ayna?
   <br/>
   <br/>
   Panahi, "Film bu kadardır"  diyor. "Size bunun ötesinde ya da berisinde şunu ya da bunu kastettiğimi söyleyemem." Bu tavır aslında İran sinema dilinin de bir parçası.  Senaryolar yüksek bir merciden onay almak zorunda. Gerçi içerisinde yoğun bir şiddet ya da cinsellik içermedikçe onaylanıyor senaryolar. Bunun çok da kısıtlayıcı bir tutum olmadığını düşünüyor Panahi. Çünkü bu iki ögenin sinema yapmak isteyen bir sanatçının eseri için kerih görülen şeyler olduğunu söylüyor. Uçağının kalkmasına yarım saat kalmışken sorularımıza kısa ve öz cevaplar vermeyi tercih ediyor. Ona Ayna ile başka festivallere de katılıp katılmadığını soruyoruz:
   <br/>
   <br/>
   Ayna şimdiye kadar yirmi kadar festivale katıldı. Ama Türkiye'de aldığım ödül beni hem mutlu etti, hem de yüzümü kara çıkardı. Çünkü televizyonda izlediğim diziler ve dolayısıyla Türk seyircisinin beklentileri benim filmime prim verecek türden değildi. Ben Türk insanının filmimi sevmeyeceğini düşündüm.
   <br/>
   <br/>
    Sonra?
   <br/>
   <br/>
   Gördüğüm ilgi beni çok mutlu etti. Özellikle üniverisite öğrencileri ve sinemayı ciddiye alan yapımcılarla hoş bir diyalog oluşturduk.
   <br/>
   <br/>
    İran, Avrupa'da gittiği çeşitli film festivallerinden de ödüllerle dönüyor. Sinemanız dilini oluşturma sürecinde  hangi kaynakları referans aldı?
   <br/>
   <br/>
   Amerika'da ve Avrupa'daki sinema anlayışı değişmekte. Artık kendi sinemaları  kendilerine ilkel gelmekte; daha manevi ve insani değerlerin, ruhun peşinde olduklarını söyleyebiliriz. Gerçi henüz neyin peşinde olduklarını bilmiyorlar belki ama özün önündeki peçeyi  çıkarıp atmak istedikleri belli. İran filmlerinde belki çok derindeki seslerine bir karşılık buluyorlar. Festivallerdeki başarının açıklaması budur diye düşünüyorum. Biz bu filmleri bizi biz yapan geçmişin ve duyguların üzerine bina ediyoruz. Referansımız kültürümüzdür.
   <br/>
   <br/>
    Gerçeklik ve kurgu arasındaki farkı belirsizleştirerek "sinema gerçektir/ gerçek sinemadır" diyorsunuz.
   <br/>
   <br/>
   Bizim sinemamız kurguyu değil, gerçeği öncüllemekte. Sinema yaşamın doğallığı içinden  çıkıyor. Bunu yaparken yargılamıyor, yansıtıyor.
   <br/>
   <br/>
    Semboller de bu dilin içinde belli bir anlam kazanıyorlar. Küçük kızın kaybolması ya da  "artık bu filmde oynamak istemiyorum" demesi neyi sembolize ediyor?
   <br/>
   <br/>
   Çocuğa kendi çevresindeki gerçeği görmesini sağlayacak bir ortam oluşturduk. Daha önce annesine bağımlıydı. Çocuk orada kendine soruyordu: "Ben nereye kadar bana söylenenleri aynen devam ettireyim?" Bu bizim toplumumuzdaki gerçekleri yansıtıyor. Bir süreçten geçiyor İran toplumu. Herşeyi yeniden organize ediyor, bir nevi ruhsal arınma süreci bu. Riya, yalan, gösteriş ve  amaçsızlık'tan kurtulma serüveni.
   <br/>
   <br/>
    Türkiye bugünlerde şeriat korkusuyla yatıp şeriat korkusuyla kalkıyor. Şeriat İran'la özdeşleştiriliyor. Ama bir İran filmi ödül alıyor. Filminizde devrime muhalif bir ironi yakalamış olabilirler mi?
   <br/>
   <br/>
   Ben Türkiye hakkında hiç bir şey bilmiyorum. Ben sadece festivalin yapıldığı sokakları ve o sanatsal ortamı teneffüs ediyorum Türkiye'de, ötesi beni ilgilendirmiyor açıkçası. Türkiye'deki frekansları ve kutupları değerlendiremem, ancak kendi toplumumu değerlendirebilirim.
   <br/>
   <br/>
    Peki o zaman, İran'da sanatçı nerede duruyor? Gelenek, rejim ve içerisinde hepimizin yuvarlandığı çağ denen çığ içerisinde?
   <br/>
   <br/>
   Ben rejim hakkında siyasi boyut içeren konuşmalar yapmak istemem.  Ama şu kıssayı da söylemekte fayda var; düşünürlerden biri demiş ki; kim ben siyasi değilim diyorsa, bilin ki o dünyanın en bilgili siyasi'sidir. Çağ ise en azından sunduğu teknik olanaklar bakımından çok dışında kalınabilecek  bir şey değil. Ben modernliği işimi kolaylaştıracak, sanatımı işlevsel hale getirmemde faydalanacağım olanaklar olarak anlıyorum, böyle anlamak istiyorum.
   <br/>
   <br/>
    Gerçek olanın kamera aracılığıyla seyirciye yansıması sinemadır diyorsunuz. Yani sinema hayatın kendisidir. Oysa Hollywood "seni aldatabiliyorsam benden iyisi yoktur" der. Sinemanın simülasyondan ibaret olmasına alışkın bir seyirci için ne söyleyebilirsiniz?
   <br/>
   <br/>
   Bu uzun bir zaman dilimine bağlı olarak çözülebilecek bir şey. Halkın niçin bunu seçtiği de önemli. Niçin "aldanmak" istiyorlar?
   <br/>
   <br/>
    İran'daki izleyici tek tip mi? Ticari film izleyicisi, sanat filmi izleyicisi gibi iki ayrı kategori yok mu sizde?
   <br/>
   <br/>
   Dünyanın her yerinde izleyici birbirine benzer. Bugün İran'da yılda altmış film üretiliyor. Ama içinden dört ya da beş tanesinin sanatsal bir üslubu vardır. Benim filmlerim Amerika'da daha fazla seyrediliyor. Ama İran halkı genelde sinemayı çok seviyor ve bu sevgi sayesinde sinemaya bakış günden güne olgunlaşıyor.
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=CE481EFC0731AD11F78EDC192377DC6A?newsId=3725), [web.archive.org (arşiv bağlantısı)](http://web.archive.org/web/20130127054451/http://www.aksiyon.com.tr:80/aksiyon/newsDetail_getNewsById.action;jsessionid=CE481EFC0731AD11F78EDC192377DC6A?newsId=3725)
