# İKTİDARIN KİRLİ TOYNAKLARI

*Nihal Bengisu Karaca 2001.06.23*

<div>
 <img border="0" src="/web/20020220024231im_/http://www.aksiyon.com.tr/yazar/sinek.jpg"/>
 <p class="spot">
  Napolyon işe yasaları çiğnemekle başlıyor, artık devrimin ne için yapıldığını ve Faydalarını artık anımsayamayan hayvanlar için bir hapishaneye dönüşüyor çiftlik
 </p>
 <p class="metin">
 </p>
 <img border="0" src="/web/20020220024231im_/http://www.aksiyon.com.tr/2001/342/resimler/iktidar.jpg"/>
 <p class="metin">
  Animal Farm/Hayvan Çitliği yergi türünün kusursuz bir örneği. Bir reel sosyalizm eleştirisi olarak kabul edilen bu çağdaş klasiğin George Orwell gibi sosyalizme inanmış birinin kaleminden çıkması da ayrıca önemli. Orwell eğlenceli ve dokunaklı sembollerle eşitlik, emek, özgürlük gibi sosyalist sembollerle direnişe geçen ve başarılı bir ihtilal sonucunda çiftçi Jones'u kovup hakim sınıfın iktidarına son veren hayvanların devrim sonrasında yaşadıkları acı deneyimi anlatıyor. Hayvanlar çiftliğin en yaşlı hayvanı olan Koca Reis'in gördüğü rüyadaki mutlu ve kusursuz toplumu oluşturmak arzusu ve niyetinde birleşiyorlar. Sürekli içki içen Jones'un kendilerini yemlemeyi unuttuğu bir gün zincirlerini kırmak için iyi bir fırsat oluyor; aynı gün Jones'u, karısını ve adamlarını kovmayı başarıyorlar. Artık İngiltere dalga dalga büyüyen bir hayvan hareketinin beşiği... Çiftliğin en zeki hayvanı olan domuz Snawball kısa bir süre içinde devrimin ana ilkelerini tesbit ediyor, okuma yazma öğreniyor ve geliştirdiği projelerle hayvanlara önayak oluyor. Sadakat ve çalışkanlık simgesi olan at Boxer, sağduyulu köpek Jessie, şimdilik pek ön planda olmayan ama sinsi planlar içinde olduğu her halinden sezinlenen Napolyon ve domuzların sözcülüğünü üstlenmiş, medya mensubu kılıklı Sqeular çiftliğin gelişmesi için çalışıyor, hatta çiftliği insanlara karşı koruyorlar. Hayvanlar hasat yapıyor, ürün kaldırıyor ve Snowball'ın kapıya yazdığı "animalizm" ilkelerini ezberlemeye çalışıyorlar. Derken sağılan sütlerin ve elmaların kaybolması dikkat çekiyor. Sonra bunların domuzlara gittiği anlaşılıyor. Var gücüyle yel değirmeni projesi üzerinde çalışan ve Koca Reis'in ilkeleri doğrultusunda bir toplum olmayı amaçlayan Snowball'un politika yapmaya vakti olmadığından Sqeular bir açıklama yapıyor: Sütleri ve elmaları domuzlar alıyor, çünkü onlar bu toplumun geleceği adına gece gündüz kafa patlatıyorlar. Eğer domuzlar iyi beslenmezse Jones geri gelir! Eee, Jones'un geri gelmesini de kimse istemez değil mi?
 </p>
 <p class="metin">
  Jessie'nin yavrularını kaçırarak onları eğiten ve bir "muhafız birliği" kuran Napolyon'un Stalin'i temsil ettiği bir sır değil. Hayvanları Jones'un döneminde olduğundan bin beter hale düşüren ve ilkeleri hiçe sayarak insanlar gibi içki tüketen, güçsüzü ezmede insandan daha ileri giden, çalışmanın ve emeğin karşılığını vermede insandan çok daha cimri davranan, komplolar üreterek "dış düşman", "hain sabotajcılar" imgesi oluşturan ve bu imgenin üzerinden saldığı korkuyla iktidarını perçinleyen Napolyon işe yasaları çiğnemekle başlıyor, artık devrimin ne için yapıldığını ve neler getirdiğini anımsayamayan hayvanlar için bir hapishaneye dönüştürüyor çiftliği. "İki ayaklılar kötüdür, dört ayaklılar iyi" ilkesinden yola çıkarak mutlu bir toplum özlemiyle işe başlayan hayvanlar bir süre sonra insanlarla aynı masada oturup içki içen Napolyon'un onlardan farklı olmadığını görüyorlar. Ancak her ne hikmetse Orwell'in kitabı için pitoresk bir anlam taşıyan altı seçkin domuzun ve altı tüccar insanın yemek yeyip karşılıklı eğlendikleri ve birbirilerine benzedikleri bu sahne filmde üç kişilik sıradan bir sofra ile temsil ediliyor. Dahası kitap sözkonusu sahne ile tamamlanmasına rağmen film devam ediyor, senarist yazıyor; sözgelimi, hayvanların bir kısmı çiftliği terkediyorlar ve "büyük fırtına"dan sonra yerle bir olmuş çiftliklerine geri dönüp tüyler ürpetici bir çöküşe tanıklık ettikten sonra içlerinde coşkusuz bir umutla yaşamaya devam ediyorlar. Sonra çiftliğin yeni sahipleri görünüyor, bu sahip 50'li yıların sevimli cicili bicili giysili, Jones'lara kıyasla daha medeni ve liberal görünen "Amerikanvari" bir aileden başkası değil! Elbette bir uyarlamada bazı karakterler öne çıkabilir, filme akış ve ritm kolaylığı sağlaması bakımından bazı küçük değişiklikler yapılabilir ama kitabın yazarının kitabı yazmaktan murad ettiği sonucu hükümden düşürecek yeni sonuçlar eklemek kitaba ihanet edildiğini söyleyecek birini de fazlasıyla haklı çıkarır. Sanırım Orwell'in bu tip bir eleştiriden maksadı "sosyalizm dışındaki her nevi ideoloji ondan çok daha iyidir" gibi bir sonuca varmak değildi! Nitekim o yama final olmasa kitap da, film de meselenin köktenci değişimleri sağlamak değil, ilkeleri korumak, o ilkeleri iktidarın ve onun yozlaştırıcı aygıtlarından koruyabilmek olduğunu muhteşem teşbihlerle anlatmaya yetkinler.
 </p>
 <p class="metin">
  İşin "görüntü" kısmına pek fazla diyecek yok. Hikayenin farklı karakterleri öne çıkarıp kimilerini es geçmesi nedeniyle Boxer'in en yakın arkadaşı at Clover değil de köpek Jessie öne çıkıyor, hatta hikayeyi bizzat ondan dinliyoruz, iyi de rol yapıyor kerata. Napolyon'un iktidarını sağlama almak için kurduğu "çiftlik televizyonu"ndan yapılan yayınlar, yönetmen John Stephenson'un filme eklediği sekanslar amaca uygun oldukları kadar da çarpıcılar. "Napolyon'dan sonra sütüm daha beyaz" diyen ineklerin veya "liderimiz bizi korur gözetir, liderimiz olmasa biz biteriz" türünden marşlar besteleyen çiftlik orkestrasının, madalyalı, apoletli giysiler içinde ve o bildik şekilde halkını selamlayan Napolyon'un siyah beyaz görüntüleri Stalin döneminde muhaliflerin kalbine korku salmak için yayın yapan tek kanallı Sovyet TV'sini çağrıştırıyor.
 </p>
 <p class="metin">
  Hayvanların yazı yazdığı, seri hareketler yaptığı sahnelerdeki grafiklerde bazı yamalar, pürüzler dikkat çekse de görsel anlatımın genel olarak başarılı olduğu söylenebilir. Animal Farm/Hayvan Çiftliği'nin yoğun diyalogları olan bir film olduğu dikkate alındığında hayvan karakterlerin ağız hareketlerinin jest ve mimiklerinin konuşmalarla ya da olgularla senkronize olması içinde olmaları filmi teknik açıdan belli bir düzeye taşıyor. Kazların ve koyunların değil belki ama sözgelimi domuzlardan herbirinin, köpeğin, keçinin, atın ve hatta farenin değişik yüz ifadelerine sahip olmaları onları gerçeğe yakın bir karakter yapıyor. Sonuç olarak çocuklar için değil büyükler için yapılmış bu masalı izlemek keyifli olduğundan öte düşünceli bir deneyim oluyor.
 </p>
 <p class="metin">
 </p>
 <p class="arabaslik">
  Doğmamak hakkım!...
 </p>
 <p class="metin">
  Milo'nun doğumu
 </p>
 <p class="metin">
 </p>
 <p class="metin">
  Orj adı: Delivering Milo
 </p>
 <p class="metin">
  Yön: Nick Castle
 </p>
 <p class="metin">
  Oyn: Bridget Fonda, Campbell ScottAlbert Finney
 </p>
 <p class="metin">
  Sen: D. Wagman&amp;D. Hubbard
 </p>
 <p class="metin">
  Yapım: H. Schoeffery, H. Levitt
 </p>
 <p class="metin">
 </p>
 <p class="metin">
  Doğurmak üzere olan Elizabeth ve kocası Kevin doğum son aşamada durunca hem şaşırmış hem de tedirgin olmuşlardır. Küçük yaramaz daha dünyaya gelmeye hazır değildir. Milo çılgın bir ruhtur; zamanını geleceğin diğer çocuklarıyla kağıt oynayarak geçiren henüz doğmamış bir çocuk... Milo yolculuk vakti geldiğinde son bir kez düşünmüş ve son anda caymıştır. Onun bu vazgeçişi doğal akışı değiştirmiştir. O ikna edilene kadar hiçbir doğum olmayacaktır! Milo'yu ikna etme, ona dünyanın güzel bir yer olduğunu gösterme işi Elmor'a verilir.
 </p>
 <p class="metin">
 </p>
 <p class="arabaslik">
  Yeşil Prens Şrek
 </p>
 <p class="metin">
  Orj adı: Shrek
 </p>
 <p class="metin">
  Yön: A. Adamson, V. Jenson
 </p>
 <p class="metin">
  Seslendirme: Mike Myers, Cameron Diaz, Eddie Murphy
 </p>
 <p class="metin">
  Sen: T. Elliot, T Rossio (W.Steig'in aynı adlı kitabından)
 </p>
 <p class="metin">
  Yapım: J. H. Williams, A. Warner, J.  Hartwell
 </p>
 <p class="metin">
 </p>
 <p class="metin">
  Shrek çirkin görünümlü yeşil bir canavardır. Ancak Shrek'in kendine güveni tamdır. Bu durum onun canını hiç sıkmaz. Günün birinde büyücünün yaptığı bir kehanette güzel prenses Fiona ile büyük bir aşk yaşayacağını öngörmesiyle hayatı birden bire değişir. Hayatına tuhaf masal kahramanları dahil olmaya başlar. Yemeğinde kör bir fare, masasında uyuyan bir bayan, yatağında kötü kalpli bir kurt vardır. Hepsi de Lord Farquaad'ın krallığından kovulmuştur.
 </p>
 <br/>
 <center>
  <a class="anaorta" href="http://web.archive.org/web/20020220024231/mailto:nihalbengisu@hotmail.com">
   nihalbengisu@hotmail.com
  </a>
 </center>
 <br/>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2001/342/sinema/1.htm), [web.archive.org (arşiv bağlantısı)](http://web.archive.org/web/20020220024231/http://www.aksiyon.com.tr:80/2001/342/sinema/1.htm)
