# Beyoğlu'nda gezersen....

*Nihal Bengisu Karaca 2000.02.05*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Taş binaların isli, paslı ağır kokusuna 'çok satan'ların kitapların geniz yakan esansı karışmış. Her metaın alışı ve verişi orada; kültür, sanat, sergi, canlı müzik, döner, tantuni; biraz kitap, biraz film, sonra her keseye uygun hazır giyim.
  </font>
 </div>
 <div id="newsText">
  <font class="detail-text">
   Paylaşmıyor, yağmalanıyor gibi, iradesi dışında paralanıyor. Ağa Camii yalnız... Dilini bilmediği bir aileye gelin gitmiş gibi... Zaman içinde iyice suskunlaşmış. S. Antoine'in büyülü sokak görüntüsü, Çiçek Pasajı'nın misyonu, yayınevleri, fotoğrafevleri bir yana, Beyoğlu'nun her yanı sinema. Ancak seanslar gece 24:00'ten sonra değişiyor, pasta kendini beş saniye içinde yok ediyor. Gündüz gözüyle kolaçan ettiğiniz sahaf çoktan çekmiştir kepenklerini, orada olduğu bile şüphe götürür şimdi. Arkadaş tavsiyeleri ile zenginleşen portföyünüzdeki kafelerin ışıkları sönmüştür. Mahrecini kestiremediğiniz alacakaranlık kahkalar çarpar kulağınıza. Beyoğlu'nun "ikincisi" gözlerini açar ve tabutunun kapağını aralar. Çok eski zamanların Asmalı Mescit'inde, tersanenin üzerine sarkan küçük mezarlıklar, artık olmayan yüklerini özlemektedir sanki; zamanın aynasında garip, alışılmadık yüzler, geçmişi olmayan boş bedenler yapılıyordur. Eski akşam gezintilerini hatırlamaya çalışan mezarlığın gördüğü rüyadır bu, hepsi hepsi. Sabah herşey yeniden başlayacaktır. Yüzlerce yüz, binlerce ayak arasında ders çalışmaya "çalışan" küçük dilenciler, her zamanki kepengin dibinde "mesai"ye koyulacaktır. Selpak satanları sadece "selpak" demekle yetinmeyecek, sizi ikna edeceklerdir. "Sokak çocukları yararına"olduğunu iddia ettikleri kartpostallarla yolunuzu kesecektir bazıları. "Şampiyon" her zamanki kadar kokoreç satacak, Galatasaray Lisesi'nin önü güvercin dolacaktır.
   <br/>
   <br/>
   Gezmekli, eğlenmekli
   <br/>
   <br/>
   Genç ve özellikle öğrenci olanların Beyoğlu ile irtibatı İstiklal Caddesi'nden mürekkeptir bugün. Dümdüz yaya yolu, kitapkasetçileri, yöresel yemek yapan yerleri, sinemaları, tiyatroları, cafe'leri, kıraathaneleri ile bir etkinlik cennetidir..
   <br/>
   <br/>
   Beyoğlunu İstanbul'dan saymayan Tanpınar'ın bu etkinlik muvacehesinde sarfettiği "İstanbul cumhuriyete kadar direndi Beyoğlu'na" sözlerine bakılırsa dünkü rekabetin solmuş fotoğrafıdır bu.
   <br/>
   <br/>
   Beyoğlu'nun moda oluşu ilk akşam gezintileri ile olmuş. Şehirlinin İtalyancadan alarak "piyasa" dediği bu gezintilerin bir moda olarak İstanbul'u sarması Tanzimattan sonraki dönemlere rastlıyor.
   <br/>
   <br/>
   "Beyoğlu'nda gece hayatı Abdülmecit devrinde bir iki ürkek teşebbüsle başlar" diye anlatıyor Tanpınar. Bu hayat Nerval ve Gautier'in zikrettiklerine bakılırsa ziyadesiyle ecnebi ve yerli azınlıkların hayatıdır. Şiirli, politikalı, kahveli sohbetleri seven II. Mahmud'dan kalma ricalin yanında yetişen, iyi kötü Avrupa tahsilli ve dolayısıyla 'alafranga'ya alışmış nesiller tarîkıyle bu hayat Müslüman doku içerisinde de benimsenmeye başlanır. Tiyatroları ile parlayan semt, Abdülaziz devrinde farklı alanlarda da gelişir, bir cazibe alanı olur. Oteller, zenginler için kibar terziler, fakirler için ise hazır elbise mağazaları ile her sınıftan halka Avrupa ithalatı bir yaşam sunulmaktadır. "O kadar Türk olan Mesnevi şarihi Ankaralı İsmail Efendi'den Galip Dede'ye kadar bize ait en güzel hatıraları toplayan Galata Mevlevihanesi ile yapıldığı Mecid devrinden pek çok şey saklayan Nişantaşı ve... Kasımpaşa semtlerinin arasında birdenbire fışkıran bu yeni muhit asıl İstanbulluyu çekmeye başladı" der Tanpınar. Bu İstanbullu müdavimler çoklukla aile servetini fütursuzca harcamakta beis görmeyen mirasyediler, başka geleneklerle yetişmiş ortaklarının hayat tarzlarına alışmaya başlamış genç tüccarlar ve İstanbul'un dar hayatından sıkılmaya başlayanlardır.
   <br/>
   <br/>
   Beyoğlu'ndaki yaşamı, düşük ve bozuk bir kültürün imalatı olarak gören TürkMüslüman kesim, kendi aralarından çıkıp da şimdi alafranga "özenti"ciliği yapanları da alaya almışlardır. Mimarisinin de "domuz kasapları" elinden çıktığı muhtemeldir kimi İstanbul severe göre. Beyoğlu İstanbul olamayacak kadar ne idüğü belirsiz, kaba ve çirkin bir mimariyle döşenmiştir, fazla sefih ve kozmopolittir vesselam.
   <br/>
   <br/>
   Ancak Beş Şehir'inde İstanbul'daki yapıcı etkisinden çok yıkıcı etkilerini dile getirdiği Beyoğlu'ndan uzak kalamamıştır Tanpınar. Tünel mevkiine yakın, kedileriyle meşhur Narmanlı Han, Aliye Berger'i ağırladığı gibi ağırlamıştır onu da. Ne yazık ki orada yaşadığına dair küçük ibareler de sökülmüş durumdadır bugün.
   <br/>
   <br/>
   Şimdi en başta sinemalarıyla kalabalık bir ziyaretçi kitlesinin uğrak, eğlence, "geyik", kültür, gösteri, miting ve bir tür modern "mesire" yeri olan İstiklal Caddesi ile ön plandadır Beyoğlu. Fakat hâlâ ara sokaklardan sapıp kimi sürprizlerle karşılaşma olanağı vardır. Sözgelimi çok kolay kaybolunur orada. Yön bulma kabiliyetinizin sınırları yüzünden bir daha asla bulamayacağınız küçük bir kilisenin tek kişilik cemaatı oluverirsiniz. Sonra yolunuz gökyüzünü çamaşır ipleriyle tentelemiş bir sokağın arasından eskicilerin olduğu yere düşer. Başka başka hayatları hıfzetmiş ve kimbilir neden sonra işe yaramaz olmuş eski güzel konsolların, aynaların ve kimbilir hangi konukları ağırlamış, şimdi üzgün, yemek masalarının fiyatlarını sorarsınız beyhude emekle. Loş ve karanlık bir dükkanın köşegeninde, sallanan sandalyede, ayakları olmayan tuhaf bir adam görürsünüz. Başınızı tekrar çevirdiğinizde gitmiştir. Mağaza vitrinlerinin kenarlarında görmeye alışık olduğunuz beş altı çocuk size bakıp gülmektedir.
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=046F2F6BA16C13D1D4AB7F81030E311D?newsId=5818), [web.archive.org (arşiv bağlantısı)](http://web.archive.org/web/20131010044526/http://www.aksiyon.com.tr:80/aksiyon/newsDetail_getNewsById.action;jsessionid=046F2F6BA16C13D1D4AB7F81030E311D?newsId=5818)
