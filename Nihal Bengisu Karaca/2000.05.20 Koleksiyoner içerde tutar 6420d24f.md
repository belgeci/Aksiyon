# Koleksiyoner "içerde" tutar

*Nihal Bengisu Karaca 2000.05.20*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   "Bir doğa erozyonu ne kadar üzücü olursa olsun telafisi mümkün bir kayıptır. Fakat tarih erozyonuyla kaybettiklerimizi bir daha geri getiremeyiz. Evrende ancak bir kere olmuş, bir kere yaşamış bir kültürün izleri silindi mi sonsuza dek silinmiştir artık".
  </font>
 </div>
 <div id="newsText">
  <font class="detail-text">
   Arkeoloji sevgisiyle dolu bir tarih merakına, sorumluluk duygusunun yorucu arkadaşlığını katın; bir kamu kuruluşunun sağlayabileceği maddi manevi her nevi korumayı çıkarın; maliyet, efor ve emeği ekleyin. Sonuç ne?
   <br/>
   <br/>
   Biz Haluk Perk'i bulduk. Özenli desteğini eşinden esirgemeyen doğuştan PR Özlem Perk'in bu buluştaki katkısını yabana atacak değiliz tabii.
   <br/>
   <br/>
   İ.Ü. Fakültesi mezunu olan ve aynı alanda yüksek lisansı bulunan Haluk Perk şu an ticaretle ilgileniyor. Beş yıldan bu yana İstanbul Arkeoloji Müzelerine kayıtlı bulunan Perk aynı zamanda KOLDER' in (Koleksiyoncular Derneği) kurucusu ve başkanı. Perk, 1999'da faaliyete başlayan derneğin Türkiye'deki tarihsel tahribatı önlemek ve tarihi eser bilincini geliştirmek amacıyla kurulduğunu söylüyor. Ancak kendisini sayfalarımıza taşıyan özelliği 3000 parçadan oluşan koleksiyonunun bir kısmını İstanbul Arkeoloji Müdürlüğünün destek ve himayesinde teşhir edecek olması. Bu teşhir faaliyeti aynı zamanda bir "ilk" olma sıfatını haiz; zira özel bir koleksiyon, sergilenme şansını ilk kez elde ediyor, neredeyse bir tabu yıkılıyor. Müzeler Haftası etkinlikleri çerçevesinde planlanan serginin 20 Mayıs Cumartesi günkü açılışına Kültür Bakanı İstemihan Talay'ın ve Müzeler Genel Müdürü Alpay Pasinli'nin icabet etmesi bekleniyor. Sergi koleksiyonerle müzeler arasında şimdiye kadar belli nedenlerle naif kalmış ilişkilerin geliştirilmesini amaçlıyor. Haluk Perk Türkiye'nin bu ilişkiye ve ondan doğacak işbirliğine ihtiyacı olduğu görüşünde. Çünkü sözkonusu işbirliği varlıklı ailelerin katkısıyla resmi kazıların artmasını sağlayacağı gibi, kaçak olarak yapılan kimi kazı sonuçlarının yurtdışına çıkışını da önler. Koleksiyonların kaçak kazılara sebebiyet verdiği inanışında olanlara "gelin, konuşalım "çağrısı yapıyor. "Koleksiyoncuları küstürmeyelim" teklifinde bulunuyor, "Çünkü, herkes bilmeli ki gerçek bir koleksiyoncu asla kaçak kazı yaptırmaz".
   <br/>
   <br/>
   Bu bir ilk ve başlangıç. Tarihi eserleri yurtdışına kaçıranların aksine, onları satın alarak "içeride" kalmalarını sağlayan fakat her an kaçakçı suçlaması tehdidi altında olan ürkek koleksiyonerlerin sesi artık daha güçlü çıkıyor. KOLDER Haluk Perk Koleksiyonundan Seçme Eserler Sergisi'nin örneklendirdiği etkinlikleri bir zincir haline getirmeyi planlıyor. Gelecek yıl başka bir koleksiyonerin sergisini görmek mümkün olacak.
   <br/>
   <br/>
    Bize özel koleksiyonerin faaliyetini müzeninkinden ayıran önemli noktaları söyleyebilir misiniz?
   <br/>
   <br/>
   Arkeolojik nitelikli eser toplayan kişilere koleksiyoner diyoruz. Koleksiyonerlik ile müze arasında hukuki olarak temelde bir fark yok. Müze elindeki eseri nasıl emaneten tutuyor ve bunu koruyorsa koleksiyoner de temin ettiği eseri müze mantığında tasarruf yetkisi olmaksızın envanterleyip korumak durumunda. Müzenin kadrosu tabii ki çok daha geniş ve uzmanlardan oluşuyor. Koleksiyonerler olarak bizler daha amatörüz. Bilgi, uzmanlık düzeyi olarak fark var ama amaçlarımız ve temelimiz aynı.
   <br/>
   <br/>
    Tasarruf yetkisi olmaksızın dediniz... Bunun bir koleksiyoner için anlamı ne?
   <br/>
   <br/>
   Bir eseri temin ettiğimiz zaman bunun envanterini çıkarıyoruz. İki tane resmi defterimiz var. Eseri fotoğraflayıp, ölçülerini, tanımını yaptıktan sonra defterin biri müzede kalıyor biri bizde kalıyor. Bir eser envanterlendiği zaman legal hale geliyor. Bir eser müzenin bilgisi dahilinde ve koleksiyoner sayesinde gün ışığına çıkmış oluyor. Tablo veya gümüş toplayan koleksiyonerlerden farklı olarak biz bunu her istediğimiz kişiye satamıyoruz. Ancak bir başka koleksiyonere veya müzeye devretme şansımız var. Bu eserin bakımından ve korunmasından da biz sorumlu oluyoruz üstelik. Eserin başına bir problem geldiği zaman soruşturmaya uğruyoruz. Tıpkı müzelerdeki gibi. Bunlar üzerinden prim yapma amacı güdemeyiz, aksine bunların bakımı ve korunması için para harcamak durumundayız.
   <br/>
   <br/>
    Bu bakımın maliyeti tamamen eser sahibine mi ait?
   <br/>
   <br/>
   Evet. Üstelik konservasyon değimiz bu bakım ve koruma tedbirleri oldukça maliyetli. Bunu yaptırmak zorunda olan koleksiyoner bakım, tamir ve tedavinin çeşitli safhalarında risk almak zorunda kalıyor. Çünkü kanun kimi zaman bu eseri elinde bulunduranı veya hangi nedenle olursa olsun elden çıkaranı sorumlu tutuyor. Eserin korunması için gerekli olan bir işlemi tüm maliyetine razı olarak uzmanına yaptırmak isteyen koleksiyoner eseri o yere götürdüğü için suçlu duruma düşebiliyor.
   <br/>
   <br/>
    Açılacak serginin bülteninde bir "işbirliği" çağrısı var. Bu işbirliği eserlerin konservasyonunu da kapsıyor olsa gerek?
   <br/>
   <br/>
   Elbette, böyle bir beklentimiz var. Çünkü mevcut şartlarda eserle ilgili tüm tedbirleri kendimiz üstleniyoruz ve bu konuda devlet laboratuarlarından bile istifade edemiyoruz.
   <br/>
   <br/>
    Bir özel koleksiyon ilk kez teşhir edilecek. Bu sergiyi müzekoleksiyoner ilişkisi bakımından değerlendirir misiniz?
   <br/>
   <br/>
   Ben koleksiyonumu oluştururken müzenin uzman kadrolarından bilgi itibariyle çok istifade ettim. Ama Türkiye'de bir çok koleksiyoner ile müze arasında kopukluk vardır. Koleksiyonerlerin uzman olmadığını ve alaylı olmadığını biliyoruz. Zaten kamu hizmeti veren uzman kişilerin, arkeologların, sanat tarihçilerinin vs. de koleksiyoner olma imkanları yasal olarak yok. Sözkonusu kopukluk nedeniyle ne üniversitelerden ne de konunun profesyonellerinden yeterince bilgi transferi yapamıyoruz. Sergi buradaki iletişimsizliği ortadan kaldırmayı hedefliyor, koleksiyonerlerin bilinçlenmesini sağlama, müzelerin profesyonel kadrolarıyla ilişkiler kurma ve Türkiye'nin tarihi erozyon konusundaki duyarlılığına katkıda bulunma konularında işbirliği öneriyor. İnsanlara arkeolojiyi sevdirmek, mümkünse kazılar için sponsor olmalarını temin etmek gibi bir arzumuz var.
   <br/>
   <br/>
    Koleksiyonerin birikimini sergilemesi ile müzenin yaptığı kamu hizmeti arasında nitelik bakımından çok da fark yok. En azından sahip olduğu zenginliği bencilce tutmuyor da paylaşmayı tercih ediyor koleksiyoner, bu resmi kaynakların koleksiyonere bakışını yumuşatacak bir etken değil mi?
   <br/>
   <br/>
   Koleksiyoner eserlerini envanterlemekle meşruiyet kazanıyor zaten. Ama şu önemli bir husus gerçekten; bir koleksiyoner bir müzeden çok farklı değilse elindeki eseri teşhir etmesi, bunu çok değişik uzmanlık alanları olan kişilerin de bilgisine sunması fırsatı doğmuş oluyor. Öte yandan koleksiyonerlikte sanıldığı gibi bir bencillik yoktur. Çünkü bunları edinmek için ne kadar para sayarsanız sayın; bu eserlere sahip olamazsınız. "Bunlar benim" gibi bir şey sözkonusu değildir. Bunlar çok bariz olarak bir insanlık malıdır, bir kültür varlığıdır. Siz olsa olsa bunların bekçisisiniz. Emaneti korumak gibi bir misyonunuz vardır. Bunları tanıtmak ve paylaşmak da istersiniz sonra. Ben inanıyorum ki koleksiyonerlerin eserlerini neşretmesi, bunları sergilemesi koleksiyonerliğin en keyifli kısmı. Nitekim dünyanın pek çok yerinde bir müze ne kadar çok eser tanıtabiliyorsa müzeciliği o kadar doğru yapıyor sayılır.
   <br/>
   <br/>
    Türkiye'deki müzeler nasıl yapıyor?
   <br/>
   <br/>
   Türkiye'deki müzelerin ciddi bir problemi var; parasızlık. Kültür Bakanlığının bütçesini gelişmiş ülkelerdekiyle kıyasladığınız zaman bizimkinin ne kadar komik bir oranda olduğu anlaşılır. Oysa Türkiye'nin altında yatan zenginlik daha yoğun. Çok daha iyi bir bütçe ayrılması, bir çok imkansızlığın aşılması gerekiyor ki bu zenginlik anlaşılabilsin.
   <br/>
   <br/>
    Bir koleksiyonerin esere ulaşma sürecini anlatabilir misiniz?
   <br/>
   <br/>
   Bizim ulaşmamızdan ziyade bize ulaşılması sözkonusudur burada. Türkiye'de maalesef bir kaçak kazı gerçeği var. Bunun da sebebi yurtdışından talep olması. Kaçak kazıları yasaklarla, polisiye tedbirlerle önleyemiyorsunuz. Mısır, İran ve Irak'ta kaçak kazıların cezaları çok çok ağır olmasına rağmen yapılıyor. Türkiye'de ise kaçak kazı yapma işi babadan oğula geçen bir meslek olmuş artık. Bunu koleksiyonerlik süresince daha iyi gözlemledim. Bunu yapan insanlar eseri onu yurtdışına götürecek olan bir kaçakçıya götürmek yerine bir koleksiyonere getirebiliyorlar. Bizim ayrıca bir çaba sarfetmemize gerek yok.
   <br/>
   <br/>
    Yani envanteri yapılmış, tamamen legal olan bir koleksiyon dahi bu yolla oluşuyor?
   <br/>
   <br/>
   Sadece özel koleksiyonerler değil müzelerdeki pek çok kıymetli parçalar da şahıslardan satın alınarak müzeye kazandırılmıştır. Müzelerle koleksiyonerler arasında yasal olarak çok büyük fark yok derken bunları da kasdediyoruz. Müzeler de nerden çıktığını sorgulamaksızın bir fiyat biçip eser alıyor, biz de alabiliyoruz. Eski kaynaklara bakılırsa çok önemli eserlerin satın alınarak müzeye kazandırıldığı görülür. Burada önemli olan nokta gerçek bir koleksiyonerin asla kaçak kazı yaptırmayacağı. Sonuçta mevcut yasal düzenlemelere göre eser satan kişinin o eseri elinde bulundurması suç, ancak koleksiyonerin satın alması suç değil. Kanun bu eserlerin Avrupa'daki gibi müzayede yahut mağazalarda satılmasına izin vermiyor. Koleksiyoner adı altında değişik yollara başvuranları zaten gerçek koleksiyoner kabul etmiyoruz. Gerçek koleksiyoner bizim tarihimizi, kökümüzü tahrip eden faaliyetlere karşı olan kişidir. Bütün gelişmiş ülkelerde olduğu gibi biz Türkiye'deki koleksiyonerleri küstürmeden varlıklı olanlarını resmi kazıların sponsorluğuna teşvik etmemiz gerekiyor. Koleksiyonerler Türkiye'deki tarihi varlıkların korunmasında önemli görevler üstlenebilirler.
   <br/>
   <br/>
    Serginin içeriğini oluştururken neleri baz aldınız, belirli bir döneme özgüleme yaptınız mı?
   <br/>
   <br/>
   Eserleri seçerken dönemsel gruplamalar yapmaktan ziyade müzede olmayan ve fazlaca bilinmeyen eserlere ağırlık vermeye çalıştık. Benim koleksiyonumda üç bin kayıtlı eser var. Bunun yedi yüz kadarı sergileniyor bu sergide. Bunların pek çoğu ufak objeler. Tanrı tanrıçalar grubu, erken dönemlere ait idoller grubu, Hitit heykelcikleri grubu, Anadolu kültürlerinin yanısıra Luristan yani Batı İran platosu çevresine özgü,  müzelerimizde pek olmayan bir buluntu grubu, nitelikleri açısından önemli olan bir kurşun eserler grubu, antik çağ cerrahi aletleri, MÖ 67 yy.a ait olduğunu tahmin ettiğimiz çok iyi işçiliği olan kabartmalı tabaklar grubu bu serginin içeriğini oluşturan belli başlı kategoriler.
   <br/>
   <br/>
   Not: 20 Mayıs Cumartesi günü açılacak sergi iki ay süreyle İ.Ü. Arkeoloji Müzeleri Assos Sergi Salonu'nda gezilebilir. Tel: 0212 520 77 40
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-6192-12-koleksiyoner-icerde-tutar.html), [web.archive.org (arşiv bağlantısı)](http://web.archive.org/web/20141107210135/http://www.aksiyon.com.tr:80/aksiyon/haber-6192-12-koleksiyoner-icerde-tutar.html)
