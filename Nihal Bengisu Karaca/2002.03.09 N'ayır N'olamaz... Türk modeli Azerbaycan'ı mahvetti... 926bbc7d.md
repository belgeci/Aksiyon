# N’ayır N’olamaz... “Türk modeli” Azerbaycan’ı mahvetti...

*Nihal Bengisu Karaca 2002.03.09*

<div>
 <p class="spot">
  "Sinema tarihimiz baskı ve sansürle dolu. Ama  sinemamız hiç bugünkü kadar kötü olmadı" diyor İsmailov. Özgürlük var, para yok. Daha kötüsü Türk cumhuriyetlerine "Türk modeli"nin girmiş olması! Kızlar "sanat için soyunurum "diyen Hülya ablaları gibi oyuncu olmak, yatırımcılar bir koyup on almak istiyor, bir zamanların yüksek ideali olan "sanat" şimdi promosyon olarak veriliyor Azerbaycan'da, tüm Türk cumhuriyetlerinde
 </p>
 <p class="metin">
 </p>
 <img border="0" src="/web/20020329163758im_/http://www.aksiyon.com.tr/2002/379/resimler/turk.jpg"/>
 <p class="metin">
  İstanbul'da oturduğu ve sözde sinemaya meraklı olduğu halde "Ben hiç Azerbaycan filmi görmedim" diyen ve bundan yakınan biri varsa, ona dikkat edin; muhtemelen bir sorunu vardır. Çünkü İstanbul Belediyesi Kültür İşleri Daire Başkanlığı kültür havzamıza Orta Asya'yı da katan ve bunu söylemden eyleme geçiren politikaları sayesinde İstanbulluya oturduğu yerden ata yurdunu tanıma fırsatını verecek pek çok etkinlik düzenliyor yıllardır.
 </p>
 <p class="metin">
  Türki cumhuriyetlerden onlarca yönetmen ve oyuncu geldi İstanbul'a şimdiye kadar ve tüm bunların sayısını beşe ona katlayacak kadar çok film gösterildi. Bu etkinliklerde gerek filmi, organizasyondaki payı, gerek nosyonu ile karşımıza çıkan Tofik İsmailov 1994'ten beri Mimar Sinan Üniversitesi Güzel Sanatlar Fakültesi Sinema—TV bölümünde misafir öğretim görevlisi olarak çalışmalarına devam ediyor ve uzun bir süredir Kültür İşleri Daire Başkanlığında sanat danışmanlığı yapıyor. Türkiye'yi, Türkiye'ye gelmesinden önceki zamanlardan beri takip eden İsmailov'un kayıtlara geçmeyecek türden bir görevi daha var: Sinema yoluyla vâkıf olduğumuz bu hem "bizim", hem "bize yabancı" olan Türk dünyasında, akraba olmak ile apayrı olmak arasındaki sularda gezinen izleyiciye mihmandarlık yapmak. Söz uçar, eylem uçar, dostluk, sohbet ve tanışıklık bile uçar da yazı kalır; İsmailov'un "Türk Cumhuriyetleri Sinema Tarihi" adlı üç ciltlik eseri yayınlamak için gösterdiği çaba biraz da böylesi bir tarihe not düşme çabası. Eserin hazırlanmasında Mimar Sinan Üniversitesi'nden Sami Şekeroğlu'nun payı büyük. Hiçbir yayınevi Türk cumhuriyetlerinin sinema tarihini yayınlanacak kadar ehemmiyetli görmediği için eser Şekeroğlu'nun gayretleriyle Türk Güzel Sanatlar Vakfı 'ndan yayınladı. Ne yazık ki vakıf prosedür gereği satış yapamayacağından kitabın elde edilmesi de bazı güçlükler taşıyor. Biz burada kolaylıkla satın alamayacağımız bir eserin hiç değilse basılmış olmasıyla rahatlayaduralım, kısa bir süre önce kitabın tanıtımı için Azerbaycan'a giden Tofik İsmailov kitabın ortaya çıkmasının orada yarattığı coşkuyu söze dökmekte bile zorlanıyor. "Alanında ilk ve tek kaynak" olan kitabın ilk cildi Azarbaycan sinemasına, ikinci ve üçüncü ciltleri ise Kırgızistan, Türkmenistan, Tacikistan, Kazakistan filmlerine ayrılmış.
 </p>
 <p class="metin">
  En iyisi Gorbaçov dönemi
 </p>
 <p class="metin">
  "Bu kitaba kadar Azerbaycan'daki konulu filmlerin tarihini 1915 olarak görüyordum" diyor. Ama yaptığı araştırmalar göstermiş ki bu tarih 1898'lere kadar gidiyor. Paris'te 1898'in Ağustos ayında çıkmış bir gazete, o dönem yapılan bir sergiye Azerbaycan'a ait dört adet belgesel filmin katıldığını belgeliyor.
 </p>
 <p class="metin">
  Kitabında Türki cumhuriyetlerdeki sinemayı üç döneme ayırıyor İsmailov. İlk dönem Sovyetler Birliğine kadar olan dönem, Çarlık Rusyası'nda 1896 yılında sinemaya olan ilgi uyanmış ve bazı belgeseller çekilmiş. Hatta 1908'de Lev Tolstoy kendisinin beyaz perdedeki halini görüp çok hoşlanmış ve sinemanın Rus gerçeğini pek çok formda tezahür ettirebilecek bir sanat olduğunu söylemiş, kendisi de senaryo yazmayı düşünmüş. Ancak 1913'e gelindiğinde Çar II. Nikolay bir teklif dilekçesine yazdığı cevapta sinemanın gereksiz hatta zararlı bir şey olduğunu kesin bir dille ifade etmiş. 1917 Ekim Devriminden sonra Moskova'da bir sinema şubesi kurulmuş. Ancak bu çok uluslu Sovyet döneminde sinema, devrimi terennüm etmeye yarayan, sosyalizmi ispat etmesi gereken bir araç olarak görülmüş hep. Ancak nisbeten daha demokratik olan Gorbaçov döneminde sinemacılar ilk kez devlet desteğiyle ve devletin kanatları altında sistemi eleştiren filmler yapabilmişler. Sonrası bilindiği gibi bağımsızlık, özgürlük fakat parasızlık...
 </p>
 <p class="metin">
  Bu kuşbakışı ayırımın ötesinde Türki cumhuriyetlerin sinema tarihlerini etkileyen özel olaylar var. Bunlardan biri İkinci Dünya Savaşı. Savaş nedeniyle Moskova'dan, Petersburg'dan ayrılıp daha içerilere, Orta Asya'ya giden Rus sinemacılar Türk cumhuriyetlerindeki sinemaların daha da gelişmesini sağlamışlar. Kitabın ilk büyük cildinin tamamen Azerbaycan'a ayrılmasının nedeni Azerbaycan'ın sinema tarihinin diğer cumhuriyetlerinkine oranla daha gerilerden başlaması. Azerbaycan sinemasının ilk konulu filmi 1915'te çekilmiş. Öte yandan gerek nicelik gerekse nitelik bakımdan bu cumhuriyetler içinde Azerbaycan sinamasının özel bir yeri var. Azerbaycan sineması dışında hiçbir sinema üç devre bölünemiyor.
 </p>
 <p class="metin">
  Peki bunun nedeni ne?
 </p>
 <p class="metin">
  Elektrik..
 </p>
 <p class="metin">
  Elektrik ilk önce Azerbaycan'a gelmiş. Petrolün bu topraklarda çıkması da sinemanın gelişmesinde önemli rol oynamış. Çünkü tasını tarağını toplayan buraya akın etmiş; Fransızlar, İngilizler... Hatta Azerbaycan'da 25 yıl fotoğraf atölyesi işleten bir Fransız varmış ki, İsmailov onu minnetle anıyor. "Kamera ile içli dışlı olmamızı sağlayan bu Fransızdı" diyor.
 </p>
 <p class="metin">
  Azap da vardı, sanat da...
 </p>
 <p class="metin">
  Sovyet dönemi bir azap dönemi İsmailov'a göre. Para var, ama istediğiniz filmi çekemiyorsunuz, sanat eğitimi mükemmel ama bu eğitim Stalin'i veya Kruşçev'i övmek için kullanılıyor, üstelik her yeni gelen iktidarın gözünde daha önce bir öncekini yücelten filmler yaptığınız için protansiyel bir hain oluyorsunuz.  Arşivler var ama üzerinde çalışamıyorsunuz, bodrumlarda kilit altında tutuluyorlar.   "Ama hiçbir zaman  sinemamız bugünkü kadar kötü olmadı" diyor İsmailov. "Bugün Azerbaycan'da film çekmenin yolu yine başkanı övmekten geçiyor. Başkanı, anasını, babasını anlatırsan para bulunur!" Daha da kötüsü Türk cumhuriyetlerine "Türk modeli"nin girmiş olması! "Bugün eğitim almış ve gönlünde istediği filmi çekme ukdesi olan her sinemacı bağımsızlık öncesi dönemi özlüyor" diyor İsmailov; "Ben de özlüyorum"...
 </p>
 <p class="metin">
  Gerekçesi basit: Daha önce, Gorbaçov öncesi dönemde bile baskıya rağmen varolan ilkeler sinemanın bir sanat olarak teminat altına alınmasını sağlıyordu. Dahası sinemacılar parada yarışmıyorlardı. Sağ gösterip sol vurmanın yollarını da öğrenmişlerdi zaman içinde. Sözgelimi İsmailov bağımsızlık öncesi dönemde birbirinden ayrı düşmüş üç kardeşin kavuşmasını konu alan bir film çekmiş. Ama asıl olarak anlattığı Türk İslam dünyasını biraraya getirmesini umduğu üç milletin, Türklerin, Azerilerin ve İranlıların biraraya gelmesi imiş. Devlet engelleyecek bir şey bulamamış, ama seyirci mesajı algılamış. Bu film bahanesiyle küçük bir parantez açıyor: "Oysa şimdi anlıyorum ki birlik için önce aynı dili konuşmak gerekir. Biz yıllarca Rusça konuşmuş bir topluluğuz, İran'daki Azeri kardeşlerim Farsça konuşuyor, siz ise İngilizce konuşuyorsunuz artık."
 </p>
 <p class="metin">
  Polis ve şarkıcı
 </p>
 <p class="metin">
  Bir genç ne kadar yetenekli olursa olsun beş yıl sinema, beş yıl konservatuar okumadan ne yönetmen, ne oyuncu olabiliyormuş evvelden. Aynı şey müzik ve tiyatro için de geçerliymiş tabii. "Bugün ise Azerbaycan'da iki şey bol: polis ve şarkıcı." Eh, tabii gençlerin tıpkı Türkiye'de olduğu gibi bir güzellik yarışmasından derece alıp veya kendi kendini yüreklendirip spikerliğe, oyunculuğa atlamayı planlaması çok doğal artık. "Bizler varolan modelimizi Türkiye'ye getirmeyi, eğitimi ve altyapımızı Türk sinemasına eklemeyi başaramadık ama buradaki model oraya çabuk gitti" diyor.
 </p>
 <p class="metin">
  İsmailov'un yakındığı  Türk modeli   —yoksa Amerikan modeli mi demeli?— herşeyi hızlıca tüketmeyi amaçlayan serbest piyasa ideolojisi. Bu modelde sanat da, sinema da haz verecek bir ürün gibi algılanıyor ya da en fazla o ürünü tanıtan bir promosyon olduğu takdirde kıymet görüyor. 94'ten beri Türk sinemacılarına durmaksızın "Gelin birlikte sinema yapalım" çağrısı yapıyor İsmailov. Bizzat kendisinin birkaç girişimi olmuş ancak petrol ya da pamuk istemişler kendisinden. Asıl ihtisası çocuk filmleri üzerine olduğundan bir çocuk filmi senaryosu istenmiş sonra. Senaryoyu yazıp verdiğinde "çocuk şu safhada ölsün" gibi isteklerle karşılaşmış. "Türk sineması da Amerikan sinemasının yolundan gidiyor" çünkü. "Ölüm vazgeçilmez tema. Bu çocuk filmi olduğu için ancak o kadarını istediler, ama Amerikan sinemasının olmazsa olmazları seks, aldatma, uyuşturucu, silah giderek Türk sinemasının başat motifleri haline geliyor".
 </p>
 <p class="metin">
  — Amerikan filmlerinden iyi filmler çıkmıyor mu? Biraz haksızlık etmiyor musunuz Allah aşkına?
 </p>
 <p class="metin">
  "Tabii ki çıkıyor, ama binde on. Diğerlerine alışmış insan bu on filmin gerçekten de iyi olduğunu anlayamaz ne yazık ki, çünkü diğerlerine alışmıştır. "Bu ne?" der. İyi film de iyiyi kötüden ayırma yetisini kaybetmiş izleyici için anlam ifade etmez böylelikle, amacına da ulaşamaz".
 </p>
 <p class="metin">
  Amerika orada kalsın, İsmailov'u endişelendiren kendi ülkesinde, diğer Türk cumhuriyetlerinde ve Türkiye'de olan bu apartma eğilimi. "Türk sinemasındaki canlanmadan bahsediliyor" diyor. "Eşkıya ile mi canlanacak Türk sineması. Eşkıya Türk motifi taşıyan kötü bir Amerikan filmidir. Koca filmin tek önemli yerli teması Keje'nin sevdiği uğruna 30 yıl suskun kalmasıdır, gerisi helikopter, aldatma, uyuşturucu, mafya, pespayelik".
 </p>
 <p class="metin">
  "Serçe serçedir, karga kargadır" diye ekliyor İsmailov. "...Boyumuzu, posumuzu, Türklüğümüzü kabul edip, içimize sindirip öyle film yapmak zorundayız." Ya Türk sineması?
 </p>
 <p class="metin">
  Azerbaycan halkını Türk sinemasına hayran bırakan filmleri sayıyor İsmailov. Minik Serçe özel bir anlam taşıyormuş onlar için. Atıf Yılmaz'ın Selvi Boylum Al Yazmalım'ı, Lütfi Akad'ın Üçlemesi, Metin Erksan ve Halit Refiğ filmleri, Ertem Eğilmez'in aile filmleri. Ancak Azerbaycan halkı ne yazık ki müstehcenlik ve sinema düzeyindeki bayağılıkla da ilk olarak Türk sineması sayesinde tanışmış. Bağımsızlık döneminden sonra İbrahim Tatlıses'li filmler almış yürümüş, Hülya Avşar'ın "sanat için soyunduğu" filmlerle, güya aydın yönetmenlerin filmlerindeki erotik sahnelerle afallamışlar. Hatta böyle bir Türk filmi televizyonda yayınlandığında halk galeyana gemiş ve filmi sırf Türkiye'den geldi diye bakmadan yayına koyan televizyon yöneticisi işten atılmış.
 </p>
 <p class="metin">
  Son dönem Türk sinemasından Nuri Bilge Ceylan'ın Kasaba filmini çok önemsiyor.  Hatta Adana Film Festivalinde "bir İtalyan filmi" dediği Ferzan Özpetek'in Hamam'ına karşı Kasaba'yı o kadar ısrarla savunmuş ki bir daha kendisini jüri üyesi yapmamaya karar vermişler. Gerekçe olarak da "Sen Türk değilsin" demişler.
 </p>
 <p class="metin">
  Türkiye'li bir çizgi film karakteri yok
 </p>
 <p class="metin">
  İsmailov 'keşke bizim modelimiz buraya gelebilseydi' diye tekrarlıyor durmadan. "Azerbaycan ya da Türk cumhuriyetleri sinemaları bize ne verebilirdi ki, diye sorabilirsiniz" diyor, bunun cevabını biz aldık ama onun aklına başka bir nokta gelmiş gibi: "Kendi alanımla direkt ilgili olduğu için söyleyeyim. Bu gün bir Türk çizgi film kahramanı adı söyleyin ki çocuğunuza onun adını koyabilesiniz! Yarımyamalak, evlenme delisi bir Keloğlan tiplemesi, sözlerindeki "hikmetten" soyutlanmış neredeyse şaklaban bir Hoca Nasrettin... Hepsi o kadar... Oysa gerek Azerbaycan'da gerek diğer Türki cumhuriyetlerde milli çizgi film kahramanları vardı, temaları, karakterleri, üretim süreçleri ile tamamen özgün çizgi filmler."
 </p>
 <p class="metin">
  İsmailov bu yeni süreçte Türk mahreçli sinemanın dünyaya açılmasının eskisinden daha zor olduğunu söylüyor. Sanatın para karşılığı alınıp satılan bir şey değil zahmetle ele geçen bir süreç olduğunu yeniden keşfetmek gerekiyor çünkü. Elindeki üç kitabın önemi de bu keşfetme ve hatırlama sürecinde anlaşılacak belki. Bir gün birileri bakmak, hatırlamak isterse, hiç değilse kaynak hazır olacak. Buna inancı sonsuz. "Bir gün bu filmler dünya çapında beyaz perdede yer alacak, buna inanıyorum, çünkü bunlar  insanın kalbine, düşüncesine dokunan, bir neticeye varan filmlerdi, sanat icra etmeyi herşeyin önüne koyan filmlerdi".
 </p>
 <p class="metin">
  Ez cümle,  bir çok rejim ve bir çok sanat politikası görmüş bir sinema adamı olan Tevfik İsmailov'un sözleri, sitemi ve özlemi, sinemanın piyasa koşullarının baskısı altında olmasıyla diktatör baskısı altında olmasının çok farklı şeyler olmadığını kanıtlıyor bize. Bu konuda araştırma yapmak isteyen veya konuya özel ilgi duyanların bu üç cilde sahip olmaları için ise Mimar Sinan Üniverstesi Sinema TV Merkezi ile irtibata geçmeleri gerekiyor.
 </p>
 <p class="metin">
  (Tel. no: 0212 266 10 96 fax: 0212 267 04 94 Müracaat: Gülden Eruzun)
 </p>
 <br/>
 <center>
  <a class="anaorta" href="http://web.archive.org/web/20020329163758/mailto:nihalbengisu@hotmail.com">
   nihalbengisu@hotmail.com
  </a>
 </center>
 <br/>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2002/379/kultur/1.htm), [web.archive.org (arşiv bağlantısı)](http://web.archive.org/web/20020329163758/http://www.aksiyon.com.tr:80/2002/379/kultur/1.htm)
