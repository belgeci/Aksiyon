# Lezzetin seyir defteri

*Nihal Bengisu Karaca 1999.07.31*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   İstanbul her cepheden ayrı görünüyor. Güzel ve çirkin, huylu ile huysuz, kusurlu ve mükemmel burada, birarada. Genelde nefretle seviyoruz onu.
  </font>
 </div>
 <div id="newsText">
  <font class="detail-text">
   Kimbilir belki kendini bize çok gördüğünden, belki hunhar ellere çabuk boyun eğdiğinden, günden güne yağmalanan ve eksilen güzelliklerinin hesabını sormaksızın durup öylece bekleyişinden... Kimileri küfrederek daha da zehirliyor havayı.
   <br/>
   <br/>
   Kimi "yarin elinden zehir olsa..." deyip ortak bir modda buluşuyor onunla, trafiğini takmıyor, havasını çekilmez kılan nemine aldırmıyor, ateş pahası etiketlerinden korkup seğirtmiyor, "dünden kalan ne varsa" kucaklanıyor. Çünkü zaman yalnızca bu kentte sahneye çıkıyor, gölgeler arasında bir açıp bir kapattığı yüzünü, binlerce kez değdiği taş sütunların, revakların, kubbelerin, kemerlerin arasında alımla gezdiriyor. Bu salınım İstanbulseveri büyülüyor, zaman İstanbul'da bir sevgili oluyor, onun gezdiği yerlere bakmak, onda uyuyakalmak, onda ibadet etmek, onda yemek, onda içmek. Mekan, İstanbul'u içine çekmiş ve bir daha bırakmamış mekan, apayrı anlamlara bürünüyor böyle olunca. Hele hele ardına kıvrıldığı anlı şanlı bir caminin unutulmuş bir mütemmim cüz'ü olarak daldığı kâbustan o İstanbulseverin dürtmesiyle uyandırılıp hayata döndürülmüşse...
   <br/>
   <br/>
   Hem Koca Sinan'dan Hem Aşçıbaşı'ndan
   <br/>
   <br/>
   "Şehzadeler güzidesi Sultan Mehmed'im Merkadi Sultan Mehemmed bad Firdevsi ebed". Kanuni Sultan Süleyman çok sevdiği oğlu Şehzade Mehmet öldüğünde onun anısını yaşatacak bir cami, medrese yapılmasını emreder. Mimar Sinan kolları sıvar ve ilk eserini meydana getirir.
   <br/>
   <br/>
   Bugün Veznecilerdeki muhteşem Şehzade Camii ve külliyesi genç yaşta vefat eden bir oğula yakılan taşlaşmış bir ağıttır sanki, heybetli bir yalnızlık, bir ahiret sükûneti ve yumuşak başlı bir hüzün vardır onda. Neyse ki, Mimar Sinan'ın benzersiz ellerinden neşet eden bu sırlı vakıa amacına yıllarca hizmet eder, hüzün ve keder "hayrü hasenat"la bir nebze diner, yerini vermenin, ikram etmenin tanımsız tatmini ve huzuru  alır.
   <br/>
   <br/>
   Fatih Vefa'da bulunan Şehzade Camii arkasındaki Şehzade Mehmet Medresesi'nin 500 yıllık macerası değilse de bundan iküç ay önceki hâli konuya duyarlı olanların malumu. Vakıflar Müdürlüğüne ait olan  mekan önce kız yurdu olarak daha sonra Türk dünyasından gelen öğrencilerin barındığı bir yurt olarak kullanılmış. Şimdi kusursuz görünen avlunun duvarlarında voleybol direkleri ve basketbol potaları çakılıymış. Daha sonra sokaklarda yatan insanları ağırlamış medrese. Tabii pek iyi bir muamele görmemiş bu davetsiz misafirlerden. Kubbelerindeki kurşunların çoğu sokak çocuklarının tiner parası olmuş. Sonunda Türk Dünyası Araştırmaları Vakfı yerinde bir karar almış, kendisine tahsis edilmiş olan bu nadîde mekanı yine kendi adına çekip çevirecek, aslına uygun bir halde insanların hizmetine sunacak yürekli adamlar aramaya başlamış, bulmuş da. Önce hastane olması düşünülen mekan, biri hariç yedisi doktor olan sekiz kişiyi büyülemiş. Kürşat Atlı "İnsanların dinlenebilecekleri, kendi kültürel atmosferlerini soluyabilecekleri ve hoş duygularla ayrılacakları bir yer olmasını istedik" diyor. Şehzade Mehmet Medresesinin lokanta ve kültür merkezi olma serüveni böyle başlamış.
   <br/>
   <br/>
   Taş dile geldi, sonra yemek...
   <br/>
   <br/>
   Pek kolay olmamış tabii. Ortakların 'doktor olmayanı' ve en aktif çalışanı Salih Köksal'ın dediğine göre yapıdan yüz kamyonun üzerinde çöp çıkmış. Sadece temizlik ve bakım için harcanan miktar 1 milyon markın üzerinde. Ama değmiş. Salih Köksal, medreseyi ilk gördüğü ânın heyecanını taşıyor hâlâ, gözleri mütecessis bir kolleksiyoncu, bir hazine avcısı gibi parlıyor. Ticari açıdan da rantabl bir işletmeye vaziyet ediyor olmaktan çok kendisini bu eserle karşılaştıran şansa dua ediyor. Mekânın aslına rücû etmesini sağlamak, onu kültürel dokusuna uygun hâle getirmek için Vakıflar Müdürlüğünün tarihi eserlerin temizliği ve bakımı konusunda getirdiği kriterlere harfi harfine riayet edilmiş. Şimdi mescidi, yemek odaları, konferans ya da müzayedeler için kullanılması planlanan 4050 kişilik geniş salonu, satranç oynayacağınız ya da yer minderlerine oturup çayınızı ya da şerbetinizi yudumlayabileceğiniz kahvehane (namı diğer 'Cafe')si ile tüm parçalar yerli yerine oturmuş. Bu arada yemek odalarına değinmek lazım. Eğer avluda ya da medresinin koridorlarına serpiştirilmiş umumi alanlarda değil de, arkadaş grubunuz yahut ailenizle daha özel bir atmosfer içinde yemek yemek istiyorsanız, kimi karşılıklı olarak konuşlandırılmış masalardan, kimi ise büyük bakır sinili yer sofralarından birini tercih edebilirsiniz. Kış döneminde bu odalarda şömine yanacağını, yapının akustiği gereği cuma, cumartesi, pazar günlerinde kanun ve ney ile icra edilen Klasik Türk Mûsıkîsinin bu odalardan gayet net duyulabileceğini de ekleyelim. Amaç hızlıca ve sadece yemek yenilen bir yer tasarlamak değil, anlamlı ve hatırlanmaya değer bir akşam yaşanmasını sağlamak.  Sarmalandığınız hava medresenin iç duvarlarında sergilenen minyatür, hat ve tezhip örnekleriyle daha da yoğunlaşıyor. Şimdilik sınırlı sayıda olan eserler kendi alanlarında isim yapmış önemli sanatkârlara ait. Hasan Çelebi, Davut Bektaş, Ali Toy'un hatları, Oğuzhan Tuğrul'un vitrayı hemen göze çarpıyor. Size, birbiri ardına açılan kapılardan geçmek ve aslında bir bütün olan geleneğin yaşayan günlerini solumak kalıyor. Cevizli Ispanaklı Dana Sarması'nın, Patlıcan Kebabı'nın, baldan, muzdan, cevizden bir saray olan Şehzade tatlısının zamanı donduran lezzetleri bir yana, bir yemek sonrası töreni bile burada geçen zamanı ayrıcalıklı kılmaya yetiyor...
   <br/>
   <br/>
   40 yıl az bile...
   <br/>
   <br/>
   Türk eğlence imajını rakışişkebap ve dansöz olarak lanse eden turizmcilerin hem yanıldıklarını hem de ihanet içinde olduklarını söylüyor Salih Köksal. Kendisine şöyle sormuş meslek erbabı, 'Siz koca bir akşam yemeğinde insanları nasıl oyalamayı düşünüyorsunuz?"
   <br/>
   <br/>
   "Türk'ün geniş bir mutfağı olduğu kadar kendine özgü mükellef bir yemek kültürü var" diyor. Bu "yemek kültürü" basit bir klişe değil. Yemek öncesi, yemek ve yemek sonrası ayrı bir âlem. Hele bir kahve içme adabımız var ki insan şu "kırk yıl hatır" kısmında bir arttırıma gidilemez mi diye düşünüyor. Meğerse kahve öyle 56 dakikalık kolay bir iş değilmiş. Kahve çekirdek halindeyken özel bir tavada kavrulurmuş. Daha sonra "ıhlamur ağacından yapılmış bir çömlekte" soğutulur, değirmende çekilir ve illa ateşte pişirilirmiş. Ataların ağzından "ehli keyfin keyfini ne tazeler? diye soruyor Köksal, sonra cevap geliyor : "...taze elden, taze pişmiş, taze kahve tazeler."
   <br/>
   <br/>
   Ve bu keyfi tazeleme işlemi tam 55 dakika sürer. Üstelik geleneksel kıyafetler içindeki genç kızlar pişiriyor kahveyi. Alın size animasyon... Düğün, sünnet gibi özel günlerde sema gösterisi ve mehter dinletisi ve fasıl heyeti gibi alternatif organizasyonlarla  daha da gösterişli bir hâl alıyor seremoni. Hepsi bir yana Cafe kısmının her yeri tek tek incelemeye ve tek tek hikayelerini dinlemeye  vaktinizin yetemeyeceği kadar çeşitli aksesuarlarla dolu. Semerler, kamçılar, bakraçlar, sekiler, heybeler, maşrapalar, kılıçlar daha neler neler. Burada gördüğümüz herşey bizzat Salih Köksal tarafından "bulunup" getirilmiş. Yemek yenilen bölümlerde ve Cafe'de yer alan bu orijinal parçaları edinebilmek için 14 ayrı vilayet gezmiş. Bu arada bize o tumturaklı kahve seremonisi için gereken tam teşekküllü değirmeni de gösteriyor. Tavası, oymalı ahşap soğutma kabı ve değirmeni ile gerçekten üstün bir teknoloji. Bu aleti medreseye kazandırabilmek için girmediği macera kalmamış. Söylentiler onu Balıkesir'in Dursunbey ilçesi'ndeki Gökçedağ isimli dağ köyüne kadar götürmüş. Yarı meczup bir adam iki rakı parasına bırakmış bu antika eseri...
   <br/>
   <br/>
   Şişli'de farklı, Anadolukavağı'nda farklı, Ümraniye'de farklı, Fatih'te farklı olan İstanbul bu avlunun içinde bir. İşletmeciler geleneğin salık verdiği ortak bir dünyada göze olduğu kadar gönüle, damağa olduğu kadar dimağa seslenmek ve doyurmak noktasında kararlılar. Şöyle ki medresenin "medrese" ruhuna ve misyonuna da uygun olacak şekilde bir güzel sanatlar yeri haline getirilmesi planlanıyor. Şimdilik eylül ya da ekim olarak verdikleri tarihte hat, tezhip ve ebru dersleri başlayacak. Hâli hazırda sergilenen eserler çeşitlenecek. Kültür faaliyetleri kendisi de bir tezhib sanatçısı olan Dr. Hatice Aksu  tarafından düzenleniyor. "Biz mezbele halindeki bir ecdad yâdigârının ömrünü biraz daha uzatabilmenin hazzını yaşıyoruz" diyor Köksal. Özlenen bir dünyanın terbiye edilmiş zevklerinden tatmak isteyenler, fastfoodlarla ya da kötü taklitlerle avunan fakat genetik hafızada kodlanmış lezzetin şifrelerini aramaktan vazgeçmeyenler için iyi bir uğrak yeri Şehzade Mehmet Medresesi.
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=5507C26BF3ED74DF3BC87EC474E2DAAB?newsId=4699), [web.archive.org (arşiv bağlantısı)](http://web.archive.org/web/20140909131725/http://www.aksiyon.com.tr:80/aksiyon/newsDetail_getNewsById.action;jsessionid=5507C26BF3ED74DF3BC87EC474E2DAAB?newsId=4699)
