# Devlete bakan ‘leica’

*Nihal Bengisu Karaca Bilinmeyen-tarih*

<div>
 <p>
  <font>
   Röportajlar genellikle yayınlandıkları konseptin formlarına göre biçimlenir. Kısa bir giriş, sorular ve onlara verilen cevaplar; okuyucuya yansıyan gerçekte orada olan değil, formel bilgidir. Gazetecinin ya da muhabirin röportaj esnasında yaşadığı deneyim de, görüştüğü kişi hakkında edindiği kanaat de güncel yayın organında —genellikle— yer almaz.
   <br/>
   <br/>
   Ara Güler’in gözlem ve vizöründen düşen yedi büyük adam belki bu yüzden fazlaca heyecan uyandırıyor. YKY’nin yayınladığı “Yeryüzünde Yedi İz” Ara Güler’in sanat ve edebiyat dünyasında kalıcı eserler bırakmış yeri dolmayacak yedi insanına özgülenmiş. Birbirinden güzel fotoğraflara Ara Güler’in izlenimleri eklenmiş. Bertrand Russel, Tennesee Williams, Louis Aragon, William Saroyan, Marc Chagall, Salvador Dali ve Pablo Picasso’dan oluşan skala kendilerini Ara Güler’e açmışlar. Bırakın mahrem dünyalarına dalmayı ve onlara “şuraya otur, konsolun önüne geç, kılıcı eline al” gibi direktifler vererek poz verdirmeyi; yanlarına yaklaşmanın bile mucize olduğu bu insanları iki üç saatlik çekimlere ikna edebilmesi Güler’in maharetiyle ilgili bir sır. Bu maharet kendisini ‘değer’ olarak presante etmekten çekinmeyen bir atılganlıkla, pek sevdiği ‘foto—muhabir’ kimliğinin azmi ve cevvalliği ile birleştiği için çıkıyor ortaya. Kendi mahallesine hiç bir zaman yabancı kalmamış; vizörüne balıkçısı, kahvecisi, işçisi, aylakı, kadını, yaşlısı ile geniş bir coğrafyayı sığdırabilmiş ve mahallesindekine benzer bir yatay ilişkiler ağını dünya ölçeğine taşıyabilmiş, evrensel ölçülerden korkmamış, yüksek kıratta olduğunun ‘sağlamasını’ yapmış biri...
   <br>
    <br>
     Yaşadığı devri ‘an’ları dondurarak, handiyse zamanı yavaşlatıp ‘tanıklık’ biriktererek anlamlı kılmış Ara Güler’in, çabası soruları, kuşkuları, güzellik ve çirkinlikleri; tüm hayat partikülleri ile anlamı arayan; onu ele geçirmeyi ya da kaybetmeyi en güzel, en görkemli biçimlerle dışavurmuş olan ‘sanatçı’ya bakması kadar doğal ve ‘anlamlı’ bir şey olmasa gerek... Bakış fotoğrafçının elinde bir kement; Salvador Dali’nin çılgın bakışlarını ve etrafına dolanmış kumaş eşliğinde verdiği pozları, o kumaşın aslında otelin perdesi olduğu bilgisinin eşliğinde duyumsamak bambaşka bir keyif. Takım elbiseli ağır, beyefendi Bertrand Russel’dan hemen sonra gelen Amerikalı Tennese Williams sanatta yaratıcılık türlerinin ne kadar farklı kanallardan beslendiğini, dehanın ve yeteneğin kültürel ve karakter yapılarıyla belirlendiğini imler nitelikte. Yaşlılık günlerinde geçmişi, tabloları ve artık hayatta olmayan eşi Elsa’nın fotoğraflarından bir hayat kurmuş olan Aragon’un Güler’in izlenimlerinden süzülen yalnızlığı ise bir o kadar hüzünlü. Ve, 1910’larda yaptığı resimler 90’larda 3 milyon dolara alıcı bulan, Cengiz Han’ın kilometrekarelerce toprağa ve hükümdarlara yaptığını resim dünyasının bilinen alışkanlıklarına karşı yapmış dev Picasso... Hakkında çıkan kitapların birini bile okumamış, Lenin’in gönderdiği nişanı “genç birine verin de önü açılsın, bana vereceksiniz de ne olacak” deyip reddetmiş, yaptığı resimleri oraya buraya fırlatan, unutkan, umursamaz ve müdanaasız Picassso; satır araları elbette Picasso ile geçirdiği dört günün her anından zevk alan Ara Güler’in heyecanıyla dolu.
     <br>
      <br>
       Yedi insan ve onlara bu kadar yakından bakabilmiş Ara Güler... “Ben sanatçı değilim’ diyen bir fotoğraf duayeninin bir çırpıda içimize doldurdukları: Zaman, mesafe, büyülenme, deha, hayranlık, ölüm...
       <br>
        <br/>
        <br/>
       </br>
      </br>
     </br>
    </br>
   </br>
  </font>
 </p>
 <p>
  <font>
   (Bu yazı 54 kez okunmuştur)
  </font>
 </p>
</div>


Kaynak: [www.aksiyon.com.tr](http://www.aksiyon.com.tr:80/yazdir.php?id=1748), [web.archive.org (arşiv bağlantısı)](http://web.archive.org/web/20050301175225/http://www.aksiyon.com.tr:80/yazdir.php?id=1748)
