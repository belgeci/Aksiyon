# İhsan Derman:Sanat sözcüğünden imtina ediyoruz

*Nihal Bengisu Karaca 2001.07.21*

<div>
 <p class="spot">
  "Bilgisayar yalnızca bir  araç değil. Bilgisayar aynı  zamanda sembol üreten bir  araç. Dünyayı değiştirmekten  çok dünyanın anlamını  değiştirmeye yönelik sosyal  ve kültürel işlevleri  olan bir aygıt"
 </p>
 <p class="metin">
 </p>
 <p class="metin">
  Bir zamanlar sakalları haylice uzamış bazı adamlar renkli çamurla mağara duvarlarına bizon resimleri çiziyorlardı. Şimdi bilgisayar ortamında izlenilebilen sergiler açılıyor, mouse'u gerekli şekilde kullanıyor, tıklıyor ve ürünleri görüyorsunuz; sonra arka zeminde müziğin ritmine koşut akan video çalışmalarına takılıyor gözünüz. Filmlerden, haberlerden, uçuşan yapraklar ve koşan atlardan bir arabanın iç dizaynını gösteren çizimlere varana kadar her türlü çevresel malzemenin bilgisayar ortamında yeniden ama çarpıcı değişiklerle kurgulanmasıyla elde edilen görüntüler bunlar. Çok öne çıkan herhangi bir izlek yok, ama belli bir altmetine göre dizilmiş ve toplanmışlar sanki, aralarında organik bir ilişki var nerdeyse. Sergi, Bilgi Üniversitesi'nin Taksim Sıraselviler caddesindeki sergi salonunda bir hafta daha kalacak. Sergi "VCD Track No1: Post Edit" adını taşıyor ve "görsel iletişim tasarımı" bölümünün ilk mezunlarının işlerinden oluşuyor. Sergide öğrencilerin bitirme projelerinin yanısıra dört yıl boyunca gerçekleştirdikleri web sitesi tasarımları, iki ve üç boyutlu animasyonlar, interaktif multimedya çalışmaları, grafik tasarımları ve video filmleri yer alıyor.
 </p>
 <p class="metin">
  "Görsel İletişim Tasarımı" (Visual Communication Desing) bölümü açıldığı zaman sadece Türkiye için değil dünya için yeni bir alandı. Oysa şimdi internetle tanışan ve medyatik faaliyetlerle ilgilenenlerin az çok kestirebildiği gibi bilgisayar ortamında gerçekleştirilen ve sanatsal bir süreci içeren bu faaliyet çağın en gözde mesleklerinden biri. Gözde olması sanatsal bir oluşumu çağrıştırmasının yanısıra piyasada ticari bir karşılık bulabilmesinden kaynaklanıyor. Yapıtların ticari dolaşım ağına dahil olan bir tüketim nesnesi olmalarını bir kenara bırakıyoruz. Eğer sanat iseler sanatın tarifini bir hayli değiştirmiş olsalar gerek deyip, acaba hangisine daha yakın olabilirler diye düşünüyoruz: Rafaello'nun onlarca eskizden sonra oluşan tablolarına mı, yoksa boyaya değil boyanın kullanılış biçimine odaklanan Pollock'un soyut resimlerine mi? "Hiçbirine" diye cevap veriyor bilirkişi. Fotoğraf sanatçısı ve kendi deyimiyle sürekli göçe zorlanmış bir akademisyen olan İhsan Derman'la tasarımı ve sanatı konuşuyor, iletişim alanının yükselen değerini anlamaya çalışıyoruz.
 </p>
 <p class="metin">
  -Türkiye'de Görsel İletişim Tasarımı adıyla kurulmuş ilk bölümün başındasınız. Bu nasıl bir meslek, neler yapılıp ediliyor bu çerçeve içinde ve hedef tam olarak ne?
 </p>
 <p class="metin">
  Multi medya dediğimiz ve Türkçeye çoklu ortam diye çevirdiğimiz ortamların estetik düzenlemesine yönelik bir program takip ediyor bölüm. Çoklu ortam dediğimiz şey fotoğraf, grafik, video, illüstrasyon, tipografi, çizgi film gibi bildik alanları yeni bir biçimde bilgisayar temelinde toplamak anlamına geliyor. Bizimki daha çok CD rom, web tasarımı, interaktif düzenlemeler gibi işlemleri ve ürünleri kapsıyor. Ağırlıklı olarak teknik eğitim veren bir bölüm, ama bizden mezun olan öğrenci fotoğraf, video, üç boyutlu animasyon gibi alanlarda ciddi bir eğitim alıyor. Alanlar eski, bunu bilgisayar potasında eritmek ise yeni bir şey.
 </p>
 <p class="metin">
  -Tüm bu alanları biraraya getirdiğiniz "bilgisayar"ı nasıl görüyorsunuz, teknik bir alet olarak mı, ressamın fırçası gibi mi?
 </p>
 <p class="metin">
  Teknik bir bölüm olduğumuzu söylüyoruz ama bilgisayarı salt teknik bir araç olarak görmüyoruz. Genellikle klasik yaklaşım şudur: Sanat boyutu olan işlerle ilgilenenler der ki biz eski yaptığımız işi yapıyoruz, bilgisayar bizim için yalnızca bir araç! Bilgisayar yalnızca bir araç değil. Bilgisayar aynı zamanda sembol üreten bir araç. Dünyayı değiştirmekten çok dünyanın anlamını değiştirmeye yönelik sosyal ve kültürel işlevleri olan bir aygıt.
 </p>
 <p class="metin">
  -Yeni olmayan şeylerle yeni bir zeminde sembol üretimi yapmak sanatın kapsamına giren bir işlev değil mi aynı zamanda?
 </p>
 <p class="metin">
  Yaptığımız geleneksel alanların bilgisayar ortamında toplanması ama bu tümüyle yeni bir iş. Çünkü bilgisayar yalnızca bunları biraraya getiren fiziksel bir ortamdan çok kendisi bunu yeniden sunabilecek yeteneğe sahip bir aygıt. Bu aygıt bir makas gibi, çekiç gibi dünyayı değiştirecek bir araç değil. Tekniklerimizin kökeni olan uygulamalar geleneksel ama bunlara kazandırdığımız anlam yeni.
 </p>
 <p class="metin">
  -Tüm sanat dalları da dünyanın anlamını değiştirmeye yönelmiyor mu? Bu bağlamda bilgisayarda üretilen anlamı farklı kılan ne?
 </p>
 <p class="metin">
  Biz sanat sözcüğünü kullanmaktan imtina ediyoruz açıkçası. Çünkü sanat beraberinde pek çok subjektiviteyi getiriyor. Biz belli bir hedef kitlesi ve belli bir amacı olan görsel mesaj olarak görüyoruz bu işi. Çoğu işimiz de ısmarlama. Sadece bir derste telaffuz ediliyor sanat kelimesi. Çünkü yaptığımız işte birtakım gözle görülür formüllerin açık seçik bize bakmasını bekliyoruz
 </p>
 <p class="metin">
  -Ne gibi formüller bunlar?
 </p>
 <p class="metin">
  Tasarım ilkeleri. Sözkonusu alanlara ilişkin teknik mükemellik. Sanat teknik açıdan kusurlu olabilir. Sanatçı olduğunu söyleyen biri için "Sabah kalktım, birşeyler hissettim, yaptım" demek yeterlidir. Bizim için ise bir şeylerin önceden tasarlanmış olması çok önemli, önceden belli bir amaç doğrultusunda oturulup kağıt üzerinde kavramsallaştırılması ve tasarlanmış olması bizim için vazgeçilmez bir süreç. Bizim yaptığımız işlerde de normal TV standartlarında kusurlu sayılabilecek işler görebilirsiniz. Ancak bunlar bilerek yapılmış kusurlardır, size göz kırparlar. Kamera çok sallanır ama görüntüye binen bir grafik çok profesyoneldir. Dolayısıyla ikisi birleştiği zaman tüm bu konseptin bilinçli kullanıldığı iması çıkar ortaya.
 </p>
 <p class="metin">
  -Bu farklılık, özgünlük ya da başarılı iş nasıl ve kimler tarafınden takdir ediliyor?
 </p>
 <p class="metin">
  Biz bir sınavdan çok işlerin değişik hocalar ve bazen de piyasa profesyonelleri tarafından değerlendirildiği jüriler oluşturmayı tercih ediyoruz. O öğrencinin uzunca bir dönemde yapmış olduğu çalışmalarını savunmasını, onları anlatmasını ve yapıtlarının arkasında durabilmesini istiyoruz. Böylece, her yapılan için bir açıklama istendiğinde o "ben yaptım oldu" türündeki subjektif boyut engellenmiş oluyor. Gerçi burada da görüntü yoğun bir çağda yaşıyor oluşumuzun yarattığı çelişkiler var. Görüntüler o kadar yoğun ki kendileri açıklanmaya gereksinmiyorlarmış gibi durmaya başladılar. Oysa görüntüler belli niyetler, belli amaçlar için üretilmiş sembolik yüzeylerdir, dolayısıyla onlara eleştirel bir gözle yaklaşılması gerekiyor. Öğrencilerimizin herhangi bir görüntüyü beğendim/ beğenmedim türünde yorumların çok ötesinde değerlendirebilecek kritik bir göze sahip olması için çalışıyoruz. Kuramsal içeriğin öğrenciye ulaşmasını fazlasıyla önemsiyoruz.
 </p>
 <p class="metin">
  -Sergide gördüğüm videolarda çalışmayı olduğu kadar esin gücünü de gerektiren şeyler vardı. Öğrencilerin sanat duyusunu piyasanın yoz beklentilerinden nasıl korumayı düşünüyorsunuz?
 </p>
 <p class="metin">
  Tüketilmesi ve dağıtılması konusunda profesyonel ve ticari kanallara yakın duran ama üretim safhası açısından sanatsal üretimin çok fazla unsurunu içeren bir süreç bu. Daha mezun olmadan  öğrencinin profesyonel piyasa kıstaslarıyla donatılmasını istemiyoruz. Staj yaparken oraya buraya iş yapan öğencilerimiz olsun istemiyoruz açıkçası. Biz piyasayı değiştirecek insanlar yetiştirmeyi hedefliyoruz. Laboratuvarlarda pek çok imkan sağlanıyor ama bunlar çok ütopik, çok kurgusal işler oluyor. Standart grafik birimlerinde bir kurumsal kimlik çalışması yapılır, bizde böyle bir şey yok. Biz daha çok subjektif ve deneysel projelere itibar ediyoruz. Yetiştirdiğimiz insanları piyasa için yetiştiriyoruz ama bu piyasa bugünkü piyasa değil.
 </p>
 <p class="metin">
  -İzlediğimiz şeylerde tüm bu zaman mekan oynamaları, deforme edilmiş görüntüler, mantıksal alışkanlıkları sekteye uğratan küçük şoklar arasından en öne çıkan "hız"dı, herşey hızla kurgulanmıştı. Hız'ın bu alan için özel bir anlamı var mı?
 </p>
 <p class="metin">
  Söyledikleriniz bölümün ideolojisini yansıtan şeyler. Tüm bu hız üretim safhasına paralel gelişiyor. Gerek uğraştığımız teknolojide, gerek Türkiye ortamında katlanarak büyüyen değişimi ifade eden önemli bir faktör hız. Yaptığımız işlerin önemli bir ortak paydası bu. Teknolojinin kullanımı ve teknolojinin kendi sınırlılıklarının bir estetik unsur olarak devreye sokulması bizim bir leight motive gibi yinelediğimiz mevzular?.
 </p>
 <p class="metin">
  -"Güneşin altında söylenecek yeni bir şey kalmadı" diye bir söz var. Artık neyi değil nasıl söylediğiniz önemli. Aynı şey sizin alanınızda çok daha önemli sanki. Kullanılan çevresel malzemeler olsun geleneksel dediğiniz alanların bilgisayar düzlemine aktarımı olsun, bir kurguda düğümleniyor gibi.
 </p>
 <p class="metin">
  Evet serginin alt başlığı vardı: Post Edit. Bu post prodüksiyona, çekim sonrası kurgu aşamasına daha fazla önem atfedildiğini vurgular bir başlıktı. Fotoğraf, video, yırtılmış gazete haberleri vs. gibi malzemelerin belli estetik kaygılar da gözetilerek biraraya getirildiği kurgu aşaması elbette işin en önemli yanı.
 </p>
 <p class="metin">
  -Post Edit, postmodern sanata da atıf yapan bir başlık mı?
 </p>
 <p class="metin">
  Evet bir anlamda. Auteur kavramının daha farklı şekillerde algılanıldığı bir dönemdir postmodernizm. Kullandığımız müzikler özgün müzik değil, malzemelerimiz de otantik değil. Ama çalışmalarımızda modernist anlamda bir imzadan, bir auteurdan bahsetmek mümkün değildir ki bu tam da postmodernizme uygun bir durumdur. Orada estetiğin ideolojisi ve sanat görüşü bağlamında bir cemaat havasının olduğu görülür. Bölümün kendine has bir kişiliğinin oluşmuş olduğunu söyleyebilirim.
 </p>
 <p class="metin">
  -Nelerdir bu cemaatin kişisel özellikleri?
 </p>
 <p class="metin">
  Hoca ve öğrenci arasındaki ilişki bir yanıyla çok gayri resmi, bir yanıyla usta çırak ilişkisini barındıran bir düzlemde. Öğrencilerimizden bazıları onlara ders veren öğretim üyelerinden daha fazla maaş alan insanlar. Dolayısıyla biz bu programı oluştururken öğrencinin bize desteğini çok hesaplıyoruz. Hocaların da öğrencilerden bir şeyler öğrenebileceği sözü bizde yerli yerine oturuyor. Bazı derslerde bir konuda hocalardan daha yetkin öğrencileri bulabilirsiniz. Hatta şunu söyleyeyim, biz şu an canlı tutmaya çalıştığımız müfredat için onların profesyonel hayattaki geri beslemelerine son derece muhtacız. Biz akademisyenler çok somut işlerle uğraşsak da soyutlanmış durumdayız. O yüzden ilişkiyi koparmayı düşünmüyoruz. Umduğumuz onların piyasada gördüklerini ve yaşadıkları tecrübeleri bize geri getirmeleri, programa katkıda bulunmaları. Bu cemaat havasını çok önemli görüyoruz.
 </p>
 <p class="metin">
  -Yani sadece sanatın değil eğitimin de değişen yüzü ile karşı karşıyayız.
 </p>
 <p class="metin">
  Aynen öyle.
 </p>
 <p class="metin">
 </p>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2001/346/kultur/1.htm), [web.archive.org (arşiv bağlantısı)](http://web.archive.org/web/20020429230006/http://www.aksiyon.com.tr:80/2001/346/kultur/1.htm)
