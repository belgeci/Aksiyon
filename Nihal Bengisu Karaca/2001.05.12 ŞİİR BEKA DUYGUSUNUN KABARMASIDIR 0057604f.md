# ŞİİR BEKA DUYGUSUNUN KABARMASIDIR

*Nihal Bengisu Karaca 2001.05.12*

<div>
 <p class="spot">
  Varlık alanının mantıki kavranışı değil, varlıktan bir heyecana kapılmanın, varlığı tebcil etmenin bir yansımasıdır şiir. Şiir beka duygusunun kabarmasıdır, organik işleyiştir. Şeyh Galip'in "Hoşça bak zatına zübde-i âlemsin sen" mısraındaki insan övgüsü genel anlamda varlığın övgüsüdür, şiir de varlığa dahildir
 </p>
 <p class="metin">
 </p>
 <img border="0" src="/web/20020202233822im_/http://www.aksiyon.com.tr/2001/336/resimler/Siir.jpg"/>
 <p class="metin">
  Ebubekir Eroğlu'nun şiiri için modern şiirle mistik şiirin buluşması tanımı yapılır. Eroğlu, Sezai Karakoç ve Cahit Zarifoğlu şiir çizgisinin son kuşak temsilcisi olarak nitelenir. Ancak zaman zaman geleneksel formları denemiş bu iki şairden "başından beri modern" olması ile ayrılır. Eroğlu'nun şiirinde inanç ve şiir, mistik ve reel dünya, yumuşak dokunuşlar ve saydam ağlarla birbirini zorlamadan iç içe geçerler. Şair şiirini tasavvufun bereketli topraklarında yetiştirdiği imgelerle besler; ancak bu besin hiç bir zaman bir fetiş haline gelmez. Şairin elbette bir sosyal hayatı, sosyal mücadelesi ve devinimi vardır. Ancak bütün bunlar bilinçte süzülür, muhayyilede demlenir ve şiire düşer. Ebubekir Eroğlu kamerayı eline alıp günü izleyen şairlerden değildir, o akıp giden zamanın tecrübeye akseden izlerini keşfeder ve onlara bir perspektif verir, ona bir "muhayyile şairi" demek doğru olur. Kuşkusuz ne bu yer ne de bu zemin bir Eroğlu şiiri analizi yapmaya elverecek mahiyette değildir. O zaman biz de biran önce sadede geçeriz, YKY'den çıkan toplu şiirlerine verdiği o zihin çelen ismin merakıyla tuttuğumuz yolun sonunda, kendi şiirini kendisinden dinleriz.
 </p>
 <p class="metin">
  -Ebubekir Eroğlu şiirinin belli nirengi noktaları var. Din bunlardan bir tanesi. Hatta sizin için hep 'dini referansları kabul eden ve bunları modern biçimde kurgulayan nadir şairlerden' ibaresi kullanılıyor. Bir müslüman ve aynı zamanda bir şair olmanız açısından, şirinizin yapıtaşlarından biri olan dini nasıl algılıyorsunuz?
 </p>
 <p class="metin">
  İnsanlar sanayileşme öncesinde varoluşlarını "borçlu oldukları" düşüncesine göre tesis etmişler. Yani insan dünyanın heryerinde gözleri, ayakları, tüm varlığı için birine borçlu olduğunu düşünmüştür. Beşeri olarak yaygın olan çok temel bir duygudur bu: Yaratana borçlu olma inancı. Sanayileşme öncesinde insanın doğayla iç içe olduğu, mühendisliğin işe karışmadığı dönemde bu duygu var. Sanayileşme dönemi ile birlikte insanın varlığını yaratana borçlu olması durumu değil, yapıp ettikleri öne çıkıyor, yetenek öne geçiyor. Bunlar öne geçince benim bu gözlerimi, ayaklarımı, varlığımı birine borçlu olduğum duygusu ikinci plana atılıyor. Bir şair bugün modern anlamda bir şiir yazıyorsa ve inanç sahibiyse bu on bin yıllık kadim borçluluk duygusuna sahip çıkıyordur. Ben, naçizane, insan yaratıcılığının bayrak edildiği bu çağda da borçlu olma duygusunun mirasçısıyım.
 </p>
 <p class="metin">
  -Az önce yeteneğin öne geçmesini sanayileşme sonrası olgular içinde değerlendirdiniz. Hayli çaplı bir yetenek yekûnu isteyen şiir yazma ile din duygusunun somutlaştırdığı bu borçluluk duygusu yanyana nasıl duruyor? Kimi çatışmalar, kararsızlıklar, sapmalar ortaya çıkmıyor mu, denge nasıl sağlanıyor?
 </p>
 <p class="metin">
  Anlamlı bir soru. Bu ilk bakışta insana çelişkiye yol açacak bir şeymiş gibi görünüyor ama bu durumdan çelişki çıkmıyor. Bu bir nevi sosyal mücadele gibi kafada süren bir mücadele oluyor, güç bir durumun aşılması, bir matematik problemin çözülmesi gibi, bir "çile" hali sürüp gidiyor. Değerler skalasında bir karışıklık olmuş da bir denge aranıyorsa orada bir hareket olacaktır ama bu sürecin sonunda herşey yerine oturur ve bir "yücelik" ortaya çıkar.
 </p>
 <p class="metin">
  -Şair ve diğerlerinin arasına bir çizgi çeken bu sancılı çile hali midir?
 </p>
 <p class="metin">
  Belki, genelde insanlar şairlerde bir "yetersizlik" hali görürler, şiire de öyle "yüce" bir şeymiş gibi bakmazlar. Şairler toplumda öyle çok da iyi yerlere konmazlar.
 </p>
 <p class="metin">
  -Belki anlaşılamadıkları için, sürekli zihinsel bir mesai onları zor bir halet-i ruhiyede tuttuğu için...
 </p>
 <p class="metin">
  Evet, insanlar sonuçta şairin içinde olduğu o zor halet-i ruhiyeyi kendileri için talep etmezler, sonuçları isterler, "şair yazsın, biz de alıp okuyalım" derler.
 </p>
 <p class="metin">
  -Sevap Defterlerinde insanın kendini övmesi değil, kendinin de dahil olduğu varlığı övmesi sözleri, birlik ve varlık üzere temellendirilmiş bir dünya görüşü sunuyor. Bu dünya görüşü bağlamında şiir varlığın üstünlüğünü terennüm eden bir araç mı, yoksa varlığa dahil bir oluşum mu?
 </p>
 <p class="metin">
  Vahdet-i vücut kavramında yaratılışın köküne doğru gidildiğinde bir boşluk alanı, bir de varlık alanı olduğu görülür. Yani bir yaratıcı vardır bir de yaratıcının dışındaki alan vardır. Vahdet-i vücut, yaradılmış olarak bizlerin de ezelde Tanrı'nın olduğu o varlık alanında oluşumuzla mümkün oluyor, varlığın birliği gerçekleşiyor. Söylediğinizin kökünde o var. Varlık alanının mantıki kavranışı değil, varlıktan bir heyecana kapılmanın, varlığı tebcil etmenin bir yansımasıdır şiir. Şiir beka duygusunun kabarmasıdır. Şey Galip'in "Hoşça bak zatına zübde-i âlemsin sen" mısraındaki insan övgüsü genel anlamda varlığın övgüsüdür, şiir de varlığa dahildir.
 </p>
 <p class="metin">
  -Ya varlık alanının dışındaki alan, yani boşluk, yani yokluk.
 </p>
 <p class="metin">
  Eskiden duvara asılan tablolar arasında, belki görmüşsünüzdür, "hiç" yazan hatlar vardı. Kültürümüz "hiç"i bilmişti, yokluğa, hiç'e bakıp varlığını hissetmekti amaç. Hiçlik duygusu bir anlamda şiir için de uygun bir duygudur. Seyyid Nesimi'nin şiiri hiçliği önemseyen, hiçlik duygusundan çıkarak varlığa varan bir şiirdir sözgelimi.
 </p>
 <p class="metin">
  -Sizin için şiirini şiirin zamanına bırakan şair deniyor. Şiirin zamanı ne demek?
 </p>
 <p class="metin">
  Bizim Türkçe'de zaman kelimesi ile vakit kelimesi arasında fark vardır, bu farkı bilirsek bunun anlamı daha iyi ortaya çıkar. Zaman saatin gösterdiği zamandır. Saat dörtte buluşalım dediğimiz zaman, zamandan bahsederiz. Vakit ise olaylara olgulara göre düzenlenmiş olan birimdir. Zaman kelimesini tüm dünyayla ortaklaşa paylaşırız. Vakit ise bir oluşa göre tayin edilen zamandır. Kalkma vakti, yemek vakti, namaz vakti gibi. Şiir vakti de şiirin oluşuna göre belirlenen zaman olsa gerek.
 </p>
 <p class="metin">
  -Paul Valrey'nin "İlk mısra Tanrı vergisidir" sözüyle de ilintili bir şey mi bu, yani o ilk mısraı beklemeyen, şiirin zamanı dışında "üretmeye" çalışan şair yazdığı şiirin dışında mı kalır?
 </p>
 <p class="metin">
  Hayır, şiirin vakti içinde ya da dışında, çalışan şairin çalışması şiire aksedecektir en nihayetinde. Çalışmak hareketi getirir. Anne vücudundaki sütün toplanması gibi bir şeydir bu, zihin çalışır, görünmeyen yerlerde hareket devam eder, şiir toplanır
 </p>
 <p class="metin">
  -Şiirinizde doğal malzemeden, taştan, akarsudan, ağaçtan açılan ve giderek derinleşen bir izlek var. Buna mukabil kendine karşı bile mesafeli bir duruş var sanki, buna bir anlam yükleme mümkün mü?
 </p>
 <p class="metin">
  Doğal malzemeyi çoğu zaman soyutlama yapmak için kullanıyorum. Belki son derece sıradan, güncel bir olaydan etkilenişim sözkonusu ama şiire dönüşürken doğadaki varlıkla özdeşleşerek çıkıyor. Baskı sembolizm getirir derler, buna inanıyorum. Sözünü ettiğiniz mesafe kendimi koyvermekten korkmamla alâkalı. Kendimi tuttuğum, dağıtmaktan alıkoyduğum içindir bu "ben" mesafesi.
 </p>
 <p class="metin">
  -Oysa herşeye dair ses yükselten, güncele yakın duran, şiiri meydanlara özgü bir megafon yapan bir şiir kategorisi daha var. "Şiirimde şu sorunu irdeledim" diyen şairler var. Şiirin belli bir fikrin megafonu olduğu bir anlayış için ne dersiniz?
 </p>
 <p class="metin">
  Doğrusu bu tavrın şair için bir tehdit oluşturduğunu düşünmüyorum. Şair neyi seçeceğini bilir zaten. Ama böyle bir tavır şiirin algılanması, şiirin ortamı ve okuyucu açısından kesin bir tehdit oluşturur. Bazı dönemler şairlerin belli diktatörleri, belli bir tarafgirliği yaymak için şiir yazdıkları görülmüştür. O zaman şiir algısının paylaşıldığı zemin (Yüzde 90'ını okurlar oluşturur) angaje olan bir zemine dönüşüyor. Şair kendisi oluşan bu zeminden etkilenmese bile zemini manipüle eden taraf durumuna düşüyor.
 </p>
 <p class="metin">
  -Bu, şairi ne kadar değersiz kılar?
 </p>
 <p class="metin">
  Otantik bir durum her zaman zenginlik sağlar, ama işleyen zihin için, belli bir aşamada dondurulmuş ve katılaşmış her durum zararldır. Dini terimlerle kullanılsa bile çağmızın ideolojik kalıpları haline dönüşmüş durumlar şiir için uygun değildi. Şiirin yeşereceği sahanın özgürlüğe ihtiyacı var. Bu saha insan muhayyilesidir çünkü. Ancak belki bir hukukçuyu ilgilendirecek türden gündelik sosyal olgular ve kaygılar şiirin aleyhine olabilir. Çünkü şairin en büyük sorumluluğu, şiirin varolduğu yeri, muhayyileyi özenle korumak, onun özgürlüğüne halel gelmemesini sağlamaktır.
 </p>
 <p class="metin">
  -1968-1998 yılları arasında yayınladığınız Kuşluk Saatleri, Kayıpların Şarkısı, Yirmidört Şiir ve Şahitsiz Vakitler adlı dört kitabı biraraya getirdiniz ve "Berzah" dediniz. Bu ismin kitabın bir "toplu şiirler" kitabı olmasıyla alâkası var mı? Berzah "iki nokta arasında geçen süre" mi oluyor?
 </p>
 <p class="metin">
  Hemen belirteyim, Berzah "bütün şiirlerim" değil, bu dört kitabın toplamı. Berzah kelimesi tasavvufla ilgili bir tabir ama edebiyatla da ilgisi var. Dini bir terim olarak berzah, cennetin antresidir, ölen kişilerin ruhlarının beklediği yerdir. Tasavvuf kültürünün sahasındaki edebiyatta ise bir insan-ı kâmil kavramı vardır. İnsan-ı kâmil cennetin bu dünyadaki karşılığıdır. Tam tersi açıdan nefs-i levvame ise cehennemin karşılığı. Bu anlamda berzah ikisinin arasındaki yerdir; kalbin insan-ı kamil ile nefs-i levvame arasındaki yönelişleridir. Berzah bu dünyadır. Bu vasfıyla şiirin yatağında bir kavram berzah. Biz artık, bu çağda cenneti anlatacak değiliz. Ya cehennemi anlatacağız, ya da berzahtaki yönelişlerimizi; yani hislerimizi, yani beklentilerimizi, arzularımızı, hedeflerimizi...
 </p>
 <p class="metin">
 </p>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2001/336/haberler/3.htm), [web.archive.org (arşiv bağlantısı)](http://web.archive.org/web/20020202233822/http://www.aksiyon.com.tr:80/2001/336/haberler/3.htm)
