# Sönük bir hafta...

*Nihal Bengisu Karaca 2001.11.10*

<div>
 <img border="0" src="/web/20020325035159im_/http://www.aksiyon.com.tr/yazar/sinek.jpg"/>
 <p class="spot">
  Haftanın bir yıldızı yok... Gösterime giren yeni filmler arasında farklı ve özel bir yönüyle öne çıkabilecek tek yapım Kazım Öz'ün "Fotoğraf"ı. Biri askere gitmek diğeri ise PKK adına savaşmak için İstanbul'dan güneydoğuya gitmekte olan iki gencin aynı otobüste karşılaşmaları üzerinden gelişen bir öykü, bir çifte yolculuk hikayesi.
 </p>
 <p class="metin">
 </p>
 <img border="0" src="/web/20020325035159im_/http://www.aksiyon.com.tr/2001/362/resimler/sonuk.jpg"/>
 <p class="metin">
  Montreal, Rotterdam, Selanik, Bangkok, Beyrut, Molodist gibi festivallerin ardından Türkiye'de de gösterim imkanı bulmuş olan film yalnızca dört şehirde ve birer sinemada oynuyor. Daha önce Yeşim Ustaoğlu'nun "Güneşe Yolculuk" adlı filminde izlediğimiz amatör oyuncular Nazmi Kırık ve Mizgin Kapazan'ın rol aldığı bu film Türkiye'nin karanlık fotoğrafını çekmeye soyunuyor. Deneysel sinemayı ve muhalif sesleri fazlasıyla önemseyen ve teşvik eden yabancı organizasyonlar olmasa kanayan bir yara etrafında dolaşan yoğun siyasi söylemleri yüzünden sinema salonlarının ilgisizliği ve çekingenlikleri ile karşılaşan bu tür filmler kendilerini ve mesajlarını gösterme ve ispatlama mecrası bulamayacaklar neredeyse... Gerçi bazı yönetmenlerin içinden Kürt geçen film yapmadaki, ya da muhalif sesler çıkartmamakla beraber karakter olarak bir Kürt tiplemesini yeğlemelerinin arkasında uluslararası tribünlere oynama kaygısının, şirin görünmek ve böylece ödül almak amacının yattığını söyleyenler de var. Ama böylesi bir rant kaygısını ne Ustaoğlu ne de Öz için söylemek mümkün. Zira salt bir motif ya da bir "soruna parmak basmış olma, ele almış görünme"gibi bir samimiyetsizlik görünmüyor onların yapımlarında. Sinema dili açısından aralarında fark var, ama ikisi de "dava"ları için sinema yapma amacında tutarlı görünüyorlar.
 </p>
 <p class="metin">
  Skalanın diğer ucunda fazlasıyla cicili bicili, fazlasıyla konsantre, fazlasıyla "oluşturulmuş" bir dünyadan, Hollywood'un kamera arkasından kotarılmış bir komedi var: Gözde Çift/America's Sweethearts. Oyuncular pırıltılı (Catherine Zeta Jones, Julia Roberts, John Cusack), atmosfer pırıltılı.  Katherine Zeta Jones ile John Cusack, özel hayatları çok raiting aldığı, halk onları sevgili görmek istediği için bitirdikleri bir ilişkiyi yeniden onarmak zorunda kalan bir çifti canlandırıyorlar. İlişkiyi onarma ya da onarılmış gibi görünmesini sağlama kısmında devreye Julia Roberts giriyor, falan filan... İzlemesi her açıdan eğlenceli olsun diye güzel oyuncuların biraraya gelip komiklik yaptıkları bir film.
 </p>
 <p class="metin">
  Siz dergiyi elinize aldığınızda eskimiş olan haftanın gösterimdeki filmlerinden biri ise Hızlı ve Öfkeli/ The Fast and the Furious. Film ne yazık ki Jerry Bruckheimer prodüksiyonu olan 60 sn.nin kötü bir kopyası gibi. Sözkonusu olan yine arabalar, yine hız, yine adrenalin... Hızlı ve Öfkeli bir miktar bir dönemlerin Mel Gibson ve Tina Turner'lı Mad Max serisine de gönderme yapıyor, gece olunca yarasalar gibi yarış mekanlarına üşüşen macera tutkunları sefih ama tutkulu, alt sınıf ama gösterişli savaşçılara benziyorlar. Pitch Black/Derin Karanlık'ta rol almış olan Vin Diesel, Dominic Toretto karakteriyle, gündüz araba tamir eden, gece yarış düzenleyen bir karakteri canlandırıyor. Dominic kendisini polisten kurtaran Brian Earl Spilner'ı ekibine kattığında onunda bir polis olduğunu bilmemektedir. Fakat Brian giderek Dominic'ten ve kızkardeşi Mia'dan hoşlanmaya başlar. Bu vahşi, tempolu ve kuralsız hayatta onu çeken bir şeyler vardır ve Dominic'in yanında kendisini aileden biri gibi hissetmektedir. Oysa merkez Dominic'in birtakım soygunların yegane sorumlusu olduğuna emindir, Brian'den bekledikleri ise kanıttır. Fakat Brian işi ve yeni ailesi arasında seçim yapmak zorunda kalacaktır... Filmin arabalara ve hız tutkunlarına çok şey ifade edeceği kesin, ama ötesi yok.... Sığ bir senaryo, yer yer kuvvetli bir görsellik taşıyan ama genel olarak yavan bir yönetim, merkezde yer alan Vin Diesel dışında hiçbir yönüyle öne çıkamayan güdük bırakılmış karakterler... Hepsi o kadar... Sinemaya gitmek isteyenler halen birkaç sinemada gösterimde olan "Aşk Zamanı"na gitsin ve sinema diline has o muhteşem tadı damarlarında hissetsin... Afişi içeriğini yansıtmaktan çok uzak olan film küçük hikayesi ve dil zenginliği ile tüyler ürpertici bir sadelik ve sahicilik taşıyor .
 </p>
 <p class="metin">
 </p>
 <p class="arabaslik">
  Tarihten sinemaya süzülen...
 </p>
 <p class="metin">
  TÜRSAK tarafından geleneksel olarak her yıl düzenlenen "Uluslararası Sinema Tarih Buluşması"nın dördüncüsü bu yıl T.C. Başbakanlık Tanıtma Fonu'nun katkılarıyla ve T.C. Kültür Bakanlığının himayelerinde 16–23 Kasım tarihleri arasında İstanbul'da gerçekleştirilecek. Bu yılki teması "Hoşgörüsüzlük ve İnsan Hakları" olan festivalin tüm gösterim ve etkinlikleri her yıl olduğu gibi bu yıl da ücretsiz olarak gerçekleştirilecek. Bu yıl film gösterileri Uluslararası Film Yarışmaları ve Yarışma Dışı Gösterimler olmak üzere iki ana başlık altında toplanmış. Yarışmalı bölüm ise kendi içinde uzun metraj film yarışması, kısa film ve belgesel film olarak ikiye ayrılıyor. Uzun metraj film yarışması bölümünde Hollanda'dan Hırvatistan'a, Polonya'dan İspanya'ya kadar teması tarih olan, soykırım, savaş suçları ve insan hakları ihlalleri kunularına değinen filmler yer alıyor. Aborginiler'den Kızılderililer'e, Güney Afrika yerlilerinden Çeçenistan'a uzanan daha geniş bir yelpazeyi ise kısa filmcilerin ve belgesel film yapımcılarının vizöründen görmek mümkün. Yarışma dışı bölümünde gösterilecek olan filmler arasında Kuzey Kıbrıs Türk Cumhuriyeti'nden bir Türk yönetmen Niyazi Kızılyürek ile Güney Kıbrıs'tan bir Rum yönetmenin Panikos Hrisantus'un ortak yönettiği "Bizim Duvarımız" adlı belgesel Türk izleyicisinin ilgiyle izleyeceği bir yapım. Ermenistan, Hollanda ve Polonya sinemasına yakından bakmaya çalışan bölümler de ilgi çekici olacak. Festival salonları Beyoğlu Atlas Sineması, Sinema TÜRSAK–Levent, Atatürk Kültür Merkezi, Fransız Kültür Merkezi, Goethe Institut–Alman Kültür Merkezi, Boğaziçi Üniversitesi Sinema Salonu olarak belirlendi.
 </p>
 <p class="metin">
 </p>
 <p class="arabaslik">
  Parıltı, aşk ve acı...
 </p>
 <p class="metin">
  Kırmızı Değirmen
 </p>
 <p class="metin">
  Orj adı: Moulin Rouge
 </p>
 <p class="metin">
  Yön: Baz Luhrmann
 </p>
 <p class="metin">
  Oyn: Nicole Kidman, Ewan McGregor
 </p>
 <p class="metin">
  Sen ve yapım: Baz Luhrmann
 </p>
 <p class="metin">
 </p>
 <p class="metin">
  Moulin Rouge 1900'lü yılların tutarsız ve coşkulu anlayışını tümüyle yansıtan bir kutlama mekanı. Gözalıcı ve kötü şöhretli bir gece kulübü; Satine ise o gece kulübünün gözalıcı ve kötü şöhretli yıldızı. Satine gece kulübünü finanse edecek kadar zengin bir adamın takıntısı olmaya katlanmak ile gerçekten âşık olduğu beş parasız şair arasında seçim yapmak zorunda kalıyor. Öte yandan Christian da özgürlüğe inanıyor ve kusursuz aşkı bulma yolunda kendisini bu tür bir yerde buluyor. Film yetişkin olmak için girişilen sınırları zorlama eylemini, o ünlü mitolojik kahraman Orpheus'un deneyimini yeniden anlatmaya çalışıyor aslında. Gir, bak öğren, sınırlarını zorla, yok olmazsın ama güçlü bir deneyim yaşamış ve büyümüş biri olarak geri dönersin! Bu çok bildik tema, ve bir çuval keçiboynuzundan o bir dirhemlik balı süzmek, onca "gece hayatı" anekdotu görmeye değmi, kararı size bırakıyoruz.
 </p>
 <p class="metin">
 </p>
 <p class="metin">
 </p>
 <p class="metin">
 </p>
 <br/>
 <center>
  <a class="anaorta" href="http://web.archive.org/web/20020325035159/mailto:nihalbengisu@hotmail.com">
   nihalbengisu@hotmail.com
  </a>
 </center>
 <br/>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2001/362/sinema/1.htm), [web.archive.org (arşiv bağlantısı)](http://web.archive.org/web/20020325035159/http://www.aksiyon.com.tr:80/2001/362/sinema/1.htm)
