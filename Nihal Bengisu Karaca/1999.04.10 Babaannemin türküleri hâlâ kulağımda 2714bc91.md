# Babaannemin türküleri hâlâ kulağımda

*Nihal Bengisu Karaca 1999.04.10*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Dinleyicileri günden güne artıyor. O yüksek perdede, detone olmadan akıp giden sese bîgâne kalmak mümkün değil.
  </font>
 </div>
 <div id="newsText">
  <font class="detail-text">
   Sertab'ın sesi ısıtıyor; sözlere karışıp ürkütüyor. Yanıltıcı ve ikircikli duygular, uzlaşmalar  sesine çarpıp bize döndü; artık çağlamayan duyguların suskunluğunda olanları anlamaya çalışmak Sertab'la mümkün oldu kimi zaman. Teselli bulduk, yanlışlarımız bir kadifenin arasında kayboldu, kanama durdu: "...Ah büyüdük dünya zamanıyla, oysa hâlâ ana rahmindeyiz.." dedi şarkıcı, büyümedik, avunduk.
   <br/>
   <br/>
   Şimdi Demir Demirkan'la yürüyor yolu. İlk kez Rama reklamlarında duyduğumuz ses geçtiğimiz günlerde yine bir Sony Music sanatçısı olan Ricky Martin'le düet yaptı. Kapılar, önünde daha hızlı açılıyor artık. Koşa koşa değil dolu dolu geçmek istiyor kapılardan, dünyadan... Bazı projeleri var. Ayrıca siz bunları okuduğunuzda son albümü "Sertab Erener" çıkmış olacak...
   <br/>
   <br/>
    Dördüncü albümün çıktı. Neler söyleyeceksin?
   <br/>
   <br/>
   Stüdyo süresi kısa ama repertuar bulma aşaması uzun sürdü. Ama yine de zamanı çok iyi kullandık. Yine Demir Demirkan var prodüktör olarak. Yaylı aranjmanlarını Atilla Özdemiroğlu yazdı. Tema yine aşk üzerine odaklı. Pek tanıdık bir şey bu aşk. Ama "Sertab Gibi"de farklı bir dile getirişle işlemiştik "Aşk"ı. Onu insanın içindeki yolculukla paralel bir dünya olarak anlatmıştık. Yine aşk, ama yine farklı yaklaşımlar sözkonusu. Bizim açımızdan en büyük değişiklik ise sözlerin Aysel Gürel'e ait olması. Hiçbir zaman sipariş üzerine iş yapmak istemiyorum. Paylaşarak üretmek önemli benim için. O ânı kaçırmamaktan yanayım.
   <br/>
   <br/>
    İlk albüm "Sakin Ol" 92'de çıktı. 92'den bugüne kadar üç albümün yayınlandı. Aceleci bir yapın yok herhalde. Ya da yılda bir albüm "olmazsa olmaz"ın değil .
   <br/>
   <br/>
   Evet hiç yılda bir albüm yapamadım. Ama bence önemli olan albümün ömrünün ne kadar sürdüğü. Zaman içinde eskiyip gitmeyen bir albüm yapmayı daha çok önemsiyorum. Hem profesyonel anlamda hem de ticari anlamda uzun ömürlü albümler daha avantajlı.
   <br/>
   <br/>
    92'de çıkardığın "Sakin Ol" ile tanındın. Ama daha önce de söylüyordun, hatta reklam filmlerindeki müziklere ses verdin. Albüm öncesi bu bekleyiş ne içindi?
   <br/>
   <br/>
   Konservatuarda okurken opera şarkıcısı olmayı istiyordum. Klasik müziği daha iyi kavrayınca onun benim yapıma çok da uygun olmadığını anladım. Çünkü klasik biraz köşelidir, kuralları vardır. Klasik söylediğim zamanlar bu kurallar tarafından belirlendiğimi hissediyordum. Başkalarının parçalarını, başkaları gibi yorumlamak prim yapıyordu. "Vay be " diyorlardı, "Tıpkı Barbara Streisand gibi". Oysa ben sesimi kaybediyordum. Kendi  şarkılarımı söylemem, kendi kimliğimi bulmam gerekiyordu. Bu kararı vermek de biraz zaman aldı tabii. İşte öyle bir zamanda Sezen'le buluştu yollarımız.
   <br/>
   <br/>
    Konu tam buraya gelmişken sormalıyım. "Sertab Gibi"nin iç kapağında  Sezen Aksu'ya teşekkür ediyordun, sana "yön" verdiği için. Hem böyle bir otoritenin yönlendirmesine açık olmak hem de kendi kimliğini ve tarzını ortaya koymaya çalışmak zorlu bir iş olsa gerek?
   <br/>
   <br/>
   Gerçekten çok zor oldu. Dinleyici önyargılıdır. İlk çıkan birini tarif etmenin en kolay yolu onu birilerine benzetmektir. Bu genel olarak pek çok kişinin başına geldi, bana da olabilirdi. Benim söylediğim şarkılar da Sezen'in hem sözlerini hem melodilerini taşıyordu. Üstelik Sezen baştan sona tarzdır, şarkılardaki heceleri bölmesi bile kendi imzasını taşır. Başlarda zorlandım, şarkıları onun gibi bağlamamaya, kendi söyleyişimi bulmaya çalıştım. Herhalde başardım ki, kimse bana, "Sezen gibi söylüyorsun" demedi.
   <br/>
   <br/>
    Sezen'in etrafındaki bazı yeteneklere bir kariyer kazandırdığı vâkî. Diğer taraftan sırf Sezen'den etkilendiği için antipatik hâle gelenler de oldu. Gerçekten Sezen Aksu ve onun "el verdikleri" arasındaki hukuk nasıl işliyor?
   <br/>
   <br/>
   Sezen'e o işlerde prodüktör olarak bakmak lazım. Çünkü prodüktörün işlevi bir yere kadardır ve Sezen bu işi hakkıyla yapıyor. Öte yandan bu yönlendirme işinde Sezen'in dikte edici bir tutumu yok. Birini dinlerken tek referansınız kendinizdir. Haliyle o kişiye kendin gibi söylemeyi empoze edersin. AhmetMehmet gibi söylemesini isteyemezsin, çünkü bildiğin odur. Bu çok insânî bir şey. Ama bu rehberliği kabul edenin bir alt yapısı, bir projesi varsa kendini kaybetmekten korunur, yardımı alır ve arzuladığı yönde şekillenir. Bu yüzden Sezen sorumlu değil bunlardan.
   <br/>
   <br/>
    Dünya müzik odaklarının belli politikaları var. Bu politikalar kanımca eğilim oluşturuyor ve bu eğilimleri besliyor. Etnik müziğe duyulan dünya çapındaki ilgi bunun iyi bir göstergesi. Bu politikalar ve oluşturulan eğilimler Türkiye'deki müzisyenleri nasıl etkiliyor?
   <br/>
   <br/>
   Biz dünyanın Doğu tarafında doğmuş ve büyümüş birileri olarak kendi etnik formumuz içine Batılı normları oturtmakla uğraştık yıllarca. Onlar ise tam tersini yapıyor. Ve şu kesin  ki Batı her zaman yaptığı gibi  sömürüyor. Bir zamanlar Hindlilere nasıl muamele ettiğini bildiğimiz Batılılar şimdi Bir Hind sazının tınısını kendi çalgıları arasında duymaktan zevk alıyor. Öte yandan Türkiye'de büyüyen bir pazar var. Bazı albümlerin 2.5 milyon sattığı bir ülke burası. Onlar için astronomik rakamlar bunlar. Onlar buraya ilgi duydukça buradan bazı yetenekli kişilere o pazar gereği ortak işlere imza atma imkanı doğuyor. Tarkan gidiyor, orada müzik yapıyor örneğin. Bir taraftan da iyi oluyor, çünkü şimdiye kadar kendi kendimize çalıp oynadık. Oysa müziğin dili tekti. Şimdi bunu diğerleriyle paylaşıyoruz ve bu doğal bir süreç.
   <br/>
   <br/>
    Fakat bu süreç de Tarkan'ın başarısı da birbirine karışıyor galiba? Oysa Fransa Tarkan'dan çok önce Halit ve Raşid Taha ile coşmuştu...
   <br/>
   <br/>
   Şirketlerin başında şu an dinlediğimiz müziği veya bir yıl sonra ne dinleyeceğimizi, kimin, hangi albümün öne çıkacağını ve kimin daha "star" olacağını belirleyen insanlar var. Onlar karar veriyorlar. Bu noktada benim iyi bir şarkıcı olmam tek başına hiç bir anlama gelmiyor, bir prodüktör bana inanmamış, benimle albüm yapmamış ise. O yüzden bu konunun milli bir başarı şeklinde lanse edilmesini de anlamsız buluyorum.
   <br/>
   <br/>
    Türkülerin bu kadar popüler olması benzeri bir karar mekanizmasının bir sonucu mu? Çünkü gün geçmiyor ki yeni bir türkü albümü yapılmasın. "Destan" gibi rock sound'unda yorumlama girişimleri de arttı.
   <br/>
   <br/>
   Ülkemizdeki müzik otoritelerinin dünya ile bağları o kadar sağlam değil. Belki bir on yıl sonra olabilir bu. Bir dönem arabesk ya da pop müzik nasıl popüler olmuşsa şimdi de türkü popüler. Bu bir moda kanımca. Bir şeyler tutunca herkes aynı şeyi yapmaya kalkıyor. Bu sürü psikolojisi gibi bir şey.
   <br/>
   <br/>
    "Sakin Ol" dan bu yana gözlemlenebilir bir değişiklik yaşadın. "Sertap Gibi" kariyerindeki gelişimin bir göstergesi miydi, yoksa her albümün kendi içinde bir çizgi taşıyor mu?
   <br/>
   <br/>
   Her ikisini de söyleyebiliriz. Hepsi kendi başına benim o dönemdeki müzikal birikimimin, müzikal beynimin aynasıydı. Dinleyicinin son albümümle ilgilendiği zaman diliminde ben değişiyorum, hayatta bir şeyler oluyor, biriktiriyorum, beğenilerim de değişiyor. Sonra bir şey yaptığımda onlar "Biz Lâl'i dinliyorduk?" diyorlar. Onlar benimle aynı öyküyü yaşadıklarını düşünüyorlar ve beni bıraktıkları yerde bulamamanın tedirginliğini yaşıyorlar o an. Bu handikap mı değil mi bilmiyorum. Bir de bir önce yaptığıma benzer, onunla aynı tadları taşıyan bir şey yapmalıyım gibi bir düşüncem yok.
   <br/>
   <br/>
    Tarz dediğimiz, imza dediğimiz şey tehlikeye düşmez mi o zaman?
   <br/>
   <br/>
   Şarkılar birbirine benzemeye başladığında o imza olmuyor bence. İmza sesindedir, söyleyişindeki karakteristik ögelerdedir. Çağı takip etmek, değişimi yaşamak lazım. Değilse bu sefer de kendini tekrar etme dediğimiz batağa saplanırsınız.
   <br/>
   <br/>
    Sertap Gibi' deki pek çok parça için klip yaptın. Klipler de şarkılar kadar ses getirdi. "Aslolan Aşktır", "Seyrüsefer"...
   <br/>
   <br/>
   Lâl'deki kliplerle bunlar arasında gerçekten çok fark vardı. O zamanlar daha ağabeyim Serdar Erener'i devreye sokamamıştım. Son albümü ise ona teslim ettim adeta. Ekip gerçekten çok önemli.
   <br/>
   <br/>
    Bir şarkıyı görüntüleme işinde rol almak  farklı bir sanatsal tat veriyor mu şarkıcılara, değilse ticari bir zorunluluk mu klip yapmak?
   <br/>
   <br/>
   Kral TV diye bir yayın var ama rating ölçümü yapmıyor. İnsanlar üzerindeki etkimiz nedir bilmiyoruz. Açıkça bu klipleri kim keşfetti bilmiyorum. Ama bence albüm bir kitaptır ve onunla teke tek ilişkiye girmek gerekir. Kahramanlar, mekanlar kişinin hayalgücüne kalmalı. Mesela Lâl'e klip çekmeye cesaret edemedim ben. Çünkü herkesin diline dolanan herkesin duygu dünyasına hitap eden bir parça olmuştu adeta. Ben o ortak vizyonu ne tanımlayabilirdim ne de onu görüntüleyecek bir yönetmen bulabilirdim. O parçanın klibini dinleyici yapmıştı. Parçalar hemen görsel hale getirilebilirse bu olabilir ama zaman geçer artık şarkı dinleyicide oturursa hiç ellememek lazım. Öte yandan efektlerle, kamera numaraları ile parçayı görsel şâşaaya boğmamalı klipler.
   <br/>
   <br/>
    Klasiklere angaje olmak istemediğini söyledin. Ama insanlar bir şekilde bunları senin sesinden dinlemeyi de seviyorlar. Bir  Nana Mouskuri olmak var mı düşlerinde? Ya da şimdiye kadar dinlediklerimizden daha farklı, birikimini temsil edecek bir projen var mı?
   <br/>
   <br/>
   O hep aklımda. Hatta yeni albümümde   bu doğrultuda bir adım attım bile. Mozart'ın Sihirli Flüt'ünden Gece Kraliçesi'nin aryasını söyledim. Ancak az önce sözünü ettiğim köşeli Klasik Müzik'ten biraz uzaklaştım. Klasikler beni çok eleştirecekler belki. Ama   2000 gibi bir yıla giriyoruz. Artık müziğin özgür üretiminden bahsedebilmeli ve bu doğrultuda bir şeyler yapabilmeliyiz diye düşünüyorum. Mozart'ın yazdıklarını istediğim gibi yorumlayabilmeliyim. Mesela Jimmy Page ve Robert Plank diye iki kişi vardı. Batıyı temsil ederlerken müziklerini Doğu ile birleştirdiler. Ben de bu noktayı referans alarak bir şey yapmak istiyorum, tabii süreci tersine işleterek. Türk Sanat Müziği ile büyüdüm. Eğitimim ne olursa olsun kulağımda hâlâ babaannemin türküleri var. Doğuya aitiz. Etnik yanımı temsil eden ama Batıyı da bilen bir düzlemde şarkı söylemek istiyorum. Tabii bu sözünü ettiğim şeyleri de ancak Demir'le yapabilirim. Çünkü ilk adımı birlikte attık.
   <br/>
   <br/>
    "İnsanlar dinler mi" kaygısını nasıl bertaraf edeceksin?
   <br/>
   <br/>
   İnsanların kalbinde ve kulağında gerçek yerimi bulmuş olacağım. O zaman bu tür kredilerim olacak.
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-4945-babaannemin-turkuleri-h%C3%A2l%C3%A2-kulagimda.html), [web.archive.org (arşiv bağlantısı)](http://web.archive.org/web/20140115021551/http://www.aksiyon.com.tr:80/aksiyon/haber-4945-babaannemin-turkuleri-h%C3%A2l%C3%A2-kulagimda.html)
