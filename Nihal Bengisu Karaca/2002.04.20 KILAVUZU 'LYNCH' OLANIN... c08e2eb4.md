# KILAVUZU ‘LYNCH’ OLANIN...

*Nihal Bengisu Karaca 2002.04.20*

<div>
 <img border="0" src="/web/20020522135310im_/http://www.aksiyon.com.tr/yazar/sinek.jpg"/>
 <p class="spot">
  Karmakarışık ve size göre saatler sürmüş bir rüyayı birine anlatmaya kalktığınızda önünüzdeki iki tehlikeden biri arkadaşınızın sıkılıp "yeter artık" bakışlarıyla insaf dilenmeye başlamasıdır.
 </p>
 <p class="metin">
 </p>
 <img border="0" src="/web/20020522135310im_/http://www.aksiyon.com.tr/2002/385/resimler/klavuz.jpg"/>
 <p class="metin">
  İkinci tehlike ise ipin ucunu kaçırıp işin içinden çıkamayacağınızı anladığınız anda rüyanızı deforme ve restore etmeniz, ona bir iki simge ve gizemli bir final eklemek zorunda kalmanızdır (Oysa pek çok rüyanın finali yoktur). Böylece ancak yalan söyleyerek anlatabilmiş olduğunuz rüyanızın hatırası bıraktığı sıkletin yanına bir de suçluluk duygusu ekler, çok şükür ki ne rüyanız ne de düşüncesizce giriştiğiniz onu anlatma serüveni, David Lynch'in 130 dakikalık Mullholand Drive'ı kadar uzun sürecek değildir; öte yandan sanırım kimse de Lynch'in kurguladığı "rüyalar" kadar güzel rüya göremez. İş bir Lynch filmini anlatmaya geldiğinde anlatım süreci yukarıdakinin aynıdır. "Ben aslında hem Aynur'muşum, hem de Müge'ymişim, annem de senin annenmiş ve biz aslında sizin evde yaşıyormuşuz, ama evimiz denizin üstündeymiş, " gibi birbirinden bağımsız, ama birbiriyle temas halinde; bildiğimiz türden bir olay örgüsüne sahip olmayan ama bir olay örgüsü varmış gibi yapan karışık ve katmanlı bir metindir karşımızdaki. Lynch'in filmleri rüya içinde olduğumuzu bildiğimiz ama kendimizi kaptırmaktan alıkoyamadığımız, arada bir uyanıp tekrar daldığımız ve devamını gördüğümüz; bazen tekrar başa döndüğümüz rüyalara benzer. Gerçekle ilişkimiz tam olarak kesilmez; ama gerçekliğin önem yitimine uğradığı bir andayızdır ve gerçeklik dediğimiz şey yedeğine aldığı belirsizlikle, pırıl pırıl renkleriyle ve özlediğimiz her ihtimali kuşanarak gelmiştir; tek kötü yanı vardır bu çoğaltımın, "kabus"la kapı komşudur rüya/hikaye; her an karşınıza çıkabilir kötü iblis, ya da kendi trajik ölümünüz. Arzuların yanında korktuklarımız vardır gerçekliğin bu yeniden yapılandırılışında. Üstelik sadece biz istiyoruz ya da biz korkuyoruz diye olmaz gerçek denen şey; bir de kendi doğası, kendine özgü gerekçeleri vardır gerçekliğin. Lynch'in istediği, oynadığı ve derinden etkilenip filmlerinde realize etmeye çalıştığı gibi.
 </p>
 <p class="metin">
  Anlaşılmaz filmlerin yönetmeni David Lynch önceki filmlerinden bildiğimiz saplantılarını, her halükârda gizemi işaret eden oklarını, kurgu oyunu olmayan, saçmalığın tutarlılığı bile diyemeyeceğimiz mantık ötesi aşırılıklarını, metinler arası sekmelerini daha fazla derinleştiriyor bu kez; sınırlarını görmek ve göstermek istiyor sanki. Mullholand Drive'da Lost Highway/Kayıp Otoban'da da benzeri bir döngüye hapsettiği kahramanlarını Blue Velvet /Mavi Kadife'yi andıracak türde bir ilişki ağına yerleştiriyor. Bu ağ Hollywood dünyasını, yetenekli olmanın yetmediği, acıtacak kadar güçlü olmanın gerektiği bir düzeneği; mafya patronlarını andıran yapımcıları, büyük umutlarla geldikleri bu pırıltılı dünyanın eşiğinde kendini, "hafızasını", geçmişini ve yaşam stillerini kaybeden star adaylarını, istediği filmi asla çekemeyen yönetmenleri kapsayan geniş, kirli ve karmaşık; sebebi hikmetinin hep gizli kalacağı, gücünü olmayanı varmış gibi göstermekten alan bir konsept. Üstelik sadece oyuncu, yönetmen ve yapımcılar yok bu gövdede ; küçük ama etkili, ortalama hayatını filmler, starlar ve bunların magazini ile beslemeye çalışan seyirci ve başlı başına ayrı bir varlık olarak Winkies Cafe'nin arkasını mekan tutmuş "şeytan" da işin içinde.
 </p>
 <p class="metin">
  Rollerin her an ters yüz edilebildiği "mavi anahtarın" kutuya girip herşeyi yeniden belirleyebildiği bir dünya.
 </p>
 <p class="metin">
  Bir araba kazası geçirdikten sonra hafızasını kaybetmiş bir durumda çevredeki evlerden birine sığınan ve kendisini duvardaki posterden ilhamla Rita diye tanıtan bir kadınla onu himayesine alan yıldız adayı Betty Elms arasında gelişen bir dizi olayla başlıyor film. Çantasında mavi bir anahtar ve bir tomar dolar olan Rita'nın kim olduğunu bulmasına yardım eden Betty bir yandan da bir filmin seçmelerine hazırlanıyor. Bu arada genç yönetmen Adam filminde Camilla Rhodes adlı bir kızı oynatması için yapımcılar ve para babaları tarafından zorlanıyor. Rita 'Diana Selvyn' isminini bir yerlerden hatırladığına karar verince Betty ve Rita aynı ismi taşıyan birinin evine gidiyorlar ve cesediyle karşılaşıyorlar. Yine Rita'nın gel–git'li hafızasının dayatmasıyla gece yarısı sahnelenen bir tiyatroyu izlemeye gidiyor ikili. Bu sahne filmin kalbini oluşturan ve aslında Lynch'in söylemek istediğini söylediği sahne. Herhangi bir oyun sergilemeyen tiyatro kumpanyasının tek yaptığı bu sahnede herşeyin önceden kaydedildiğini ve gerçekte o anda hiçbir orkestranın çalmadığını ve hiçkimsenin şarkı söylemediğini ispatlamak oluyor. Mavi anahtarın mavi kutusu da burada ortaya çıkıyor ve hoop! Herşey değişiyor. Buraya kadar seyrettiğimiz film içinde bir film olabilir mi? Ya da o ana kadar gülümseyişi, kendine güveni ve büyük umutları ile bir sit–com karakteri kadar boyutsuz ve yapay duran Betty Elms bundan sonra izleyeceğimiz, zavallı, başarısız figüran Diane Selyvn'in rüyası mıydı? Her ikisi de olabilir. Lynch bu iki ihtimale hatta üzerinde düşünüldükçe çoğaltılacak çeşitli olasılıklara bile yakın duruyor. İzleyici, hikayenin olay, karakter ve nesneler hakkında yapacağı yorumlarla anlamlanacağı ya da arap saçına döneceği, çoktan seçmeli neden–sonuç ilişkileriyle karşı karşıya. En iyisi bu neden sonuç ilişkilerine çok fazla kafayı takmamak – oraya harcayacağınız mesaiyle bir kitap okumak– inadına karanlıkta kalması istenilen bir gizemi görkemli gölgeler halinde perdeye düşüren Lynch'in elimize tutuşturduğu "çıldırtan küp"ün renklerine ve estetiğine odaklanmak. Kendi adıma filmde hoşuma giden tek şeyin finalde bu sefer bir başkası, belki bir hayalet, belki bir meczup olarak belirmiş olan Camilla Rhodes'un "sessizlik" dediği an olduğunu söylemeliyim. Bunca tema, yorum, görüntü, sözcük, imge ve metafor çöplüğü içinde durmadan çoğalan rollere son vermenin tek yolu "sessizlik" çünkü. Lynch'in kulakları ne dediğini duyuyor mu acaba?
 </p>
 <p class="metin">
  Mullholand Çıkmazı
 </p>
 <p class="metin">
  Orj adı: Mullholand Drive
 </p>
 <p class="metin">
  The Hollywood Reporter, Mayıs 16, 2001
 </p>
 <p class="metin">
  Yön: David Lynch
 </p>
 <p class="metin">
  Oyn: Naomi Watts, Justin Theroux, Laura
 </p>
 <p class="metin">
  Helena Harring, Ann Miller
 </p>
 <p class="metin">
  Sen: David Lynch
 </p>
 <p class="metin">
 </p>
 <p class="arabaslik">
  FESTİVAL YÜRÜYÜŞÜ...
 </p>
 <p class="metin">
 </p>
 <p class="metin">
  "Hiçbir Yerde" ve "9" adlı iki filmin sansüre uğrayarak üst kurula sevkedilmeleri geçtiğimiz haftanın hem kültür sanat hem de festival gündemini etkileyen bir olaydı. Ama bomba etkisi yapmadı, izleyicinin önünde izlenecek onca film vardı, çifte standartlara alışkın olan izleyici çabuk toparlandı ve yoluna devam etti. Biz de geçtiğimiz hafta yaptığımıza benzer bir seçkiyi bu sefer festivalin ikinci haftası için hazırlamaya koyulduk. Bize göre önümüzdeki haftanın ağır topları şöyle:
 </p>
 <p class="metin">
  Kendisi Yahudi olduğu halde Yahudi düşmanı neo–nazilerin arasında olan; hatta sertlik ve şiddet yanlısı uygulamalar öneren Danny'nin anlatıldığı film "İnançlı" 2001 Sundance Büyük Jüri ödülünün yanısıra başka ödüller de almış. Film, Filistin kıyımının halen taze olduğu şu günlerde "Yahudi" zekasının "saklanmak" ve "şiddet göstermek" noktasında gösterdiği kabiliyeti incelemek için iyi bir fırsat. 2002 Berlin Gümüş Ayı ödüllü "Pazartesi Sabahı"na dikkat. Gürcü yönetmen Otar Iosellini'nin filmi mutluluğun sırlarını açıklamaya soyunuyor. Bu yılki festivale tek filmiyle girmiş olan Ken Loach "Demiryolcular" ile İngiltere'nin ve işçi sınıfının sorunlarını anlatmaya devam ediyor. İranlı yönetmen Babak Payami'nin filmi Gizli Oy, İran sinemasına ilgi duyanların ilgiyle izleyeceği bir film. "Microcosmos" filminden tandığımız Jacques Perrin'in kuşların dünyasıyla ilgili çektiği film "Kuşlar: Kanatlı Uygarlık" için son fırsat. Festival sayesinde tanıyıp sevdiğimiz Betrand Tavernier "Geçiş İzni" ile aramızda. Vittorio De Sica garantisine güvenenlerin beklentisi ilk hafta da boş çıkmadı. Önümüzdeki hafta da İtalyan ustanın pek çok filmi gösterilecek. Bisiklet Hırsızları'nı kaçıranlar için hâlâ fırsat var. Sophia Loren'e bir çok ödül getirmiş olan... İki Kadın ve ustayı tahtına taşıyan... Milano Mucizesi, Umberto D., Dün Bugün Yarın kaçırılmaması gereken filmlerden.
 </p>
 <br/>
 <center>
  <a class="anaorta" href="http://web.archive.org/web/20020522135310/mailto:nihalbengisu@hotmail.com">
   nihalbengisu@hotmail.com
  </a>
 </center>
 <br/>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2002/385/sinema/1.htm), [web.archive.org (arşiv bağlantısı)](http://web.archive.org/web/20020522135310/http://www.aksiyon.com.tr:80/2002/385/sinema/1.htm)
