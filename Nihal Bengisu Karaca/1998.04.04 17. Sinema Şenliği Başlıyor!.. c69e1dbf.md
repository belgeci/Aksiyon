# 17. Sinema Şenliği Başlıyor!..

*Nihal Bengisu Karaca 1998.04.04*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   İstanbul Kültür ve Sanat Vakfı'nın gelenekleştirdiği Uluslararası film festivali yakında başlayacak.
  </font>
 </div>
 <div id="newsText">
  <font class="detail-text">
   Bu yıl 17.si düzenlenecek olan festivalde onaltı ayrı kategoride 151 film gösterilecek. Yarışma, Edebiyattan Beyazperdeye, Sanatlar ve Sinema, Ustalara Saygı,  Anısına bir yönetmen, Dünya festivallerinden, Bir Ülke Bir Sinema, Özel gösteri, Türk Sineması, Dünya Sinemasının genç yıldızları gibi alıştığımız kategorilerin yanısıra, Gençlik Farklıdır, Sinemacılar Üstüne, YoYo Ma: Bach"tan esinlenmler gibi farklı kategorilerle zenginleşen festival programı farklı ülkelerin sinema anlayışlarına tuttuğu büyüteçle sinemaseverlere tempolu günler sunacak.
   <br/>
   <br/>
   Bu yıl Anısına bölümündeki Fellini' filmlerinin yanısıra,  Ustalara saygı bölümünde Istvan Szabo'yu, Francesco Rosi'yi ve Andrzej Wajda'yı izleyebiyeceğiz. Istvan Szabo'dan Mefisto, Albay Redl ve Baba; Wajda'dan ise Kanal, Düğün ve Mermer Adam' gibi politik sinemanın biricik örneklerine yer veren programda, erotizmi hicvin hizmetine veren ve ortaya zaman zaman karikatür edasında pervasız ürünler çıkaran, konformizm düşmanı Bertrand Blier de yeralıyor. Amerikan, İngiliz ve Fransız sinemasının dışındaki bir skaladan izlenimler edineceğimiz festivalde yine Uzakdoğu rüzgarları esecek. Dünya Festivallerinden bölümünde Japon, Çin, Tayvan, Singapur, filmlerinin yanısıra, İsveç, Hollanda, Polonya, Fransa, Almanya sinemasının örnekleri karşımızda. Bu bölümde Claude Chabrol'un Hırsız ve Çırak'ı, dört ödüllü Marius ve Jeanette (Robert Guediguian), Yedinci Cennet (Benoit Jacquot), 97'de Berlin, Singapur ve Şikago'da Gümüş Ayı,  Jüri Özel Ödülü ve Gümüş Hugo ödüllerine layık görülen Nehir (Tsai Ming liang), Takeshi Kitano imzalı 97 Venedik Altın Aslan ödüllü Havai Fişekler ve Alain Resnais'ten oldukça parlak bir film; Eski Güzel Şarkılar senaryo, oyuncu ve yönetmen farkıyla  "bizi izleyin" diyorlar.  Festivalin bu bölümünde, uluslararası arenada başarı kazanmış, hatta bol ödüllü filmlerden oluştuğu için, genel olarak belli bir zaviyenin üzerindeki filmler yeralıyor.
   <br/>
   <br/>
   Sinema içinde bulunduğu çağın, atmosferin ve olayların acımasız bir tanığı. Festivalin en ilginç bölümlerinden birine bu yönüyle konuk oluyor, Çağımızın Aynası Sinema. Sinema bu yıl üçü konulu, dördü belgesel olan yedi filmle tarihine ayna tutacak. Bunlar içinde en ilgi çekici olanı çok yakın tarihimizde kanayan ve şimdilerde görece barış ile yaşama yeniden tutunmaya çalışan Bosna'ya yaklaşıyor. Avusturya Bosna yapımı 'Dayton'dan Sonraki Yıl'; Sırp teknisyenin, oyuncu Nermin'in ve çoban Halid'in değişen yaşamlarını konu alırken değişik ve belki yaklaşımı eleştirilere neden olacak portreler çiziyor. Boşnak yönetmen Ademir Kenoviç'in filmi Kusursuz Çember ise Saraybosna'da iki çocuğun savaş nedeniyle yanına sığındıkları bir şairi anlatıyor.
   <br/>
   <br/>
   Uluslararası yarışma bölümü sanat ve sanatçının yaşamla ilişkisini, bu ilişkinin ürünlerini merkez alan temasıyla 11 ayrı ülkeden 11 filmle tanıştıracak bizleri.  Yarışan filmlerden "Pazar" (Jonathan Nossiter ABD), "Ayna" (Jafar Panahi  İran), "Domuzun Kuyuya Düştüğü Gün" (Hong SangSu Güney Kore) öne çıkıyor. Bu bölümde yarışan Türk filmi ise "Usta beni Öldürsene" (Barış Pirhasan).
   <br/>
   <br/>
   Yaşadığı dönem boyunca pek çok sinema adamını etkilemiş ve ölümünden kısa bir süre önce Amerikan Sinema Sanatları ve Bilimleri Akademisi tarafından özel bir "Oscar" ödülüne layık görülmüş olan Federico Fellini bu yılın  "Anısına" konuğu.  Tümüyle kendine ait ilk filmi olan Beyaz Şeyh ile ciddi bir sinema kariyerine adım atmış olan Fellini La dolce Vita / Tatlı Hayat ile hem sağ hem de sol kesimde bir patlama yaratmıştı. Avrupa'nın entellektüel ve aristokrat çevrelerinde yaşanan çöküntüyü görkemli bir dille yansıtan Fellini'nin onaltı filmi bu festivalde sinemaseverlerle buluşacak: Aylaklar, Sonsuz Sokaklar, Varyete Işıkları, Kalpazanlar Çetesi, Doktor Atonio'nun Baştan Çıkışı, Sekiz Buçuk, Ruhların Giulietta'sı , Olağanüstü Öyküler, Satyricon, Roma, Kazanova, Orkestra Provası, Ve Gemi Gidiyor, Ginger ve Fred, Görüşme.
   <br/>
   <br/>
   Sanatlar Ve Sinema bölümündeki  %100 Arabica ülkemizde Aişa isimli şarkısıyla çok sevilen Khalid'in başrolünü oynadığı ilgi çekici bir film. Çinli yönetmen Wu Ming'in Donmuş'u, İtalyan kadın yönetmen Roberta Torri'nin Sicilya mafyasını hicveden Bitirim Tano'su ve bir Güney Kore filmi; Im Kwon Taek imzalı Şölen bu bölümün yıldızları. Kutluğ Ataman'ın çektiği ünlü Semiha Berksoy belgeseli kutluğ ataman's semiha b. unplugged da bu bölümde yer alıyor.
   <br/>
   <br/>
   Festivalin seçkin bir köşesi; Edebiyattan Beyazperdeye kategorisinde yeralan ve dikkatleri şimdiden çekmiş bir film var: İyi İle Kötünün Bahçesinde Geceyarısı. Clint Eastwood'un yönettiği filmin başrolünde Seven filmi ile kült'leşen Kevin Spacey var. Danimarka İngiltere Almanya ortak yapımı, Soren KraghJacobsen imzalı Kuş Sokağındaki Ada ve bir tür Macar "Alacakaranlık kuşağı" olan deneysel yapıt Uzun Süren Alacakaranlık, Christopher Hampton'un yönettiği Bob Hoskins, Patricia Arquette ve Gerard Depardieu'nun oynadığı Gizli Ajan da merakla beklenen yapımlar arasında. Seni Sevmiyorum ve "Bir ülke bir sinema: İngiltere" bölümünde yeralan Metroland ülkemizde çok okunan bir yazar olan Julian Barnes'ın romanlarından uyarlanan senaryoları ile okur sinema severleri sevindirecek.
   <br/>
   <br/>
   "Dünya Sinemasının Genç Yıldızları" arasında 1997 Cannes Altın Kamera Ödülünü kazanan Naomi Kawase imzalı Suzaku favorimiz. Tunus İsviçre ortak yapımı olan Bal ve Küller Kuzey Afrikalı üç kadının 'daraltılmış' dünyasını ele alıyor; film bu üç hayat aracılığıyla hayatın üç dönemini inceliyor. Bal ve Küller 96'da çeşitli yarışmalarda en iyi kadın oyuncu ve en iyi senaryo ödüllerini almış. Bu bölümde İran'lı genç yönetmen Raffi Pitts de ilkeli bir sinema anlayışının ürünüyle yerini alıyor: Beşinci Mevsim 97 Mannheim Jüri Özel Ödülü'ne layık görülmüş. Bruno Dumont'un Cannes film festivalinde gösterildiğinde "çarpıcı ve şok edici" diye nitelenen, taşra gençliğinin şiddet ve cinsellik anlayışını sorgulayan İsa'nın Hayatı, Gençlik Farklıdır bölümünün bir numarası. 1915 yapımı, sekiz saatlik Vampirler Louis Feuillade imzasını taşıyor ve Yönetmenlerin Gözünde Fransa kategorisinin en fantastik örneklerinden birini teşkil ediyor. Jean Luc Godard'ın Alphaville'i, François Truffaut'un Kadınları Seven Adam'ı ve Andre Techine'in Amerika Oteli Fransız sinemasını ustaların dilinden temsil edecek nitelikli yapımlar..
   <br/>
   <br/>
   Festival sinemacılar üstüne yapılmış  (özellikle Ingmar Bergman, Lars Von Trier, Ken Loach ve Sergei Einsenstein'in yer aldığı) belgeseller, müzik sinema ilişkisinin Japon çellist YoYo Ma'nın Bach yorumları üzerinden gerçekleştirilen deneysel filmler, orkestra eşliğinde yapılacak  "Potemkin Zırhlısı" gösterisi ile zenginlik kazanıyor. Bu yılki ağır top Lars Von Trier'in 9 saatlik filmi Krallık, korku, gizem ve mizahtan mürekkep; unutulmaz bir şölene dönüşecek. Julian Barnes'dan uyarlanan Metroland ve Benim Fanatik Oğlum İngiltere sinemasına ayrılan bölümün önde gelenleri. Masumiyet'i (Zeki Dekirkubuz) ve Kasaba'yı (Nuri Bilge Ceylan) kaçıranlar Ulusal Yarışma bölümünde yarışacak bu filmleri izleme fırsatı yakalayabilirler.
   <br/>
   <br/>
   Not: Filmlerin gösterildiği sinemaları ve seansları içeren çizelgeleri Emek, Fitaş 1, Alkazar, Beyoğlu, Bakırköy Sinema 74 ve Moda sinemalarından edinebilirsiniz.  Gişeler 8 Nisan'da açıldığı için seçtiğiniz filmlerin biletlerini bu tarihten itibaren almanızda fayda var.
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-3615-17-sinema-senligi-basliyor.html), [web.archive.org (arşiv bağlantısı)](http://web.archive.org/web/20130928202649/http://www.aksiyon.com.tr:80/aksiyon/haber-3615-17-sinema-senligi-basliyor.html)
