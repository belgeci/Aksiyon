# Cenın'den çok fılm çıkacak

*Nihal Bengisu Karaca Bilinmeyen-tarih*

<div>
 <p>
  <font>
   Sadece Filistinli değil barış yanlısı İsrailli sinemacılar da film yapıyor; yürütülen savaş politikasını eleştiriyorlar. Karabey Tel-Aviv'de  ‘Filistinli çocuğun kolunu kıran’ o meşhur asker üzerine yapılmış bir film izlediğini söylüyor
   <br/>
   <br/>
   21. İstanbul Film Festivali insan hakları bölümünde Filistin sorununun görünmeyen cephesine dair “içeriden” bakışlar, saptamalar ve öneriler içeren dört önemli belgesel yer aldı. Bunlar Filistinli yönetmen Mai Masri’nin ‘Şatilla’nın Çocukları’ ve ‘Düşlerin ve Korkuların Sınırları’, yine Filistinli bir yönetmen Ghada Terawi’nin ‘Yaşam Mücadelesi’, iki İsrailli barış yanlısı yönetmen Nadav Harel ve Ramon Bloomberg’in ‘K Bölgesi’ adlı yapımlarıydı. Masri’nin ve Terawi’nin filmleri Şatilla, Beytüllahim ve Ramallah’ta mülteci yaşam süren ailelerin ve çocukların (doktor olmayı yahut salıncağa binmeyi özleyen çocukların) gündelik yaşamlarından verdikleri kesitlerle en narin yerinden yakalıyorlardı meseleyi. Ülkesini taş atarak korumaya çalışan çocuğun da, ikinci sınıf insan muamelesi statüsünde tek lüksü hayal kurmak ve komşu mülteci kamptaki arkadaşlarıyla yazışmak olan çocukların da tek bir isteği vardı: Kendi vatanlarında insan gibi, geleceğe umutla bakabilen normal insanlar gibi yaşayabilmek. Politika bilmeyen ama haksızlığa uğradıklarının farkında olan çocukların perdede parıldayan gülümsemeleri meselenin kalbine isabet eden yönetmenlerin bakışıyla birer acı kaynağı olup yapışıyordu yakamıza.
   <br>
    <br>
     Filmlerin İstanbul Film Festivali’nde gösterilmesini sağlayan kişi, yakın zamanlarda Sessiz Ölüm adlı belgeseliyle gündeme gelmiş yönetmen Hüseyin Karabey. Sinema anlayışını “içtenlik, yüzleşme ve paylaşma” olarak özetleyen Karabey “Bu üçü bir araya geldiğinde hikayenin nerede geçtiği artık önemli değildir” diyor; “Kuzey Kutbu’nda da geçse gelir bizi bulur, ya da biz onu buluruz.” Nitekim öyle olmuş, Mısır’da yapılan bir dokümanter film festivalinde görmüş filmleri ve “Bunları Türkiye ile paylaşmalıyım” demiş, almış getirmiş. Yönetmenlerle, Mai Masri ve Ghada Terawi ile de tanışma imkanı bulmuş aynı festivalde, yıl 2001. Arap dünyasının katılımının çoğunlukta olduğu bu festivalde ikinci intifada ile ilgili filmler de varmış. “Ancak Masri ve Terawin’in filmleri çok farklıydı” diyor Karabey. “Zorlukların hep kabaca gösterilenlerden daha farklı alanlarda da belirdiğini göstermeleri bakımından son derece etkileyici, içten filmlerdi.”
     <br>
      <br>
       Kronik çözümsüzlük ve mülteci kampları
       <br>
        <br>
         Mai Masri 1967’de Lübnan’a sürülen Filistinlilerden; o yüzden Şatilla Kampı Masri için ayrıcalıklı bir öneme sahip. İki filmi de Şatilla’yla başlıyor o yüzden. “Aslına bakarsanız” diyor Karabey, “Filistin sorununu anlamak için önce Şatilla’yı anlamak gerekiyor. Filistin salt Ramallah ve Gazze’yi anlamakla çözülebilecek bir ülke değil. 1948 ve 67’de yaşanan işgal ve göç bugünkü çözümsüzlüğün asli sebeplerinden.” Suçları uluslararası arenada yargılanan İsrail’in hiçbir karara uymaması, iki üç milyon mülteci Filistinlinin çeşitli Arap ülkelerinde çok kötü koşullar altında yaşamaya çalışması ve bunların durumunun hiçbir barış antlaşmasında dile gelmemesi sorunları kronikleştiren etkenler. Oysa dünyanın diğer kalanı konunun bu yanını gerektiği gibi bilmiyor. “Nasıl bilsin ki, Türkiye gibi Filistin’in burnunun dibindeki bir ülke bile ikinci intifada gibi bir olaya Türk–İsrail işbirliği yüzünden epey geç intibak etti” diyor Karabey. Oysa Türk halkı geçmiş zamanlarda Filistin sorununa hep daha erken tepki vermişti, normal koşullarda bu son işgal beklenmezdi toplantılar ve mitingler için. Sayılar açık işgalden önceki dönemin de çok kanlı geçtiğini söylüyordu, yapılanlar 87’de başlayan ve 93’e kadar süren intifadayla kıyaslanmayacak kadar şiddet yüklüydü; ama medya göstermiyordu bunları. Sonra Mai Masri İstanbul Film Festivali’ne gönderdiği mesajda ‘Düşlerin ve Korkuların Sınırları’ adlı filmde izleyeceğimiz dedenin bir tanktan açılan ateşle can verdiği mesajını iletti. “Belki burada gördüğünüz çocukların bazıları artık yaşamıyor” sözlerini de iliştirmişti mesajına; kurmaca ile gerçek arasındaki perdenin kalktığı andı bu.
         <br/>
         <br/>
         Kırgın ama küs değil...
         <br/>
         <br/>
         “Yaşam Mücadelesi’ filminin yönetmeni Ghada Terawi halen baskıların en şedit olduğu Ramallah’ta yaşayan yönetmenlerden biri.  İstanbul  Film festivalinin konuk isimlerinden biri olduğu halde bu davete “üzülerek” icabet edemedi, Gazze şeridinde bulunan annesiyle iki yıldır görüşmeyen Terawi'ye şimdi de Ramallah'tan çıkma izni verilmiyordu.
         <br/>
         <br/>
         Hüseyin Karabey, Filistin’de üç kez bulunmuş. İlk ikisinde film festivaline katılmak, üçüncüsünde, yani bundan 7–8 ay kadar önce de artık orada dostları olduğu için gitmiş Filistin’e. Hem Telaviv’de hem Ramallah’ta olanları görmüş. “İşgalden önce de Gazze ve Ramallah zaten açık bir cezaevi konumundaydı; sınırlar tamamen İsrail’in kontrolündeydi. Filistin halkı ekonomik ve siyasi bir denetim altındaydı, doğru dürüst işyerleri, iş kolları, üretimleri yoktu. Koşullar intifadayı kaçınılmaz kılıyordu.” Şimdi bu ve bunun gibi Filistin’den ve diğer Arap dünyasından çıkacak filmlerin çok önemli olduğunu düşünüyor, çünkü bu filmler intifadanın basit provokasyonlarla ortaya çıkmış bir şey olmadığını dünyaya gösterecek en güçlü kanıtları içeriyor. Peki Filistinliler bu son dönemde Türkiye’nin tavrına nasıl bakıyorlar? Yapılanlara sözcük yetmez iken bizim medyamız “işgal” sözcüğünü kullanmaktan bile imtina ediyor, hükümetin İsraille ilgili politikası da ortada. Böyle bir konuda tarafsız kalmaya çalışmak otomatikman taraf olmak demek. Filistinli nasıl değerlendiriyor durumu?
         <br/>
         <br/>
         “Filistinler kimi Müslüman ülkelere kızgın ya da kırgınlar” diyor, “Bunların başında Mısır, Türkiye ve Ürdün geliyor.” Çünkü bu ülkeler İsraille ekonomik işbirliğini sürdüren ve Filistin’in durumunu anlamaya yanaşmayan ülkeler. Türkiye’de İsrailli bir futbolcunun oynaması, Türkiyeli bir basketbolcunun Tel–Aviv’de oynaması, tank ihaleleri, daha önce gizli olan antlaşmaların artık açıktan yapılması Filistinlilerin gözünden kaçmıyor ve üzüntü meydana getiriyor : “Ancak Filistinliler yine de hükümet, devlet  ve halk arasındaki farkı biliyorlar ve Türkiye’ye karşı duygusallıklarını koruyorlar. Burada yapılan bir yürüyüş orada büyük bir sevinç ortaya çıkartıyor.” Sözün burasında ‘gönül birliği’nin açıkça sezinlenebilen gücünden bahsediyor yönetmen.
         <br/>
         <br/>
         Sinema intifadayı anlatacak
         <br/>
         <br/>
         48 ve 67’deki sürgünden sonra mülteci durumuna düşen Filistinlilerin bunu çok iyi değerlendiklerini, çoğunun çok iyi yerlerden mezun olduklarını belirtiyor Karabey. Mai Masri, San Francisco Eyalet Üniversitesi’nden mezun; Ghada Terawi Kahire’deki Amerikan Üniversitesi’nde Siyasal Bilimler okumuş. Bu ve bunun gibi pek çok eğitimli entelektüel Filistinlinin sonunda ülkelerine geri dönmeleri de ayrı bir konu. “Filistin toplumunda üniversite mezunu sayısı inanılmaz rakamlara varıyor.” Mülteci durumundaki bir çocuk o yerdeki başka bir Filistinli tarafından mutlaka okutuluyor sözgelimi. “Filistin’in hâlâ ayakta kalabilmesinin nedeni diasporadaki Filistinlilerin İsrail’in güçlü propaganda aygıtları karşısında mücadelelerini anlatmayı başarabilmesidir” diyor Karabey. Avrupa’da yazıları, filmleri, karikatürleri ile epey sempatizan kazandıkları da bir vakıa. Yakın zamanlarda Paris’te, Filistin’e destek amacıyla yapılan bir yürüyüşe 100 bin Fransız katılmış sözgelimi, bizde bu rakam ancak 10 binlere ulaşıyor. Filistin toplumu eğitimin, bilginin önemini içselleştirmiş ve yaşama arzusunu diri tutmaya çalışan bir toplum. Belki karşılarındaki ekonomik, siyasi ve entelektüel güçle başa çıkabilmenin tek yolu bu olduğu için, bazen o gücü taklit ederek, taktik kazanarak yürüyorlar bu yolda. Sinema onların yaşam dinamiklerinden ve kendilerini ifade biçimlerinden biri olmuş. 12 yaşındaki bir kız çocuğunun ya da 70 yaşındaki bir amcanın İngilizce olarak filmini tartışmasına önce biraz şaşırmış Karabey. Öte yandan halen internet aracılığıyla görüştüğü Terawi’nin bu son olaylarda Ramallah’ta olan biten herşeyi kamerasıyla kaydettiği haberini almış. “Bir süre sonra Ramallah ve Cenin’de olanlarla ilgili inanılmaz filmler çıkacak. Ama İsrail bunu bildiği için herşeyi örtmeye çalışacak  her zaman yaptığı gibi. Altı ay sonra o filmler gösterim aşamasındayken artık yine barış görüşmeleri yapılıyor olacak”.
         <br/>
         <br/>
         Neden kırdın?
         <br/>
         <br/>
         Kendisine ilk Filistin tecrübesini sağlayan “Uluslararası İnsan Hakları Film Festivali”ni soruyoruz . İlki 2001 yılının Şubat ayında yapılmış festival, kapsamıyla da organizasyonuyla da ilginç bir konsept. Bir hafta Ramallah’ta bir hafta Tel–Aviv'de yapılan ve her iki tarafın barış yanlısı filmlerinin gösterildiği bir festivalmiş bu. İstanbul Film Festivali’nde gördüğümüz yapımcısı Arap, yönetmenleri İsrailli olan K Bölgesi gibi, barış çağrısı yapan filmler olduğu kadar sert bir üslupla eleştiri getiren cesur İsrail yapımları da varmış bu konseptte. “Entelektüel ve savaş karşıtı kesim, yürütülen savaş politikasının çok kirli olduğunun farkında ve yaptıkları filmlerde sürekli Holocust’a, Nazi toplama kamplarına gönderme var, bu ise İsrail hükümetini ve hükümet yanlılarını çıldırtıyor, ama yine de sansür uygulamaya yanaşmıyorlar. Çünkü İsrail’deki sansür kurulu tek bir konuda sınırlama getiriyor, o da ulusal güvenlikle ilgili bir bilginin açıklanması.” Karabey bu festivalde gördüğü ilginç bir İsrail filminden söz ediyor. Film ilk intifada sıralarında hepimizin zihinlerine kazınmış ‘Filistinli çocuğun kolunu kıran İsrail askeri’ üzerine. İsrailli yönetmen “o” askeri bulmuş ve filmini çekmiş. “Neden kırdın?” diye soruyormuş askere. Psikolojik sorunları olduğu gözlemlenen asker topu ordunun verdiği emre atıyormuş. Meğer orduda bir genelge yayınlanmış o dönem, emir ve gerekçesi şuymuş: “12–50 yaş arasında bulduğunuz her Filistinlinin kolunu kırın, taş atamayacak hale getirin. Böylelikle biz de onları öldürmek zorunda kalmayalım.” Asker kendisine yöneltilen kameraya bakıp “Ne yani, öldürseydim daha mı iyiydi?” diyormuş. “Öldürmek ya da kol kırmak arasındaki tercihini kol kırmaktan yana yapan askerin eyleminin insaniliğini anlatmaya çalıması dehşet vericiydi” diyor Karabey.
         <br/>
         <br/>
         Madalyonun diğer yüzünde asker travmalarının en yüksek olduğu ülke olan İsrail ve askere gitmeyi reddettiği için hapis yatan İsrailli gençler var. Süregiden katliam ve insan hakları sesini belki Filistinliler kadar bile duyuramayan savaş bıkkını kimi İsraillilerin de boynunu bükmüş durumda. Tel–Aviv’de, savaşın en korkunç olduğu bir dönemde 20 bin barış yanlısı İsraillinin yürüyüş yapması, 500 kadar İsrailli askerin biz sivil öldürmeyiz diyerek silah bırakması  gündem oluşturmaya yetecek kadar yansımıyor medyadan. Filistin Ortadoğu’da, Ortadoğu ise insanlık tarihinde önemli rol oynayan/oynayacak olan bir bölge. Filistin alt yapısı her altı –yedi yılda bir tamamen yok edilen bir ülke. “Orayı anlamak için zaman harcamamız lazım” diyor Karabey “ulaşabileceğimiz materyaller bir adım uzaklıkta...”
         <br/>
         <br/>
         Sözün özü: Gözünüz gazetelerde olsun. Televizyonda gösterilip gösterilmeyecekleri henüz kesinleşmeyen Şatilla’nın Çocukları, Düşlerin ve Korkuların Sınırları, Yaşam Mücadelesi ve K Bölgesi filmleri Büyükşehir Belediyesi Atatürk Kitaplığı, Beksav, Nazım Kültür Merkezi ve bazı okulların sinema klüplerinde gösterilecek ve Antalya Altın Portakal Film Festivali’ne katılacak.
         <br/>
         <br/>
         HÜSEYİN KARABEY KİM?
         <br/>
         <br/>
         1970 doğumlu yönetmen Malatyalı bir ailenin oğlu. “Beş yıldızlı otel gibi” diye lanse edilen F tipi cezaevinin mahkumlar üzerindeki etkileri hakkında kamuyonu bilgilendirmeyi amaçlayan Sessiz Ölüm adlı belgeselin yönetmeni. Film, tecrit uygulamasını yaşamış İngiliz, İtalyan ve Alman mahkumlarla yapılmış söyleşilerden, Amerika’da özel bir cezaevinde bulunan mahkumların tecrit edilmemek için katlandıkları faaliyetleri içeren görüntülerden ve bu formata eşlik eden dramatizasyonlardan oluşuyor. Sessiz Ölüm yurtdışında sayısız festivalde gösterildiği halde Türkiye’de sınırlı bir gösterim imkanı ede etmişti. Hüseyin Karabey’in Boran adlı bir kısa filmi de var.
         <br/>
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </p>
 <p>
  <font>
   (Bu yazı 15 kez okunmuştur)
  </font>
 </p>
</div>


Kaynak: [www.aksiyon.com.tr](http://www.aksiyon.com.tr:80/yazdir.php?id=11839), [web.archive.org (arşiv bağlantısı)](http://web.archive.org/web/20050227214329/http://www.aksiyon.com.tr:80/yazdir.php?id=11839)
