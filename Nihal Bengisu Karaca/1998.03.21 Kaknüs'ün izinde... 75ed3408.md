# Kaknüs'ün izinde...

*Nihal Bengisu Karaca 1998.03.21*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Yayınevi dünyasına yakın zamanlarda katılan Kaknüs, daha önce bizi Melek Paşalı'nın öyküleri ile tanıştırmıştı.
  </font>
 </div>
 <div id="newsText">
  <font class="detail-text">
   Şimdi Ömer Lekesiz'in hazırladığı bir öykü antolojisi ile öykü dünyasına katkıda bulunuyor. Bunu kendisini uzun süre önce kapanan Kayıtlar dergisi ile, o güzel "İyi günler ilerde anneanne" şiiri ile tanıyıp sevdiğimiz Hüseyin Atlansoy'un iki şiir kitabı izliyor. Tabii sadece bu kadar değil. Mehmet Efe'nin Yeni Şafak gazetesindeki ve Ülke dergisindeki yazılarından derlenen iki kitap, "Buradayız" ve "Hiçbir şeye katılmıyorum hiç bir şeye" de Kaknüs Yayınları'nın yeni kitapları arasında. Efe'nin daha önce Vural Yayınları'ndan çıkan roman'tik denemesi "Mızraksız İlmihal" de Kaknüs tarafından yeniden basılmış.
   <br/>
   <br/>
   Şairin kitabında ne doğum yerine ne de hangi okulları bitirip de şair olduğuna dair en ufak bir bilgi bile yok. Besbelli "şiir çağırsın okuyucusunu" deyip adres ve nüfus kağıdına lüzum görmeyen şair sözünü söyleyip çekilmek istemiş. "İlk sözler" kitabı İntihar İlacı, Balkon çıkmazında efendilik tarihi, Şehir konuşmaları ve tayfa isimleriyle dörde bölünüyor. "Biz her çağda kızılderili / biz heryerde hep yerdeyiz" derken içselleştirdiği ezilmişlik duygusunu biraz kente, biraz kente rağmen isyana, biraz da fırtına sonrası başıboş yalnızlığa ithaf ediyor sanki. "O polis kızını bana vermez"de bu "kaybetmişlik" üzerine bahse bile giriyor bir mürekkep yalamışlılık edasıyla "...Var mısın iddasına patron / o polis kızını bana vermez.../...Piyango bize çıkmaz mümkünü yok / hem bilet almıyoruz/ hem onca güzel konuşmamız boşuna/ biz patron piyano çalamıyoruz." Yağmur, metropol ve kediler; sonra askıya alınan ve soyutlanan gülümsemeler Atlansoy'un sıkça tercih ettiği imgelerden birkaçı. "İyi günler ilerde" diyerek herşeye rağmen ve ertelemek pahasına da olsa hatta yalancıktan yaşattığı umudun aşını vermekten vazgeçtiği kara ve ironik şiiri onun imzası olmuştu. "...anneanne, müzmin başağrılarım artıyor/ işte yaşamak bu deyip dostlar / müttefiklere gülümsediğinde / anneanne, ah anneanne / çıkış yok ve bu tereke / rahmetli dedemin yüreğinden daha eski bir mesele / yüreğimiz bölüştürülemez /iyi günler ilerde / sade ekmeği bildiğimiz günler geçmişte / ve güzeldi anneanne / şimdi ekmek dile gelse / boğazımızdan geçişine utandığını söylerdi / iyi günler yok! iyi günler yok anneanne / kıyamet bize / kıyamet bize / kıyam / et bize." Atalansoy'un bu kitabı "Kaçak yolcu"; Ölüme dirime aşka dair, Kılıç ve kadeh, Uğultu, İpek dili ve Gül bölümlerinden oluşuyor.
   <br/>
   <br/>
   80'li yılların pankartlı ve parkalı günlerinden nasiplenenlerin yaşadıklarına, yaşatmaya çalıştıklarına, yıkmak istediklerine, sonra durup gerçekte neyi isteyip istemediklerine dair sorular soran "Mızraksız İlmihal" basıldığı yıl çokça okunmuş, Mehmet Efe'nin, yakın tarihimizden aktardığı verilerle, benzer hisleri yaşayıp benzer hisseleri alan kuşağın içinden yüksek ve genç bir sesle çıkıp haykırdığı gerçekler izleğimizde içinde aşk olan bir belgesel tadı bırakmıştı. Forumların, copların, yerde sürüklenen kızların, "bunlar İrancı" laflarını geveleyen provokatörlerin, KudüsFilistin eylemlerinin, "Müslüman adam aşık falan olmaz" düsturlarının, eline bir mevzu geçirenin panel yaptığı o çok renkli ve dumanlı atmosferin içinde 1968 Batman doğumlu İrfan'ın yürek tahtalarının kımıldayıp parkasını çıkartmak istediği günler. Herkesin bir rolünün olduğu, herkesin bir "rol"den ibaret olduğu şuurlu üniversite gençliğinin yanıbaşında akıp giden bir hayat vardır. Ancak çelmek ve aldatmakla eşdeğer olan o nemruttan korunmak için ilkelere sıkı sıkıya bağlı olunmalıdır. Eylem başlamadan önce aleltelaş "cihad ayetlerini okuyan; çünkü imanının hemen tazelenmesi gereken" gencin de, bir mücahide bayanın eşi olacak adama sunduğu yazılı şartnameler de yeterince allegorik ve trajiktir. Türbanlı "bacılarına" söylevler veren ama onlarla nişanlanan, sonra "okulun bu kızların fıtratını bozduğu " gerekçesiyle nişanı bozup "köyden kız alan" mücahidleriyle, hayatın anlamını çözmeye çalışan ve eylemden uzak duran "pasif müslüman" tiplemeleriyle o günkü belki hâlâ bugünkü toplumsal portreyi can alıcı detaylarıyla su yüzüne çıkarıyor Efe. Sonunda bayrağı çekecektir İrfan(ya da bayrağı yırtar). Der ki: "Taktikler, stratejiler, reçeteler icat etmekten bıktım, keşfetmek istiyorum, Tanrı değilim ben!...Kimseyi kendime itaat ettirmek istemiyorum. Üstelik galiba korkağım ben...Yaradılışımı bilmek istiyorum. Başlangıç ve sonsuz çizgisindeki yerimi, kendi yerimi bilmek istiyorum... Belki o zaman konuşmaktan, sözlerim yüzüme çarpılınca bağırmaktan ya da sözlerim yüzüme çarpılmasın diye esnek, anlaşılmaz diller konuşmaktan kurtulabilirim... Ne istemem gerektiğini keşfetmek istiyorum. Bu parkayı çıkartmak istiyorum." 12 Eylül sonrasına az biraz bulaşanların hak vererek okuyacakları ya da kitap tarafından okunacakları "bestseller" olma niteliğini havi bir çalışma.
   <br/>
   <br/>
   Arthur Rimbaud: Vahşi tabiatlı mistik...
   <br/>
   <br/>
   İz Yayıncılık edebiyat serisine Türkçesi Mahmut Kanık'a ait bir çeviri eserle, Arthur Rimbaud'un "Cehennemde bir mevsim" ve "Aydınlanışlar"ını içeren bir kitapla devam ediyor. Kısacık ömrüne çok şey sığdırmış, bir dâhi, bir şair ve bir gezgin olan Rimbaud hayatı ve eserleriyle pek çok sanatçıyı etkilemiş. 1854'te Charleville(Fransa)'da doğan, Mısır, Kıbrıs ve Habeşistan'a kadar uzanan gezilerinden birinde bacağını kaybeden Rimbaud'un ölümüne yakın pek çok manevi haller yaşadığı bilinmektedir.  Bir aziz gibi, "düşüncelerin söylenmekle olgunlaşmayacağını" bilir. Gizemli sevgisiyle çevrelendiğimiz eşyaya ve doğaya ateşli bir merakla bakar. Kelimeleri bir 'simyager' gibi işleyen Rimbaud, şiiri iç dünyamızı keşfeden bir "kalp gözü" olarak görür. Şiirsel dilini yenilemek istemiş, "er ya da geç, bir gün bütün anlamlara gelebilecek", evrensel dili, bütün renk ve kokuları özetleyecek, ruhtan kaleme düşecek kelimeyi aramıştır. Son nefesinde Arapça "Allah Kerim" diyen Rimbaud, Paul Claudel'e göre suya doymuş bir toprağın fışkırttığı yitik sudur. Eserleri Cehennemde bir mevsim, Şiirler, Aydınlanışlar ve Mektuplar'dır.
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-3574-kaknusun-izinde.html), [web.archive.org (arşiv bağlantısı)](http://web.archive.org/web/20130928202644/http://www.aksiyon.com.tr:80/aksiyon/haber-3574-kaknusun-izinde.html)
