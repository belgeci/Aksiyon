# DERİN YAMYAM NEZAKET İSTİYOR...

*Nihal Bengisu Karaca 2001.04.07*

<div>
 <img border="0" src="/web/20020106003325im_/http://www.aksiyon.com.tr/yazar/sinek.jpg"/>
 <p class="spot">
  Canlı cansız her türden yiyecek konusunda gerçek bir gurme olan Hannibal'in sanat zevkine, entelektüel merakına ve en önemlisi nezaket anlayışına oldukça vurgu yapılmış bu devam filminde
 </p>
 <p class="metin">
 </p>
 <img border="0" src="/web/20020106003325im_/http://www.aksiyon.com.tr/2001/331/resimler/Derin.jpg"/>
 <p class="metin">
  Kuzuların Sessizliği'nin devamı niteliğindeki Hannibal yine aynı yazarın, Thomas Harris'in kaleminden çıkma. İlk filmin sonunda firar eden ve öğle yemeğinin peşinden giden Hannibal hem damak tadına hem de her nevi elitist "inceliklerine" karşılık veren Floransa'dadır artık. Ancak nasılsa hayatta kalmış ve FBI üzerinde bile etkisi olan zengin bir Amerikalının ısrarlı takibi huzurunu kaçıracaktır. Claris Starling'in başarısız bir operasyonu sonucunda namı lekelenen FBI hem kendisini hem de Starling'i bu durumdan kurtarmak için Hannibal Lecter'i yeniden aranan en tehlikeli on adam listesine koyar, peşine de Starling'i takar. Senatörün kızıyla ilgili davada Dr. Lecter'dan yardım almış olan Starling intikam peşinde olan Verger için iyi bir yemdir. Çünkü Verger Hannibal ile Starling arasındaki tuhaf elektriğin farkındadır.
 </p>
 <p class="metin">
  Hannibal ismi eski Avrupa'da varolan bir çeşit yamyamlığın adı olan Canibalismden türetme. Bu anlamda Dr. Lecter'in orijinal adı değil de lakabı olsa daha manidar olurdu. Canlı cansız her türden yiyecek konusunda gerçek bir gurme olan Hannibal'in sanat zevkine, entelektüel merakına ve en önemlisi nezaket anlayışına oldukça vurgu yapılmış bu devam filminde. Aslına bakarsanız Hannibal ile Kuzuların Sessizliği arasında Yazar Thomas Harris dışında çok fazla ortak nokta yok. Lecter'la Starling arasındaki ilginç pazarlık dışında oldukça zengin bir malzemesi olan ve iyi kalite bir katil kaç ajan kovala filmi sayılabilecek Kuzuların Sessizliği'ne karşı dokularının en küçük zerresine bile Ridley Scott estetiği sinmiş bir görsel anlatım var Hannibal'de. Hikaye modern zamanda geçmesine rağmen Scott'un renk ve mekan kullanımındaki ustağı gotik bir öykünün atmosferine sürüklüyor seyirciyi. Gerek Floransa gerekse Mason Verger'in şatosu bu atmosferi oluşturmak için iyi birer zemin oluşturuyor. Fakat konu sadistlik ve yamyamlık bile olsa Amerikan tarzının kabalığına ve Avrupa zerafetinin farklılığına değinilmeden geçilmiyor. Hannibal'daki Hannibal, Kuzuların Sessizliği'ne oranla daha determinist, eylemlerini kendi doğruları ve kendi yanlışlarının sapkın hiyerarşisinde gerekçelendiriyor, bu yönüyle Tanrı'nın bir meleği kadar kendinden emin, tipik bir cezalandırıcı. Dante'nin Cehennem'iyle bu kadar ilgili olması belki de bundan. Aç gözlülük Hannibal'i ilgilendirdiği sürece, nezaket kurallarına riayet etmemek ve özellikle Claris Starling'e saygısızlık etmek genel olarak, Hannibal'e bir ziyafet bahanesi veriyor. Fakat sonuçta aşk da bir açlık hali ona göre; aşk sevgilinin avuçları içinde duran kalbinin dişlenmesi gibi bir acı ve doyum hali. Hannibal'de Dr. Lecter'in Claris'e duyduğu tutkulu ve bir o kadar da masum ilgi daha çaplı boyutlarda. Meslek hırsını, taşralılığını horlayanlara karşı geliştirdiği öfkeyle ateşleyen küçük güneyli Claris belki ilk defa bu kadar kadın muamelesi görüyor. Hannibal'in yaralanan Claris'i taşıdığı sahne, Kuzuların Sessizliği'nde Hannibal'in demir parmaklıklardan uzanıp Claris'in eline dokunduğu sahnedekine özdeş bir enerji taşıyor. Gucci ayakkabılarla yapılan gözyaşartıcı jest ve akla ziyan "son yemek" de bu platonik jestler zincirine dahil.
 </p>
 <p class="metin">
  Ridley Scott tıpkı Gladyatör'de yaptığı gibi —pek de ahlaki sayılmayacak şekilde— şiddeti ve şiddetin taraflarını bir hakim—kurban izleğinde teşhir etmeyi seçiyor. Şiddet kimi zaman motive edilen kurbanın kendisine —Mason Verger örneğinde olduğu gibi— kimi zaman da bizzat katilin planlı ve tam techizatlı örgütlenmesiyle, kimi zaman da  en kaba biçimiyle aracı aygıtlara icra ettiriliyor. Sonuç öyle ya da böyle aynı: Fışkıran kanlar, dışarı dökülen bağırsaklar, parçalanmış yüzler ve açılmış kafa tasları. Birinin Thomas Harris'e insan eti yemenin yol açtığı "kuru" hastalığından ve delirmeyle sonuçlanan viral enfeksiyondan bahsetmesi gerekirdi. Oysa Hannibal'de deliliğin emaresine bile rastlanmıyor.
 </p>
 <p class="metin">
  Harris'in öyküsünün insanı Hannibal'i anlamaya yönelten ve ona dayanılmaz bir karizma yükleyen hastalıklı bir yapısı var. Seyirci perdede onca cinayeti izledikten sonra bile onun centilmenliğine hayran kalmaktan, değerler sistemine anlam yüklemeye çalışmaktan ve bu "derin yamyam" için endişelenmekten alamıyor kendisini.
 </p>
 <p class="metin">
  Hannibal'i ikinci bir kez daha izlemeye katlanamayacağımı söylersem sanırım filmin insanda üzüntü yaratan şiddet dozu hakkında yeterince şey söylemiş olurum.
 </p>
 <p class="metin">
 </p>
 <p class="arabaslik">
  Kendine hayrı yok...
 </p>
 <p class="metin">
  Orj adı: The Wedding Planner
 </p>
 <p class="metin">
  Yön: Adam Shankman
 </p>
 <p class="metin">
  Oyn: Jennifer lopez, Matthew McConaughey,Bridgette Wilson—Sampras
 </p>
 <p class="metin">
  sen: Pamela Falk, Michael Ellis
 </p>
 <p class="metin">
  dağıtım: Umut Sanat
 </p>
 <p class="metin">
 </p>
 <p class="metin">
  Mary Fionne San Francisko'nun en prestijli düğün tasarımcısıdır. Başkalarının aşk hayallerini gerçekleştirmekle o kadar meşguldür ki kendi özel yaşantısına ayıracak vakti yoktur. Bir gün ölümcül bir çarpışmadan Steve Edison tarafından kurtarılır. Steve'le geçirdiği anlamlı akşam aşka yeniden inanmasına neden olur. Ancak o da ne? Steve, düğününü tasarladığı Frano Donolly'nin müstakbel eşidir. Kariyer hırsı ve duygular iç içe geçmiştir. Bundan daha kötüsü olamaz derken babasının kendisi hakkında bir mantık evliliği planladığını öğrenir.
 </p>
 <p class="metin">
 </p>
 <p class="arabaslik">
  Ang Lee'nin kadınları
 </p>
 <p class="metin">
  En iyi yabancı film dalında ödül alan Kaplan ve Ejderha'nın yönetmeni Ang Lee kendisiyle yapılan bir röportajda "Hiçbir filmimde romantiklik boyutu açısından bu kadar ileri gitmedim" diyormuş. Film için yapılan dövüş sanatı ile birleştirilmiş Sense and Sensibility (Aşk ve Yaşam) yakıştırması da ancak bu noktaya kadar bir doğruluk payı içeriyor. Her ikisinde de tutku ve duygu var; her ikisi de görünür ve görünmez yasaların buyurganlığına ve mantık ilkelerine dayalı konular içeriyor. Aşk ve Yaşam'ın kadın karakterleri ile Kaplan ve Ejderha'nın kadınları arasında büyük ortak noktalar olduğu da bir gerçek. Ang Lee her iki filminde de güçlü, kaderini tayin etmeye çalışan ve zor da olsa verdikleri kararların arkasında duran kadın karakterler çiziyor. Ülkesinin en iyi kadın savaşçısı olan Yu'nun tarihi kılıç konusunda verdiği mücadele ve yine başka bir kadın savaşçı Jen'in varlığı Lee'nin son filmindeki feminen yapının dokusunu oluşturuyor. Neden dövüş sanatı, sorusuna karşılık "Ben bu janrla yetiştim" cevabını veriyor Lee. "Dövüş sanatı kurgusal bir dünyadır. Kendine göre kanunları ve çok ilginç bir sinema dili vardır. İnsanların uçtuğu, her şeyin olabileceği muhteşem bir dünyadır". Meğer içindeki ses, eğer bir dövüş sanatı filmi yapmadıysan gerçek bir yapımcı değilsin, diyormuş. Bu janrın küçük görülmekte olduğunu bile bile dinlemiş o sesi. O katıksız sinema ernerjisinin peşinden gitmiş : " Filmin içine dram, kadınlar, güzellik ve kalite katacağını hissettiğim her ne varsa getirmeliydim. Böylece o bir Ang Lee filmi oldu" diyor. Bir diğer ilginç nokta filmde Michelle Yeoh gibi bir film yıldızı dahil herkes eğitimli dansçıymış. Li Mu Bai'yi canlandıran Chow Yun—Fat hayatında kılıca el sürmemiş örneğin.
 </p>
 <p class="metin">
 </p>
 <p class="arabaslik">
  Geri geldiler!
 </p>
 <p class="metin">
  "Mumya'nın Dönüşü"nü kutlayanlar bilmiyorlar mı ki mumyanın modası çoktan geçti; şimdi "maymun" devri. Sizi bilmem ama ben pek sevindim. Çocukluğumun sinemasal hatıratı içinde pek nadide bir yer işgal etmekte olan Maymunlar Cehennemi yeniden çevrilmekte imiş! Hem de Tim Burton eliyle. Başrolde yine o unutulmaz aktör Charlton Heston var; Ona Kris Kristofferson, Mark Wahlberg, Helena Bonham Carter ve George Clooney gibi aktörler eşlik ediyor. Beetlejuice/Beterböcek ve Sleepy Hallow/Hayalet Süvariden hatırlayacağınız yönetmen Tim Burton filmin orijinal bir hikayeye sahip olduğundan ve onu yeniden çekmenin büyük bir keyif olduğundan bahsediyor. 1970'li yıllarda sinema perdesinde oynarken büyük yankı uyandıran Maymunlar Cehennemi/Planet Of The Apes Amerika'da 27 Temmuz'da gösterime girecek. Büyük bir ihtimalle Özen Film filmi dünya ile aynı zamanda Türkiye'de gösterime sunacak. Haydi hayırlısı...
 </p>
 <br/>
 <center>
  <a class="anaorta" href="http://web.archive.org/web/20020106003325/mailto:nihalbengisu@hotmail.com">
   nihalbengisu@hotmail.com
  </a>
 </center>
 <br/>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2001/331/sinema/1.htm), [web.archive.org (arşiv bağlantısı)](http://web.archive.org/web/20020106003325/http://www.aksiyon.com.tr:80/2001/331/sinema/1.htm)
