# Güle güle gazete

*Nihal Bengisu Karaca 2000.04.22*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Şu an, yeni medya çağını başlatan tarihi bir an. Biz hep, interneti, tv ve telefon gibi insan hayatının merkezine yerleştirip vazgeçilmezi haline getirmeyi hedefledik. Bu birleşme sözümüzü gerçekleştirmemizi sağlayacak büyük bir fırsat.
  </font>
 </div>
 <div id="newsText">
  <font class="detail-text">
   Yeni kurulan şirketle, 21. yy'ın başlama vuruşunu yaptık. Time Warner ile güçlerimizi birleştirerek insanların bilgilenme, birbirleriyle iletişim kurma, satın alma ve eğlence alışkanlıklarını kökünden değiştireceğiz. Eğer geleneksel medya kendisini internet çağına fırlatacak bir mancınık bulamazsa, geleceği hiç parlak değil. Çarkıfelek artık internet için dönüyor."
   <br/>
   <br/>
   İnternetin ilişki kurma biçimini, gündelik dili, alışveriş ve eğlenceyi, sosyal alışkanlıkları etkilediği ve değişime zorladığı bir döneme girdik. Gençler ev ödevlerini bile internet aracılığıyla yapıyorlar, ev kadınları internetten yemek tarifi indiriyorlar, iyi bir restoranda yemek yiyebilmek için o şehri çok iyi tanımanız gerekmiyor; kendinizi internetin ellerine teslim ediyor, optimal keyfin adreslerini öğreniyorsunuz. Yüzünü hiç görmediğiniz Pittsburgh'lu arkadaşınızın sorunlarını dinleyebiliyor, Hindistan'da işe gitmeye hazırlanan bir diğer arkadaşınızın günlük meşgalesine katılabiliyorsunuz. Güneşin batması veya doğması engel olmaktan kalkmış, mesafelerin uzaklığı sorun olmaktan çıkmış, iletişim kurduğunuz insanların dünyasında fiziksel varlığınızla yer almanız gereksizleşmiş. Zemin öylesine hiperaktif ki, Marlon Brando'nun Oscar ödülünü reddettiği gün yerine gönderdiği Kızılderilinin konuşma metni, dahası kafanıza takılıp da inatla cedelleştiğiniz o yazarın adı birer sır olmaktan çıkıyor bugün, merakı kışkırtıyor elinizin altındaki kıpır kıpır dünya, sizi öğrenmeye/almaya zorunlu kılıyor handiyse. Dünyayı içine alan ağın bir parçası olarak bugünün ve geleceğin trendleri içinde bu yeni yapılanmanın kendine ait kuralları değiştiriyor sizi. Hiç kimsenin aynı düşünmediği ve birbirini aynı şekilde düşünmeye zorlamadığı yeni bir cemaatin mutedil üyeleri olarak, çok kültürlüğün birbirine temas ettiği noktalarda zenginleşen; farklılıkların "garabet" olarak değil, küresel bir aktivite olarak ortaya konulduğu bu olgu içinde eskisi gibi kalmanız da imkansız zaten. 21 . yy'da internet iletişim ağı, üyelerinin sade vatandaşlıklarına bir yenisini daha katıyor: Netdaş'lık. İnternet vatandaşı bilgiyi alıyor, başka bir yere koyuyor, işliyor, izlenilir hâle getiriyor. İnternet vatandaşı oyunun içinde.
   <br/>
   <br/>
   AOL yönetim kurulu Başkanı Steve Case'in girişteki sözleri yılların NBC ve Time'ına sahip bir medya grubunun ancak başkan yardımcılığı konumunda temsil edildiği bir evliliğe neden imza atmış olduğunu açıklıyor. "Artık internete inanıyorum" diyor Time Warner'ın başkanı Gerald M. Levin. Çünkü "..Anladım ki internet evreninde derin değişiklikler oluyor". İçeriğini internetin vizyoner lideri diye tanımladığı Case'in evrenine âmâde kılan Time Warner, içinde olduğumuz yüzyılın değişen ihtiyaçları arasında "haber alma" biçiminin de dahil olduğunu tescil ediyor. Bir şom ağızlılık da yapıyor Case, geleneksel medya kendisini internet çağına fırlatacak bir mancınık bulmalı. İnternette olabilmek için gereken alt yapıyı ve teknolojiyi kullanmaktan, ayrıca fiziksel sınırların ve kısıtlılıkların kalktığı böyle bir zeminin imkanlarından faydalanarak farklı bir gazeteciliğe varmaktan başka seçenek yok gibi. "Farklı bir gazetecilik" bu, kaçınılmaz. Çünkü burada rotatif her an dönmekte. Oysa bugünün tarihini taşıyan gerçek gazeteler içi su dolu bir havuzdaki kağıttan gemi gibi eğilip bükülüyor, yıpranıyorlar gün içinde.
   <br/>
   <br/>
   Yeni gazete neyi yeniliyor?
   <br/>
   <br/>
   Bir olayın oluşu ile gazetede yer alışı arasındaki 16 saatlik farkın, gazetelerin tv'lerle yarışma adına "yazılı basın" formundan saptığı günler geride kaldı. Normal bir gazete internetteki uzantısı sayesinde son dakika gibi imkanlarla tv lehine olan açık zaman farkını kapatabiliyor artık. Okuyucu ile interaktif bir ilişki içinde olmak ise geleneksel gazete ve tv'nin hemen hemen hiç başaramadığı şeyi internet gazetesinin yedeğine katan en önemli kazanımlardan biri. Mevcut gazetelerin pek çoğunda asıllarında olmayan farklı bölüm veya küçük hizmetlerle karşılaşmak mümkün. İnternet sayfaları giderek asıllarından uzaklaşıyor. Sözgelimi  Hürriyetim'in ana sayfasına bakıldığında kişisel ilgilerin daha fazla karşılandığı, asıl nüshada bulunmayan ve büyük bölümünü okuyuculardan gelen yazıların oluşturduğu "agora" gibi ek sayfalarla; gençlik hatta cyberella gibi dert dinleyen yeni cyber ablaların olduğu ilginç bölümlerle karşılaşıyorsunuz. Ancak yine de genel olarak gazetelerin internet sayfaları çoğunlukla klasik gazetenin elektronik ortama aktarılmış türevinden öteye gidemiyor. Oysa normal gazetede mecburen donuk olarak kullanmak zorunda olduğunuz görüntüyü internet üzerinde video olarak kullanmadan tutun da, önemli bir demeci sesli olarak verebilmeye kadar pek çok imkanınız var. Tümü internet âleminde olan nadir yayımlardan biri ve aslında yeni bir tür medya olan Ajan yazarı ve yayın yönetmeni Atılgan Bayar ise bu durumun klasik medyanın internet vizonuna sahip olmayışı ile açıklıyor: "Klasik bir gazete yapıp bunu internet ekranından aktarmak, bu klasik gazeteyi sanki bir televizyon ekranında göstermek beyhude bir iş. Bu zihniyet içinde yapılan klasik medya yeni medya işbirliklerinin de medya yatırımcılarına yarardan çok zarar getireceğini önümüzdeki dönemde göreceğiz". Hürriyet.internet'in editörü Nevzat Basım ise internet üzerindeki gazeteciliğin henüz emekleme safhasında olduğunu ifade ediyor. Ona göre sinema dilinin oluşumu nasıl uzunca bir zaman aldıysa internet üzerinde yapılan bir yayımın kendi dilinin ve uslubunun oturması için de bir süre gerekiyor.
   <br/>
   <br/>
   Ancak hayatın sabrı yok ve dönem klasik medyayı bir yol ayrımına getirip bırakıyor. Çünkü internet düzlemi geleneksel medyadakinin aksine trilyonlarla ifade edilen yatırımları, matbaa sitemini, dağıtım ağını, plazaları ve geniş insan kaynaklarını gereksinmiyor. Dahası bir odada bulunabilecek en çirkin eşyalardan biri olan bilgisayarın aracılığına daha şimdiden gerek kalmadı. Türk insanı mouse'un uzaktan kumanda ile halefselef olduğu Network Computingetkileşimli tv'lerle tanıştı bile! Öte yandan çok kısa bir süre içinde WAP teknolojisi cep telefonu sahiplerini gün içinde ihtiyaç duydukları anda internete bağlayacak. 2002 yılı itibariyle 15 milyon cep telefonu olacağı varsayılıyor, Şu an bir milyon yediyüzbin olan kablolu abone sayısının ise 2002'de üç buçuk dört milyona çıkacağı hesap ediliyor. Bilgisayar teknolojisi ve internet üzerine ufuk açıcı yazılar yazan Oğuz, "Bunun üzerine bilgisayarları da katarsak internet için 25 milyon erişim noktasıdır bu" diyor. "..bu internetin içerik sağlayan kısmında duracak olan tv, gazete ve radyo için de yepyeni bir dağıtım kanalı, üstelik bedava."
   <br/>
   <br/>
   Kağıt can çekişiyor
   <br/>
   <br/>
   Aralarında R. R. Donnelly, Penguin Putnam, Nokia, Barnes&amp;Noble ve Microsoft gibi firmaların bulunduğu bir konseptin açık elektronik kitap standardı meydana getirmek için birleştikleri düşünüldüğünde bırakın gazeteyi uzun metinlerin dahi elektronik ortama transfer olacakları bir dönem bu. Kağıdın en kadim dostu olan sözcükler bundan sonra onsuz devam edecekler yollarına. Evet, çocuklarınız okudukları romanların sayfalarını sizler gibi kıvıramayacak, kitapların üzerine yaşam, deneyim ve yolculuk kokusu sinmeyecek. Tv'nin ve radyonun da gelişim ve değişimden nasiplenecekleri artık eskisi gibi olamayacakları söylense de medya bağlamındaki çarpıcı kimyevi değişim gazete düzleminde "fiziksel" bir değişmeyi de zorunlu kılacak; üçüncü hamur kağıt yerini elektronik ortamda parmağınızı ıslatarak çevireceğiniz sayfalara değil mouse'ınızı kullanarak "açacağınız" sayfalara bırakacak. Klasik gazetecilik anlayışının elektronik medya ile evlilik modelleri geliştiremediği takdirde yok olacağını söyleyen Atılgan Bayar, internetin fiziki anlamda gazetenin sonu olup olmadığına ilişkin soruya "elbette sonu" diye cevap veriyor. "Kağıt basın çoktan öldü" . Olayı bir anekdot aktararak örneklendiriyor da: "Avcılıkta bir durum vardır.. Atarsınız ve bir hayvanı vurursunuz ama av koşmaya devam eder. Çünkü henüz öldüğünü anlamamıştır. Kağıttan medyanın durumu da böyle." Ancak ne medya yöneticileri ne de sermayenin karar mekanizmaları henüz öldüklerinin farkında değiller, Bayar'a göre kendilerini hâlâ faydalı sanmak gibi bir yanılsama içindeler. İnternet bağlantılı insan sayısının bugün 400 bin civarında olduğu tahmin ediliyor. Yıl sonunda ise bu sayı takriben 1 milyon 500 bin dolaylarında olacak. Bu rakamlar ışığında kağıt gazetelerin 100 bin liraya satılıyor oluşunu bir kaç yıl sonra "gazetelerin bir fiyatı olmayacağı " öngörüsüne bağlıyor Bayar. "Önümüzdeki dönem kağıt gazetelerin bedava dağıtıldığı bir dönem olacak!". Hatta benzin istasyonlarında, marketlerde ve McDonalds gibi tüketim merkezlerindeki bedava dağıtım bunun alıştırmasından başka bir şey değil ona göre. ..
   <br/>
   <br/>
   Doğrusu geleneksel gazetecilik anlayışının değiştiğinden /değişeceğinden bahsedip onu anlayışı, sunumu, zamanlaması ve içeriği dahil herşeyiyle kapsayan kağıt olgusunun aynı kalacağından dem vurmak abes olurdu. Kulağa ne kadar ürkütücü gelirse gelsin durum böyle. Klasik gazetinin başına gelecek olanlar konusunda Şeref Oğuz "Gerçi ben gazeteyi eline alıp, sayfalarını tek tek çevirerek okumaktan hoşlanan gruptanım" diye başlıyor söze. Fakat "..ama" ları var Oğuz'un. Gazeteyi internetten okumakla elinize alıp okumak arasında henüz açık olan bir fark olsa da 2005'ten itibaren bükülebilir plastik ekranların gazete formatının yerini alacağını söylüyor. Prototiplerini görmüş bile... Bu plastik ekranlar insanın gazete namına elinde bir şeyler tutma alışkanlığını tatmin etmek için kağıdın yerine ikame olmak üzere keşfedilmiş materyaller olacakmış. Evdeki ağa takılarak güncelleştirilecek ancak kuponu kesilip bulmacası çözülemeyecek bir materyal bu. Bu acayip nesnelerin kağıdın yerini alacağı insana korkunç bir fikir gibi geliyor, ama Allah'tan daha beş yıl var. Öte yandan internetin kağıt gazetenin yerini hiç bir zaman tutamayacağını ve bu yüzden bildiğimiz gazete ve dergilerin mutlaka varolacağını iddia edenler de var. "Gazete ve dergilerin öleceğini zannetmiyorum" diyor Murat Birsel, internetle haşır neşir bir gazeteci ve televizyoncu olarak. Birsel'e göre tv ve internet zaten birleşecek, gazeteler ve dergiler haberin ötesine giderek ve kaliteyi artırarak yaşamaya devam edecekler. "Ayrıca Amerika'da bile haberi yüzlerce haber sitesinden okumak başka, New York Times okumak başka" diye de ekliyor. Ancak önümüzdeki yıllar için klasik gazeteciliğin ve kağıt gazetenin hemen hemen hiç prim yapmayacağı iddası galip görünüyor. Bill Gates Larry King'in sorusuna bakın nasıl karşılık veriyor:
   <br/>
   <br/>
   King: "(Gelecekte) Seattle Post Intelligencer gazetesini elektronik olarak mı almayı umuyorsunuz, yoksa her sabah kapınızın önüne konmuş olarak mı?
   <br/>
   <br/>
   Gates: Seattle gazetelerinin elektronik olarak dağıtılacaklarından eminim ama belirli bir miktar ödemeyi kabul eden kişiler, karşılığında küçültülmüş bir formunu da kağıt üzerinde alabilecekler. Elektronik haberler daha interaktif olacak. Bu da insanları okumaya sevkedecek. Gazeteyi ekrandan okumak 20 yıl içinde rahat ve eğlenceli bir deneyim olacak çünkü ekran teknolojisi çok gelişecek." Zaman gazetesinin genel yayın yönetmeni Mahmut Çebi ile Net Gazete'nin yönetmeni Bülent Ayanoğlu klasik gazeteciliğin gelecekte alacağı boyutla ilgili olarak aynı olguyu öne sürüyorlar: PC satışlarındaki ve internet abone sayısındaki hızlı büyüme. Bu durum klasik gazeteciliğin en temel noktalarından biri olan tirajı "trajik" bir noktaya sürüklüyor. "Tüm basın dünyası olarak yıllardır dişimizle tırnağımızla edindiğimiz toplam tiraj ancak üç milyon kadar. Nüfus artıyor, okuma oranı artıyor, milli gelir artıyor, kentleşme oranı yükseliyor ama toplam tiraj bir türlü artmıyor." Oğlunun ansiklopediden sözlüğe, alışverişten gazete okumaya kadar her işi internet üzerinde yaptığını gözlemleyen Bülent Ayanoğlu "Yazılı basının geleceği yok" diyor. Mahmut Çebi ise korkunç gerçeğe kendisini çoktan hazırlamış: "Amerikan OnLine'ın Time Warner'i satın almasına benzer bir şeyi kaçınılmaz akıbetim olarak görüyorum" diyor;  "Ya yakın bir zamanda acilen "intermedyalaşma" serüvenini tamamlayacağız ya da bir internet firması tarafından satın alınacağız."
   <br/>
   <br/>
   "Haber" mi? Mühim değil...
   <br/>
   <br/>
   İnternet elinizde tuttuğunuz günlük gazetenin tarihini birden eskitti, farkındasınızdır, ekranınızdaki son dk. ibaresine oranla dünkü gazeteyi okuyorsunuz. Yeni gazetecilik anlayışı okuyucuya haber alma konusunda geniş bir yelpaze sağlıyor. Ancak henüz farkında olmadığımız şey, zaman konusunda aşılan mesafenin "haber" kavramı üzerinde derin izler bıraktığı. Gelecekteki medyanın hammaddesinin "haber" olmayacağı söyleniyor! "Yeni medya yeni medyacıları gereksiniyor" diyor Atılgan Bayar. Denilen o ki, gelinen ve hâlâ devam eden süreç için "haber" temel mesele olmaktan çıkacak; çünkü ona her şekilde zaten ulaşabileceğiz. Haberi vermek değil, o haberin içeriğinin ilerde neye evrilecek olduğunu vermek çok daha fazla önem kazanacak. Bu dönemde medya yöneticisine daha çok iş düşüyor, çünkü artık yeni medya yöneticisi, o; söylediğinden fazlasını isteyen müşterinin eğilimlerini ve ihtiyaçlarını kestirebilen, izleyici profilini takip edebilen, müşterinin önündeki haber, iş, eğlence yığınını dizayn edip müşterisine yol gösterebilen bir yönetici olmalı. "Yönetici artık, genelde haberle, özelde gazetecilikle ilişkisini azaltıp, daha çok sasyolog, iş ve eğlence gurusu olmak zorunda" diyor Bayar.
   <br/>
   <br/>
   Sanal gazeteden gerçek habere...
   <br/>
   <br/>
   Düne kadar görsel ve yazılı medya olarak iki büyük ana gruba ayrılmakla yetinilen medyada artık internet kullanıcısı/ okuyucunun da sürece dahil olduğu yepyeni bir yapı var. Kağıtla konuşmanın imkansız olduğu bir evreden; interaktif bir vahâya uzanılmakta şimdi. "O'rda kimse var mı?" sorusunu sormadan esip yağan, bir kimseyi ya da bir kitleyi yargısız olarak infaz eden yazar karşısında kendisini zap'layacak, tıklamayacak bir "karşı taraf"ı buluyor artık. Yazarla okuyucuyu ince bir ekran ayırıyor bu düzlemde, yazı işleri masası handiyse bölüşülüyor. "Olayın beni en çok heyecanlandıran kısmı bu" diyor Şeref Oğuz. "Ben yazdım oldu"culara güle güle demenin vakti geldi. Yazar artık yaptığının sorumluğunu eskisine oranla daha ciddiyetle üstlenmek, saygılı ve tutarlı olmak zorunda. Şöhreti gazete idaresi tarafından zerkedilmiş yahut kerameti kendinden menkul yazarların tahtı sarsılıyor. "Bunun kişisel haklara saygıyı getireceğini düşünüyorum" diyor Oğuz. "Artık, kartel mi, besleme mi, tetikçi mi, nerede duruyorsa dursun o yapılanma içindeki yerini bir tarafa bırakarak okurun reflekslerine duyarlı bir duruş geliştirmek zorunda yazar."
   <br/>
   <br/>
   Yeni sistem okuruyla yüzleşmeyi göze alabilen, onunla temas kurabilen yazarlar istiyor yani, oturduğu yerden Türkiye zannettiği yer hakkında ahkam kesen antisosyal gazeteciler değil. Gerçi bunu beklemek artık bir çekiç sapı olan ağaca ilk halini kazandırmaktan daha zor. Zaten sözkonusu iklim internete bağlanabilen bir hediyelik eşya satıcısını yüzyılın gazetecisi haline getirebilecek kadar ılıman, verimli. Gazeteciliğin internet üzerindeki tezühürüne ve internetin gazetecilik anlamında sağladığı açılıma bakıp da orada Matt Drudge'yi görmemek mümkün değil. Bill ClintonMonica Lewinsky'ye ilişkin malum olayları internet üzerinde "patlatan" Drudge'un önemi gelişmekte olan bir teknolojinin açık potansiyelini çok erken görmesinde yatıyor. Ama büyük medya kuruluşlarının kalelerini delen bu golün tek nedeni internetin bilginin toplanması ve dağıtılmasındaki olağanüstü hızı değildi. Bir hediyelik eşya satıcısı olan bu basit adamın haber kaynağının tam üç bin mil uzağındayken yaptığı şey, Bill ve Monica'nın burnunun dibinde olan kartelleşmiş, yavaşlamış ve yozlaşmış medyanın ilkesel ve yöntemsel kağşamışlıklarını da sergilemekti aynı zamanda. Drudge mültimilyarder medyanın başarısızlığını şöye sorguluyordu: "Siz kaynaklara çok yakınsınız. Kaynaklarla birlikte yiyor, içiyor, evleniyor ve ilişkiye giriyorsunuz".
   <br/>
   <br/>
   Yazdıklarının hepsi doğruydu ve başardığı kamuoyunun büyük "bekçi" medya'yla ilgili sorularını daha da artırmıştı. ABC'nin yüksek reyting alan muhabirlerinden Barbara Walters'ın Virginia senatörlerinden John Warner'le çıkması  ya da NBC yayıncılarından Andrew Mitchell'in Federal büro üyelerinden biri ile evli olması "haber" in içeriğini etkilemiyor muydu yani? Oysa Drudge medya namına "pasaklı" olmaktan öteye gidemeyecek tüm bu ilişkilerden üç bin mil uzaktaydı, bir bilgisayarı vardı, yetenekleri, bir de delik bir kulağı. Amerika Türkiye'ye hâlâ çok mu uzak dersiniz?
   <br/>
   <br/>
   EMuhabir geliyor...
   <br/>
   <br/>
   İnternetin sunduğu haberalma skalasının zenginliklerinden biri ise henüz Türk servis sağlayıcılarının veya Türkçe yayımlanan internet gazetelerinin sunmadığı bir imkan: Kişiye özel gazete. Buna Netbul'un şimdilik primitif bir biçimde yapmaya çalıştığı şey örnek gösterilebilir. Bu sistemde okur, ilgi alanına giren her gazete ve dergiyi taramak yerine bu işlemi yapması için arama makinesini görevlendiriyor. Tahmin edileceği gibi hem zamandan tasarruf sağlanıyor, hem de kullanıcıyı belki ne kadar uğraşsa ulaşamayacağı yazılarla başbaşa bırakıyor. Ancak bizdeki birtakım yayım, gazete ve gate way'ler de döneme büyük projelerle giriyorlar. Ajan, Netgazete, Dördüncü Kuvvet Medya gibi tamamen internet dünyasına has olan dönüşmüş ve yeni trendlere ayak uydurmuş habercilere Süperonline gibi servis sağlayıcılar da eşlik ediyor. Dördüncü Kuvvet Medya kendi bölümlerinin yanısıra pek çok gazete ve dergilere link vermekle yetiniyor şimdilik. (Aslına bakılırsa sözkonusu yayım biraz daha iyiye gidebilmek için fikir babası Ahmet Tezcan'ın ilgisini bekliyor; şu an öksüz durumda.) Netgazete, gerçek gazetelerin son dakika uygulamalarından çok daha çaplı ve hızlı bir güncelleme ile okuyucuyu anında bilgilendirmeyi amaçlıyor. Ajan diğer günlük gazetelere kanal veriyor ve okuyucusuna normal bir gazetede geneli yakalamayacağı düşünülen ilgi alanlarında hizmet ediyor; motosiklet, bilimkurgu, edebiyat/polemik gibi bölümlerle özel zevklere belirli aralıklarla güncellenen sayfalar sunuyor, Cengiz Çandar'ı okuma imkanı veriyor, Hakan Aygün'ün yazabildiğini ispat ediyor. Net gazete yirminci yüzyılın kilometre taşlarını fotoğraflayan bir albümle farklılaşıyor. Atılgan Bayar, Ajan oluşumunun klasik medya ile internetin beraberliği için küçük ölçekli bir model olduğunu söylüyor. Pek yakında Ajan okuyucusuna henüz kendisinin bile farkında olmadığı çoktan seçmeli ilgi alanları arz edeceğini duyuruyor. Net Gazete'nin de çok çarpıcı planları var. Emuhabir; yani  hem görüntü alıp hem bilgi veren ve bu ikisini taşıdığı cihaz yardımıyla aynı anda internet kullanıcısına aktaran yeni haberci! Aslına bakılırsa sağladıkları onca hizmetten ve sergiledikleri onca faziletten sonra artık bu tür oluşumlar için "gazete" kelimesinin kullanılmaması gerektiğini iddia eden Bayar haklı.  "Ajan bir gazete değil, internet gazetesi de değil. Ajan bir "gateway" diyor netekim. Çünkü artık yeni medya yeni medyacıları ve anlaşıldığı üzere yeni tanımları gerektiriyor. Gazeteci değil, medyacı derken, geleceğin medyacısına ilişkin öngörüler de bulunurken mevcut güç dengeleri açısından üzerinde durulması gereken bir nokta var önümüzde. Acaba Türkiye'deki dengeler Amerika OnLine'ın Time Warner'la evliliğinde olduğu gibi internet lehine bir değişime mi uğrayacak? Sözkonusu ülke Türkiye olduğuna göre ve Doğan grubunun ekolay'ının reklamlarını izlediğimiz şu günlerde geleneksel medyanın gelecekteki pozisyonuna dair tahminler yapmak ne kadar mümkün?
   <br/>
   <br/>
   İxir Sabah'ı alır mı?
   <br/>
   <br/>
   Şeref Oğuz kökü internet içinde olan medyanın bayrağı devralacağını düşünüyor. "Çok yakın gelecekte internet gazeteciliği buradaki gazetecilikten çıkan tanımın bir uzantısı olmak yerine kendi içinde bir kültür oluşturarak diğerlerini tanımlayacak". Ona göre 25 milyonluk bu dağıtım kanalı içinde büyük medyanın Milliyet'in ya da Hürriyet'in şimdilik avantajlı gibi görünmeleri yalnızca bir serap. Hürriyetim'den Nevzat Basım ise Süperonline'ın ya da ixir'in Hürriyet ya da Sabah'ı alması ihtimalinin Türkiye'nin özgün yapısı nedeniyle mümkün olmadığını söylüyor. Basım'a göre, büyük medya kuruluşları sadece internet için yapılanmış kuruluşları satın alacak ve geleceğini bu yöntemle garantilemeye çalışacak. "Entellektüel sermaye bildik sermayeyi yönetmeye başlıyor" diyor Atılgan Bayar. "Geleneksel medya bir vizyon ve strateji değişikliğine gitmediği sürece büyük medya olarak kalamayacak. Yeni medya işine internetçileri dışarıda bırakarak girerse anakronik bir oluşum göreceğiz."
   <br/>
   <br/>
   Baronlar ve bireyler
   <br/>
   <br/>
   İnternet böylesine zengin imkanlarıyla medya ve sermaye sahiplerinin tekinsiz ortaklığına son verecek, Türkiye'ye sahibinin sesi olmayan tarafsız ve özgür medya ortamını kazandıracak, sesi en gür çıkanın değil, en doğruyu söyleyenin sözüne itibar edilecek demokratik bir toplum mu bahşediyor? Sonuçta araç insanın elinde olduğuna ve insan yine insanlığını yapacağına göre internet bize gül bahçesi vermeyecek. Oğuz'a göre hayatımıza eklenen sadece yeni imkanlar ve bunların doğurduğu farklı davranış kalıpları. "Burada bir avantaj var yalnızca, ancak herkese eşit uzaklıkta bir avantaj bu. Sanal âlemin baronları da eşzamanlı olarak orada olacak: Bilgi baronları. Sadece yeni dünya yeni ve farklı bir ilişki sistemiyle iyisini, kötüsünü daha farklı ortaya koyacak. Sonuçta yeni dünyanın mutluluk getireceğini söyleyen evrensel bir yasa yok". "Teknolojik gelişmeleri bu bir devrim! diye karşılıyoruz hep" diyor Mahmut Çebi ise "Ama sonuçta birisi, kendini akıllı sanan ve farkına varmadan dönüp dönüp başa gelen bizlerle fena şekilde dalga geçiyor gibi geliyor bana".
   <br/>
   <br/>
   Hem sıradan bir dünya yerlisi hem de önüne muasır medeniyet gibi bir ufuk çizgisi konmuş ve fakat hep periferde kalmış bir ülkenin "Acep gelişiriz de biter mi bu çile" şeklinde umut büyüten vatandaşları olarak bakıyoruz geleceğe. Dijital varsayımlarla renklenen bir dünya konuldu önümüze. Mesele Tektuş Okay Abi'nin öğretileriyle mi yetineceğiz, yoksa aynadaki koyun başımızdan ürküp sahiden "birey" mi olacağız? Toplumsal sorumluluklarımızı kuşanıp, bilgiye ulaşmaya kendi çıkarlarımız dışında bir anlam daha atfedebilecek miyiz? Oy'larımızın ziyansebil olduğu bir ülkede tık'larımızın ehemmiyet teşkil ettiğini görebilecek miyiz?
   <br/>
   <br/>
   Her bekleyen göremez, ancak görenler bekleyenlerdir... Bekleyip göreceğiz...
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-6108-26-gule-gule-gazete.html), [web.archive.org (arşiv bağlantısı)](http://web.archive.org/web/20130716224920/http://www.aksiyon.com.tr:80/aksiyon/haber-6108-26-gule-gule-gazete.html)
