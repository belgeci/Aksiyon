# Arab’ın yetimi Batı’nın gözdesi, Binbir Gece Masalları

*Nihal Bengisu Karaca 2001.07.28*

<div>
 <p class="spot">
  "Binbir Gece Masalları adı bu sabah bulunsa yine çok hoş bir ad olurdu...
 </p>
 <p class="metin">
 </p>
 <img border="0" src="/web/20020329155001im_/http://www.aksiyon.com.tr/2001/347/resimler/binbir.jpg"/>
 <p class="metin">
  Binbir Gece Masalları adında çok önemli bir şey var: İnsana sonsuz bir kitap telkin ediliyor." Çıktığı topraklarda— özellikle Arap dünyasında— biraz yetim kalmış, eleştirel bir dikkati üzerinde toplayamamış  ama 18. yy.da kendisiyle tanışan Batı'yı kasıp kavurmuş Binbir Gece Masalları'nın ismi için böyle diyor Borges. Binbir Gece Masalları  sonsuzluk ve bolluk çağrıştıran adıyla; bire bin katarak naklolunan tasvirleri, binbir adına yakışacak bir düşsel âlemi, ağzından bal damlayan karakterleri ile kimbilir kaç yüzbinlere varmış okurun kütüphanesinde hâlâ özel bir yer teşkil ediyor. Tamamını  okuyanın öleceğine dair efsanevi bir söylentiyle gizemi daha da koyulaşıyor ama bu koyuluk ancak  telvenin kıvamı  kadar korkutucu. Kahveyi sırf içimi için değil falı için de seven bir tiryakiyi telveden uzak tutabilmek ne mümkün...
 </p>
 <p class="arabaslik">
  Kadının fendi
 </p>
 <p class="metin">
  Unutanlar ya da bilmeyenler için Binbir Gece Masalları'nın çıkış noktası olan ilk öyküyü hatırlatalım: Karısının kendisini bir zenci köleyle aldatmasından sonra bütün kadın cinsine karşı derin bir kızgınlık yaşayan Hükümdar Şehriyar ülkenin kızlarıyla bir bir evlenmeye ve evlendiği gecenin sabahında bu kızları idam ettirmeye başlar. Bir.. iki.. üç.. Sonu gelecek gibi değildir zulmün. En nihayetinde hükümdarın vezirinin kızı Şehrazat babasından  kendisini hükümdarla evlendirmesini rica eder. Şehrazat evlendiği  gece küçük bir oyun kurar kızkardeşiyle, güya kardeşi rica eder, o da  bir masal anlatmaya başlar. Hükümdar Şehrazat'ın  masallarına da, Şehrazat'ın  anlatışındaki usule de  hayran olur. Bu arada Şehrazat öyle bir ayar çeker ki, her masal en merak uyandırıcı yerde gün doğduğu gerekçesiyle kesilir. Hükümdar her seferinde "Vallahi onun şu  masalını da dinlemeden kendisini öldürmeyeceğim" der. Masallar sürer gider, bu arada Şehriyar'ın Şehrazat'tan çocuğu olur. Şehriyar bu güzel, zeki ve "sadık" kadına iyice bağlandığını fark eder, onu öldürmesi mümkün olmaktan çıkar. Şehrazat artık onun tek kadınıdır.
 </p>
 <p class="metin">
  Binbir Gece Masalları temelde Şehrazat ve Şehriyar'ın  olduğu bir çerçeve öyküden, Şehrazat'ın anlattığı masallara, oradan masalların kahramanlarının anlattığı masallara kadar açılıyor. Matruşka bebekler gibi birbiri içine gizlenen ve gözalıcılıkta bir diğerinden hiç farklı olmayan  birçok öykünün karşısında insanın  başının dönmesi işten bile değil.  Hatta "bin birgece" gibi bir ismin masallara bahşettiği çokluk, bolluk ve bereket ünleminin ilk başta, kendisini denizin suyunu pipetle içmeye kalkışan bir acemi olarak gören okuyucu için caydırıcı olduğu bile söylenebilir. Neyse ki ilk cildi elinize alır ve Şehrazat'ın;  istediği herşeyi yapmasını sağlayacak kadar yetkin bir  hükümdarın; ama sonuçta aldatılmış ve derin yara almış kızgın bir erkeğin karşısına cesur bir kararla çıkan bu tatlı dilli kadının büyüsüne kapılıverirsiniz. Bir büyülü denizdir bu masallar, içinde neler yoktur ki: Sarı sabır ağacından yapılma görkemli kapılar, gökyakut taşlarıyla süslü kaselerden su içen yedi renkli ıpıl ıpıl kuşlar, yeraltında hüküm süren pullu yılansı kraliçeler, kötü bir cadının büyüsüyle ülkesi göle, tebaası küçük renkli balıklara dönüşen yarısı  mermer prensler, gemi batıran ifritler, öldükten sonra bile konuşan kesik başlar, kahinler, yıldız bilimciler, defineler, sihirli yüzükler, lambalar... Ama büyüler denizi olduğu kadar da sorular denizidir bu.
 </p>
 <p class="metin">
  Kitabın yarısına geldiğinizde onlarca çelişik duygunun arasında netliğini kestirebildiğiniz tek bir duyguyla donanmışsınızdır: Sayfaların zamanın akışını büyüleyen bir iksire bulanmış olduğuna yemin edebilirsiniz. Ama   "onlarca çelişik duygu"  kısmı asıl  üzerinde durulması gereken noktadır. Hangi kadın ölüm tehdidi altında bu kadar sıcak ve içten bir eda takınabilir, kendisine bir gün daha satın alacak olan o masalı bulup buluşturmakta, anlatmakta zorlanmaz mı, teklemez mi bir yerde, kahramanlardan birinin adını unutmaz mı,  ya da  tüm bunların olabileceğinden korkup renk vermez mi gecelerden  birinde? Yoksa tüm bu saydığımız şeyler kadınların ustalık alanı mıdır zaten? Onlar ister iyi ister kötü bir iş için olsun o işi tamamına erdirmek için gereken hileyi yapmakta ve istedikleri zemini oluşturmakta hiç zorlanmazlar mı? Erkeğin aklına bile gelmeyecek olan şey kadının  meslek sırrı mıdır?   Şehrazat en masumudur bu kadınların, sonuçta o, bir kadının ne kadar sadık bir eş ve ne kadar iyi bir anne olabileceğini kanıtlamıştır Şehriyar'a. Fakat Şehrazat'ın anlattığı masallarda hain, nankör, eşini ya da sevgilisini aldatmaya eğilimli, yaşamını cinsel beklentilerini karşılamaya adamış,  tuzağına düşüreceği  bir erkek bulduğu zaman üzerine atlamakta hiç çekinmeyen kadınların bini bir paradır. Üstelik Şehrazat'ın  hükümdardaki kadın düşmanlığını yenmesi de yine "kadın kurnazlığı" denen hileli bir yolla olmuştur.
 </p>
 <p class="arabaslik">
  Masallar nereye ayna tutuyor?
 </p>
 <p class="metin">
  Binbir Gece Masalları  Allah'a samimiyetle iman etmiş, karşılaştığı her durumda Allah'ın ve yüce peygamberi Muhammed (s.av) adını tumturaklı nidalarla anan basit ya da seçkin Müslüman erkeklerle doludur. Bu erkekler kadınlara inat olabildiğince saf, çoğunlukla iyi niyetli, kötü oldukları zaman da içlerinden geçen kötülüğü  okuyucuya bir bir sayıp dökmekte  beis görmeyen, karşılaştıkları olaylardan ders almasını bilen ama derslerini alana kadar da maceranın hiçbir türünden kaçınmayan erkeklerdir.   Kadınlar ise genelde akla kötü şeyler getirecek kadar güzeldirler, çoğu masum görünüşlü, hilal kaşlı ve erkeklerine son derece aşık kadınlardır. Ama çoğunun eninde sonunda aslında gül gibi kocalarını değil siyah köleleri, hatta bazen bir dudağı yerde bir dudağı gökte olacak kadar çirkin adamları sevdikleri anlaşılacaktır.  Binbir Gece Masalları'nın tüm bu açılardan Ortaçağ Müslüman Arap toplumuna ne kadar ayna tuttuğu tartışmalıdır. Masalların  çıktıkları toplum ve kültürden süzüldüklerine inanan ve Binbir Gece Masalları'nı okumaya yeltenen bir mütedeyyini dehşete düşürecek ilk şey Allah'ın adını ağzından düşürmeyen masal karakterlerinin nasıl olup da bazı mevzularda bu kadar rahat davranabildikleri olacaktır. Kanımca bir sözlü kültür ürünü olan ve ağızdan ağıza değişen, her anlatılışında bir parçası yeniden kurgulanan masal gibi bir anlatı türünün İslam öncesi Arap toplumunun kadına  bakış açısından ve  serazad kadın erkek ilişkilerinden izler taşımaması zaten olanaksızdır (Cahiliye döneminde namusuna düşkün erkeklerin kızlarını diri diri toprağa gömdüğünü hatırlamak gerekiyor bu noktada). Bu birikime,  kadın haklarının  Peygamber döneminde artan, Dört Halife döneminde iyice belirginleşen durumundan kaynaklanan erkek tedirginliğini eklediğimizde  Binbir Gece Masalları'na  hakim olan "kadının güvenilmezliği " temasının nedenleri biraz anlaşılır zannımca. Bu tedirginlik, kadının hileyle, yalanla dolanla elde etmeye çalıştığı iktidara şimdi dinin sağladığı imkanlarla daha bir kolay ulaşabileceği korkusu olarak açımlanabilir pekala. Binbir Gece Masalları İslam sonrası Ortaçağ Arap toplumuna değil ama Müslümanlıkla şereflenmiş olsa da zaaflarının yol açtığı belirsiz durumlarda vicdanındaki rahatsızlığı kadının güzelliğini ve kışkırtıcılığını öne sürerek serinletmeye çalışan ve iktidarını erkeğin "doğasında" olan adalet ve erdemle açıklayan erkek topluluğunun, korku ve fanteziyle herc—ü merc olmuş bilinçaltına ayna tutar olsa olsa. Ancak yine de dindar Müslümanlar açısından çok önemli bazı okumalara imkan vermesi açısından şaşırtıcı kanıtlar içerir bu bilinçaltı. Arap toplumuna ilk önemli ve yazılı  metni getiren ve Allah katında kadınla erkeğin eşitliğini öngören bir düzeni inşa etmek üzere gelen  Hz . Muhammed'in nasıl bir muhayyile ile başa çıkmak zorunda olduğunun kanıtlarıdır bunlar .
 </p>
 <p class="metin">
  Binbir Gece Masalları'nda insanoğlunun sergüzeştine eşlik eden sadece insanlar değildir. Hayvanlar kimi zaman dile gelirler (Kelile ve Dimne'de olduğu gibi),  ifrit ve ifriteler hapsedildikleri küplerden kurtulduklarında öykülerini anlatmaya başlarlar. Bu ifrit ya da cinler çoklukla hikayenin kurgusunu zenginleştiren ve olaylar arasındaki nedenselliği nihayete erdirmeye yarayan imkanlardır. Onlar ortaya çıktığında mantıksal koşullanmalar kırılır ve metin tutarlılığından hiçbir şey yitirilmeksizin yeni dinamikler edinir. Masalların Arap yazınında karanlık bir yaşam sürdürmüş olmasında  bu kurgusal ve kuraldışı yapısının olduğu söylenmiştir. En eski el yazmaları 14. yy.dan kalma olan ama daha önceki yüzyıllarda da olduğu bilinen masallar toplamının en eski halinin Hindistan'dan geldiği, sonra İran'da zenginleştiği, sonra da Araplaştığı söylenmektedir. Yazarı olmayan ve birkaç kuşak insan ömrü almış olan bu masallar hakkındaki köken ve tarih araştırmaları Arapça'nın çeşitli şekillerinde buluşmaktadırlar. Masallar Şam'dan Kahire'ye, Bağdat'tan Fas'a kadar çoğunluğu Sünni Müslüman bir âlemin folklorik özelliklerini taşımakta ve Arap eseri olarak anılmaktadır.
 </p>
 <p class="arabaslik">
  İslam 'kurgu' yu dışlıyor
 </p>
 <p class="metin">
  Kapsamlı bir Binbir Gece çalışması yapmış olan Daniel Beaumont  "Slave of Desire/Arzunun Kölesi" adlı çalışmasının girişinde Arap yazın tarihine bakar ve Hz. Muhammed'in ölümünden sonraki yüzyılda yazılı olduğu bilinen tek kitabın Kur'an olduğunu söyler. Bunun arkasından İbn—i Hişam'ın metniyle günümüze ulaşmış Siretü'n—Nebi gelmektedir. Sonraki sırayı ise Vakidi'nin Hz. Muhammed ve sahabelerinin putperest kabilelere yaptıkları akınları anlatan Kitabü'l—Meğâzi adlı eseri alır.  Tüm bunlar Arap yazın geleneğini belirleyen bir unsuru öne çıkarmaktadır: Gerçek olaylara dayanan ve görgü tanıklarının ifadelerinden oluşan nakil pratiği. Her anlatının başında (Hadis—i Şerifler'den aşina olduğumuz) özgün olayın tanığından onu yazara nakleden kişilerin isim ve unvanlarından oluşan bir isnad zinciri bulunur. Anlatı daima gerçek olay üzerinedir ve hiçbir zaman olmamış olay yalandan başka bir şey değildir.
 </p>
 <p class="metin">
  Beaumont'un varsaymadığı bir gerçek ise Kur'an—ı Kerim'in nazil olduğu ve İslam'ın yayıldığı dönemlerde Peygamber'in kendi söylediklerine bir şey karışmaması için gösterdiği titizliktir. Sözkonusu hassasiyet nazara alındığında üslub gösterilerinden beslenen ve kurguya dayanan  metinlere İslam'ın ilk devirlerinde sıcak bakılmamasının oldukça makul nedenlerden kaynaklandığı anlaşılacaktır sanırım. Ancak Binbir Gece Masalları'nın Arap yazınındaki zayıf yerinin tek nedeni bu değil. Beaumont'a göre Arapça'nın yazılı ve sözlü biçimleri arasında önemli bir farklılık olması ve masalların okur yazar azınlık tarafından dil olarak bile kabul edilmeyen sözlü biçimlerle dolu olması klasik Arap dili "el—Arabiyye"yi savunan resmi kültür söylemcileri  tarafından aşağılanmasına yol açmıştı. Bir diğer etmen ise yukarıda da sözünü ettiğimiz müstehcenliktir. Sayfalarda özendirme kabilinden olmasa bile cinselliğe, şaraba, esrara, kişilerin tövbe etmesini gerektirecek eğilimlere yer veriliyordu ve bu türden konuları "kaba" sayan seçkin Arap yazınının prim vermeyeceği bir içerikti bu.
 </p>
 <p class="metin">
  "Batı tarihindeki belli başlı olaylardan biri de Doğu'nun bulunmasıydı" diyor Borges. Sonra, ilerleyen satırlarda ekliyor: "Doğu sözcüğünün çağrışımlarını Binbir Gece Masalları'na borçluyuz. Doğu deyince Binbir Gece düşer aklımıza, ancak ondan sonra Marco Polo'yu, ondan sonra Rahip John'un mucizelerini... düşünürüz. Aklımıza ilk gelen İslam dünyasıdır".
 </p>
 <p class="arabaslik">
  1001 değil 281
 </p>
 <p class="metin">
  Batıdaki "Doğu" imgesinin Binbir Gece Masalları'nın marifeti olduğunu söylemek mümkündür ancak Binbir Gece Masalları'na batıda gösterilen büyük ilginin tamamının oryantalist niyetler taşıdığını söylemek yanlış olsa gerektir. 1704 yılında Fransa'nın elçiliğinde yardımcı olmak amacıyla  İstanbul'da bulunan Galland'ın satın aldığı el yazmalarını çevirerek yayınlamasıyla başlamıştır bu ilgi. Çevirinin hemen akabinde Galland'ın kazandığı ün tarihi önemde bir şeydir. "Binbir Gece Masalları'nın ilk cildi hem ortalığı karıştırdı hem de Ondördüncü Louis'nin akılcı Fransası'nın aklını başından aldı" diye yazar Borges.
 </p>
 <p class="metin">
  Şimdi çok ilginç bir noktaya geliyoruz: Galland'ın yapıtı yalnızca 281 gece içermektedir. Binbir sözcüğünün aslında 'pekçok ' anlamına da geldiği ve Arap yazınında özgürce kullanıldığı düşünülürse masalların aslının bu kadar olduğunu düşünmek mantıklı bir yaklaşımdır. Ancak okurlar başlığa bakarak geriye kalan 720 gecenin ne zaman yayınlanacağını merak ederler. Merak ve baskı o kadar artar ki 18 ve 19. yy.da daha çok gece ve daha çok masal içeren yeni Arap el yazmalarının  ortaya çıkması gerekir. Muhsin Mehdi adlı bir Arap araştırmacı garip bir biçimde Binbir Gece Masalları içinde en çok ünlenmiş olan Gemici Sinbad'ın öyküsü ya da Alladdin ve Sihirli Lamba gibi masalların Binbir Gece'ye ait olmadığı gibi bir sonuca varmıştır. Ancak Beaumont'a göre bu masalların hepsi Binbir Gece'ye dahil olmalıdır. Çünkü Arap yazınının kurgusal metinleri küçümsediği tartışmasız bir olgudur,  dolayısıyla "..eğer bir masal Binbir Gece'ye girmeyi beceremediyse bugüne kalmamış olması gerekirdi" der.
 </p>
 <p class="metin">
  Romantizm akımının kaynağı...
 </p>
 <p class="metin">
  Danile Dafoe'dan Edgar Alan Poe'ya ve hatta Rimsky Korsakov'a kadar pek çok yazar  ve sanatçıyı etkilemiş Binbir Gece Masalları. Düşsel Varlıklar Kitabı ve Olağanüstü Masallar'ında  çok sevdiği Binbir Gece Masalları'ndan alıntılar yapan Borges masalların bilmediğimiz bir marifetini daha söyler bize:   "Romantik akım dendiğinde aklımıza genellikle çok daha sonraki tarihler gelir. Oysa denilebilir ki, Romantik akım Normandiya'da ya da Paris'te birileri Binbir Gece Masallarını okuduğu anda başlamıştır".
 </p>
 <p class="metin">
 </p>
 <p class="arabaslik">
  Tacir ile İfrit  Öyküsü
 </p>
 <p class="metin">
  Birinci gece. Şehrazad şunları anlatmış:
 </p>
 <p class="metin">
  Ey bahtı güzel şah vaktiyle tacirler içinde pek çok serveti ve tüm ülkelerde ticari ilişkileri bulunan bir tacir varmış.
 </p>
 <p class="metin">
  Bir gün atına atlayıp işinin gerektirdiği bir yere gitmek üzere yola çıkmış.. Sıcak pek fazla olduğundan, bir ağacın altında oturmuş; elini azık torbasına sokarak oradan bir kaç lokmalık yemek ve hurma çıkarmış; hurmaları yiyip bitirince çekirdeklerini ileriye fırlatmış; ama birdenbire önünde uzun boylu bir ifrit belirmiş ve kılıcını sıyırarak tacire yaklaşmış ve haykırmış: "Ayağa kalk, sen benim çocuğumu öldürdüğün gibi ben de seni öldüreceğim!" Tacir ona "Ben senin çocuğunu nasıl öldürebilirim?" diye sorunca  ifrit ona: "Hurmaları yiyince çekirdeklerini fırlattın. Çekirdekler oğlumun göğsüne çarptı; onu yaraladı ve hemen oracıkta öldü" demiş. Bunun üzerine tacir ifrite: "Bil ki ey yüce ifrit! Ben inanç sahibi bir insanım, yalan nedir bilmem ve çok da zenginimdir; çocuklarım bir de eşim var. Sonra, evimde bana emanet edilmiş mallar bulunuyor. Bana izin ver, evime gidip bende hakkı olanların hesaplarını göreyim; bunları tamamlayınca yıl sonunda sana geri dönerim. İşte sana işim bitince geri döneceğimi vaat ve yemin ediyorum. O zaman bana istediğini yapabilirsin. Allah bu söylediklerimin tanığıdır" demiş. Ecinni ona güvenmiş ve tacirin ayrılmasına izin vermiş. Tacir ülkesine geri dönmüş; tüm bağlantılarından kurtulmuş, herkese hak ettiğini vermiş, sonra da karısına ve çocuklarına başına gelenleri anlatmış; anası—babası, karısı ve çocukları hepsi birden ağlamaya başlamışlar. Sonra da tacir vasiyetnamesini hazırlamış; o yılın sonuna kadar yakınlarıyla birlikte yaşamış; bu sürenin sonunda yola çıkmaya karar vermiş; kefenini koltuğunun altına sıkıştırarak yakınlarına, komşularına veda etmiş, burnunun dikine yola koyulmuş. O zaman yakınları ona ağlayıp çırpınmış, matem haykırışları koparmışlar. Tacire gelince, yoluna devam etmiş; ve sözkonusu olan bahçeye girmiş; o gün yeni yılın ilk günüymüş; oturup kötü bahtına ağlarken, yanında boynu zincirli bir ceylan sürükleyerek bir şeyh gelmiş; taciri selamlamış ve ona mutlu bir yaşam diledikten sonra,"Ecinnilerin barındığı bu yerde tek başına oturmanın sebebi nedir?" diye sormuş. Bunun üzerine tacir ifritle olan serüvenini  ve burada oturmasının nedenini anlatmış. Ceylanın sahibi şeyh, buna çok şaşırmış ve "Vallahi! Senin inancın büyük bir inançmış. Öykün de öylesine olağanüstü ki, iğneyle gözün iç köşesine yazılsa, düşünceye saygı duyanlar için üzerinde durulmaya değer bir konu olurdu!" demiş. Sonra onun yanına oturup onunla konuşmaya başlamış ve onu derin bir üzüntüye ve fırtınalı düşüncelere kapılarak korku ve dehşetten bayılacak gibi görmüş. Ceylanın sahibi onunla oturup dururken, birdenbire siyah renki iki tazıyla ikinci bir şeyh çıkagelmiş... Ancak o da yanlarına henüz oturmuşken, yedeğinde doru renkte bir katır bulunan üçüncü bir şeyh onlara doğru gelmiş. Selam verip bu yerde oturmalarının nedenini sormuş... Tam o sırada bir toz çevrintisi yükselmiş, çayırın ortasına doğru şiddetli bir fırtına esmiş. Sonra toz dağılmış ve elinde iyice bilenmiş kılıcıyla ecinni ortaya çıkmış... Ceylanın sahibi birinci şeyh sonunda yüreklenerek ecinninin ellerine sarılmış: "Ey ecinni, ey ecinni padişahlarının başı ve başlarının tacı! Sana bu ceylanla olan serüvenimi anlatırsam ve sen bundan etkilenirsen, beni bu tacirin kanının üçte birini bağışlayarak ödüllendirir misin?" diye sormuş. Ecinni "Evet, hiç kuşkun olmasın, saygıdeğer şeyh! Bana öyküyü anlatırsan ben de onu olağanüstü bulursam tacirin kanının üçte birini bağışlarım" demiş.
 </p>
 <p class="metin">
  Birinci Şeyhin Öyküsü
 </p>
 <p class="metin">
  Birinci şeyh şunları anlatmış:
 </p>
 <p class="metin">
  Bil ki ey yüce ifrit, şu gördüğün ceylan, benim amcamın kızıydı ve benim etim, kanım gibiydi. Onunla daha gençken evlendim ve birlikte otuz yıl yaşadık. Allah ondan çocuk sahibi olmamı istemedi. Bunun üzerine bir cariye aldım...
 </p>
 <p class="metin">
 </p>
 <p class="metin">
 </p>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2001/347/kultur/1.htm), [web.archive.org (arşiv bağlantısı)](http://web.archive.org/web/20020329155001/http://www.aksiyon.com.tr:80/2001/347/kultur/1.htm)
