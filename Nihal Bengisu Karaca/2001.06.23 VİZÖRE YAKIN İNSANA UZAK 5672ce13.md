# VİZÖRE YAKIN İNSANA UZAK

*Nihal Bengisu Karaca 2001.06.23*

<div>
 <p class="spot">
  TRT'nin tek kanal, tek alternatif olduğu zamanları, bir pazar sabahı kahvaltısını hatırlayın. Bütün aile biraraya gelir televizyonun önüne konuşlandırılmış sofrada hem sohbet eder hem de TV'den oturma odamıza taşan sevimli kahramanların bize katılmasına izin verirdik.
 </p>
 <p class="metin">
 </p>
 <img border="0" src="/web/20010714062124im_/http://www.aksiyon.com.tr/2001/342/resimler/vizor.jpg"/>
 <p class="metin">
  Bugün 25—30 yaşlarında olanlar o filmleri mükemmelen anımsayacaklardır. Şu filmleri diyorum, bugünden baktığımızda ancak köpekli, atlı, ayılı filmler olduğunu hatırlayabildiğimiz naif, çocuksu ve fakat kendini olağanüstü ciddiye alan filmler. Yönetmeni ya da oyuncuları asla çok ön planda olmayan bu sabah kuşağı sakinleri gerçekten kahvaltı sırasında izlenilsinler diye çekilmişlerdi sanki. Kimi sahibine sadakatle bağlıdır ve eninde sonunda onu ölümcül bir kazadan kurtaracak olur, kimi sadece kötü adamlara saldırır ve iyi yürekli kahramanımızın kurduğu eksiksiz iletişim sayesinde hemen dize gelir. En mükemmeli Lassie'iydi bu insan canlısı dost hayvanların. Sonra bir de akşamüstüne doğru yayınlanan ve uzun zaman çocukların ilgisini çekmeyi başarmış "Dostum ve Ben". Saçı sakalına karışmış bir adamın dostum dediği ayısıyla konuşmalarından ibaretti bu dizi, hatırlayanlar bilir kadraja başka bir karakterin girdiği çok nadirdi. Sonra bir de yunuslu filmler vardı. Bilimadamları yunuslara konuşma öğretmeye çalışır, yunus gelir, sevgiyle bilimsel çalışmalar yapan anne meziyetli kadının elini öper, onunla bilinmeyen sözcüklerle konuşur, kadın duygulanırdı. Yaşı itibariyle hayvanlarla meşveret etmeye müsait çocuklar hayvan sevgilerini bu filmlerle tatmin ettiler, hayvanlarla kurulacak ilişkinin hep öyle mükemmel ve kusursuz olacağını zannettiler. Bu yüzden pek çoğu "eğer seversen ayılar bir şey yapmaz" hissine kapıldı ve ellerini hayvanat bahçesindeki kafeslerin içine sokmaya çalıştı; bekçinin zılgıtı ve annelerinin çığlığı ile neye uğradıklarını şaşırdılar. Komşunun köpeğinden "Lassie" muamelesi bekleyip dumura uğradılar, bir köpeğin neden sebepsiz yere kendilerine hırlayabileceğine anlam veremediler. Fakat umut hiç kaybolmadı, aramızda ısrarlı olanlar vardı, eninde sonunda bir öğünü bir kuzunun tamamı kadar olabilecek devasa bir Kangal'la dostluk kurmayı başarabilenler oldu nitekim. Sinemada, zeki ve sadık köpek tiplemesi 90'ların ortalarına kadar rakipsiz üstünlüğünü sürdürdü. Aileyi tüm çıkarcı kötü adamlardan kollayan ve çocukların hayatını kurtaran iyi köpek Beethoven düş gibiydi adeta. Sonra zekaları ile olduğu kadar başarıları ile de nam salan köpekler geldi, Sayı Kralı Buddy/Air Bud bunlar içinde en çarpıcı örnekti.
 </p>
 <p class="metin">
  Derde deva hayvanlar
 </p>
 <p class="metin">
  Tarzan'ı hayvanlarla mükemmel bir iletişim kurabildiği ve hayvanlar alemindeki yüksek kredibilitesi nedeniyle sevdik. Bir zamanlar çocuklar "kimsenin yapamadığını yapabilen" bir kişi sözkonusu olduğunda Tarzan gibi, yunuslarla ve balıklarla konuşabilen Atlantis'ten gelen adam gibi tiplemeleri anlar, bu türden bir iradeye hayran olurlardı. O yıllarda şunun Nike marka ayakkabısı ya da henüz Türkiye'ye gelmemiş bir bilgisayar oyunu değildi özenilen. Hayvanat bahçesine gidebilmek en büyük tutkuydu. İstanbul, Ankara gibi büyük şehirlerde bile her cins hayvanı görebilmek mümkün olmazken, Anadolu şehirlerinde böyle bir bahçe yoktu ve olmaması büyük bir üzüntü kaynağıydı. Boşluğu doldurmak yine TV'ye kalıyordu. Aslanların koşup zebraların kaçtığı belgeseller defalarca gösterilir, defalarca izlenirdi. Çoğumuzun yüreğinde "Uçan Kaz"daki Nills'inkine benzer bir macera yatardı. İyice küçülmek, bize sır olan eğlenceli bir alemin dilini çözmek ve Morton'un sırtında uzak diyarlara, büyüklerin dünyasından olabildiğince uzağa yolculuk etmek. Kara Şimşek'in konuşan arabası Kitt hayvanlardaki gizli güce ve insanlarda olmadığını ta o zamanlardan bildiğimiz bağlılığa duyulan hayranlık ve ilgiyi bir miktar azalttı. Kendimiz dışındaki canlılara duyduğumuz merakın yerini kendimiz dışında yapay olarak varolan, ancak hayvanlar gibi insana bağımlı, hayvanlar kadar güçlü makineler alacaktı kısa bir zaman sonra; Robocop gelecekti, Terminatör gelecekti. Ancak yine de 90'ların sonunda bile, çok iyi tanıdığımız bir Robert Redford çıkacak ve "Atlara Fısıldayan Adam" diye bir film çekecekti. Yahut bir köpek ve bir yunus balığı arasındaki dostluğun aile zemininde paylaşıldığı ve çoğaltıldığı Zeus ve Roxanne oynayacaktı sinemalarda. Ancak hayvanların yüzde yüz merkezde olduğu filmler eskisi kadar rağbet görmeyecekti artık. Onun yerine temel bir maceranın hayvan figürü ile zenginleştirildiği yapımlar sözkonusu olacaktı ve çok da beğeni toplayacaktı. Jumanji, başrolünde çocuk ruhlu aktör Robin Williams'ın oynadığı sihirli bir oyun tahtası üzerinde zamanda ve mekanda yolculuk yapılabilen ve her bir yolculuğun da evcilinden yabanisine her cins hayvanla gani gani zenginleştiği bir filmdi örneğin. Sonraları, teknoloji sinemanın belkemiğini oluşturduğunda, çeşit çeşit animasyonlarla ve grafiklerle zenginleştirilmiş, seslendirmesini de ünlülerin yaptığı filmler geldi. Aslan Kral, Karınca Z, Bir Karıncanın Yaşamı, Küçük Kardeşim, Bebe Şehirde, Tavuklar Firarda sadece çocukların sevdiği filmler olarak kalmadı, büyükleri de sisli çocukluk yıllarına götürdü, artık geride kalmış çocukluğun umut ve hayal dünyasından küçük tatlar bahşetti. Hayvanlar sinemada salt çocukluğa dönüşün imgesi olmaktan öte anlamlar da yüklendiler. Başrollerinde Anthony Hopkins ve Cuba Gooding Jr.'un olduğu Instinct/İçgüdü, çareyi modern dünyanın ilüzyonlarına uzak, hayvanların saf ve duygulu dünyalarına yakın olmakta bulan bir bilimadamının tüm kariyerini noktalayıp gorillerle yaşamayı tercih etmesi üzerine odaklanıyordu. Ancak insanoğlu, böyle bir aile bağının kurulmasına izin vermeyecek kadar zorba, böyle bir tercihi anlamlandırmayacak kadar yabancılaşmıştı. İstanbul film festivalinde gösterilmiş olan (ve yakında vizyona girecek), "Paramparça Aşklar, köpekler" insanın anlaşılmazlığına koşut bir şekilde konumlandırdığı köpek imgesiyle eğlendirmenin çok ötesinde bir amaç güdüyordu.
 </p>
 <p class="metin">
  Sadece Hollywood sinemasında değil, Avrupa menşeli sanat filmlerinde de başrol aldı hayvanlar. Bunlardan en çarpıcı olanı tiyatro kökenli Bartabas'ın atlı operası Mazeppa'ydı. Atları resmeden bir ressam, o ressamın izinde bir maceraperest ve her akşam izleyicisine Gürcü halk müziği eşliğinde atlarla gösteri yapan bir çadır dolusu eğitimli akrobat. At faktörü filmin neredeyse tek görsel kozuydu ve yönetmen gerek müzikle gerek ışık ve kadraj ayarlarıyla atlara yoğunlaşmış, fizikleri ve ruhlarıyla neredeyse atlara benzemiş, onların duruşundaki ve duygularındaki asaletten bir parça çalmış insanlara da at figürü dolayımında yaklaşmayı tercih etmişti.
 </p>
 <p class="metin">
  Başa bela hayvanlar
 </p>
 <p class="metin">
  Kuşkusuz her zaman gülümseten, her zaman sıcak bir dostluk iklimi sunan filmlere konu olmadı hayvanlar. Bazen karmaşık psişik durumları, bilinçaltının karanlık odalarında kalmış, keşfedilmemiş duyguları, yüzleşilememiş içgüdüleri, sınır tanımaz ölüm merakını kışkırttılar. Böyle zamanlarda güvenlik tedbirlerini ihmal eden, hazırlıksız bir anda savunmasız yakalanan, ölümün en vahşi biçimiyle hayata gözlerini yuman insanların çığlıkları yansıdı perdeye; modern korkular bir bir deşifre oldu. Alfred Hitchcock'un The Bird/ Kuşlar'ı, Spielberg'in Jaws'ı hayvanların dünyasındaki gizemi ve gücü tersine bir anlayış ile sundu. JurassicPark serisi insanoğlunun büyük ve tehlikeli hayvanlara duyduğu çocuksu merakla bilimsel ihtiraslarının birleştiği bir alaşımdı. Kuşkusuz zekice bir buluştu bu, hayvanları vahşi ve kötü gösterme gibi bir durum sözkonusu olamazdı çünkü bu hayvanlar zaten şu anda yoktu, filmin sevgisiz bir tablo çizdiğinden de sözedilemezdi çünkü malum dinozorların oldukça zararsız ve sevimli olanları vardı ve üstelik tüm bu karmaşa zaten birtakım bilimadamlarının aşırı dinozor sevgisinden kanaklanıyordu! Vur patlasın masumiyet, çal oynasın aksiyon durumuydu yani. Jurassic filmleri iyi gişe yaptı doğrusu.
 </p>
 <p class="metin">
  Maymunlar Cehennemi insanın, iradesini gezegenin dengelerini alt üst etmedoğrultusunda kullandığı için müstehak olduğu bir sonu anlatıyordu: Maymunlar tıpkı insanlar gibiydiler: Kötüydüler! Virüs kapan ve virüs yayan yahut üzerinde acaip deneyler yapıldığı için aşırı zeki hale gelmiş hayvanların saldırılarından mürekkep filmler de seyirci tarafından beğenilmediği halde izlenen filmler arasında yerlerini aldılar. Geçtiğimiz yıl gösterilen Bats/Yarasalar ve daha önceki yıl gösterilen Deep Blue Sea/ Mavi Korku kötü senaryolarına rağmen adrenalini yüksek tutmayı başaran filmler arasına girdiler. Son iki film de son yılların doğayı ucundan kıyısından ele alan filmlerinde varolan ortak mesaja sahiptiler: "İnsan düzene müdahale ederse doğanın intikamı feci olur!"
 </p>
 <p class="metin">
  Hayvana çöp muamelesi
 </p>
 <p class="metin">
  ya da Farrelly Kardeşler
 </p>
 <p class="metin">
  Hayvanların herhangi bir filmi sırf göründükleri sahne itibariyle hüzünlü, anlamlı ya da komik yapmaları doğal ve bir o kadar da klişeleşmiş bir şey. Yakın bir zamanda ikincisi gösterime girecek "Dr. Dolittle" çocukların hep hayal ettiği şeyi başaran, hayvanların dilini konuşabilen bir veterinerin maceralarını anlatıyor sözgelimi. Dr. Dolittle hayvanların bildik imajlarından ve fabl hikayelerde rastladığımızın ötesinde birtakım yeni buluşlarla hayvanlara karakter yükleyen bir tema çerçevesinde keyifli ve sakıncasız bir komedi. Fakat hayvanlar üzerinden korkutmayı deneyen filmlerin kötücül manipülasyonlarına eşdeğer bir durumu hayvanları kullanarak komedi yapan kimi absürd mizah örneklerinde de görmek mümkün. "Me, myself, Irene", "There is something about Mary" ," Dumb&amp;Dumber" gibi komedilere imza atan Farrelly Kardeşler hayvanları yeniden popüler gündeme dahil ettiler ancak hayli garip ve tartışılır bir mizah anlayışıyla. Dumb&amp;Dumber/Salak ile Avanak'ta bir kuşu kafası kopmuş olarak gösterdiler, tabii ki kahramanlarımız bu olayı kuşumuz hasta olmuş başı düşmüş gibi salakça bir yorumla karşılayıp izleyenleri güldürdüler. Me my self Irene'da Jim Carrey'nin canlandırdığı karakter yolda yatan bir öküzü sözde kurtarma bahanesi ile mundar mucuk etti, acısına son vermek amacıyla önce boynunu kırdı sonra ona tam altı kurşun sıktı. Ama bunu öyle komik yaptı ki insanlar güldü. There is something....'de evin köpeğinin misafire yaptığı muamele ilginçti, misafirin verdiği karşılık da öyle. Farrelly Kardeşler elbette hayvanseverleri kızdırdılar. Çünkü böylesi sahnelerin kaçta kaçının grafik ya da bilgisayar efekti ile gerçekleştirildiği belli değildi, hayvanların eziyet görme ya da zorlanma ihtimali vardı, aktörlerin ayrıcalıkları onlara tanınmıyordu, hayvanların dublör kullanamadığı da bir gerçekti. Üstelik tüm bunlar bir yana perdeye yansıyan tablo iğrençti ve hayvanlara eziyet etmeyi bir uğraş haline getirmiş, onlarla yakınlaşmayı değil üzerlerinde deney yapmayı zevkli bulan kimi çocuklar için de son derece kötü birer örnek teşkil ediyorlardı. Hangi nedenlerle kızdığını bilmediğim hayvanseverler tüm bu nedenler yüzünden kızmışlarsa eğer, son derece haklıydılar.
 </p>
 <p class="metin">
  Baba, bu şey de ne?
 </p>
 <p class="metin">
  Hayvanlar hayatımızda değiller artık, daha doğrusu hayatımızın olmaları gereken yerinde durmuyorlar. İri kıyım köpeklerini apartmana ait bahçede beslemeye çalışanların ve bir cins laboratuar çalışmasının ürünü olan Pitbull'ları ile çevreye dehşet saçanların sorgulanmaya değer hayvan sevgisini bir kenara bırakırsak, yüzyılın sonlarına doğru kentte yaşayan bir çocuğun eşek gördüğünde dehşete düşecek olması gibi bir gerçekle karşı karşıyayız. Sinemada arzı endam eden    dev karınca ve farelerin, gözleri hedef alan kuşların, hayvan mezarlığına gömülüp kötü bir ruhla geri dönen kedilerin bir popüler kültür figürü olarak, güvenliğini ve sterilize edilmiş bir yaşam tarzını herşeyden çok önemseyen toplumun önyargılarını pekiştirdiği bir gerçek. Ancak aksi de mümkün, kentsoylu olanlarımızın çoğunun bir kediyi sevmeyi, bir atla sahibi arasındaki iletişimi sinemadan öğrendiği de rahatlıkla söylenebilecek bir olgu. Bu yazının amacı onları sevmenin bizi ait olduğumuz bütüne daha çok yakınlaştırdığını hatırlatmak idi, bir de, Lassie'nin, Siyah İnci'nin, Flipper'in dostluğunun Counter Strike'den, Tomb Raider'den ve her ne menemse bütün o bilgisayar oyunlarından daha fazla şey vaad ettiğini söylemek isterdim çocuklara. Dr. Dolittle'ı dizlerimizin dibine kıvrılmış bir kediyle izlemek hoş bir deneyim olmaz mıydı?
 </p>
 <p class="metin">
 </p>
 <p class="arabaslik">
  İlk akla gelenler:
 </p>
 <p class="metin">
  Lassie
 </p>
 <p class="metin">
  King Kong
 </p>
 <p class="metin">
  Kuşlar /The Bird
 </p>
 <p class="metin">
  Jaws
 </p>
 <p class="metin">
  Jurrasic Park
 </p>
 <p class="metin">
  Maymunlar Cehennemi/Rule the planet
 </p>
 <p class="metin">
  Sayı Kralı Buddy/Air
 </p>
 <p class="metin">
  Atlara Fısıldayan Adam/
 </p>
 <p class="metin">
  Whisperer the Horces
 </p>
 <p class="metin">
  Deep Bule Sea/ mavi korku
 </p>
 <p class="metin">
  İçgüdü /Instict
 </p>
 <p class="metin">
  Yarasalar/ Bats/
 </p>
 <p class="metin">
  Bebe Şehirde / Pig in the city
 </p>
 <p class="metin">
  Mazeppa
 </p>
 <p class="metin">
  Ben, Kendim, Irene/ Me my self Irene
 </p>
 <p class="metin">
  There is something about Mary
 </p>
 <p class="metin">
  Hayvan Mezarlığı
 </p>
 <p class="metin">
  Beethoeven
 </p>
 <p class="metin">
  Küçük Kardeşim/ Stewart Little
 </p>
 <p class="metin">
  Zeus ve Roxanne
 </p>
 <p class="metin">
  101 Dalmaçyalı
 </p>
 <p class="metin">
  Aslan Kral
 </p>
 <p class="metin">
  Karıncanın Yaşamı / Abug's life
 </p>
 <p class="metin">
  Animal Farm(gösterimde)
 </p>
 <p class="metin">
  Dr. Dolittle 2 (yakında gösterimde)
 </p>
 <p class="metin">
  Paramparça Aşklar—
 </p>
 <p class="metin">
  Köpekler (yakında gösterimde)
 </p>
 <p class="metin">
  102 Dalmaçyalı (yakında gösterimde)
 </p>
 <p class="metin">
 </p>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2001/342/haberler/2.htm), [web.archive.org (arşiv bağlantısı)](http://web.archive.org/web/20010714062124/http://www.aksiyon.com.tr:80/2001/342/haberler/2.htm)
