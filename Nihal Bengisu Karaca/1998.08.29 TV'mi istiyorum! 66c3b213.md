# TV'mi istiyorum!

*Nihal Bengisu Karaca 1998.08.29*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Reklam kuşakları ve film fragmanları ile yeterince bölük pörçük olan yayını durmadan "zaplayarak" daha da parçalarız.
  </font>
 </div>
 <div id="newsText">
  <font class="detail-text">
   Haber programlarının arasına Televole cıngılı girdiğinde ya da bir başka fragmanda "Tam 75 parça!" diyerek bağıran sarışın kızın atraksiyonu ile bölündüğünde 'zapping' kaçacak tek deliktir. Lakin kısa ömürlü ve görece bir güvencedir elde ettiğimiz. Elindeki kumandayı umutsuzca tuşlar insan. Bu sefer bir Talk Show programından yapışkan sulu espriler sıçrar odaya, derken çocuğu barajda boğulan bir adamın stüdyoya sürüklenmiş hüznüne aymaz bir cahillikle sorulan o malum sorular eklenir; "O anda ne hissettin?"!.. Oradan Maori kabilesinin folklörünü konu alan bir belgesele atlanır. Bilinç, dış dünyanın sonsuz değişken uyarıları karşısında çaresiz, izlek paramparça... İşte lanet TV'de yine "izlenebilecek" bir şey yoktur. Akşamlarımızı kendisiyle geçirdiğimiz, dostlarımızın ve aile bireylerimizin yerine ikame ettiğimiz televizyonumuz kendisiyle kurduğumuz mürşidmürid ilişkisinin farkında mı? Yoksa doğası gereği yaptığı herşey meşru mu? Dahası izleyici, sürekli yakınan ama hergün TV karşısında saf tutan bizler ne kadar dürüstüz?
   <br>
    <br>
     İrfanımıza uygun yayın yapmak üzere yola çıkan kanalların dahi piyasa teamüllerini içselleştirmekten başka bir yol bulamadıkları gözönüne alındığında TV'nin kutsalla ilişkisi üzerine daha fazla kafa yorulması, yaygın iletişim ölçütlerinin ve meşru medya ortamının tekrar sorgulanması gerektiği anlaşılıyor. Ütopyalar için geç değil. Kimin elinde ise onu yakan, dumanı seyirciye savrulan bu aygıtın yaygın kullanımına karşı bütünlüğü olan, görüntü ve resim ahlakına sahip bir antitelevizyon!... TV hakkında, onu bileşenlerine ayıran ve bünyemizle kurduğu ünsiyete şüpheyle bakan bir teorisyenle, Sadık Yalsızuçanlar ile konuştuk.
     <br>
      <br>
        Alternatif sinema arayışlarınız ile alternatif TV modeliniz arasında örtüşen ve örtüşmeyen noktaları kısaca anlatabilir misiniz? Televizyon, sunduklarının hayattan daha gerçek olduğu izlenimini verir. Gördüğümüz aslında gördüğümüzü sandığımızdır. Bu, TV'nin doğası gereği olduğuna göre, sizin öneriniz, yani antitelevizyon bu makinenin doğasının dışına taşabilecek hangi donanımlara sahip olacak?
       <br>
        <br>
         Görüntüyle gerçek arasındaki ilişki sadece televizyonla sınırlı bir sorun değil. Bu, bir rüya olan hayatla hakikat arasındaki çelişkiye benziyor. Yaşadıklarımız aslında yaşadığımızı sandıklarımızdır. Gördüklerimiz, gördüğümüzü zannettiklerimiz. Görsel imgelerle konuşan bir araç olarak televizyondan söz ederken bu temel çelişkiyi daima gözönünde tutmakta yarar olabilir.
         <br/>
         <br/>
         Antitelevizyon derken ben bir keşif yapmış olmuyorum. Bu Amerika'da ve televizyonculuğun kaynağı olan İngiltere'de ve daha birçok Avrupa ülkesinde yapılıyor.
         <br/>
         <br/>
         Sadeleştirerek söylersem, antitelevizyon, geleneksel dramatik duyumların ve televizyon formatının dışında bir şey. Ne demek bu? Bu, her şeyden önce geleneksel televizyon ortamına oranla daha ahlaki bir şey. Rating uğruna her türlü rezaletin sergilenmediği bir ortam. Konu odaklı da olabilir, yayın süresi açısından da geleneksel televizyon diline aykırı bir biçim üretilebilir. Bir örneğe başvurarak söyleyeyim: Almanya'da sözgelimi, sadece meteorolojik yayın yapan, yani hava durumu, denizlerde rüzgar, atmosferdeki sirkülasyon vs.yi haber veren bir kanal var.  İşte bu türden bir yayın bir antitelevizyon ortamı anlamına gelebilir. Sadece video kanalları var Batı'da. Sinema filmleri yayımlanır burada. Bir ay sürekli seyreden birisi Godard, Tarkovski, Kieslowski, Pasolini gibi bir yönetmenin en az üçdört filmini seyredebiliyor. Mesela bir akşamı sadece Kurosawa'ya ayırıyorlar. Bir filmi, ardından yönetmene ilişkin biyografik bilgiler, tartışmalar, belgeseller ardından bir filmi daha, filme ilişkin bir tartışma bir film daha..   Oniki saatlik, onsekiz saatlik bir yayın süresi sadece Kurosawa'ya tahsis ediliyor. İşte bu türden bir yayında da geleneksel televizyon ortamına aykırı bir durum söz konusudur. Ben, kendi payıma bunun daha sağlıklı ve ahlaki olduğunu düşünüyorum.
         <br/>
         <br/>
          Bahsi geçen odaklı; özellikle tematik odaklı TV için o çokça olumsuzladığımız zapping olgusu te'vil edilecek, sözünü ettiğimiz TV de sebat edebilmek için olumlu bir işleve sahip olacakmış gibi geliyor bana. Aksi takdirde bizimki de "despotik" nitelikleri haiz olurdu. Yanlış mı düşünüyorum?
         <br/>
         <br/>
         Yanlış düşünmüyorsunuz. Konu odaklı televizyonculuk bizim için gerçekleştirebilirlik açısından en çok işlevsel olanı. Ekran ve objektifin doğasının ürettiği bir sorun olarak despotizmi aşmada kullanışlı olabilir. Objektif aslında subjektif bir araç. Sizi kodluyor. Evrensel bir pozlama, kodlama özelliği var. Objektifin çevrildiği yönde artık nesnel, fıtri bir hal kalmıyor. Mikrofon ve ekran karşısında kendi gerçek halini koruyabilen yoktur. Bu, aracın pozlama hususiyetinden ileri geliyor.
         <br/>
         <br/>
         Objektif bu yüzden dayatmacı bir yaklaşımı taşıyor ekrana. Seyirci alabildiğine edilgen ve çaresiz. Görmek istediklerini gösteren bir ekran karşısında. Dilediği kadar kumandasıyla sağa sola kaçsın. Bir işe yaramıyor. Konu odaklı derken de yeterince net bir resim çizmiyoruz aslında. Bizimkisi biraz da havanda su dövmek çünkü. Gerek sinema gerekse televizyon için kuramsal çabalar oldukça kalın çizgili bir zemin oluşturur sadece. Çünkü bu, yapılarak ulaşılan bir düşüncedir.
         <br/>
         <br/>
          Tembelleştirici bir dil.. Alternatif olsa da oyunu kurallarına göre oynamak zorunda olan bir TV kanalı, muhtemelen geniş bir kitleye seslenmek zorunda olduğundan sözünü ettiğiniz dilin dışında bir imkan bulabilecek ve "devam edebilecek" midir?
         <br/>
         <br/>
         Buraya bir mim koyalım isterseniz, 'oyunu kurallarına göre oynamak'... Bence tartışmaya değer sorunların başında bu argüman geliyor. Oyun nedir, kural nedir ve kim tarafından konulmuştur? Bu soruları sorarak işe girişmeliyiz. Biz, teknolojik burjuva uygarlığının araçlarını ve ortamlarını kucağımızda bulduk. Bunların doğasına ilişkin ontolojik sorular sormadan, bu tehlikeli araçları kullanmaya başladık. Kervan yolda dizilir diyerek zihinsel bir ön hazırlık yapmadan giriştiğimiz her çaba netameli sonuçlar üretiyor. 'Geniş kitleye seslenmek' gibi argümanı rahatlıkla veri alarak işe koyulursak yolumuzun ne zaman, nereye uğrayacağından emin olamayız. Bu araçlar aşırı biçimde ideolojik çünkü. Bir fikri içkin ve siz onu kullanmaya kalkışınca kendi kodlarını devreye sokuyor ve neye uğradığınızı şaşırıyorsunuz. Televizyon veya sinemanın kutsalla ilişkisine dair bir satır düşünmeden 'dini film'ler vs. boca ediliyor ekranda. Televizyon bir tüketim ve ajitasyon aracı olarak kutsal, dindışı, siyasal, ekonomik her şeyi seyirlik bir malzemeye dönüştürüveriyor ve tüketiyor. Şimdi sorunuza dönersek... Biz niyetimizi sağlam tutar ve esas noktayla aramızdaki ilişkiyi sıkı tutarsak, metin bir yere basabilirsek ayağımızı, imkansızın ortasında sonsuz imkanlar açılabilir önümüze. Başlamak devam etmektir kanımca. Bunun için birkaç dakikalık örnek bir yayın bile yeterli olabilir.
         <br/>
         <br/>
          Haberci sözgelimi bir dayak olayına şahit oldu insani görevi gereği engel mi olmalı, yoksa kamuoyunu bilgilendirme misyonunun gereği kamerasını mı kullanmalı. Bu Batı'da tartışılmıştı. Aynı soru İslami hassasiyet sahibi bir kanalın ekipmanı için sorulsa tartışma zeminimiz neresi olacaktır? Bireysel, kamusal gereklilikler ve kulluk bilinci açısından cevaplandırmak mümkün olabilir mi?
         <br/>
         <br/>
         Kamusal alanın istekleriyle kulluk bilincinin çakıştığı noktada, tam da burada karşımıza medyanın adaletle ilişkisi çıkar. Kul olma bir yazgıdır ve her türlü tartışmanın odağında yer alır. ElAdil'den neşet eden bir adalet ölçütü haberin gerçek kriterini oluşturur. Tabii bunun birincil bir ahlaki çerçeve oluşturduğunu belirtmemiz gerekiyor. İkincil bir ahlaki dilin medya açısından üretilmesi sizin bizim meselemiz. Sorunuzun girişinde ileri sürdüğünüz husus sanılanın aksine yeterince tartışılmamıştır. Tartışmada tarafların kutsal bir yerden neşet etmeyen tümüyle rasyonel argümanları çarpışmıştı. Bu sorun muallakta hâlâ. Haber ahlakı denilen meselede merhamet, şefkat, adalet gibi kavramlara müracaat etmeksizin sıhhatli bir sonuca ulaşmak bana mümkün görünmüyor. Bugün Müslümanlar açısından oldukça çetrefil bir verili ortam söz konusu. Referansımızdan fersahlarca uzağız. Biz, hakiki olanın tahakkuku için herşeyi göze almadıkça modernleşme denilen bir bela, boyutlarını ve süratini artırarak sürüp gidecektir.
         <br/>
         <br/>
          "Geleneksel iletişim ortamlarının ortadan kalktığı bir zamanda yeniden ilahi kaynağa dönmekten başka çaremiz kalmamıştır. Görüntünün üstünü de altını da görmek ve göstermek yani bu yansımanın içine girebilmek kurgusal olanda değil, gerçek olanda yaşayabilmek..."
         <br/>
         <br/>
         Buradaki gerçek'i bir toplumcu gerçekçinin gerçeğinden, naturalizmin nesne'leştirdiği yahut nihilistin o hiç emin olamadığı ve artık aramak da istemediği şeyden ayırt edebilecek bir background'ın olduğuna inanıyor musunuz?
         <br/>
         <br/>
         Kaynak daima gürül gürül akmaktadır ve bereket ihsan ve hüsün, gerçek'in kalbinde vurmaktadır. Zaten sorun budur, tecrübe edebilmek. Eylemsiz bir düşünceden söz edemeyiz. Bu, güzelliğin lüks bir kategori, çirkinliğinse bir form olarak algılandığı modernlere özgüdür. Düşünceeylem çelişkisi, görüntünün metafiziksel arkaplanı ve okunması açısından bize yararlı ipuçları sunar. Hakiki bir iletişim ortamında meyvesiz fikre yani eylemsiz düşünceye yer yoktur. Ben, ekranın ve perdenin hakikileşebilmesinden, bir yanılsama olmaktan çıkıp gerçeğin yansıdığı bir ibret perdesine dönüşmesinden söz ediyorum.
         <br/>
         <br/>
          Güncelleşen bir TV diline ve dramatik kurguya karşısınız. Başörtüsü olaylarını ele alalım. Bu kız öğrenciler toplu olarak eylem yapıyor, toplu olarak direniyor,  bir tercih yapmak zorunda bırakılıyorlar. Bu olayın kuşbakışı hali. Bir de herbinin bir "öykü"sü var. Bir TV'ci el attığında şekil kazanabilecek. Perfore ile şöyle denilebilecek belki ve bu hiç de "yalan" olmayacak: "Bu bir insan, hepimiz gibi, geçimini kazanabileceği bir mesleğe sahip olmak, üretmek, belki dilediğince harcamak, hatta sizinle aynı markayı giymek istiyor, sizinle tartışabilmek,   dantel örmeyi değil, masa lambası altında dirsek çürütmeyi istiyor". Bu kuşkusuz dramatik bir kurgu olurdu. Ama yanlış olur muydu?
         <br/>
         <br/>
         Neden yanlış olsun? Yaklaşımınızda dramatik olandan çok insani ve ahlaki bir boyut var. Bu zenginlik ve sıcaklık içinde yaklaştığında, insan her şeyde bir zenginlik bulacaktır. Başını örten genç kızlara reva görülen zulmü anlamak zor değil. Anlaşılması zor olan, onları bir prototip olarak gören ve salya sümük bir melodramatik haberciliğin malzemesi haline getirenlerin tutumlarıdır. Başını örten genç kızlarımızın da başlarına gelenlere karşı dünyalarında büyüttükleri bir hakikat olsa gerektir. Ben haberci olsam sizim pitoresk biçimde kurguladığınız gibi onların dünyalarını daha garazsız bir atmosferden yansıtmak isterdim. Herbirine ayrı ayrı eğilmeyi...  Hakiki bir televizyon ortamında insanın her hali, yalın hali, e hali, de hali, den hali sahih bir haberleşme ve ortaklaşmaya elverir biçimde yansıyabilir.
         <br/>
         <br/>
          Sözkonusu aygıt doğası gereği  pek hikmeti aktaracak gibi görünmüyor. Hem hikmet biraz çaba, uğraş ve arayış macerasından geçmeli değil midir? Kuruyemiş ve çay faslında TV'yi o her zamanki alışkanlıklarla açtığımda evime süzülen ışık ben hazır değilsem aydınlık yerine kamaşma getirmez mi?
         <br/>
         <br/>
         Televizyon sadece ajite ediyor bu haliyle. Enformasyon dediğimiz entipüften içerik hele bizim televizyonculuğumuz söz konusu olunca tümüyle saymaca şizofrenik bir saçmalığa dönüşüyor.
         <br/>
         <br/>
         Hikmet dendiği zaman bunun dili zaten sembol ve sükuttur. Yazı bile onun aktarımına elverişli bir araç her zaman olmamıştır. Televizyonda hikmetin bir kokusu esebilir olsa olsa. Buna da razıyız.
         <br/>
         <br/>
         Fakat çok haksızlık etmeyelim, bu aracın epik bir dile imkan verebileceğini de gözardı edemeyiz. Bir tür Karagöz, bir ibret, zılli hayal perdesi gibi göstermeci biçimde de kurgulanabilir ve üretilebilir. O zaman hikmete açık bir kulağın hazırlanmasına hizmet edebilir.   Kanal 7'de bir zamanlar yayımlanan Esma zikrini hatırlayınız. Orada Allah'ın isimleri, televizyon ortamını tümüyle dönüştürüyordu. Tarkovski'nin birçok filminde de perde bir ibadet ortamına dönüşür. İnsanın Birlik'e rücu ettiği her yapım aracın doğasını da zorlar ve kısmen ya da tümüyle dönüştürebilir.   Benim söz etmeğe çalıştığım şey, ya insanı Hakikat'e doğru kanatlandıran bir muhtevanın aktarımı veya göstermeci bir ekran. Brehtien anlamda epik. Yani seyirci burada tümüyle pasif bir konumda sunulanı alık alık seyretmeyip anlamlandıracak, kendisine, kendi gerçeklekliğine tekabül eden, kendisine manen bir şeyler ekleyen içeriği alacak. Bir de geleneksel ortamını alabora eden yapımları denemek lazım. İçeriği, aktörleri, ele aldığı sorunlar bir yana; mesela Siyaset Meydanı böylesi bir yapım idi. Saatlerce konuşan insanlar. Bunu bir aktörle denemek daha yararlı olabilir.
         <br/>
         <br/>
          Alternatif sinema arayışlarınız ile alternatif TV modeliniz arasında örtüşen ve örtüşmeyen noktalara kısaca değinebilir misiniz?
         <br/>
         <br/>
         Rüya sineması biçiminde formüle ettiğim kuramsal çabalarımı ben televizyondan bağımsız görmüyorum. Belki de öngördüğüm televizyon ortamı, iki ikibuçuk saatlik bir filmin, yani odaklı bir görsel mediumun sekiz on saate esnetilmiş, yayılmış şeklinden söz ediyorum odaklı televizyon derken. Lakin önemli bir fark var, sinema, televizyona oranla daha sıcak bir iletişim alanı açıyor. Bir iki saat kapalı, karanlık ve sessiz bir mekanda bir rüyayla, bir hakikatin rüyası veya rüyanın hakikatiyle yüzyüze geliyorsunuz. Ve ona odaklanıyor, yoğunlaşıyorsunuz. Televizyon böyle değil. Yemek yerken, ütü yaparken, gazete okurken TV seyredebiliyorsunuz. Ekran formatı oldukça farklı. Ortalama çeyrek saatte konu değişiyor. Bir felaketle ilgili canlı yayın yapılırken ansızın reklam veya fragman giriyor araya. Ve olayın sadece seyircisisiniz. Sinemaya ilişkin teorik çabalarımızın televizyon açısından sadece görüntünün ontolojik kaliteleri ve sorunları bakımından ortaklığı söz konusu. Resim ahlakı denilen o çetrefil sorun ikisinin de temel problematiği.
         <br/>
        </br>
       </br>
      </br>
     </br>
    </br>
   </br>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr/aksiyon/haber-4078-tvmi-istiyorum.html), [web.archive.org (arşiv bağlantısı)](http://web.archive.org/web/20140224052933/http://www.aksiyon.com.tr/aksiyon/haber-4078-tvmi-istiyorum.html)
