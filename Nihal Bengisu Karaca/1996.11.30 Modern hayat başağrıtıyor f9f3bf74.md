# Modern hayat başağrıtıyor

*Nihal Bengisu Karaca 1996.11.30*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Hayat yanıbaşınızdan akıp gidiyor. Gecikmek ve kaçırmak için özel bir ihmal göstermiyorsunuz.
  </font>
 </div>
 <div id="newsText">
  <font class="detail-text">
   İçine mahkum olduğunuz bedeni taşımaktan yorgun, her şeyde mütereddit, umutsuz ve bitkinsiniz. Damağınızdaki buruk tad yüzyıllardır orada imiş gibi, açlığınızı gidermek için en küçük bir çabanız yok... Ya da hiç bir problem yok. Hayat alabildiğine güzel. Aslında geçen hafta çocuğunuzu evden kovdunuz. Ama doğru olan buydu(!) Prensip ve disiplin sahibi biri gibi davrandınız, tebrikler! Herşey mükemmel. Tabii bazı ufak detaylar dışında... Şu Brezilya dizileri bu kadar acıklı olmasaydı keşke. Bir de dinmek bilmeyen başağrılarınız...
   <br/>
   <br/>
   Psikiyatri ve nöroloji kliniklerinde tedavi gören hastaların yüzde 45'inde başağrısı, ilk ya da ikinci belirti. Altı ayı aşan ve artık hastanın hayatının tüm katmanlarına yayılmaya başlayan başağrısı rahatsızlığına "kronik başağrısı davranışı" deniliyor. Çünkü tek başına tıbbi bir rahatsızlık olmayan başağrısı davranışı kişinin biyolojik yapısından ziyade psikolojik haritasıyla ilgili. Ne yazık ki kronik başağrısı davranışı nedeniyle psikiyatri dışı kliniklere başvuran hastalarda gereksiz ağrı kesici kullanımı, gereksiz laboratuar tetkikleri ile kronik ağrı davranışının pekiştirilmesi oldukça sık karşılaşılan bir durum. Depresif, bağımlı, çekingenkaçıngan kişilik yapılarında olabildiği gibi bilinç düzeyinde, kendi sorunlarını kendi kendisine dahi itiraf edemeyen, maskeli depresyon sendromunu taşıyan kişilik yapılarına oldukça fazla rastlanıyor. Başağrısının kişilik yapılarına olduğu kadar sosyolojik olgulara karşı da duyarlı bir seyri var. Farklı geçmişe sahip farklı kişiliklerin birarada yaşamasını zorunlu kılan sistemlerin razı oldukları özensiz ve yapay iletişimlerin, daha doğrusu iletişimsizliklerin dahi payı var bu 'çoğul orkestra'nın soluk verdiği hastalıkta...
   <br/>
   <br/>
   İKİNCİ DERECEDE KAZANÇLARI DA VAR
   <br/>
   <br/>
   Cerrahpaşa Tıp Fakültesi Psikiyatri bölümünden Dr. Ender Karaca, kronik başağrısı davranışı geliştiren hastalarda kişilik yapısı ve sonuçları açısından iki tip vak'anın görüldüğünü söylüyor. İlki kendini ifade edememe ve dış dünya ile iletişim kuramama. İkinci grubu ise kendini acı çekmeye ve cezalandırılmaya layık görenler oluşturuyor. Dolayısıyla başağrısı bu tip hasta için bir ceza türü ve bilinçdışı mazoşistik duyguların tatmin aracı haline geliyor. Kendini ifade etme kabiliyeti sınırlı, gerek dış dünya ile olan ilişkilerini gerekse iç çatışmalarını beden diliyle somutlaştıran Aleksitimik kişilerde ise başağrısı, kişi ile dış dünya arasında bir köprü vazifesi görüyor adeta. Ağrı, kişinin doyuma ulaşmamış gereksinimlerinin ve çatışmalarının somut bir ifadesi halini alıyor ve giderek vazgeçilmez bir iletişim aracına dönüşüyor. "Kişi kendisini ifade etmek için herhangi bir dışavurum aracı kullanmayınca tüm dikkat bedene yöneliyor. Böylelikle daha eski ve ilkel bir biçimde beden bu ifade görevini üstleniyor" diyor Karaca. Dolayısıyla iç çatışma kaynaklı gerginlikten bedenselleştirme yoluyla kaçan hasta, bilinç düzeyinde tasarlamadığı ikinci derecede kazançlar da elde ediyor; sevgi, şefkat, ilgi, bakım gibi. Kendi içindeki çatışmaları tanımlamak ve bu çatışmaları kendisine yeni bir dünya kurabilmek için gereken dinamiklere dönüştürmeyi denemek yerine bazı mekanizmalardan yaralanmayı tercih ediyor. Sonuç, doktora gideceği günü iple çeken, en acı verici tedavi yöntemlerini bile mazoşistik bir şevkle kabul eden, tüm aile ve komşuluk ilişkilerini bu ağrı çevresinde konuşlandıran bir insan. Artık başağrısı onun gerçeğidir; tören saygınlığıyla eda edilen hekim ziyaretleri ise gelenekselleşmiş birer sosyal faaliyet.
   <br/>
   <br/>
   MASKEYİ ÇIKAR VE AĞLA!
   <br/>
   <br/>
   Geçmişte çok ağır travmalar yaşayan ve gerek şartlar sebebiyle gerekse çevre tarafından kendisine yüklenen misyona ve imajına uygun davranmak endişesiyle tepkilerini kendisi dahi unutacak kadar bastıran kişilerde görülen depresyon tipi için "maskeli depresyon" tabiri kullanılıyor. Dr. Ender Karaca bu kişilerde en çok "hiç bir sorunum yok" ifadesinin hakim olduğunu söylüyor. Maskeli depresyonda insan, sorunu dış dünyaya ifade edemediği gibi kendi kendisine de edememektedir.
   <br/>
   <br/>
   Modern birey teknoloji karşısında varolabilmek ve esaretini hissetmemek için bir sürü kilit sistemi geliştiriyor. Öte yandan başka insanların takdir ve övgülerine 'kendi' olmaktan daha büyük bir değer biçen, kendisine yalan söylemekle başkasına yalan söylemek arasında bir tercih yapması gerekiyorsa şuursuzca kendisine yalan söylemeyi tercih eden kişilerin durumları da bu türün uçtaki örnekleri olarak gösteriliyor. Gayet aktif, neşeli ve sosyal görünümlü olabilen bu tip kişilikler kronik başağrısı davranışı geliştirdiklerinde sorunun çözümü iki aşamalı oluyor haliyle.
   <br/>
   <br/>
   KADININ 'BAŞI' DERTTE
   <br/>
   <br/>
   Peki, insan en etkin iletişimi nasıl gerçekleştirecek? Yani nasıl oluyor şu kendini ifade etme? Bu ancak kişinin kendisine referans olacak noktayı bulması demek. Acısına, sevincine, çelişkilerine, korkularına ve çatışmalarına yüklediği anlamı karşılayan, somut, uzaysal mekanda mevcut olan bir çözüm. Sözcüklerimizin kendi sembolleştirme gücümüzle bile başedemediği bir dil kısırlığı içinde 'dil' 'kendini ifade etmenin' önünde hatırı sayılır bir engel. Dr. Karaca, "Geleneksel değerlerin yikaybı, tarihin serüveni içinde kültür aktarımının kesintiye uğraması kişilerin referans noktalarını kaybetmesine yol açabilmektedir" diyor. Kronik başağrısının kadınlarda en az beş kat daha fazla seyrediyor olması da bu teşhisi destekler nitelikte... Geleneksel toplumda kadın çatışmalarını, üzüntü ve kederlerini dokuduğu kilimin motifleri ile, söylediği türkünün ezgileri ile dışavurma imkanına sahip. Oysa kentte yaşamakla beraber kentli değerler arasında bocalayan, doğasının sesine duyarsız kalamazken, kendi üzerine üretilen söylemlerle sürekli değişen rolüne adapte olmaya çalışan kentli kadın için aynı şey sözkonusu değil... Aynı şekilde şehre göç eden kadının ayaklarının altından kayıveriyor daha önce varlığına meşruiyet kazandıran zemin...Bazı göstergelere göre kronik başağrısı davranışı, bir süre dışarıda çalışıp daha sonra evine dönen, dolayısıyla iki alanda da referans noktasını kaybetmiş olan kadınlarda da çok sık görülen bir şikayet. Hakeza evliliğinden memnun olmayan ve sorunu muhatabına açamayan kadınların da başı dertte...
   <br/>
   <br/>
   TOPLUMA GÖRE DEĞİŞİYOR
   <br/>
   <br/>
   Araştırmalar Batılı toplumların ağrı eşiğinin Doğulu toplumlara oranla daha düşük olduğunu gösteriyor. Kırsal kesimde yaşayanlarla kent kökenli olanlar arasında da benzeri bir fark sözkonusu. Ağrıyı algılayış biçimi kişiye, coğrafyaya, cinsiyet grubuna, sosyal statüye ve kültüre göre farklılık arzediyor. Sözgelimi köy yerinde kişi başına düşen iş yükü ve sorumluluk payı çok yoğun olduğu için ağrı ancak olduğu kadar hissedilirken kentli genel olarak aynı ağrıya daha çok tepki veriyor. Toplumun hasta rolüne verdiği önem ve aile içinde ağrının ne anlama geldiği de önemli. Aile içinde vücud dilini kullanma adet haline gelmişse bu, ağrının hasta tarafından olduğundan daha şiddetli bir şekilde algılanmasına yol açabiliyor.
   <br/>
   <br/>
   Bastırılan ruhsal çatışmaların ve problemlerin başağrısı ile ikame edilmesi, ağrıya verilen önem doğrultusunda hastaya geçici kazançlar sağladığından bu bağımlılığın bertaraf edilebilmesi ancak bir psikiyatr denetiminde uygulanacak ilaç tedavisi ve psikolojik tedavi yollarıyla mümkün. Bu tedavi yolları aracılığıyla hastanın kendisini 'olduğu gibi' görmesi ve sorumluluklarının bilincine varması hedefleniyor. Peki ya hasta gördüklerinden memnun kalmazsa? Bastırılmış sevimsiz gerçekler ve asıl açlık tüm vehametiyle belirdiğinde sorunun adını koymuş olmak hasta için tek başına bir anlam ifade ediyor mu? Dr. Karaca'ya göre bu noktada sahici olanın kişi için anlamını ortaya çıkarmak gerekiyor. Eğer kişi vücudiyetine bir anlam yükleyebiliyorsa, 'sevinçliyim' dediğinde gerçekten sevinçli, 'kederliyim' dediğinde gerçekten 'kederli' olduğunu gördüğü, kendi kelimelerini konuştuğu, dahası küntleşen enerjisini çözümleyerek coşkunun farkına vardığı an amaçlanan 'anlam'a da ulaşılmış oluyor.
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-2002-modern-hayat-basagritiyor.html), [web.archive.org (arşiv bağlantısı)](http://web.archive.org/web/20140406190125/http://www.aksiyon.com.tr:80/aksiyon/haber-2002-modern-hayat-basagritiyor.html)
