# GAFFAR OKKAN CİNAYETİ ÇÖZÜLDÜ!

*Nihal Bengisu Karaca 2001.12.08*

<div>
 <img border="0" src="/web/20020302030215im_/http://www.aksiyon.com.tr/yazar/sinek.jpg"/>
 <p class="spot">
  Deli Yürek/Bumerang Cehennemi'ne, Türkiye'nin, aksiyon olgusunu Amerikan standartlarında ciddiye alan ilk filmi diyebiliriz. İmirzalıoğlu'nun Cemal'in düğünündeki "zeybek'li atış" sahnesi de aksiyon janr'ına Türk usûlü trükler ekleyecek yeni bir kahramanın geldiğini müjdeliyor
 </p>
 <p class="metin">
 </p>
 <img border="0" src="/web/20020302030215im_/http://www.aksiyon.com.tr/2001/366/resimler/mir.jpg"/>
 <p class="metin">
  Yusuf Miroğlu Anadolulu yiğitliğin esas duruşunu Grand Cheroke'nin koltuklarına taşıyabilen, yozlaşmamış delikanlılık kültünü eski İstanbul kabadayı raconlarıyla süsleyebilen bir model. Üstelik "aşkın dağlarda gezer" deyip ruhsuzlaşmayan; aşkı kente indirebilen, onu kentli bir kadının karşısında kızararak yaşayabilen biri: Naif bir yanı var. Belinde Magnum silah taşıyan ama mümkünse "öldürmeyen", bir kadına asla el kaldırmayan, tüyü bitmemiş yetimin hakkını almak için silahlı çatışmalara giren, yaralarını Egeli bir bilgenin kıssadan hisseleriyle saran çakı gibi bir Türk genci. Deli ama inandığı değerlerin önünde boynu kıldan ince; yürekli, ama akılsız, kör bir yüreklilik değil bu. Kurulu düzeni eleştirme, sistemin kirli çarkına çomak sokma bağlamında Yılmaz Güney; suçta ve cezada kanunilik ilkesini "hasbel kader" sıkça çiğnemede Abdullah Çatlı. Verdiği çetin savaşın manevi karşılığının farkındalığı ile; yakışıklılığı, saflığı ve sezgileri; kadınlar konusunda "nefsine yenik düşmeme" noktasında verdiği mücadele ile Yusuf Peygamber... Kimi zaman mazlum bir âşık, ama bir sevgilinin içinde eriyip gidebilecek bir mazlumluk değil onunki, aksine varolabilmek için kendine beyat isteyen bir aşk... Aşk demişken, Yusuf'un tercihi, ille de Zeynep... Dizi devam ettiği müddetçe aralarında bir şeyler gelişmesini "istediğimiz", tuttuğunu koparan, idealist avukat bayan türünde kadınlar ona göre değil... Her egosu güçlü, lider tabiatlı Türk gibi o da biraz mıy mıy, korku, bağımlılık ve "kızımız olacaktı" nöbetleriyle insanın dengesini bozan nevrotik hatunları tercih ediyor. Yusuf Miroğlu modeli Kenan İmirzalıoğlu'nun boyunu—posunu, omuz genişliğini ve şık kıyafetlerini de aşan bir şey, kerameti içinde bulunduğumuz ülke koşullarıyla doğrudan ilintili bir ekip çalışması; dünya ölçeğinde hiç olan, itibarsız kalan, ülke içinde ise başlarına gelenlerin her fırsatta söğüşlediği bir aptal durumuna düşürülen, ne kadar basit ve taşralı olduğu gerekçesiyle aydınlarından da sıkça tekme yiyen Türkiyeli'ye moral bir destek...Yusuf Miroğlu kendi mecrasının dışına taşamamış, öfkesi boğazına düğümlenmiş "delikanlı" adaylarını yüreklendirmekle kalmıyor, ülke gündemini yakın takibe almış dizinin konsepti gereği yolsuzluklar, dönen dolaplar, derin devlet, mafya ve medya ilişkileri, gizli servislerin oyunları hakkında "aydınlatıcı" bir misyona soyunuyor. 7 Aralık'ta sinema filmi olarak gösterime giren, senaryosunu Osman Sınav'ın ve Raci Şaşmaz'ın yazdığı Deli Yürek/Bumerang Cehennemi'nde oyunların, dolapların çapı daha da büyüyor; Deli Yürek bu sefer 30 bin insanı yutan coğrafyaya salıyor kendini; İstanbul'da kendi gölgesinden korkan küçük arazi mafyalarıyla uğraşmaya ya da uyanık geçinen Turgay Atacan'ı bozmaya benzemiyor Mezopotamya'da olmak...
 </p>
 <p class="metin">
  Yine düğün, yine kan...
 </p>
 <p class="metin">
  Sevgilisi Zeynep ile askerlik arkadaşı Cemal'in düğünü için Diyarbakır'a gelen Miroğlu acılı bir "deja vu" şoklanması yaşıyor. Sevdiği kızla evlenebilmek için yıllarca bekleyen ve en sonunda Gaffar Okkan'ın iki aileyi barıştırmasıyla muradına kavuşan Cemal düğün gününde kurşunlanıyor. Gaffar Okkan'ın ölümü ile ilgili bazı bilgilere sahip olan Cemal'in katilinin hemen Apti tarafından vurulması, aynı Apti'nin daha sonra polis teşkilatından birileriyle görülmesi Miroğlu'nu üzerine sünger çekemeyeceği soru işaretlerine boğuyor. Ancak Cemal'in babası uyarıyor Yusuf'u: Burada taşlara dokunmadığın sürece sorun yoktur, ama o taşları yerinden oynattığın zaman bir sürü akreple başetmek zorunda kalırsın. Burada mazlum çok, zalimin tarifi yok! Mustafa Ağa'ya böyle dedirtiyor yönetmen, ama kendisi bazı ihtimalleri dışarda bırakma pahasına tarif ediyor zalimi. Güneydoğu ve terör sorununu kendine özgü bir tarihselci anlayış temelinde ele alması filme hem olumlu, hem de uçları her yana açılabilecek, hata yapma marjı yüksek, geniş bir "fikir yürütme" konsepti veriyor. "Burası Mezopotamya! Bu topraklarda kavga tarihle yaşıt. Dünyanın öbür ucunda da olsa güçlü olan elini buraya uzatır" diyerek pekçok köşe yazarının, siyaset bilimcinin, stratejistin "budur abi " diyemediği bir konuda "duyumları" bile kaale alarak birtakım kesin gerçekliklere varıyor film. Bunu, sinemanın sanatsal yanıyla gerçeği yeniden kurgulama iktidarına sahip bir "büyülü ayna" olduğu açıklamasıyla yanıtlamak mümkün olabilirdi. Ama Güneydoğu ve terör sorunu, Gaffar Okkan, PKK, Eşref Bitlis, Turgut Özal gibi sonuna kadar gerçek kişi ve olayların, filmde söylenmese de JİTEM bağlantılı çalıştığı anlaşılan Bozo ve ordudan atıldıktan sonra menfaatleri doğrultusunda yolsuz geçim kaynakları edinen albay Şeref gibi karakterlerin halen yaşanan sorunlarla olan bağları bu kadar çok "çözümleme"nin yer almasını cüretkar kılıyor. Bir JFK filminin çekilebilmesi için yıllar geçmesi gerekmişti. Bu veri, bilginin kolay dolaşıma girdiği ve neredeyse Amerika'dan daha demokrat bir ülkede mi yaşıyoruz sorusunu sordurtuyor. Film özellikle Hizbullah'ın yüzündeki maskeyi indirme ve gerçekleri gösterme konusunda oldukça hızlı davranıyor ve eğer "Mezopotamya" anlattığı gibi tekinsiz bir kuyu ise gördüğümüzün gerçek bir yüz mü, yoksa maskenin altındaki diğer maske mi olduğunu asla öğrenemeyeceğiz.
 </p>
 <p class="metin">
  Sarı'nın sertliği, taş'ın rengi
 </p>
 <p class="metin">
  Geniş planlarda oldukça iyi bir performansa sahip olan film mekan kullanımında da oldukça yüksek bir düzey yakalıyor. Güneydoğu'nun sarı, sıcak, çileli coğrafyası hem güzellikleri hem de tehlikeli bakışları ile geliyor beyazperdeye. Harran ovası, Mardin'in taş sokakları, Süryanileri, dağları ve katman katman mağaraları, düğünleri, ibadetleri ve hatta gece hayatı yavaşlatmayan, zenginleştiren bir uslupla eklemleniyorlar hikayeye. Oldukça maliyetli ve gösterişli sekanslar var Bumerang Cehennemi'nde. Miroğlu'nun askerlik anılarına yapılan kimi flashback'ler, Bozo'yla yaşanan patlama sekansı ve Miroğlu'nun finaldeki trükleri teknik açıdan en az Rambo ve Van Damme filmlerindeki kadar başarılı. Kenan İmirzalıoğlu dizidekinin aksine Oktay Kaynarca ve Selçuk Yöntem gibi oyuncuların yanında biraz zayıf kalıyor. Melda Bekcan ise tek kelime ile "kötü". Ancak bu kötülük onun yetenek zaafiyetinden mi yoksa kendisinden istenilen kadın tipini canlandırma noktasındaki isteksizliğinden mi kaynaklanıyor, orası meçhul. Zira böyle bir adamla yaşamayı kafasına koymuş bir kadının ilişkinin bilmem kaçıncı safhasında hâlâ bu kadar titrek, bu kadar panik olması Yusuf —Zeynep ilişkisini mantıken malul hale getiriyor, Zeynep'in B tipi aksiyon komedilerdeki Goldie Hawn gibi davranması gerekmiyor. İzleyicinin canayakın ifadesi ve sevimliliğiyle bu tiplemeyi asgari oranda da olsa çekilir kılan Zeynep Tokuş'a alışmış olması da Melda Bekcan'ın diğer bir şanssızlığı.
 </p>
 <p class="metin">
  İlk Türk aksiyon filmi
 </p>
 <p class="metin">
  Uslûbunu düğüm—gerilim—sonuç formülü üzerine kuran, sinema dilinin sınırlarını zorlamaktan çok bazı gerçekleri deklare etme üzerine yoğunlaşmış, teknik bağlamda zaman zaman Hollywood 'un aksiyon filmleriyle yarışan ama bazen de o tip filmlerin klişelerini tekrar eden (Miroğlu ile Bozo'nun karşılaşma sahnesinde olduğu gibi), bir film Deli Yürek. Yer yer sloganlara prim vermekten de kaçınmıyor ("Ekmeğini yediği vatana ihanet eden bir gün o ekmeği veren ellerce kurşunlanacağını bilsin" gibi, ama yönetmen böyle bir cümleyi Miroğlu'na değil, Bozo'ya söyletiyor). Filmin 'terörün acısını yaşayan insanlara eğilen ilk film olmak' gibi iki iddiası var. Birincisi bu film acıdan çok coğrafyanın çetrefilli yapısına ve bu mekanda dönen dolaplara eğiliyor, olayın acı kısmını halletme işi Zara'nın canlandırdığı Leyla'nın yanık türküleri'ne devredilmiş. İkincisi "terörün acısını çeken insanları anlatan "ilk" film" ibaresinde bir yanlışlık var kanımca , ilk elden akla hemen Reis Çelik'in "Işıklar Sönmesin"i geliyor mesela ; başarı düzeyi ve ideolojik angajmanı ne olursa olsun, meselesi terörü ve acıyı anlatmak olan ve yıllar önce çekilmiş bir film sözkonusu. Ama Deli Yürek/Bumerang Cehennemi 'ne, Türkiye'nin, aksiyon olgusunu Amerikan standartlarında ciddiye alan ilk filmi diyebiliriz. İmirzalıoğlu'nun Cemal'in düğünündeki "zeybek'li atış" sahnesi de aksiyon janr'ına Türk usûlü trükler ekleyecek yeni bir kahramanın geldiğini müjdeliyor.
 </p>
 <br/>
 <center>
  <a class="anaorta" href="http://web.archive.org/web/20020302030215/mailto:nihalbengisu@hotmail.com">
   nihalbengisu@hotmail.com
  </a>
 </center>
 <br/>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2001/366/sinema/1.htm), [web.archive.org (arşiv bağlantısı)](http://web.archive.org/web/20020302030215/http://www.aksiyon.com.tr:80/2001/366/sinema/1.htm)
