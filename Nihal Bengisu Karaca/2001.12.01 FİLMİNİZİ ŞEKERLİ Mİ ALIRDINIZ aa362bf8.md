# FİLMİNİZİ ŞEKERLİ Mİ ALIRDINIZ?

*Nihal Bengisu Karaca 2001.12.01*

<div>
 <img border="0" src="/web/20020415200431im_/http://www.aksiyon.com.tr/yazar/sinek.jpg"/>
 <p class="spot">
  Halıların uçmadığı ve lambadan cinlerin çıkmadığı bir dünyada buzdağı gibi bir adamın ve sinir küpü bir annenin tek çocuğu olsanız ne yapardınız?
 </p>
 <p class="metin">
 </p>
 <img border="0" src="/web/20020415200431im_/http://www.aksiyon.com.tr/2001/365/resimler/film.jpg"/>
 <p class="metin">
  Babanız size hiç sarılmıyor, üstüne üstlük kalp hastası olduğunuz vehmine kapılıp sizi dış dünyadan iyice soyutluyorsa ve anneniz bilemediğiniz sorular karşısında sinir krizine giriyorsa, tek dostunuz akvaryumdaki balıksa ve küçük bir olağanüstü davranışınız sonrasında nehrin dibini boyluyorsa... Psikopata bağlanırım, bir seri katile dönüşürüm ya da hayatımın geriye kalan kısmını içi su dolu bir küvette geçirmeye karar verecek kadar ciddi bir depresyona girerim diyenler çoğunluktadır gibime geliyor. Amelie'nin kişilik yapısı ise bunların hiçbirine uygun değil. O reşit olduğu ana kadar sabrediyor, sonra ver elini, hayat... Hayat dediysek öyle dolu dolu, insanların iç geçirip "keşke ben de..." diyebileceği bir hayat değil bu. Bir kafede garson olarak işe başlıyor, kanalda taş sektiriyor, tahıl çuvalına elini daldırıyor, yalnız ve yaşlı bir ressamın evini dikizliyor... Bir gün firavunun mezarını bulan ilk arkeolog kadar heyecanlanıyor: Banyosundaki taş oynamış ve arkasından 50'li yıllarda o dairede yaşamış bir erkek çocuğunun gizli hazinesi ortaya çıkmıştır. Amelie birden "o çocuğu" bulup hazinesini ona geri verme fikrine kapılıyor. "Kapılmak" deyiminin Amelie'nin heyecanını ifade eden güçlü bir yanı var; oldukça monoton geçen çocukluk ve ilkgençlik günlerinde "değerli" olduğu hissini pek yaşamamış bir genç kız o. Şimdi, insanların hayatının küçük müdahalelerle değişebildiğini fark ettiğinden beri kendisini gerçekten değerli hissediyor, yaptığının ne kadar diğerkam bir eylem olduğunu, bu "iyilik meleği rollerinin" kendine ilişkin korkuların sublime edilmesiyle ilintili olduğunu az çok kestiriyor. Başkalarının hayatını cesurca düzene koymasına rağmen duygularını ifade etmekte o kadar cesur davranamıyor Amelie. Fakat merakı ve zengin iç dünyası, hayatın işleyişine dahil oldukça insanların birbirleri için ne kadar önemli olduğunu keşfetmeye zorluyor onu. Film, hayat dediğimiz serüvenin insanın çevresiyle ve en çok da diğer insanlarla kurduğu anlamlı ilişkiler bütünü olduğu yorumu üzerine kurulu ve bu bakış açısını kurgulamak ancak hem sıradan hem de çok farklı bir karakter olan Amelie ile mümkün. Filmin merkezi ve karakterin yapılandırılması konusunda neredeyse yıllar süren bir çalışma yapmış olan Jeunet'in eline sağlık...
 </p>
 <p class="metin">
  Jean–Pierre Jeunet, Marc Caro ile birlikte yönettiği Delicatessen/Şarküteri adlı kara komedide 'post–apocalytic' bir tasvirle sırayla birbirlerini yiyen ve bu sisteme kuzu gibi teslim olmuş sürrealist karakterler inşa ediyor; böylesine çılgın bir atmosfere masum bir aşk hikayesini konduruyor ve bu aşkı finale doğru merkeze çekiyordu. Aslında Amelie'de de benzeri bir formül gözlemlemek mümkün. Büyük bir farkla ki Amelie böylesi çılgın ve hüzünlü bir Cannibalist topluluğun içinde değil; fakat Jeunet'e özgü sürrealist şenlikler sürüyor, birbirinden kopuk gibi duran kişisel hikayeler yine bir apartman içinde ve komşuluk esası çerçevesinde kurgulanıyor ve giderek bağlamına oturuyor. Jeunet'in sözünü ettiğimiz şenliklerinin tadına doyum olmuyor; Amelie'nin çılgın hayal dünyası mümkün olabilecek en şirin sinematografik karşılığını buluyor yönetmenin elinde; konuşan biblolar, plağa dönüşen krepler, kötü komşuları bertaraf eden ve tamamıyla Amelie'nin dehasının ürünü olan küçük ev kazaları ve daha neler neler... Nino adlı karakterin –esas kızın âşık olduğu esas oğlanın– sahiplerinin beğenmeyip attığı vesikalık fotoğraflardan oluşturduğu albüm de hayatlarını anlamlı kılacak bir gizem peşinde, yalnız ve gündelik hayatı tüketme noktasında "farklı" olan insanların işgüzar içdünyalarına değen hoş bir buluş... Ama kanımca Jeunet onlara değer vermekle beraber küçük şeylere derin anlamlar yüklenmesine taraftar değil... Kalbi kuru ve çelimsiz bırakmamanın tek yolu aşk...
 </p>
 <p class="metin">
  Amelie'nin Miramax'ın Oscar adaylığını garantilediğine, törenden ödülle ayrılacağına inanılıyor. Dar alanda harikalar yaratan yönetmenin uzun ve ince çalışmasının bir ürünü olan Amelie, renklerinden mekan seçimine, kurgusundan tekniğine ve oyunculuğuna kadar son zamanların en şirin filmlerinden biri. Ancak afişindeki şeker kıza aldanıp bunun bir çocuk filmi olduğunu sanmayın, ortak insani paydaları yakalamakta son derece başarılı olsa da, Fransız toplumunun özgürlük anlayışı içinde değerlendirilebilecek kesitler içeren bir yetişkin filmi Amelie.
 </p>
 <p class="metin">
  Amelie
 </p>
 <p class="metin">
  Yön: Jean Pierre  Jeunet
 </p>
 <p class="metin">
  Oyn: Audrey Tautou, Mathieu Kassovitz
 </p>
 <p class="metin">
  Sen: Guillaume Laurant, J.P. Jeunet
 </p>
 <p class="metin">
 </p>
 <p class="arabaslik">
  Casusun casusu
 </p>
 <p class="metin">
  Panama Terzisi
 </p>
 <p class="metin">
  Orj adı: Tailor of Panama
 </p>
 <p class="metin">
  Yön: John Boorman
 </p>
 <p class="metin">
  Oyn: Pierce Brosnan, Geoffry Rush, Jamie Lee Curtis
 </p>
 <p class="metin">
  Sen: A. Davies, J.Le Carre, J. Boorman
 </p>
 <p class="metin">
  Yapım: John Boorman
 </p>
 <p class="metin">
 </p>
 <p class="metin">
  Filmin senaryosu casusluk romanları ile tanınan John Le Carre'in 1996'da liste başı olmuş kitabından uyarlanmış. Zalim ve çekici İngiliz casusu Andy Osnard'ın Panama'ya sürgün edilmesi üzerine gelişen olayları konu alan film Le Carre'in diğer casusluk yapıtlarından farklı olarak daha fazla gerilim ve daha fazla kara mizah içeriyor. Andy Osnar kendisini sürenlere elindeki son kozu oynamaya kalkışınca işler karışıyor; Andy eskiden bir mahkum olan ama şimdi kendisini ünlü ve zengin kesime kabul ettirmiş bir terzi olan Harry Pendel'den faydalanmaya çalışıyor. Fonda 1999 yılında Amerika tarafından Panama'ya teslim edilen Panama Kanalı tartışmalarının yer aldığı film, Harry rolündeki terzi Geoffry Rush'ın anlattığı hikayelerle iyice şenleniyor. Boorman bu sefer, ufkunun dinamik ve esprili yanlarını vurgulamak istemiş gibi.
 </p>
 <p class="metin">
 </p>
 <p class="arabaslik">
  Kadın, kahır, Kandahar
 </p>
 <p class="metin">
  Kandahar'a Yolculuk
 </p>
 <p class="metin">
  Orj adı: Kahdahar
 </p>
 <p class="metin">
  Yön: Mohsen Makhmalbaf
 </p>
 <p class="metin">
  Oyn: Niloufar Pazira, Hassan Tantai, Sadou Teymouri, Hayatalah Hakimi
 </p>
 <p class="metin">
  Sen: Mohsen Makhmalbaf
 </p>
 <p class="metin">
  Yapım: Makhmalbaf Film House&amp;Bac Films
 </p>
 <p class="metin">
 </p>
 <p class="metin">
  Mart 2002'de En İyi Yabancı Film dalında Oscar ödülü kazanması beklenen filmlerden biri de İranlı yönetmen Muhsin Mahmelbaf'ın filmi: "Kandahar". Filmin görüntü dilinin olağanüstü kullanımından lirik anlatımına varana dek pek çok özelliği var, ama bunlar arasında onu ilk olma tahtına taşıyanı bir tane: Kandahar, Afganistan'ı ve ve Taliban rejimini perdeye taşıyan ilk sinema filmi. 2001 Cannes film festivalinde yarışmalı bölümün resmi seçimi olan film aynı zamanda UNESCO'nun Federico Fellini ödülüne de layık bulundu. Kandahar, Kanada'ya iltica etmiş olan bir Afgan kadınının, 20. yy.ın son güneş tutulmasından önce intihar edeceğini yazan kızkardeşini Taliban rejiminden kurtarma çabasını anlatıyor. Film Afganistan'daki acil gerçekleri algılamaya çalışan Batılı seyirciye hitap edeceğinden Afganistan'daki kaotik terör ortamı Nafas gibi yıllar önce Kanada'ya yerleşmiş İngilizce konuşan birinin gözünden aktarılıyor. Kandahar Mahmelbaf'ın kariyerinde önemli bir adım.
 </p>
 <p class="metin">
 </p>
 <p class="arabaslik">
  'Dogma"
 </p>
 <p class="metin">
  Ankara'da....
 </p>
 <p class="metin">
  26 Kasım'da başlayan ve 9 Aralık'a kadar sürecek olan 13. Ankara Uluslararası Film Festivali, zengin ulusal programının yanında dünyanın dört bir yanında üretilmiş yapıtları, akımları, yenilikleri de sinemaseverlere sunuyor. 30 Kasım 2001 günü başlayan uluslararası program, "Dünya Sineması", "Geçmişten Yansımalar", "Günümüzün Yansımaları" bölüm başlıklarıyla zengin bir seçki sunmayı hedefliyor. İtalya'dan İran'a, Fransa'dan Meksika'ya, Almanya'dan Japonya'ya geniş bir sinema coğrafyasının, son yıllardaki yapıtlarını, Ankara'ya taşıyor. Açılışı dünyada büyük yankı uyandıran Nanni Moretti'nin 2001 Cannes Film Festivali Altın Palmiye Ödüllü La Stanza del Figlio/Oğul Odası ile yapılan uluslararası program, 1995 yılında başlayan ve en çok ciddi sinema çevrelerinde konuşulan Dogma akımının öncü iki filmine de yer veriyor. Dünya Sineması bölümünde bu akımın ilk iki örneği olan, yönetmenliğini Thomas Vintenberg'in yaptığı, Festen/Şölen ve Lars von Trier'in yönettiği Idioterne/Budalalar yer alıyor. Bu filmler 1998 yılında Cannes Film Festivali'nde gösterilmiş ve oldukça ses getirmişti. Dogma filmleri arasında yer alan bir diğer film ise; Arjantin'in ilk Dogma filmi, Festival'de de "Geçmişten Yansımalar" bölümünde gösterilecek Jose Luis Marques'in, Fuckland adlı yapıtı. Bu yıl Ankaralı sinemaseverler bu üç filmi izleme olanağı bulacaklar.
 </p>
 <p class="metin">
 </p>
 <p class="metin">
 </p>
 <br/>
 <center>
  <a class="anaorta" href="http://web.archive.org/web/20020415200431/mailto:nihalbengisu@hotmail.com">
   nihalbengisu@hotmail.com
  </a>
 </center>
 <br/>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2001/365/sinema/1.htm), [web.archive.org (arşiv bağlantısı)](http://web.archive.org/web/20020415200431/http://www.aksiyon.com.tr:80/2001/365/sinema/1.htm)
