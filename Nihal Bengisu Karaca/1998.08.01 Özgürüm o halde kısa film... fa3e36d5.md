# Özgürüm, o halde kısa film...

*Nihal Bengisu Karaca 1998.08.01*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   "Anlam"ın alabildiğine yadsındığı günümüz plastik ve görsel  sanat dünyasına genç olmasına rağmen hayli tok çıkan "çatlak" sesler karışıyor.
  </font>
 </div>
 <div id="newsText">
  <font class="detail-text">
   Cenk DemirkıranEgemen Malay ikilisi, ülkemizde yıldızı parlamamış olan bir işle, ona alabildiğine anlam yükleyerek  uğraşıyorlar. Ve diyorlar ki açık açık "Sanat araçtır; biz mesaj kaygısı güderiz". Fecri Ati'cilerle Serveti Fünun'culardan bu yana sürüp giden tartışmalara yeni bir boyut kazandırdıklarından filan sözedecek değiliz. Ancak projelerine hayat kazandırma noktasında pek engel tanımayan bu ekibin "söz söyleme" noktasında seçtiği ifade biçimi oldukça ilginç. Onlar medya denen ateşli çemberin içinden geçip, kendilerince "antimedyatik" bir yol seçmişler: Kısa film.
   <br/>
   <br/>
   Egemen 75, Cenk 76 doğumlu. İkisi de İstanbul Üniversitesi İletişim Fakültesi mezunu. Ancak basın ve yayıma inanmıyorlar.  Medya var olanı  ne kadar  Deconstrükte  ederse etsin bundan zarar görmüyor, aksine ertesi gün daha da palazlanarak daha bir kendine güvenle söylüyor yalanı. Medyadaki tecrübeleri bilenmeye, bilenmeleri "özgür" fikir üretmeye doğru gittikçe artan bir tutkuya dönüşmüş. "Soru işaretleri biriktikçe ifade etme gereksinimi dayanılmaz bir hal alıyor...." çünkü. Gördüklerini gençliğin yüksek perdeden çıkan sesiyle peliküle aktarırlarken önemsedikleri primer şeyin "içerik" olduğunu söylüyorlar. Bu sektörün içinde yer almaksızın mücadele etme isteğini içlerindeki sinema tutkusuyla donatınca ortaya iki erdem savaşçısı çıkmış adeta... Birbirinden kısa olan filmleri, teknik bazı aksamalara rağmen nisbeten olgun ve  eklektik  bir düşünce birikimini ihtiva ediyor. Kısa film, herhangi bir firmanın, sermaye grubunun, bir gazetecilik A.Ş'nin, ideolojinin, vs.nin sultasında olmaksızın yaşamanın ve onun bunun değil vicdanlarının borazanlığını yapmanın bir yolu onlar için.
   <br/>
   <br/>
   Egemen'in portföyünde polis muhabirliğinden Bando çocuk dergisine, mali şubede yaptığı işten Kadınca'ya, Gölge Adam'a kadar uzanan kabarık bir liste var. Cenk ise daha çok radyo üzerine bir medyatik tecrübeye sahip. Dinler Bahaneydi, Hükümsüzdür, Teşbihi Beliğ İstanbul ve Taraf Tutmadı Jüri isimli dört kısa film çeşitli yerlerde ödül almakla beraber oldukça eleştiri de almış. "Jüriler kısa film deyince pastoral ögelerin  ağırlıkta olduğu şeyler istiyorlar; köy olacak, kaval, çoban, koyun olacak. Kısa film gibi tamamen kendine özgü bir üslubu olması gereken bir türde dahi melodramatik kurguya puan veriyorlar."
   <br/>
   <br/>
   Mesele yarışma, festival olunca bir gerçeğe daha parmak basıyorlar: Festivallerin ve yarışmaların çoğu göstermelik. "Bazı festivaller Almanya adına çekilmiş ve Alman firmalar tarafından üstlenilmiş. 35mm.lik filmler sırf yönetmeni Türk olduğu için ulusal yarışmada yer alabiliyor ve VHS ile çekilmiş öğrenci filmlerinin arasından sıyrılıp paşa paşa ödülleri topluyor." Geçtiğimiz yıl Ankara Film Festivali'nde yaşanan bu olay festivallerin teşvik edici ve yönlendirici olduğu varsayılan misyonlarına gölge düşürüyor tabii. Jürinin belli bir formatta ve dahası önyargılarında  ısrar etmesi de cabası. "Okullar arası kamplaşmalar da bir ayrı alem' diyorlar. "İstanbul Üniversitesinde okuyorsanız sizin film çekmeniz hoş karşılanmaz. Siz medya okulusunuzdur, makale yazmanız ya da belgesel çekmeniz gerekir. Ama Mimar Sinan'dan olanlar çok iyi film, drama çeker; Anadolu Üniversitesi'ndekiler TV'ye dizi çekmelidir. Jüri bunu açık açık söyler. "
   <br/>
   <br/>
   Anlattıklarına göre kısa film bir sektöre dahi kavuşamamışken  ve bu kadar içe kapanıkken bile, uzun metraj film yarışmalarındaki olumsuzluklardan payını alabiliyor. Dolayısıyla ölü doğmaya mahkum ediliyor kısa film.  Zaten gösterim imkanı o kadar az ki, insanın kendi kendisine yazdığı bir mektup olmaktan öteye gidemiyor genellikle. Ha, belki eş dost, biraraya gelip seyrediliyor. Montaj saati on ya da onbeş milyon, kamera kirası yirmi milyondan başlıyor, bunun dublajı var vs.  Kısa film ayrı bir kategori olarak değil, ilerde uzun metraj film çekmesi "muhtemel" gençlerin yaptığı bir egzersiz olarak algılanıyor. Seyredenler "senin istikbalin parlak evladım " diyecekler ve iş tamam olacak. Oysa yurt dışında kısa filmin durumu daha değişik. "Yurt dışında kısa film ayrı bir sektör. Özellikle Almanya'da. Bunlar çektikleri filmlerden gelir elde edebiliyorlar.  Bazı firmalar kısa filmin yapımcısı oluyor  ve bu filmler vizyona girebiliyor, uzun filmlerden önce gösterilebiliyor. Ya da özel kanallarda  gösterildikleri zaman telif hakkı alıyorlar".
   <br/>
   <br/>
   İkili kısa filmlerinde kendi besteleri  olan müzikleri seslendiriyorlar. Radyo programlarıyla edindikleri bir kariyer de var. "İşitsel Belge" adlı radyo belgeselleriyle  Aydın Doğan vakfı ikincilik ödülüne, 97 yılında ise Cat Stevens'ın Yusuf İslam olana dek geçirdiği evreleri anlatan 45 dk.lık bir proramla(Pop Star) birincilik ödülüne layık görüldüler. (Bu programın montajını  âmâ bir teknisyenle gerçekleştirmişler.)
   <br/>
   <br/>
   Üniversitelerde aldıkları eğitimle bir kuş resmi bile çekemeyeceklerini söylüyor Egemen. Hocaların çoğu rötarla geliyormuş derslere. İletişim fakültelerinin hali pür melalini bir belgeselle kayda geçmişler. "İletişimCiyak", hiçbir amacı olmayan insanlık düzeylerini çerçevelediği kadar, amaçlarını bilerek ve isteyerek geldiği bu fakültede yitirmiş olan genç iletişimcilerin üzerlerindeki pesimist bulutlara yaklaşan, yaklaştıkça dağıtan ve seçtiği konuyla eşgüdümlü olarak  avareliğin isterik, gülme/ ağlama sınırlarını içtenlikle taşıyan bir yapım. Son yıllarda parlak bir kapan haline gelmiş medya'ya kan verebilmek için yarışıyor kimi, kimi sömürülmeye değer pek birşeyinin kalmadığı inancıyla yerinde sayıyor, hâlâ bir koca bulabilirim diye düşünüyor ötekisi, Allah kerim diyenler de var elbet... Fonda yine bestesi Egemen'e, vokali Cenk'e ait bir şarkı: Sen bir muhabirsin/ Ne olabilirsin ki/ Bir fotoğraf makinasından başka...
   <br/>
   <br/>
   Filmlerinde "hızlı ve seri görüntülerle dinamik bir yapı oluşturmaya" çalışıyorlar. Dikkat çekme, şaşırtma ve biraz da dehşete düşürme yoluyla gerçekleştiriyorlar sevdikleri trükleri. Mizahi ögeye ağırlık veriyorlar; Louis Bnuel'e göz kırpan bir mizah anlayışı bu.
   <br/>
   <br/>
   Dinler Bahaneydi, ilk filmleri. Altın Koza uluslararası kısa film yarışmasında mansiyon alan film, İstanbul Üniversitesi İletişim Fakültesi öğrencileri tarafından ortaya konulmuş (ve mansiyonlandırılmış) ilk film olma niteliğini de taşıyor. Film, "düşmanın sayesinde var isen, düşmanının yaşamasını sağlamalısın" teorisinden yola çıkıyor.   Öykü sessiz sinema diliyle, Charlie Chaplin filmlerine özgü mizahi bir tonlamayla sinemalaştırılmış; üsluba uygun olarak evrensel imlemeler için üç büyük dinle sembolize edilmiş inanç farklılıkları. "Taraf Tutmadı Jüri"de ise   yarışma ve  jüri, sözlük anlamlarıyla göndermelere matuf kalmakla kurtulamıyor, bol katmanlı  filmin içinde giderek farklı bir yere oturuyor. Varoluş sebebi karşı kıyıya geçmek olan sandalın (insanın) doğru  küreklerle (akıl ve vicdan'la) yol almak zorunda oluşuna dair, sorulardan müteşekkil bir manzumeyle karşılaşıyoruz. Jüri burada insanın özgürlük arayışının karşısındaki bir engel olarak imleniyor. Sonra  kiminin evren, kiminin kutsal bir enerji, kiminin de Tanrı diye tanımladığı gücün ortaya koyduğu bütünlüğe, o tekliğe ve birliğe  teslim olma mesajı geliyor,  biraz gizil ve "cevaplayıcı/ yol gösterici" somutlandırmaların tuzağına düşmeden...
   <br/>
   <br/>
   Öğrenecekleri çok şey ve gidecekleri çok yol var elbet. Ama "az zamanda" nasıl çok şey anlatılır'ın zorluklarını çoktan aşmış gibi görünüyorlar.
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-3984-ozgurum-o-halde-kisa-film.html), [web.archive.org (arşiv bağlantısı)](http://web.archive.org/web/20130820201333/http://www.aksiyon.com.tr:80/aksiyon/haber-3984-ozgurum-o-halde-kisa-film.html)
