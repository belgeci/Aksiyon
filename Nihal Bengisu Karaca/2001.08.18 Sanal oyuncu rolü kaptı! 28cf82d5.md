# Sanal oyuncu rolü kaptı!

*Nihal Bengisu Karaca 2001.08.18*

<div>
 <p class="spot">
  Eroll Flynn tecavüz suçuyla yargılanıyor. Marlyn Monroe'nun çıplak fotoğrafları basına sızdı! E.T'nin unutulmaz küçük yıldızı Drew Barrymore uyuşturucu kıskacında. Hugh Grant basıldı. Nicole Kidman boşandı. Demi Moore maddi sıkıntıda, Leanordo Di Caprio agresifliğinin bedelini ödüyor. Ben Affleck alkol tedavisinde. Tom Cruise kendisine eşcinsel diyenlere dava açıyor. Robert Downey Jr. Madde bağımlılığından dolayı gözetim altına alındı...
 </p>
 <p class="metin">
 </p>
 <img border="0" src="/web/20020520133857im_/http://www.aksiyon.com.tr/2001/350/resimler/kultur.jpg"/>
 <p class="metin">
  Eroll Flynn tecavüz suçuyla yargılanıyor. Marlyn Monroe'nun çıplak fotoğrafları basına sızdı! E.T'nin unutulmaz küçük yıldızı Drew Barrymore uyuşturucu kıskacında. Hugh Grant basıldı. Nicole Kidman boşandı. Demi Moore maddi sıkıntıda, Leanordo Di Caprio agresifliğinin bedelini ödüyor. Ben Affleck alkol tedavisinde. Tom Cruise kendisine eşcinsel diyenlere dava açıyor. Robert Downey Jr. Madde bağımlılığından dolayı gözetim altına alındı...
 </p>
 <p class="metin">
  Bunlar gazete ve dergilerde görmeye alışık olduğumuz türden "star" haberleri. Bu haberler, hayatını merak ettiği o büyük şöhretin tek bir filmini görmemiş olanlarca bile takip ediliyor. Ancak bu takipçiler yakında gözleri yolda, elleri boşta kalabilirler. Çünkü sinemaya, boşanmayan, bunalıma girmeyen, korumasına tokat atmayan, intihar etmeyen "star"lar geliyor.
 </p>
 <p class="arabaslik">
  Oyuncu olmasa...
 </p>
 <p class="metin">
  Oyuncular sinema fikrinin bir tasarım olmaktan çıkıp izleyiciye ulaştığı anlarda görülebilen; etkinlikleri bazen yer aldıkları filmlerdeki performansları bazen de basın ile kurdukları iyi ilişkiler dolayımında değişebilen, varlıkları sinemanın sektörel ve sanatsal yetkinliğine bağlı olmasına rağmen, herhalukarda, filmin yönetmen, yapımcı ve senaristinden daha fazla şöhret olan ve şöhreti iyi kullandıkları takdirde kariyer basamaklarını sürekli tırmanan sosyal figürler. Her starın iyi oyuncu olup olmadığı konusu kapsama alanımız dışında; hem starlar hem de star olsun olmasın Laurunce Oliver, Vanessa Redgrave, Gene Hackman, Jeremy Irons, Jennifer Jason Leigh, Juliette Binoche gibi altı kalın çizgilerle "iyi" oyuncu diye çizilecek olanlar olmasa sinema büyük kitlelere hitap eden bir görsel iletişim aracı olarak bugünkü konumunda olamayacaktı. Sinema eşittir oyuncu değil ama "görünür olmak" görsel bir anlatım tarzının doğasının mutlak gereksinimi. Ancak bu gereksinimin sınırları konusuna gelince iş değişiyor artık. Sinema bir filmde rol alan ama bunun dışında da bir hayat süren gerçek kanlı canlı oyuncularını nefes almayan, kapris yapmayan, kendisini "geliştirmiş" olan sanatçının/tasarımcının egemenliğini sorgulamayan bir başka kategoriye tahvil ediyor. Aslında "şimdiki zaman kipi" kullanmak için henüz erken, ancak geçtiğimiz hafta gösterime giren bir film, yakın bir gelecekte sinema sektöründe dengelerin değişeceğinin sinyallerini vermekte.
 </p>
 <p class="arabaslik">
  Final Fantasy ya da sinemada erken bir devrim
 </p>
 <p class="metin">
  Dönüşüm teşkil eden olgu ya da yapıtların "bunu başarmış oldukları" çoğunlukla gerçekleştikleri dönemde değil daha sonraki yıllarda hatta sonraki yüzyılda anlaşılır. Retrospektif çalışır, tarihin kilometre taşlarını tespit eder. Ama artık öyle olmuyor. Teknoloji insanların neye hazır olup neye olmadıklarına bakmaksızın kendi kültürünü de kuşanarak geliyor (Örnek: internet). Hızla alışılıyor ona, hızla hayatımıza giriyor, hızla sektörü değiştiriyor, anlayışa, alışkanlıklara ve takıntılara nüfuz ediyor. Yukarıda bahsi geçen ve artık herkesin haberdar olduğu film, Final Fantasy: The Spirits Within "ilk" payesini şimdiden hak eden, bu payeyi vermek için geleceğe gidilmesini gerektirmeyen bir yapım. Filmin esin kaynağı dünya çapında 30 milyondan fazla satmış olan bir bilgisayar oyunu. Elbette bilgisayar oyunlarının sinema ortamına aktarımı veya bazı filmlerde bu oyunlardan esinlenilmesi ilk değil. Streetfighter, Tomb Raider, Mortal Combat gibi filmlerin bilgisayar oyunlarındaki konseptten yola çıkılarak geliştirildiğini biliyoruz. Konusu ve öyküsü itibariyle en basit mantıksal tutarlılıkları bile içermeyen hatta ABD'de izleyici açısından tam bir hayal kırıklığı olan yapımı "ilk" yapan özelliği herhangi bir oyunculuk, yönetim, senaryo harikası ortaya koymasından kaynaklanmıyor. Bu filmin sinemasal değerleri alt üst etmesinin nedeni tümüyle sentez görüntülerden oluşan, dekorları ve aktörleri ile yüzde yüz sanal "ilk" uzun metrajlı film olması.
 </p>
 <p class="arabaslik">
  Aki'nin hüznü, saçları, elleri
 </p>
 <p class="metin">
  Filmimiz gelecekte geçiyor. Bir meteor parçasının dünyaya taşıdığı uzaylı yaşam formu -her zaman olduğu gibi- dünya yaşamını tehdit etmekte. İnsanlık kurduğu barikat şehirlerde varlığını sürdürüyor ve yetkili çalışma birimleri bu mücadeleyi insanlar lehine nihayete erdirmenin yollarını arıyor, tabii kendi üsluplarıyla. Derin Gözler adlı araştırma ekibini de yanlarına almış olan Dr. Sid ve Dr. Aki Ross yaşamı temsil eden 8 ruhu biraraya getirirlerse dünyanın ruhunu yeniden canlandırabileceklerini ve bu yaratıkların hükümranlığına son vereceklerini düşünüyorlar. Dr. Aki Ross'a uzaylı yaşam formunun bulaşmış olması ve fakat bu enfeksiyonun Dr. Sid'in yöntemiyle kontrol altına alınmış olması umut verici olduğu kadar ekibin elini çabuk tutmasını gerektiren bir faktör. Filmin hikayesinin daha fazla anlatılacak bir yönü yok. Ancak bir Dr. Aki Ross ve bir Dr. Sid var ki insanın elveda Hollywood'un birbirinden canlı, birbirinden sahici oyuncuları diyesi ve böyle erken erken tellallık yapası geliyor.
 </p>
 <p class="metin">
  Dr. Aki Ross rüya görüyor, rüyalarından dehşet içinde uyanıyor, rüzgarda saçları dalgalanıyor ( sadece bu saçları dalgalandırmak için 60 adet bilgisayar aynı anda çalışıyor), konuşurken insanların yaptığı gibi ellerini kullanıyor, gezegenin durumuna ve kendi hastalığına üzülüyor; hüzünlenince gözleri donuklaşıyor ve alnı kırışıyor. Sahici bir oyuncuda her ne varsa var Aki Ross'da. Julianne Moore'unkine benzer çiller, ellerinin üzerinde damarlar, parmak diplerinde manikür etleri, birilerine gününü göstermek istediğinde kısılan gözler ve kıvrılıp keskinleşen dudaklar ez cümle abartılı olmayan bir yüz, fizik ve ifade güzelliği. Doğrusu Starship Troopers'teki karton bebek "sahici" Dennise Richards'ın yanında çok daha inandırıcı bir sadeliği ve insaniliği var Aki Ross'un. Üstelik ekibinden birine, Gray'e âşık, ama Dennise'inki gibi komik ölçülerde naylon bir aşk değil bu. Aki'nin akıl hocası yaşlı Dr. Sid ise tasarımların en iyi olanı kanımca. 70 yaşlarında gösteren Dr. Sid'in kel kafası, kırışık yüzü ve hafif eğrilmiş vücudu ihtiyarlık lekelerine, et benlerine, göz çevresi kırışıklıklarına ve feri kaçmış gözlerine kadar detaylanmış. Kusurlu olanı tasarlamak her zaman daha gerçekçi sonuçlar veriyor gibi; sahici sinemada genç ve güzel oyuncuların parlaklıklarının fiziksel cazibelerinden mi, yeteneklerinden mi kaynaklandığı konusu o oyuncuları nasıl hep bir şüphe altında bırakırsa, burada da durum aynı sanki, Dr. Sid daha iyi bir "oyuncu" imiş gibi görünüyor.
 </p>
 <p class="arabaslik">
  Tencere yuvarlandı, kapağını buldu
 </p>
 <p class="metin">
  Sinema baştan sona kurgu olması nedeniyle "sanal" sözcüğünün karşılıklarına yakın duran bir alan zaten. Kendisine mesafeli durmanızı hazmedebilen bir kitaba benzemez yaygın sinema. Başrolde sizinle özdeşleşmesi istenen bir oyuncu vardır, sizi sarması gereken, eğer sarmazsa ne kadar kaliteli olduğuna bakılmaksızın çöpe gidecek olan bir senaryo, gerçeklik duygunuzun sağlamlaşması için iyi bir dekor ve son olarak ilginizin dağılmasına izin vermeyecek bir yönetmen. Herşey "siz" üzerine kurulu; genel, popüler anlamıyla sinema, sizi bir dünyadan alıp başka bir âleme götürmeye, size hayatını unutturmaya programlanmış hipnotik bir aygıt gibi davranıyor. Sanal oyuncu da seyircinin ilgisini çekmenin yollarından biri. Bu teknolojinin gerçekten nitelikli ve tutarlı bir konsept içinde kullanılıp kullanılamayacağını, kullanılırsa amaca ne kadar hizmet edeceğini bilmiyoruz şimdilik. Hoş bunun için öncelikle şu soruya cevap bulmak gerekiyor zaten: Bu yeni türe oyuncu diyebilir miyiz? Diyelim ki bu elektronik figürler yönetmenin istediğini tamı tamına verebiliyorlar. Ama oyunu iyi yapan, yönetmenin isteklerine karşı oyuncunun bir yorum getirmesi değil midir? Yani yönetmen şunun şöyle görünmesini ister, ama iyi bir oyuncu o isteklere öyle bir şey katar ki, sonuç asıl işte o zaman mükemmel olur. Oysa durumumuzda yönetmen ancak programın elverdiği ölçüde bir şey talep edebilecektir sanal figüründen. Diyelim ki bu olayın biraz idealize edilmiş bir boyutu ve oyunculuğun olmazsa olmazlarından değil. Ama bir oyuncunun oyuncu olduğundan söz edebilmek için onun oyuncu kimliğinin dışında özgün bir kimlik olması gerekir. Brad Pitt çekimlere uzun boylu, süt içmeyi seven, kedilerden hoşlanan ünlü bir adam olarak geliyor, konsantre oluyor ve yeni kimliğini giyiyor; ancak o zaman bir vampir oluyor ya da bir gezgin. Dustin Hoffman Yağmur Adam'da canlandırdığı otistik karakter için bir yıl akıl hastanesinde kalıyor, rolünün hakkını verebilmek, Dustin'i unutup Raymond olabilmek için. Bilgisayar üzerinde tasarlanan bir film ve onun karakteri ise sadece o karakter için geliştiriliyor, yani öyle düşünüyoruz. "Durum öyle değil" diye itiraz ediyor Dr. Çetin Sarıkartal (Bahçeşehir Üniversitesi İletişim Fakültesi Sinema TV bölümü). "Buradaki figür orijinal bir kimlik üzre tasarlanır. Yani sözünü ettiğiniz figürün hem orijinal bir kimliği hem de rol gereği canlandırdığı bir karakteri vardır. Tıpkı sahici oyuncularda olduğu gibi." Sarıkartal'ın sözleri içinde en çok ilgimi çeken bu oyuncuların da en az diğerleri kadar "kaprisli" olacaklarına dair söyledikleri. Yine de o kadar olacağını tahmin etmiyor insan. Karanlıkta Dans'ın çekimleri sırasında Björk'ün koskoca Lars Von Trier'e çektirdiklerini cümle âlem biliyor artık, Demi Moore'un talep ettiği fiyatları, Julia Roberts'in basın mensuplarına çektirdiklerini, hakeza.
 </p>
 <p class="arabaslik">
  "Oyunculuk çile işidir"
 </p>
 <p class="metin">
  Arada bilgisayarın olması oyunculuğun kalitesini etkilese bile ontolojik bütünlüğünü bozmuyor. Ancak oyunculuğa felsefi ve manevi değerler atfedenlerin bu tür figürleri oyuncudan saymadığı kesin. Deli Yürek'in sevilen oyuncusu, Filler ve Çimen'in aktörlerinden Ali Sürmeli böyle bir düşünce adına konuşuyor sanki. "Bunlar oyuncu değil oyuncak, neden mi, acı çekemez bunlar, bu işin çilesini çekmeyi bilemezler, çile olmayınca oyunculuk da olmaz" diyor geleksel bir anlayışla. Sanal oyuncunun her rolün altından başarıyla kalkamayacağını söyleyenler de var. Giovanni Scognomillo'ya göre bu figürler bilimkurgu ya da fantastik aksiyon filmleri dışında, sözgelimi dramatik yönü kuvvetli olan filmlerde asla iş yapamayacaklar. Buradan ben şunun gibi bir şeyi de anlayabilirim; Julitte Binoche'un rahatsız olmasına gerek yok fakat Bruce Willis son günlerinin tadını çıkarsın; Nicholas Cage de 60 sn. gibi yapımları işin elektronik pirlerine bıraksın artık, canını seviyorsa 8 mm.deki karanlık, çelişkili, hüzünlü adam gibi sanalları zorlayacak rollere ya da hiç değilse City of Angels'daki gibi duygusal yönü ağır olan filmlere yönelsin...Gelişmeler bu yönde, bizden söylemesi...
 </p>
 <p class="arabaslik">
  Sanal oyuncu yönetmeni eğitecek
 </p>
 <p class="metin">
  -İlk defa bir film baştan sona bilgisayar mahsulü olan dekor ve karakterlerle çekildi. Bu teknoloji gerçek oyuncuların durumunu biraz değiştirecekmiş gibi görünüyor. Sizce bu sahici aktörler için "sonun başlangıcı" mı, ne dersiniz?
 </p>
 <p class="metin">
  Sanal oyuncular gerçek oyuncuların yerini mi alacak tartışması 19. yy.da fotoğraf icat edildiğinde ortaya çıkan resim sanatı öldü mü tartışmalarına benziyor. Resim sanatı ölmemişti. Bu keşif resim sanatının yeni yönelimler kazanmasına ve yeni bir boyut edinmesine neden olmuştu. Aynı şeyi bugün burada da ummalıyız. Gerçek olan şudur ki, bu teknoloji oyuncu-yönetmen ilişkisini etkileyecektir. Ama bundan negatif sonuçlar çıkarmak doğru olmaz. Aksine bu değişim oyuncunun işlevine yeni bir yön verecektir.
 </p>
 <p class="metin">
  -Bunlara "oyuncu" demek ne kadar mümkün?
 </p>
 <p class="metin">
  Grafik tasarımlar ve tiplemeler de tıpkı kanlı canlı bedenler kadar oyuncudur. Sadece yapıları, malzemeleri farklıdır. Yine resim sanatından örnek verelim: Fırça ve boya resim malzemesidir ama resmin günümüzde geldiği noktada artık bir fotoğraf parçası, yırtık bir gazete kağıdı, birtakım yazılar, dokümanlar da resmin malzemesi olabilmekte, bir kolaj oluşturabilmektedirler. Sinema sanatına kazandırılmış yeni bir araç sözkonusu burada. Bunlar modelleme tekniği ile üretiliyorlar, ortada orijinal bir model var, figürlerin orijinal kimlikleri var ve kendilerinden istenen karakteri canlandırmaktalar. Oyuncu ve karakterin ayrılığı, oyuncunun karakterle özdeşleşmesi durumu burada da geçerli.
 </p>
 <p class="metin">
  -Starların kaprisleriyle uğraşan yönetmenler kendilerine tamamen bağlı bu yeni oyuncu türüyle daha rahat edeceklerdir herhalde?
 </p>
 <p class="metin">
  Pek öyle değil. Yönetmen her yeni oyuncuda o yeni oyuncunun özelliklerini kendi amaçlarına uydurmayı nasıl öğreniyorsa, burada da bu tür bir oyuncuyla kendi amaçları doğrultusunda çalışmanın yollarını öğrenecek. Bunlarla uğraşmak farklı sorunlar getirecek. Yönetmenin karşısında özgün bir kimlik var ve bu kimliğin kendine özgü sorunları olacak, bir anlamda bu oyuncular da kapris yapacaklar. Bu yeni oyuncuyla ilişki kurabilmek yönetmene teknik ve felsefi zorunluluk getirecek. Yönetmene çok iş çıkacak, istediği etkiyi alabilmesi o kadar kolay olmayacak. Bununla ilgili sorunları ve avantajları üreticiler ve seyirciler birlikte paylaşacaklar, yaşayarak görecekler.
 </p>
 <p class="metin">
 </p>
 <p class="arabaslik">
  GÖRÜŞLER
 </p>
 <p class="arabaslik">
  Ali Sürmeli (Oyuncu): Bunlar oyuncu değil oyuncak
 </p>
 <p class="metin">
  Teknoloji bunu yapmışsa ve bu geliyorsa yok olmaz demek gibi bir hakkımız yok. Ortada olan bir şeyi inkar etmek kimseye bir şey sağlamaz. Ama bunlar oyuncu değil oyuncak. Acı diyorum, çünkü oyuncu demek çile demektir, çile olmazsa oyuncu oyuncu olamaz. Bu oyuncakların bizim yerimizi alması beni sevindirir bile. Acı çekmeyeceklerini bilmek güzel. Kimbilir belki onlar yönetmenlere acı çektirir artık, belki isyan filan da ederler, bizim yapamadığımızı becerirler. Allah bilgisayarları korusun. Hoşuma gitti bu iş.
 </p>
 <p class="metin">
 </p>
 <p class="arabaslik">
  Giovanni Scognomillo (Sinema yazarı): Her filmde oynayamazlar
 </p>
 <p class="metin">
  Bu yeni oyuncu tipinin özellikle bilimkurgu ve fantastik film türlerinde kullanılacağı açık. Sistem daha da kusursuz hale gelecek zamanla. Ama şimdilik animasyon gibi görünüyorlar. Ancak yakın bir gelecekte iyi tasarlanmış karakterlerin bazı starları sarsacağını şimdiden söylemek mümkün. Bilgisayar dünyasından gelen starlar varolan sinema düzenini değiştirecekler. Fakat bu karakterler her tür filmde başarı sağlayamazlar. Melodram yönü yoğun olan filmlerde bu karakterlerin kullanılması son derece kötü bir sonuç verir örneğin. O yüzden bazı filmler ve "bazı starlar" diyorum.
 </p>
 <p class="metin">
 </p>
 <br/>
 <center>
  <a class="anaorta" href="http://web.archive.org/web/20020520133857/mailto:nihalbengisu@hotmail.com">
   nihalbengisu@hotmail.com
  </a>
 </center>
 <br/>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2001/350/kultur/1.htm), [web.archive.org (arşiv bağlantısı)](http://web.archive.org/web/20020520133857/http://www.aksiyon.com.tr:80/2001/350/kultur/1.htm)
