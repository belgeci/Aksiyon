# BOSNA, SAKIN KIPIRDAMA!

*Nihal Bengisu Karaca 2002.03.30*

<div>
 <img border="0" src="/web/20020403114320im_/http://www.aksiyon.com.tr/yazar/sinek.jpg"/>
 <p class="spot">
  Savaş filmi denilince ne gelir aklınıza? Er Ryan'ı Kurtarmak gibi tumturaklı, kopma parçalanma sahnelerinin olmazsa olmaz olduğu bir film mi dilersiniz? Black Hawk Down tadında "güzellemeler"in etkisine hayır diyemeyenlerden misiniz? Pearl Harbour gibi içinde azıcık aşk da olsa olur mu? Yoksa usta yönetmen Terrence Malick'in Thin Red Line —İnce Kırmızı Hat'tı gibi savaşın acziyetine yani gerçek yüzüne mi değsin filminiz? Hangisi?
 </p>
 <p class="metin">
 </p>
 <img border="0" src="/web/20020403114320im_/http://www.aksiyon.com.tr/2002/382/resimler/bosna.jpg"/>
 <p class="metin">
  74. Oscar töreninde Amelie 'yi bile sollayarak "En iyi yabancı film" tahtına oturan No Man's Land —Tarafsız Bölge savaşın mukaddes sergüzeştine dair bir film değil, dolayısıyla başrollerde kahramanlar yok; nefretle dolu, çaresiz öfkeleri ile kendilerini komik duruma düşüren anti kahramanlar var... Birbirine komşu olan iki halkın kısa bir sürede kanlı bıçaklı hale gelmesi kadar acıklı, Avrupa'nın orta yerinde görücüye çıkan; herkesin bildiği, herkesin orada olduğu ama kimsenin bir şey yapamadığı absürt bir ölüm kalım hikayesi bu: Bosna—Hersek...
 </p>
 <p class="metin">
  1993 yılında Bosna savaşında kendilerini düşman hatları arasındaki terk edilmiş bir siperin içinde bulan Bosnalı Ciki ve Çera ile Sırp Nino'nun trajikomik öyküsü anlatılıyor filmde. Ciki saklanıyor, Çera'nın öldüğünü sanan Sırp askerler altına bubi tuzağı yerleştiriyorlar. Ciki ve esir aldığı Sırp asker Nino'nun kaderi Çera'nın kendine gelmeye başlamasıyla yön değiştiriyor. Çera ölmemiştir ama en ufak hareketinde bomba patlayacak ve hayli geniş bir alanı mahvedecektir. Nino ve Ciki arasındaki gerilim film boyunca devam ediyor, geçici mutabakatlar fevri hareketlerle bölünüyor, işbirliği ve bireysel menfaatler sürekli çatışıyor; bir bombanın üzerinde yatan ve hareket edemeyen Çera Bosna Hersek'e ne kadar benziyorsa Boşnak Ciki ile Sırp Nino da öylesine mükemmel bir özdeşlikle temsil ediyorlar halklarını. Çera'nın kıpırdamaması ve yok olmamaları için birlikte hareket etmeleri gerekiyor; ama bu arada öznel varlıklarını bir an olsun unutamıyorlar ve işbirliği halindeyken bile birbirlerini yok etmek için fırsat kolluyorlar. Yönetmen alegorik anlatım biçimini küçük hikayenin özel tadını bozmadan veriyor; başlarında biten ve tv'leri adına sefaletlerini görüntülemeye çalışan basın ordusu ve Birleşmiş Milletler ise birebir temsil ediliyorlar ve filmin getirdiği eleştirel yaklaşımdan paylarını alıyorlar. Film savaşı kimin başlattığı ve aslında kimin haklı olduğu sorununa herhangi bir yanıt vermiyor, iki millet arasındaki bu kızılca kıyametin neden koptuğu ve neden bu kadar çok kan döküldüğüne dair derin tarihsel ve sosyolojik analizler yok; ancak Sırpların ve Boşnakların bir daha kolay kolay biraraya gelemeyeceğine ve ortak menfaat çatısı altında birleşemeyeceğine dair güçlü psikolojik deliller var. BM' güçlerinin bu olaya nasıl oyun gibi baktığı, orada bulunduğu süre içinde nasıl bir duyarsızlık ve "adam sendecilik" içinde olduğu kimi zaman komik, kimi zaman acıklı dokunuşlarla işleniyor. Filmde bir Fransız çavuş dışında kimse olayın gerçek yönüyle yani kısılıp kalmış çaresiz üç insanın derdiyle ilgilenmiyor: Milliyet, ego, iktidar ve politika ekseninde, Avrapa'nın orta yerinde çıkmış ama Avrupa'nın utancı olmuş; belirsiz ve neredeyse herşeyin mübah olduğu savaşın sözde kahramanlarına, medyaya da gereken cevabı veriyor yönetmen.
 </p>
 <p class="metin">
  Hollywood'un Bosna Hersek savaşına anlamlı bir yorum getirebileceğini ve ortaya doğru dürüst bir film çıkaracağını kimse beklemiyordu zaten. Sonunda bu beklentiyi yine "içerden" bir bakış karşıladı. No Man's Land Bosnalı yönetmen Danis Tanavic'in ilk filmi. Tanavic duyarlı, ironik ve alışılmış savaş klişeleriyle alay eden bir anlatım tutturmuş. Savaş zamanı kameramanlık yapan Tanavic'in bu savaş karşıtı filminde rahatsız edici olan tek şey savaşı Türkiye'den izlemiş ve yüreği ağzına gelmiş bizler için "cani millet" olarak kodlanmış Sırpların yeterince "kötü" görünmemesi. Boşnaklara özgü mizah duygusu ile Avrupa soğukkanlılığı birleşince böyle oluyor demek ki; gerçi, tehlike geçmemişken Bosna hâlâ pimi çekilmiş bir bomba üzerinde hareketsiz yatmaya mahkumken, neyi ne kadar söyleyebilirsiniz ki? Tanavic bir şeyler söylemeyi başarmış, tavsiye olunur.
 </p>
 <p class="metin">
  Tarafsız Bölge
 </p>
 <p class="metin">
  Orj. Adı: No man's land
 </p>
 <p class="metin">
  Yön: Danis Tanovic
 </p>
 <p class="metin">
  Oyn: Branco Djuric, Rene Biterajac, Filip Sov Agovic, Georges Slatidis, Katrin Cartlidge
 </p>
 <p class="metin">
  Sen: Danis Tanovic
 </p>
 <p class="metin">
 </p>
 <p class="arabaslik">
  Festival yolda...
 </p>
 <p class="metin">
  İstanbul'da giderek azalmakta olan bahar habercilerine inat baharı kuşanıp gelmeye devam eden bir etkinlik var: Uluslararası İstanbul Film Festivali. Gözler yine sinema ile çiçeklenecek. 13 —28 Nisan tarihleri arasında devam edecek olan etkinlik boyunca en iyisi mevcut programı üzerinde iyi bir tarama- eleme-ayıklama çalışması yapıp festivali hayal kırıkları ile değil tatlı bir yorgunlukla uğurlamak.
 </p>
 <p class="metin">
  Programa baktığımızda ilk elden dikkatimizi çeken yönetmenler var: Stephen Frears, Ken Loach, Paul Cox, Bertrand Tavernier, Claude Sautet, Alajandro Amenabar, Jacques Rivette, Vitoorio De Sica, Japon yönetmen Shohei İmamura ve İtalyan yönetmen Nanni Moretti. Festivalin belli başlı yıldızları Alain Delon ve Christopher Lee'ye ayrılmış bölümler oyuncularla beyazperdede hasret gidermek için birebir.
 </p>
 <p class="metin">
  Sponsorluğunu yine Turkcell'in üstlendiği festivalin yarışma bölümünde Türkiye'den "Yazgı" ile Zeki Demirkubuz yarışıyor. İngiliz yönetmen Don Boyd'un My Kingom/Krallığım ise, Liverpool rıhtımlarında gangsterler arasında geçen bir Kral Lear uyarlaması olarak öne çıkıyor. Alman yönetmen Oliver Hirschbiegel'in yarışma filmi Das Experiment/Deney, Stanford Üniversitesi'nin yaptığı bir deneyden yola çıkarak iktidar sarhoşluğunu işliyor.
 </p>
 <p class="metin">
  Diğer bir ilgi çekici yapım İran'dan Maziar Miri, Qateh—ye Natanam/Bitmemiş Şarkı'da ülkesinin efsanevi şarkıcısı Heyran'ın öyküsünü anlatmış.
 </p>
 <p class="metin">
  Norveçli yönetmen Petter Naess'ın yabancı film dalında Oscar adayı olan edebiyat uyarlaması Elling ise, toplumda yerlerini bulmaya çalışan iki uyumsuzun talihsiz maceraları üzerine.
 </p>
 <p class="metin">
  Festival yine sinemayı pek çok alandan kuşatmaya ayarlı ve dolayısıyla pek çok bölümden oluşuyor. Sanatlar ve Sinema bölümünde bizi Önceki festivallerden tanıdığımız Paul Cox bekliyor. Cox, The Diaries of Vaslav Nijinsky/Vaslav Nijinski'nin Anıları'nda, tıpkı Vincent Van Gogh hakkındaki filminde olduğu gibi, büyük baletin öyküsünü onun mektupları ve görüntüleriyle anlatacak.
 </p>
 <p class="metin">
  Bir başka aşina ismin, Oscarlı yönetmen Billie August'un son filmi En Sang för Martin/Martin İçin Bir Şarkı ise, aşkı ve trajediyi ileriki yaşlarda bulmuş iki insanın öyküsü.
 </p>
 <p class="metin">
  Bertrand Tavernier'in geçen ay Berlin'de Altın Ayı için yarışan ve en iyi erkek oyuncu ödülünü alan filmi Laissez—Passer/Geçiş İzni, Fransa'da sinemanın Altın Çağı kabul edilen bir dönemde, yani Nazi işgali sırasındaki sinemacılığa şapka çıkarıyor.
 </p>
 <p class="metin">
  Festivalin gelenekselleşmiş bir bölümü olan Edebiyattan Beyazperdeye'de ise 2001 Berlin film Festivali'nde gösterilen Jean—Jacques Beineix'in Mortel Transfer/Ölümcül Devir adlı filmi bu bölümdeki sekiz film arasında. Sekiz yıl aradan sonra kamera arkasına geçen Fransız yönetmenin bu filmi, bir ruh doktorunun sorunlu bir hastası yüzünden başına gelenleri anlatan, kara mizah yüklü bir yapım.
 </p>
 <p class="metin">
  Bu bölümde Michael Caine ve yine onun gibi iyi oyunculuklarıyla tanınan orta yaşın üzerindeki İngiliz aktörlerden bir ekip çaışması sunan Last Orders/Son Dilek göze çarpıyor.
 </p>
 <p class="metin">
  Sinema ustalarının belgeselleri sinema adamlarının daha yakından tanınmasına olanak verecek dolulukta.
 </p>
 <p class="metin">
  Aktör Vittorio Gassman, adaşı aktör ve yönetmen Vittorio De Sica, Roberto Rosselini, Nanni Moretti ve Shohei Imamura'yı merak edenler pek fazla izleyici toplamadığı için gayet rahat bir izleme imkanı sunan bu belgeselleri kaçırmasınlar.
 </p>
 <p class="metin">
  Bu yıl festivalde Nazım Hikmet'in 100. yaşı da kutlanıyor. Ferhat ile Şirin'den yola çıkılarak Rusya'da çekilen, Ejder İbrahimova imzalı Bir Aşk Masalı/My Love My Sarrow adlı kurmaca filmin yanısıra üç ayrı belgeselle anılacak Nazım Hikmet. Festivalin Anısına bölümünde, ünlü İtalyan aktör ve yönetmen Vittorio De Sica sekiz ayrı filmiyle festivalde. Bisiklet Hırsızları, Termini İstasyonu, Milano'da Mucize gibi klasikleri hâlâ izlemediyseniz bu şans bir daha ele geçmez deriz.
 </p>
 <p class="metin">
  Festivalin Ustalara Saygı bölümünde ise Tunç Başaran'ın beş filmi, İngiliz yönetmen Stephen Frears'ın dört filmi, Japon usta Shohei İmamura'nın 11 filmi ve İtalya'nın tartışılmaz kült yönetmeni Nanni Moretti'nin altı filmi yer alıyor. Nanni Moretti oğullarını kaybeden bir ailenin dramını anlattığı Oğul Odası ile yakın bir geçmişte sinema salonlarımıza misafir olmuştu.
 </p>
 <p class="metin">
  Unutulmaz korku filmlerinde hem vampir Kont Drakula'nın, aynı zamanda Frankenştayn canavarı ve Mumya'nın "yüz"ü olarak tanınan Lee'den yukarıda bahsetmiştik. Bugün oyunculuk kariyerini 80 yaşında başarıyla sürdüren ve son olarak Yüzüklerin Efendisi'nde izlediğimiz Lee, festivalde dört büyük filmiyle yer alıyor. Alain Delon için küçük bir parantez açmak gerekiyorsa kendisi Fransız ve Avrupa sinemasının gelmiş geçmiş en yakışıklı aktörüdür denilebilir. Oynadığı kaliteli filmlerle de dikkati çeken Delon'u özellikle katıksız bir kara film olan Kiralık Katil'de izleyin deriz.
 </p>
 <p class="metin">
  Dünyada neler olup bitiyor, genç sinemacılar neler yapıyor diyenler 18 filmden oluşan Festivalin Genç Yıldızları bölümünde ilk ya da ikinci filmlerini gerçekleştiren genç sinemacılar arasından bir tercih yapabilirler. (Tabii önce küçük bir film tanıtım kitapçığı edinmeleri gerekiyor).
 </p>
 <p class="metin">
  Festivalin en sevilen bölümü olagelen Dünya Festivallerinden bölümünde yine aralarında Cannes, Montreal, Venedik, San Sebastian gibi sayılı festivallerde ödül kazanmış yapıtların da bulunduğu 29 ayrı film gösterilecek. Festivalin kapanış törenine de katılacak olan Otar Iosselini'ye geçtiğimiz ay Berlin'de en iyi yönetmen ödülü kazandıran Lundi Matin bu yıl en çok seyirci toplayan filmlerden olacak gibi görünüyor. Pekin Bisikleti ve Orada Saat Kaç adlı iki Tayvan filmi, bu ülke sinemasıyla ilgilenenlere ilginç gelecek iki yapım.
 </p>
 <p class="metin">
  The Other'ın ağzımızda belerttiği uçuk yeni yeni iyileşmişken aynı yönetmenin, Alejandro Amenabar'ın ödüllü iki filmiyle, Tez ve Aç Gözlerini ile muhatap olmak ilginç bir deneyim olacak.
 </p>
 <p class="metin">
  İnsan hakları temalı program Çağımızın Aynası Sinema, Canlandırma Sineması (bu yıl filmler Belçika'dan), Bir Ülke—Bir Sinema: Almanya festivale canlılık katan bölümlerden.
 </p>
 <p class="metin">
  Bu yıl festival biletleri tam 7 milyon, haftaiçi günleri 13:00 ve 16 seanslarında, öğrenci ile 65 yaş ve üstü izleyiciler için 5 milyon TL. Sabah 10:30 seanslarının biletleri ise herkese indirimli olarak sadece 4 milyon TL. Rezervasyonda satın alınacak biletler için, tam biletlerde 2 milyon TL, indirimli biletlerde ise 1 milyon TL "özel rezervasyon indirimi" yapılacak.
 </p>
 <p class="metin">
  Festival filmleri, yine Beyoğlu'nda Emek, Atlas, Sinepop, Beyoğlu sinemaları ile Kadıköy'de Rex sinemasında gösterilecek.
 </p>
 <p class="metin">
 </p>
 <p class="arabaslik">
  74. OSCAR sahiplerini buldu
 </p>
 <p class="metin">
  Bu yılın hem beklenilen hem de şaşırtıcı sonucu Denzel Washington'un en iyi erkek oyuncu ödülünü almasıydı. Geçen yılki ödülüne rağmen "Akıl Oyunları"nda son yılların en iyi oyunculuk performansını sergileyen Russel Crowe'un bu ödülü almasına kesin gözüyle bakılıyordu çünkü. Washington Training Day—İlk Gün'deki agresif ve yozlaşmış polis rolünde gayet iyiydi ama Sydney Poiter'dan bu yana hiçbir siyah Oscar ödülü alamamıştı, üstelik Crowe da şahaneydi doğrusu. Denzel Washington 1992'de asıl çıkışını yaptığı "Malcolm X" ile, 1999 yılında rol aldığı "The Hurricane" ile de Oscar'a aday gösterilmiş fakat kazanamamıştı. Akıl Oyunları en iyi yönetmen ve en iyi film ödüllerini toplarken Yüzüklerin Efendisi'nin bu iki büyük ödülden birini dahi alamamış olması Yüzük kardeşleri açısından üzüntü vericiydi. Peter Jackson da iyi iş çıkarmıştı doğrusu, neyse ki tamamen eli boş dönmedi, En İyi Sinematografi, En İyi Görüntü Efekti, En İyi Makyaj ve En İyi Özgün Müzik dallarında olmak üzere toplam dört ödülle ağzına bal çalınmış oldu. Nicole Kidman'ı, Judi Dench'i, Renee Zelwegger'i ve Sissy Spacek'ı geride bırakarak en iyi kadın oyuncu ödülünün sahibi olan Hale Berry'yi Kod Adı Kılıçbalığı adlı filmden hatırlayacaksınız. Hem Berry'ye hem Washington'a ödül verilmesindeki asıl niyetin Akademi'nin sicilindeki siyahi ödüllü açığını toptan kapatmak mı, 11 Eylül sonrası birlik beraberliği sağlamaya yönelik siyah beyaz el ele kampanyasının hazırlık evresi mi olduğu tartışmalı. Sözkonusu akademi olunca performans kadar mutlak yeri olan politik tavır daha bir önem kazanıyor çünkü.
 </p>
 <p class="metin">
 </p>
 <p class="metin">
 </p>
 <p class="metin">
 </p>
 <br/>
 <center>
  <a class="anaorta" href="http://web.archive.org/web/20020403114320/mailto:nihalbengisu@hotmail.com">
   nihalbengisu@hotmail.com
  </a>
 </center>
 <br/>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2002/382/sinema/1.htm), [web.archive.org (arşiv bağlantısı)](http://web.archive.org/web/20020403114320/http://www.aksiyon.com.tr:80/2002/382/sinema/1.htm)
