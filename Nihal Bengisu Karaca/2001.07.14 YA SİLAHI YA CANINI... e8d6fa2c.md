# YA SİLAHI, YA CANINI...

*Nihal Bengisu Karaca 2001.07.14*

<div>
 <img border="0" src="/web/20020425035622im_/http://www.aksiyon.com.tr/yazar/sinek.jpg"/>
 <p class="spot">
  Mafyatik olaylar  ağında duygusal sorunlar mı  yoksa duygusal sorunlar ağında mafyatik olaylar mı demeliyiz diye  bir türlü karar  veremediğimiz, genel ve özel, yasal ve illegal, canice ve romantik alanların ve anların içiçe geçtiği maceralı bir romantik komedi yapmak istemiş yapımcı ve yönetmen.
 </p>
 <p class="metin">
 </p>
 <img border="0" src="/web/20020425035622im_/http://www.aksiyon.com.tr/2001/345/resimler/ya.jpg"/>
 <p class="metin">
  Bir de rüyaları süsleyecek türden bir çift olsun merkezde, ortaya karışık yaptıralım demişler. Sonra daha da ilginç bir şey yapmışlar ve ikiliyi film boyunca yalnızca iki üç sahnede biraraya getirmişler. 2,5 saatlik filmin yarısından çoğunda Brad Pitt'i Meksika'da, Julia Roberts'i Vegas'ta dolaştırmışlar. Bir romantik komedi için fazla uzun sayılabilecek filmin yarısından çoğunda Brad Pitt'in canlandırdığı gencin peşinde olduğu ve üyesi bulunduğu çetenin liderine götürmekle görevli olduğu antika silahı  defalarca kaybetmesi sağlanmış! Yine senaryo gereği biraz salakça bir genci canlandırması gereken Brad Pitt doğal parıltısı ve sevimliliğe tahvil edemediği mistik cazibesi yüzünden üzerine oturmayan rolüyle ortada kalakalmış. O uçsuz bucaksız geniş gülümsemesiyle, takıntılı ve yer yer oldukça şirret olabilen Samantha'yı canlandıran Julia Raberts ise karakterin üstesinden gelebilmiş. Ortaya pek çok eksiği, saçmalığı, abartıları ile beraber şu yaz günlerinde pekala zevkle seyredilecek cinsten sevimli bir film çıkmış.
 </p>
 <p class="metin">
  Bir mafya çetesinde kurye olarak çalışmakta olan Jerry'nin kafası kız arkadaşının baskıları yüzünden bir hayli karışmıştır. Bu kirli dünyadan çekilip çekilmemeyi tartışırken apar topar "merkeze" gitmek zorunda kalır. Nyman  "içerden" yani hapishenede bulunan Margoles'ten bir emir geldiğini bildirir.  Jerry Meksika'ya gidip "Meksikalı" adıyla anılan antika bir silahı getirmek zorundadır. Jerry olanca yersizliğine rağmen kız arkadaşından bahseder, hatta evli olmadıkları halde grup terapisine katıldıklarından vs. Nyman'ın cevabı şu olur: Ya bir arabanın bagajına kapatılıp arabayla birlikte havaya uçarsın ya da bu silahı getirirsin. Jerry'nin tercih yapma lüksü yoktur, buna rağmen Samantha tarafından bencillikle suçlanır ve terk edilir. Jerry Meksika'ya doğru yol alırken, Samantha Vegas'a gitme planlarına hayatiyet kazandırır. Ancak daha havaalanındayken önce silahlı bir zenci tarafından, daha sonra ise Margoles'in adamı olduğunu söyleyen Leroy tarafından kaçırılır.
 </p>
 <p class="metin">
  Gore Verbinski; Pulp Fiction, Snatch, Komşum Bir Katil, vb. filmlerden de aşina olduğumuz bir tavırla  karanlık adamların sakarlıklarla dolu, saf, çelişkili ve insani dünyalarında filmi baştan sona donatacak komik ve romantik bir yolculuğa dönüştürüyor. Jerry'nin başı, hakkında türlü türlü hikaye anlatılan bu lanetli silahla dertte iken, Leroy ve Samahtha  bir sürü ortak noktaları olduğunu keşfediyorlar ve hayatlarını, ilişkilerini ve çıkmazlarını sorguluyorlar. Aralarındaki ilişki bir rehin alan-rehine ilişkisinden çok bir dostluğa dönüşüyor. Ama bu Leroy'un herşeyden çok işine değer verdiği gerçeğini de değiştirmiyor tabii . Filmin görsel değeri  açısından söylenecek çok fazla şey yok. Yönetmen gerek Vegas'ın ışıltılı dünyasını, gerekse Meksika'nın vahşi doğasını mükemmel renkler ve açılarla kotarıyor.  O eciş bücüş tipleri, koyu siyah tenleri, magandalıkları ve suça eğilimleri ile maymundan  farksız bir irdelenmeyle perdeye yansıyan Meksikalılar ancak finalde Tropillo nezdinde saygın bir düzeye erişebiliyorlar. Öte yandan kariyerini ciddi oyunculuk deneyimleriyle yüksek yerlere taşımayı hedefleyen Brad Pitt'in bu role hiç gitmediğini söylemek yanlış olmaz. Bu film, kariyerini, tek renk, tek yön ilerleyen romantik komedilerle ve hafif filmlerle doldurmuş olan Julia Robers için oldukça iyi bir film; ama  CV'sinde Seven, 12 Maymun, Vampirle Görüşme ve Dövüş Klübü gibi filmler bulunan bir aktör için oldukça yavan bir yapım. Bazı sekanslarda söylediği repliklere kendisinin bile inanmadığını hissediyorsunuz. Özellikle finalde, dudağını büküp şapşalca "evet, bu oldukça iyi bir neden" dediği anda...
 </p>
 <p class="metin">
  Orj adı: The Mexican
 </p>
 <p class="metin">
  Yön: : Gore Verbinski
 </p>
 <p class="metin">
  Oyn: Brad Pitt, Julia Roberts, James Gandolfini
 </p>
 <p class="metin">
  Sen: J.H.Wyman
 </p>
 <p class="metin">
  Yapım: L. Bender, J. Baldecchi
 </p>
 <p class="metin">
 </p>
 <p class="arabaslik">
  Harrison Ford Indiana Jones'a karşı...
 </p>
 <p class="metin">
  Yakın bir tarihte Steven Spielberg'in yapımcı ortağı Kathleen Kennedy bir açıklama yapmış ve dördüncü Indiana Jones filmi için henüz bir senaryo, hatta belirlenmiş bir senaryo yazarı olmadığını, bu yüzden filmde rol alacak aktörleri biraraya getirmenin çok zor olduğunu söylemişti. Sun Media ise yaptığı açıklamada Harrison Ford'un Doktor Jones rolünde geri dönmek için 28 milyon dolar istediğini belirtti. 58 yaşındaki aktörün böylesine yüksek bir rakam talep etmesinin filmin yapımını zora soktuğu herkes tarafından bilinen bir gerçek. Sean Connery'nin de yapımda yine Jones'un babası olarak rol alacağı ve onun da yüksek  bir rakam talep edeceği tahmin edildiğinde filmin maliyetinin oyuncu talepleri yüzünden astronomik düzeylere erişeceği   söylenebilir.  Şimdilik Steven Spielberg ve George Lucas'ın da yönetmen ve yapımcı olarak yer almaları beklenen filmin bu sebeplerden dolayı 308 milyon dolara mal olması bekleniyor. Yazılanlara bakılırsa Ford 28 milyon dolarla da yetinmiyor: 28 milyon dolarlık ücretinin yanısıra hasılttan da pay almak istiyor!  Böylece henüz senaryosu bile ortaya çıkmamış bir  yapım olan Indiana Jones 4 için  hiç bir başlangıç adımı atılamıyor. Bakalım o gözüpek, bilim ve doğa aşığı maceraperest Indiana Jones'un doğal karizması ve pelikülden hayata yansıyan gizil güçleri  Harrison Ford'un ihtiraslarına  galip gelebilecek mi?
 </p>
 <p class="metin">
 </p>
 <p class="arabaslik">
  Bekleye bekleye ağaç olduk
 </p>
 <p class="metin">
  Önce geleceği duyurulan sonra gelmeyen, sonra da özel TV'lere satılan  filmlere alıştık artık. Bunlar arasında Oscar'a aday olanlar bile var, her ne hikmetse gösterime bir türlü giremeyen sonra da Star'a satılan "Affliction" bunun en bilinen örneği.  Pek çok internet sitesinde hâlâ anonsu yapılan ve "yakında" kategorisinde yer alan iki film de bu bağlamda dikkatimizi çekiyor. Başrolünde Winona Ryder ve Angelina Jolie'nin yer aldığı ve Angelina Jolie'nin oyunuyla Oscar heykelciğini kaptığı Girl Interrupted, neredeyse bir yıldan fazla bir süredir beklediğimiz bir film.  Bir intihar girişimi sebebiyle Claymore'da bir akıl hastanesine götürülen Susanna ve hipnotik etkisi olan Lisa arasında geçen olayların anlatıldığı film Winona Ryder'ın projesiymiş. Filmin karton tanıtım maketleri sinema önlerinde onca zaman boşuna durdu. Bicentennial Man ise Isaac Asimov'dan uyarlanan, bir robotun sıradan bir insan olmak için verdiği iki yüz yıllık mücadeleyi anlatan ilginç senaryosuyla dikkatleri çekmişti daha baştan. 1999 yapımı olan filmin başrollerinde Robin Williams ve Sam Neil' yer alıyordu.  O da tıpkı, Girl Interrupted gibi internetteki sinema sitelerinde hâlâ "yakında" hanesinde anonslanıyor. Ama ne gelen var ne bir haber. Hiçbir dağıtım firmasının listesinde de bulunmuyorlar.
 </p>
 <p class="metin">
 </p>
 <p class="metin">
 </p>
 <p class="metin">
 </p>
 <p class="metin">
 </p>
 <br/>
 <center>
  <a class="anaorta" href="http://web.archive.org/web/20020425035622/mailto:nihalbengisu@hotmail.com">
   nihalbengisu@hotmail.com
  </a>
 </center>
 <br/>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2001/345/sinema/1.htm), [web.archive.org (arşiv bağlantısı)](http://web.archive.org/web/20020425035622/http://www.aksiyon.com.tr:80/2001/345/sinema/1.htm)
