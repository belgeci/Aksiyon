# Üslûp'ta Fransız, usûl'de Osmanlı

*Nihal Bengisu Karaca 2000.02.26*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   "Yalnızca kör ve ihtiyar bir nakkaş olarak ben, Allah'ın âlemi yedi yaşındaki akıllı bir çocuğun görmek isteyeceği gibi yarattığını biliyorum. Çünkü Allah âlemi önce 'görülsün diye yarattı."
  </font>
 </div>
 <div id="newsText">
  <font class="detail-text">
   Orhan Pamuk "Benim Adım Kırmızı"nın karakterlerinden birine böyle söyletiyordu. Hakkı da vardı, minyatür yedi yaşındaki bir çocuğun görmek istediği nizamı sunuyordu gözlere, alı al moru mor binbir renkle, şahlanmış atlar ve minik gövdeli küçük adamlar, kıvrım kıvrım bulutlar, dallarına yuva yapılmış ağaçlar, en ince işlerine kadar temsil edilen görkemli yapılar. Baş döndürmeyen, korkutmayan, dikkat isteyen, tevazu bekleyen resimlerdi minyatürler. Küçük püf noktaları vardı, "iki adam yan yana durduğu halde neden biri diğerinden çok küçük?" diye sormayacaktınız, belli ki büyük çizilen önemli biriydi. Sonra "niçin âşık maşukuna baktığı halde gövdeleri bize dönük" demeyecektiniz. Belli ki hem birbirleriyle hem de izleyici ile ilgileniyorlardı, bağlı oldukları metnin gereğini icra ederken onları hayranlık ve sevgiyle izleyen bakış sahibinin de gönlünü hoş etmeye çalışıyorlardı. Minyatür âlemi öylesine heyecan vericiydi ki Sabina Buchmann Yamanlar kendisini alıkoyamadı bu şenlikten. 1986'da, ülkesi olan Fransa'yı bırakıp Türkiye'ye yerleşme kararı verdiğinde henüz tanımıyordu onları. Fakat tarihçi merakı ve sanat sevgisi onu hem minyatüre, hem de bu sanat dalının ait olduğu bir büyük medeniyetin coğrafi ve kültürel mirasını keşfe götürecekti. Bir yandan İzmir'de âşık olup evlendiği Hasan Yamanlar'dan olan ilk çocuğu Harun'u büyütecek, diğer yandan araştıracaktı. Bir Avrupalı Türkiye'yi ve tarihini tanımak isterse nereden başlar? "İstanbul'un fethinden" diye cevapladı soruyu. Elbette Fatih Sultan çıktı karşısına, derken Cem... Cem Sultan'la ayrı bir ünsiyet kurdu Sabine Buchmann Yamanlar. Kitaplar Cem Olayı diye bir şeyden bahsetmekteydi; onun Fransa'da kaldığını ve âşık olduğunu öğrendi. "Ben onun yurdundaydım, o ise benim yurdumda bulunmuştu. Aynı nedenlerden dolayı, aynı uzaklıklarda, vatanımızdan uzak diyarlarda, aynı yabancılığı tatmıştık" diye anlatıyor Yamanlar. Bu duygusal özdeşleşim çok sonra Cem Sultan'ı üçüncü kişisel sergisinin teması olarak seçmesini sağlayacaktı. Şair kimliğinin ötesinde hüzünlü yaşam öyküsü ile tarih ve edebiyatseverlerin ilgi odağı olan Cem, Sabine B.Yamanlar'ın zengin hayal dünyası ile birkez daha rol alacaktı hayat sahnesinde: Buchmann'ın minyatürleri ile annesinin dizleri dibinde eğleşecek, Rönesans başlangıcının zevkleriyle döşenmiş Fransız şatolarında poz verecek, cennete girecek, seyahat edecekti. Ancak öncelikle ikinci çocuğunu dünyaya getirecekti Sabine, ismi dervişin fikri ve zikri ile ilgili kıssadan hatırlanacağı şekilde belliydi: Cem.
   <br/>
   <br/>
   "Minyatür okunması gereken bir resimdir" diyor sanatçı. "Onu dilediğiniz şekilde okuyabilirsiniz; üstelik, zor da değildir. Tek yapacağınız hikayeye dahil olmak ve ona hakettiği dikkatle yaklaşmak." S.B. Yamanlar on yılı aşkın bir süreyi ve ona denk cüssede hatırı sayılır bir emeği minyatüre verdi. 1965 Strasbourg doğumlu olan sanatçı Fransa'da hukuk eğitimi almış. Tarihe ve resme olan ilgisinin küçük yaşlarda başladığını söylüyor. Ancak evlenip de Türkiye'ye yerleştikten ve Osmanlı tarihi ile ilgilenmeye başladıktan sonra karşılaştığı minyatürler hem tanımak istediği ülkenin birikimini edinmenin zevkli bir yolu olmuş, hem de resme olan ilgisine yeni bir yön tayin etmiş. Tarihsel olarak özellikle Ortaçağ sonu ve Rönesans başları ile ilgilenen Yamanlar tarih incelemelerine eşlik eden minyatürlere seyirci kalmayıp,  reprodüksiyon ve kompozisyon çalışırken bulmuş kendisini. Fakat bir süre sonra üstadların yaptıklarını taklidle yetinmek sıkmaya başlamış onu. "İstediğim duyguyu, istediğim renklerle vermek istiyordum" diye betimliyor kendini aşma isteğini. Tarzını elde etme arayışında amaçladığı şeyin minyatürü ait olduğu tarihsel fraksiyondan koparıp modern bir çehre kazandırmak, "onu güncelleştirmek" olmadığını vurguluyor. Padişahlar, kavuklu, sarıklı adamlar, sırma saçlı, ipek giysili kadınlar eksik olmuyor  böyle olunca. "20. yy. insanını günlük telaşesi içinde ve modern şehir peyzajına uyarlamak ilginç olabilir ama ben tarih seven biri olarak tarihten kopmak istemedim" diyor. Minyatürle tanışmasına fırsat veren "tarih"e dönemsel olarak da bağlanıyor sanatçı. Hikayelerini tarih sayfalarının düşsel karşılıklarıyla örüyor; hüznünü, sabah mahmurluğunu, yitirdiği annesini ve yaz mevsimini ekliyor üzerine.
   <br/>
   <br/>
   Ne üstadlar gibi resmetme zorunluluğu olduğuna inanıyor ne de minyatür sanatının günümüz modern resmiyle uzlaşarak sentezlenmesi gerektiğine. Çoğumuzun resim zevkini belirlemiş olan Batı resminin hakim diline bir diyeceği yok. Ancak Türk insanının bugün biraz ilkel hatta biraz sıkıcı bulduğu minyatürle yeniden ilişkiye girmesinin doğal, kolay ve gerekli olduğuna inanıyor. "Bir sürrealist resmi veya bir soyut resmi anlamak ekstra bir birikim gerektirir." diyor, "Oysa minyatürü anlamak da, sevmek de kolaydır". Bir de şu var elbet, "Batı resmi iyi olabilir, hatta beğenilerimize hakim olabilir, ama önce içeriyi tanımalı, dışarıya bakmadan içeriye göz atmalı. Çünkü "içeride" muazzam şeyler var!". Yerleştiği ülkenin hinterlandına vâkıf olma emelini öylesine saf bir coşkuyla taşıyor ki, onu, ülkemiz münevverleri ve "aday"larının bilinçaltı/üstü karmaşasına sokmak imkansız bir hal alıyor. Az çok sergi gezmeyi adet haline getirmiş kimi sanatseverlerimizin ise çoklukla kitap veya dergilerde karşılaştığı minyatürleri manasız bakışlarla süzecek ve çareyi sayfayı çevirmekte bulacak kadar yabancılaştırıldıklarını söylemek Sabina'nın "yabancı"lığına haksızlık etmek olacağından yok sayıyoruz mâlum anekdotları. Belki sezdiğinden, "bence geleneksel sanatlar bir şekilde, bir bahaneyle ilkokul kitaplarında bile yer almalı" diye ekliyor ansızın. Topkapı Sarayı'nda yer alan 300 resimli minyatür kitabının hep aynı sayfasının açık olduğunu gözlemlemiş. Yeterince ilgi görmeyen kitap adına acı duyuyor sanki. "Bir ülke geçmişini silmemeli" diyor,"...bilmeli, hatta yorum yapmak, eleştirmek; eğridir, doğrudur demek için değil; bilmek için bilmeli!"
   <br/>
   <br/>
   Cem Sultan'ın Yüzü
   <br/>
   <br/>
   "Benim için minyatür aynı zamanda bir belgesel. Sünnet düğünlerini, şenlikleri, eski İstanbul'u fotoğraflayan, o günlere uzanıp bilgi edinmemizi sağlayan bir başka boyut". Minyatürlerdeki  bildik yüz karakteristiğine rastlamıyoruz onun resimlerinde. Çekik gözlü, elmacık kemikleri çıkık ve esmer karakterlerin yerini genetik bakımdan kodlanmamış karakterler almış; kimi sarışın, kimi esmer. Yüzlere çok önem vermediğini söylüyor sanatçı, "yüzlerinden çok nereye baktıkları önemli" diyor. Ama geçtiğimiz günlerde sergilediği Cem Sultan konulu minyatürleri yapmaya gelince değişmiş durum. Sanatçı Cem'in fiziksel görünümünü tarihi kaynaklardan araştırmış önce, ama bu yetmemiş, Cem'in yüzünü keşfetmek Yamanlar için ayrı bir maceraya dönüşmüş.
   <br/>
   <br/>
   Kaynaklar Cem'in Vatikan'da Pinturicchio'nun bir freskine Lucressia Borgia'nın yanında poz verdiğini söylüyormuş. Ancak sözkonusu freskte Türk giyimine sahip iki kişi varmış; biri ayakta, biri atın üzerinde. Yamanlar hangisinin Cem olduğunu ayırt edebilmek için Vatikan'a mektup  yazmış. Vatikan cevapsız bırakmamış sanatçıyı, hatta konuyu  araştırdığı için tebrik etmiş ve Cem Sultan'ın görünüşüne ilişkin detaylı bir tafsilat vermiş. "Ordan bildim ki, Cem ayakta olan. Yaptığım minyatürlerdeki Cem'i o freskte yer alan ve "ayakta duran" Cem'e benzetmeye çalıştım."
   <br/>
   <br/>
   Melekler ve Balıklar
   <br/>
   <br/>
   Günün en sakin saatlerini kendine ve sanatına ayırıyor; bu saatler hem çile hem neş'e oluyor Yamanlar'a. Minyatür dediğimiz öyle bir günlük iş değil. Sadece birinin kaba ve ince işleriyle bir ay sürdüğünü söylüyor Yamanlar. Minyatürün,   fırtınalı hayatlardan, dağınık gönüllerden çok; duygu dünyası ve fiziksel çevresi derli toplu olan kişiliklere has bir sanat dalı olduğunu düşündürüyor. Sancılı bir günün seherinde başlayıp sert fırça darbeleriyle anlatabileceğiniz, en azından genel hatlarını ortaya koyabileceğiniz bir günlük yağlı boya maceralarına benzemiyor. Dervişane bir sabır, rikkat ve ilahi duyuş gerekli sanki. Onca çiçeğin içi nasıl boyanır değilse, onca yaprak nasıl çizilir tek tek?
   <br/>
   <br/>
   Yamanlar'ın minyatürlerinde cami mineralerinin etrafında uçuşan rengarenk kanatlarıyla melekler arzı endam ediyor. Kısa bir süre önce Osmanlı minyatüründe melek teması ile ilgili bir konferans verdiğini öğreniyoruz. İslam alimlerinin suretin ve özellikle dinsel karekterlerin tasviri ile ilgili çekincelerine rağmen 13.yy.da yazılan Siyeri Nebi'deki minyatürlerin renkli kanatlarıyla göz kamaştıran pek çok melek tasviriyle süslü olduğunu, keza Miraçname'de de aynı şekilde melek tasvirlerinin yer aldığını hatırlatıyor Yamanlar. Meleklerin ötesinde dini içeriğe, İslami sembollere serazad yer verişi nisbeten şaşırtıyor bizi. Besmelei Şerif'ten şekil verdiği semazenin ilhamını çok sevdiği Ayasofya'nın tevhidî atmosferinden aldığını söylüyor. "Ayasofya benim için çok önemli" diyor, "orada dallar ve kök birarada". Din değiştirmediğini halen Hıristiyan olduğunu bildiğimiz Yamanlar'ın Besmelei Şerif'le, Esmaü'l Hüsna ile zenginleştirdiği pek çok çalışması var. Din farklılıklarını Tevhidî inanışta eriten "Herşeyin özünde tek bir şey var" diyen sufilerin yolunda ilerliyor gibi. Sanatsal, tarihsel ve dinsel açıdan birbirinden farklı olan kültürler sanatçının güçlü imgeleminde biraraya geliyor ve Allah'ın isminde ve deyişlerinde karar kılıyor sanki. İlk bakışta metninden kopmuş parçalar olarak algılayacağınız balık, kuş ve tabiat minyatürleri de yer alıyor onun portföyünde. Minyatür üzerine bir sanat kuramı olmamasına rağmen Osmanlı ve İran minyatürlerinde rastlanılmayan bir şey bu. "Onların hikayesi bende" diyor Yamanlar ve balıkların, kuşların sağ alt köşesine isimlerinin zikredildiği ayetler düşüyor. İzleyiciye de bulutlar içinde biteviye kanat çırpan kuşların, lüle lüle dalgalar arasından gülen yüzlerini gösteren balıkların tadını çıkarmak kalıyor...
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action?newsId=5905), [web.archive.org (arşiv bağlantısı)](http://web.archive.org/web/20140412114230/http://www.aksiyon.com.tr:80/aksiyon/newsDetail_getNewsById.action?newsId=5905)
