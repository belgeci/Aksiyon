# ÇOCUKLAR ÖLECEK, ‘SAYI’LAR KALACAK!

*Nihal Bengisu Karaca 2001.10.20*

<div>
 <p class="baslik">
 </p>
 <p class="spot">
  İyi—beyaz adamın seçkin çocukları atari oynamaya devam ediyor. Bombalar ancak 50'ye kadar saymayı bilen ve ömründe iyi bir öğün yemek yememiş kara gözlü çocukların üstüne yağıyor. Siz bayım, seçtiğiniz beyaz taşların üzerine kan sıçradı; hatta biraz çocuk kirpiği, bebek saçı, anne korkusu. Bilemem nasıl temizlersiniz artık, ve nasıl anlatırsınız sizi pek de umursamayan çocuklarınıza. Dededen kalma bir saati bıraktığınız gibi bırakabilir misiniz bu hatırayı? Hayır, hafızanın çelimsiz ellerine teslim etmeyi uygun görürsünüz kanımca. Nasıl olsa unutulur mu dersiniz? Ölümler "sayı"lara indirgenir ve yer tutmaz belleklerde.
 </p>
 <p class="metin">
 </p>
 <img border="0" src="/web/20020113104751im_/http://www.aksiyon.com.tr/2001/359/resimler/cocuk.jpg"/>
 <p class="metin">
  1, 2, 3, 4, 5, 6, 7...
 </p>
 <p class="metin">
  Önceden kararlaştırılmış bir sayı vardır saklambaçta. Ebe olan, yüzünü, duvara yasladığı dirseklerinin arasından almadan önce önüm arkam sağım solum, saklanmayan ebe sobe... der. Olmazsa olmaz, oyunun kuralları vardır. Elbette "şımarık"lık yapanlar olacaktır, ama çocukların hafızası büyüklerinki gibi değildir, şımarıklık yapan bunun bedelini üzerine yapışacak bir yaftayla öder: "Şımarıık, şımarııık, şımarıııkk!"
 </p>
 <p class="metin">
  Küçükler oyunu itinayla oynar, ebe, kimlerin nereye saklandığını görmemek için azami dikkat gösterir, canını acıtacak kadar yumar küçük gözlerini, kararlaştırılan sayıyı hile yapmadan sayar.
 </p>
 <p class="metin">
  Bir'in bir elmaya, ikinin iki elmaya tekabül ettiğini sanıyordur çocuk. Sayılar ekmek alırken işe yarar, sofraya kaşık koyarken, ip atlarken. Ona kadar sayabildiğiniz zamanlarda büyükler sizi severler. Koyunları sayarsınız bir de, uykunuzun gelmesi için. Büyükler oyun oynamaya başladığında herkesin, herşeyin, kendisinin; o küçük esmer kafasının ve hatta yumuk yumuk ellerinin de birer "sayı"ya dönüşeceğini bilmez çocuk. Çünkü bir tane Abdullah vardır, Abdullah'ın annesi Safiye bir tanedir, babası Ahmet de öyle.
 </p>
 <p class="metin">
  Oysa büyükler oyunu kuralına göre oynamıyor. Büyükler oyun oynamaya niyetlendiklerinde kadim anayasalar deliniyor. Fillerin tepişmesi gibi bir şey oluyor onların oyunu, olan çimenlere oluyor. "Akıllı füzeler" bir türlü isabet etmiyor, kampları vuracaklarına köyleri vuruyorlar. Bir garip oluyor bu oyun, toza bulanmış küçük esmer çocuklar mercan gözleri gökyüzüne dikilmiş bekliyor ve bir yığın soru işaretinin arasında gökyüzünden düşen şeylerin hangisinin bomba, hangisinin yiyecek olduğunu ayırd etmeye çalışıyorlar. Bombalar camiye isabet ediyor, paketler mayın tarlalarına. Birtakım birleşik güçler çocukların bile kanmayacağı delillerle ikna oluyorlar, "kara harekatı olmazsa olmaz, daha başınızda çok bomba gürleyecek" diye tehditler yağdırıyorlar, ama hooop, bir bakıyorsunuz ayıp kapanıyor, güven tazeleniyor: Diğer birtakım birleşik güçlerin komisyonları "bombardımanı durdurun" diyor. Aynı tarafta görünen güçler arasında meselesi "insanlık" olan bir fikir ayrılığı varmış gibi "görünüyor". Ama ister kendi adına konuşsun, isterse daha başka amcaların, "Ben müzakere yok demişsem müzakere yoktur" diyen, kumral küçük gözlü adamın coşkusu karşısında çok fazla önemi yok fikirlerin. Sınıfın en fakir çocuğunun aynı zamanda ne kadar da yaramaz olduğunu ispat etmek için onu ısıran, üzerine çamur atan, istediği tepkiyi alınca da "Bakın gördünüz mü, köpeğimi de olsa olsa bu öldürmüştür" diyen "iyi aile çocuğu"na ne kadar da benziyor bu amcaların hali.
 </p>
 <p class="metin">
  ****
 </p>
 <p class="metin">
  Büyükler sayıları paraların üzerinde görmekten hoşlanıyorlar. "1" dendiğinde bu onlara çok bir anlam ifade etmiyor, ama sağ tarafına üç sıfır koyarsanız neşeleri yerine geliyor. Büyükler paranın çoğundan, insanın azından hoşlanıyorlar. Büyüklerin, kendileri kadar büyük olmayanları ve çocukları itinayla tek tek saymalarının nedeni, herbirine gereken aşın, ekmeğin, sevginin gereksinimini karşılamak için değil. Daha iyi, daha isabetli oyunlar kurmak için gerekiyor sayılar. İşi gücü, şöyle şöyle ülkelerin böyle böyle vatandaşlarını saymak olan adamları var, fakat o kadar garip, o kadar virgüllü ve küsüratlı, o kadar soğuk ki bu sayılar, hiçbir duygu yaratmıyorlar:
 </p>
 <p class="metin">
  "Afganistan'da 5 yaşına gelene kadar bin çocuktan 257'si ölüyor, kadın başına çocuk sayısı ise 6.9."
 </p>
 <p class="metin">
  Kadın başına 6.9 çocuk... Büyüklerin insanları ve çocukları da hükmen bölmeleri, küsüratlara sığdırabilmeleri pek tuhaf. Bugün, bir savaş arenasının periferinden çocukça bir yakıştırmayla bu rakamı "7 çocuktan biraz daha az" olarak okumak mümkün. Çünkü ister inanın ister inanmayın, ailenin 7. çocuğu Abdullah daha eve dönmedi ve belki de saklambaç oynamak için girdiği yerden bütün olarak çıkamayacak. İstese de başını dirseklerinin arasına alıp 50'ye kadar sayamayacak.
 </p>
 <p class="metin">
  ****
 </p>
 <p class="metin">
  Sayı saymakta ve "sayılara neden olmakta" mahir olan büyükler ölüleri saymakta pek başarılı değiller. İyilerin ve kötülerin savaştığı bu temsilde, beyaz taşları seçen taraf elindeki taşları temiz tutmak zorunda. Taşlara kan, gözyaşı ya da çocuk parmağı sıçramış olabilir, ama hemen silinmeli ki "bonus" yazısı beliriversin ekranda. Savunma bakanı "havadan" yapılan tahminlerin gerçekleri tutmadığı, sivillerin yerleşim yerlerinin vurulduğu, ölü sayısının 200'e yükseldiği iddalarını "Afganistan'da sivil kayıpların olacağını herkesin anlaması gerektiği" yolunda bir açıklamayla savuşturuyor. Ona gelen bilgilere göre şimdilik sivil kayıp sayısı "4"müş. Üstelik tam 275 adet yardım paketi atılmış. Yani?
 </p>
 <p class="metin">
  Büyüklerin oyununu bilen biri bu oranlamayı matematiksel bir denklemle açıklayabilir. Ama kısaca büyüklerin "elmalarla armutları birlikte saymakta" sakınca görmedikleri sonucu da çıkabilir bu sözlerden. Attıkları bombalar yetmezse deprem yaratacaklarını söyleyerek daha da heyecanlanan bir grup amca durakosun, "zavallı çocukların" neden eninde sonunda öleceklerini "sayısal" olarak gerekçelendiriyor birileri. .
 </p>
 <p class="metin">
  "... Dünya Bankası Başkanı James Wolfensohn, 11 Eylül'de ABD'de meydana gelen saldırılar yüzünden yoksul ülkelerde 5 yaşın altında 40 bin çocuğun hayatını kaybedeceğini ve 10 milyon kadar kişinin fakirlik sınırının altında yaşamak zorunda kalacağını açıkladı. Saldırıların ardından, ihracat, turizm, eşya fiyatları ve yatırımdaki düşüş nedeniyle, bazı fakir ülkelerin durgunluğa girebileceğini belirten Wolfensohn, düşen ekonomik aktivite, çocuk ölümleri ve fakirlik arasında çok açık bir bağlantı olduğunu açıkladı."
 </p>
 <p class="metin">
  (The International Herald Tribune)
 </p>
 <p class="metin">
  Bunun "Sizinkiler —muhtemelen sizinkilerdi— bizimkileri vurduğunda eğri büğrü kaderlerinizin altı iyice çizildi" anlamına geldiği çok açık. Hatta eğer mümkün olsa John amcanın aynı anda, yüzünü kendisine bakan onbinlerce küçük kafaya dönüp "Biz sizi vurarak iyilik ediyoruz yavrularım, çabuklaştırıyoruz durumunuzu" diyebileceği gibi bir ihtimal bile var.
 </p>
 <p class="metin">
  ****
 </p>
 <p class="metin">
  Şiddet filmlerinin çocuklar üzerindeki etkisi hakkında yapılan araştırmalar komik geliyor bu günlerde... Afgan çocuklarının görmediği çizgi filmler, bebeklerine ulaştıramadığım mamalar, sırtlarına veremediğim battaniyeler ise korkunç birer mumya gibi salınıp duruyorlar evin içinde. Gürültülü bir video klipten bile ürken bebeğime bakıyorum, en küçük bir kızgınlık belirtisinde alt dudağı büzülerek ağlamaya başlayan, "incinen" bebeğime, içimi bir kızgınlık bürüyor. Kimsenin, "şiddet filmlerini izlememesi gereken" çağdaki bebek ve çocukları, büyüklerin yönetip, büyüklerin oynadığı bir filmde rol almaya icbar etmeye hakkı olmadığını haykırıyor bilinç. Sonra sehpanın kenarından, sandalyenin ayağından, kendimden bile korumaya kalktığım o küçük zavallı yaratığı, değil ev eşyalarına, gökyüzünde gümbürdeyen onlarca F—14 ve F/A—18 'lerden esirgemeye çalışan soluk soluğa annelerin acziyeti gelip yerleşiyor yakama. Dünyanın tırnak içinde "çocuk"lara uygun bir yer olmadığı gerçeği yeni değil. Ama yüzlerce kez lanetlenmiş, yakılmış bir film, birkez daha, "Masumiyetin katli" oynuyor sinemalarda ve hiçbir ahlaki örgütlenme, hiçbir otorite kaldıramıyor bu filmi. Büyükler filmin yanında bir şişe de gazoz veriyorlar ve yürüyüp gidiyor kervan.
 </p>
 <p class="metin">
  ....7, 6, 5, 4, 3, 2, 1 ateşşşşşş.......
 </p>
 <p class="metin">
 </p>
 <br/>
 <center>
  <a class="anaorta" href="http://web.archive.org/web/20020113104751/mailto:nihalbengisu@hotmail.com">
   nihalbengisu@hotmail.com
  </a>
 </center>
 <br/>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2001/359/haberler/7.htm), [web.archive.org (arşiv bağlantısı)](http://web.archive.org/web/20020113104751/http://www.aksiyon.com.tr:80/2001/359/haberler/7.htm)
