# OYNAMIYCAM İŞTE...

*Nihal Bengisu Karaca 2001.11.03*

<div>
 <img border="0" src="/web/20020113115422im_/http://www.aksiyon.com.tr/yazar/sinek.jpg"/>
 <p class="spot">
  Handan İpekçi'nin Antalya Altın Portakal Film Festivali galibi ve Oscar aday adayı filmi Büyük Adam Küçük Aşk'ın konusu, beş yaşlarında, kara gözlü, bitli, inatçı, tek kelime Türkçe bilmeyen bir Kürt kızı ile temiz, titiz, prensip sahibi, kurallara düşkün emekli bir yargıç arasında geçiyor.
 </p>
 <p class="metin">
 </p>
 <img border="0" src="/web/20020113115422im_/http://www.aksiyon.com.tr/2001/361/resimler/oyna.jpg"/>
 <p class="metin">
  Skalanın bir ucunda yalnızlıkla baş etmeye çalışan despot bir adam, öbür ucunda hayatı adına bir dikili taşı olmayan küçük, yetim bir kız çocuğu. Biri etnik kimliğinden ötürü ölümle burun buruna; Lice'de bir çatışmada kaybetmiş ailesini, kimliği geçtiği her yerde leke bırakıyor sanki, İstanbul'da da buluyor onu tehlike. Yaşlı adam kalp hastası, huysuz mu huysuz, Allah bilir dilinden ve uslanmaz disiplin tutkusundan çok çekmiş evladı da pek arayıp sormuyor babasını; yargıç Rıfat Bey uzatmaları oynuyor, elinde hapları...
 </p>
 <p class="metin">
  Evdo emmisi tarafından amca kızı avukat Serpil'in evine bırakılan Hejar bu evde yaşayanların örgüt üyesi olduğunu bilmiyor muhtemelen. Handan İpekçi fazlasıyla siyaset yaptığı ve PKK için "gerilla" ibaresini kullandığı için eleştirilen filminde "örgüt üyeleri"ni pek de sevimli tiplemeler olarak göstermiyor oysa, onlara belirli bir mesafeden bakıyor, yabancılıklarını Hejar perspektifinden pozlanan karelerle daha iyi anlıyoruz. Ev basılıp bu üç kişi polis tarafından hunharca katledildiğinde(!) yine kameranın yerleştirildiği yer anlatıyor olup biteni. Yerde yaralı bir biçimde yatan ve "ateş etmeyin" dediği anda bir kurşun daha yiyen Serpil'i karşı komşu, emekli yargıç Rıfat Bey'in aralık kapısından görüyoruz. "İzliyoruz" demek daha doğru. İpekçi, eve yapılan baskını ve üç kişinin öldürülüşünü "sistem" adamı yargıcın evinin içinden; sistemle özdeşleşmiş izleyicinin durduğu yerden göstermeyi tercih ediyor. Silahını yargıcın yüzüne yüzüne tutmakta hiçbir beis görmeyen polis de hesapta yargıcın güvenliğini düşünüyor; görevlilerin 'sistem'i sisteme rağmen korumakta hiç tereddüt etmedikleri zaten herkesin malumu. Lakin polis operasyonları bu kadar haşin ve kanunsuz mu olur sorusunu soramadan da geçemiyoruz, operasyon dedikleri usulen bile bir "teslim olun" uyarısından ve çağrısından bu kadar yoksun mudur? Bu nokta yanına koca bir ünlem koyulmasını hak ediyor belki ama yönetmenin asıl dikkat çekmek istediği yer, eğitildiği şekilde davranan polisten çok, gövdesinde hasbel kader Serpil ve Hejarların da bulunabileceği sistem dışı hareketlere hep uzaktan bakan, böylesi dramların ardındaki gerekçeleri içtenlikle merak etmeyen 'normal' insanların zaviyesi kanımca. İpekçi'nin kamerayı konumlandırdığı yer çoğunlukla olaylara genel olarak ne taraftan baktığımızı da sınayan, kendi bakışımızı yadırgamamıza neden olan bir zaviye. Hejar'la Rıfat Bey arasındaki itiş kakışa nesnel bir gözle bakmamızı sağlayan da filmin tercih ettiği üslubun başarılarından biri; taraflardan biri küçük bir kız diğeri aksi bir yaşlı olmasına rağmen çocuğun yanında konumlanmamıza el vermiyor bu dil; yaşlı adamın otoriter yapısını acısı ve yalnızlığıyla harmanlamayı beceriyor, küçük kızın sevimli umarsızlığını inatçılığı ve yaşının getirdiği kapris ve zorluklarla donatıyor.
 </p>
 <p class="metin">
  Serpil'in evinde yaşanan badireden kaderin bir lütfu olarak sağ kurtulabilen Hejar'ın aralık kapıdan yargıcın evine süzülüşü de bir o kadar etkileyici bir sahne. Bu süzülüş sadece yardıma ihtiyacı olan küçük bir kızın davetsiz misafirliği değil, sistemi sorgulama çabaları teorik düzlemde kalmış demir gibi sertliği ve ödün vermezliği yüzünden esnekliğini ve anlayışını yitirmiş totaliter bir zihni yapıya, "öteki" nin girmesidir aynı zamanda.
 </p>
 <p class="metin">
  Handan İpekçi her ne kadar "sevgi"yi anlattım diyorsa da aslında bireysel sevginin, bir adamın küçük, kimsesiz, zavallı bir çocuğa sahip çıkmasının hiçbir şeyi çözmediğini, çözemeyeceğini anlatıyor. Küçük kıza günden güne bağlanan Rıfat Bey'in aşkı küçük kızın ait olduğu dünyayı da kapsamadığı sürece bir anlam ifade etmeyecek. Rıfat Bey ve Hejar sonsuza kadar değişiyorlar bu deneyimle, ama Hejar sistemin önerdiği oyunu oynamak istemiyor. Yokluğun, sefaletin, kaybetmişliğin, arada kalmışlığın simgesi Evdo emmisinin eline sıkı sıkı yapışıyor... "Oynamıycam işte" diyor sanki, vicdanlarınızı serinleten bir oyuncak da olmıycam!.. Küçük kızın büyük tercihi....
 </p>
 <p class="metin">
  Büyük Adam, Küçük Aşk
 </p>
 <p class="metin">
  Yön: Handan İpekçi
 </p>
 <p class="metin">
  Oyn: Şükran Güngör, Dilan Erçetin, Yıldız Kenter, Füsun Demirel
 </p>
 <p class="metin">
  Senaryo ve Yapım: Handan İpekçi
 </p>
 <p class="metin">
  Yapım: Focus Film Ltd.
 </p>
 <p class="metin">
 </p>
 <p class="arabaslik">
  Hollywood'da bir peri masalı
 </p>
 <p class="metin">
  Gözde Çift
 </p>
 <p class="metin">
  Orj adı: American Sweetheart
 </p>
 <p class="metin">
  Yön: Joe Roth
 </p>
 <p class="metin">
  Oyn: Julia Roberts, Billy Cristal, Catherina Zeta Jones, John Cusac
 </p>
 <p class="metin">
  Sen: Peter Tolan
 </p>
 <p class="metin">
  Yapım: S.Arnold, D.A.Roth
 </p>
 <p class="metin">
 </p>
 <p class="arabaslik">
  Neye niyet, neye kısmet
 </p>
 <p class="metin">
  Maruf
 </p>
 <p class="metin">
  Yön: Serdar Akar
 </p>
 <p class="metin">
  Oyn: Meltem Cumbul, Nihat İleri, Ruhi Sarı, Emine Umar, Ayten Uncuoğlu
 </p>
 <p class="metin">
  Sen: Serdar Akar
 </p>
 <p class="metin">
  Tek derdi sevdiğiyle bir an önce evlenmek olan bir Güneydoğu Anadolu delikanlısıdır Maruf. Annesi, kendisini doğururken kötürüm kalmıştır; bu yüzden babasıyla da arası açıktır. Maruf askere gitmek ister ve şubeden gün alır. Bu arada Maruf'un amcasının ölmesi üzerine dul kalan Cankız ile evlendirilmesi söz konusu olunca herşey birbirine karışır. Üstelik Cankız, sonsuza dek eski eşine sadık kalmak niyetindedir...
 </p>
 <p class="metin">
 </p>
 <p class="arabaslik">
  Sınırları sınamak...
 </p>
 <p class="metin">
  Hızlı ve Öfkeli
 </p>
 <p class="metin">
 </p>
 <p class="metin">
  Orj adı: The Fast an the Furious
 </p>
 <p class="metin">
  Yön. Rob Cohen
 </p>
 <p class="metin">
  Oyn: Paul Walker, Vin Diesel, Michelle Rodriguez, Jordana Brewster
 </p>
 <p class="metin">
  Sen: G.S.Thompson, E. Bergquist, D.Ayer
 </p>
 <p class="metin">
  Yapım: Neal H. Moritz
 </p>
 <p class="metin">
 </p>
 <p class="metin">
  Los Angeles sokakları Dominic'indir. Geceleri, seslerini bir aslanın homurtularına benzettiği fuel enjeksiyonlu "savaş roketlerine" atlar ve ölümcül yarışlar düzenler. Gündüzleri bir İngiliz anahtarıyla yüksek performanslı yarış arabalarının bakımını yapar. Gücünü kontrolden çıkmış hız tutkusundan ve adrenalinden alan bu yarışlarda Dominic bir Rock yıldızına dönüşmektedir adeta. Rakip çetenin reisi Johnny ile çıkan bir anlaşmazlıkta ne kadar haklı olduğunu görüp "himayesine" aldığı Brian ise daha naif bir karakterdir. O da aç bir hız tutkunudur ve giderek Dominic ve onun kızkardeşi Mia'ya bağlanmaktadır. Ancak bir sorun vardır: Brian polistir, yarışlardaki kirli para akışıyla ilgilenmek üzere görevlendirilmiştir. Sadakat duygusunun ve dostluğun sınırları konusunda ciddi bir sınav verilecektir çok yakında...
 </p>
 <br/>
 <center>
  <a class="anaorta" href="http://web.archive.org/web/20020113115422/mailto:nihalbengisu@hotmail.com">
   nihalbengisu@hotmail.com
  </a>
 </center>
 <br/>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2001/361/sinema/1.htm), [web.archive.org (arşiv bağlantısı)](http://web.archive.org/web/20020113115422/http://www.aksiyon.com.tr:80/2001/361/sinema/1.htm)
