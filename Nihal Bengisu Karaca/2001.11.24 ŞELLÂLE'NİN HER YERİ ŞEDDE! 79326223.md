# ŞELLÂLE’NİN HER YERİ ŞEDDE!

*Nihal Bengisu Karaca 2001.11.24*

<div>
 <img border="0" src="/web/20011212163756im_/http://www.aksiyon.com.tr/yazar/sinek.jpg"/>
 <p class="spot">
  Hülya Koçyiğit'ten Tuncel Kurtiz'e, Pelin Batu'ya, Aykut Oray'a, Ali Sürmeli'ye, Ege Aydan'a, Nurgül Yeşilçay'a uzanan oyuncu kadrosu ve konusuyla renkli bir yapım Şellale. Babası Demokrat Partili, amcası ise Halk Partili olan Cemal'in çocukluğuna ve 27 Mayıs askeri darbesinin öncesindeki gerilimli günlere dönüşünün öyküsü.
 </p>
 <p class="metin">
 </p>
 <img border="0" src="/web/20011212163756im_/http://www.aksiyon.com.tr/2001/364/resimler/sellale.jpg"/>
 <p class="metin">
  Aynı zamanda dönemin siyasi krizini temsil eden ve birbirlerini görmemek için avlularından duvar geçiren baba ile amcanın kavgasına pastoral ve lirik bir anlatımla "şelale" eşlik ediyor. Şelale önemli, çünkü yörede rüyaların şelaleye anlatılması gerektiğine, yorumunun ise Hz. Yusuf'a mahsus olduğuna inanılıyor. Cemal büyümüş, ressam olmuş ama garip bir rüya görüyor uzun zamandır, içindeki acıyı sağaltmak ve rüyasını şelaleye anlatmak için dönüyor yöresine. Cemal'inki sahih bir acı. Ancak kişisel hikayesi ve "hiç yapamadığı resim" flashback'lar kanalıyla gidilen 1960'lar Antakya'sının "memleket detayları" arasında kaynıyor. Rüyalar, şelale, Cemal ve güzel kız kardeşi Şehra, daha ekonomik ve daha derli toplu bir hikayenin yegane kahramanları olabilecekken ateşli bir koronun tiz perdeden yükselen sesleri arasında önemlerini koruyamıyorlar.
 </p>
 <p class="metin">
  " Şellâle" renkli ve önemli bir yapım, ama bu iyi bir film olduğu anlamına gelmiyor. Adını yörede bulunan şelaleden alan filmin adındaki "l"yi şeddeleyen gerekçeyi bilemiyoruz ama bilinçsiz bir istençle yakışmış, şık durmuş demekten de alamıyoruz kendimizi; zira film "vurgu"dan, abartıdan geçilmiyor. Hem güldürmenin hem ağlatmanın test edilip onaylanmış formülünü, hem geyik yapmanın hem mesaj vermenin postmodern terkibine katarak şirin ve anlamlı bir konsept oluşturacağını düşünen Semiryürek baharatından ve sosundan yenmeyen bir "special" çıkarıyor ortaya.
 </p>
 <p class="metin">
  Filmin büyük bir bölümü yöre halkına ait günlük yaşantının ve günlük kaygıların kalabalık oyuncu kadrosuna "skeç"ler halinde bölüştürülmesinden oluşuyor. Şelalenin yöre halkının günlük yaşamıyla kurduğu dolaysız ilişki başarıyla verilebiliyor ama etinden, yününden, sütünden olabildiğince faydalanma refleksi ile yörenin tarihi background'u; antik kilisesi, müzesi, neresini tutsanız tarihi eser fışkıran mozaiği biraz zorlama bir üslupla eklemleniyor hikayeye. 1960'ların Antakya/Harbiye'sinden günümüze yansıtılmaya çalışılan coğrafi, tarihi, geleneksel ve sosyo politik "enstantaneler" yumağı hikayeyi çok yerde boğuyor ne yazık ki. Belgeselvari bir tarafsızlıkla ele alınmadıkları ve objektif bir kameradan süzülmedikleri için de filmin hanesine eksi bir puan olarak düşüyorlar. Azalan şelalenin suyu ortasında içki içilen, oyun oynanan bahar bayramı sahnesinde filmin temposuna eş düzeyde yükseliyor sinirlerin gerilim şiddeti. Hadi o yılların küçük bir Anadolu yerleşiminde bahar bayramı öyle neşeyle, öyle davulla zurnayla kutlanıyordu diyoruz, ama şenlik sırasında çıkan arbedenin, saman alevinden çıkan kavga dövüşün yapaylığı ve başarısızlığı göz yaşartıcı boyutlar alıyor. Sahnenin sözde Akdeniz kanı taşıyan sıcak insanların sözde çok gerilimli olan ülke durumuna paralel psikolojik ahvalini anlatması gerekiyor, ama ne yazık ki olamıyor. Emir Kusturica'nın Kara Kedi Ak Kedi veya Yeraltı filmlerindeki kargaşa sahnelerini andırmak üzere çekilmiş gibi duran sekans ahenk ve doğallık bakımından eser miktarda ambians taşımadığı için filmin bir çizgifilm atmosferine sürüklenmesine neden oluyor sadece. Antakya/Harbiye ahalisinin şelaleye anlatılan rüyalarına, dinledikleri Arap radyo kanallarına, deyimlerine, Marshall yardımlarına söven delifişek kel Selim'ine varana dek eğilen film, yöre halkını belirleyen dini argümanları kabasakal şeyhefendilere ve birtakım iyi annelerin ağzındaki masallara indirgeme klişesini tekrarlamakta bir beis görmüyor. Siyasi duruşu ile bu memleketin adam olamayacağının ispatını "iğrenç" sağcılar üzerinden yapıyor, yolsuzluğun kitabını Amerikan uşağı "Demokrat Parti"ye yazdırıyor. Filmin en olumlu tiplemelerinden biri olan, kimseyi dolandırmaya kalkmayan, çırağına bile iyi davranan "komünist" berber kel Selim ihtilal yapıldığında düğün bayram ediyor, sorunlarının ne olduğunu bir türlü anlamadığımız psikopat adam ve psikopat karısı da muratlarına nail oluyorlar, nihayet sevişebiliyorlar, onlar sevişince şelalenin suyu da tekrar akmaya başlıyor falan filan... Askerin ayak sesiyle doğanın dirilişi ve bedensel aşkın neşv ü nema buluşu arasında ilk kez böylesine abuk bir bağ kuruluyor sanırım, evet, "yılın en garip filmi" anonsu bu açıdan bir gerçeklik payı içeriyor, gerçekten istisnai bir film bu. Tuncel Kurtiz'in oyunculuğuyla şenlenen, küçük Şehra'yı canlandıran Zuhal Tatlıcıoğlu'nun ışıltısıyla parıldayan kareleri bir kenara koyalım. Kötü kızlara söylenen bir laf vardır Anadolu'da: "Seni alan bir aldığı gün bir de öldüğün gün sevinir" diye. Gırgıriye, Kibar Feyzo, Vizontele'kırması 'Şellale'de aynı böyle, bir başlarken bir de biterken tat veriyor. Şellale, sezonun gözdolduran yerli yapımlarından biri ama büyük umutlar besleyerek gitmeyin. Bizden söylemesi....
 </p>
 <p class="metin">
 </p>
 <p class="arabaslik">
  Ego ve Şiddet
 </p>
 <p class="metin">
 </p>
 <p class="metin">
  Komplo
 </p>
 <p class="metin">
  Orj.adı: The Score
 </p>
 <p class="metin">
  Yön: Frank Oz
 </p>
 <p class="metin">
  Oyn: Robert De Niro, Edward Norton, Angela Basset,  Marlon Brando
 </p>
 <p class="metin">
  Sen: K. Salem, L. Dobbs, S.Marshall Smith
 </p>
 <p class="metin">
  Yapım: G. Foster, 		L. Rich
 </p>
 <p class="metin">
 </p>
 <p class="metin">
  Nick Wells emekli olmaya hazır bir "suçlu"dur. Pis işleri bırakmayı ve kız arkadaşı ile huzurlu bir hayat sürerek hayalini kurduğu caz kulubü işletmeciliğini yapmayı planlamaktadır. Ancak iş ortağı Max'in Nick'i de ilgilendiren başka planları vardır. Max genç ve hırslı bir hırsızla, Jack Teller'la işbirliği yapmıştır ve Jack Teller'in gözünü diktiği Gümrük Binasının duvarları ardındaki milyonlarca doları elde edebilmesi için Nick'in güvenlik kırma yeteneğine ihtiyaç vardır. Yönetmen Frank Oz'un kendisini çok farklı bir alanda denemeye çalıştığı filmin oyuncu kadrosu göz kamaştırıcı.
 </p>
 <p class="metin">
 </p>
 <p class="arabaslik">
  Hile, üç kağıt, sabotaj serbest!
 </p>
 <p class="metin">
 </p>
 <p class="metin">
  Tabana Kuvvet
 </p>
 <p class="metin">
  Orj adı: Rat Race
 </p>
 <p class="metin">
  Yön: Jerry Zucker
 </p>
 <p class="metin">
  Oyn: Whoopi Goldberg, John Cleese, Cuba Gooding Jr., Rowan Atkinson
 </p>
 <p class="metin">
  Sen: Andrew Breckman
 </p>
 <p class="metin">
 </p>
 <p class="metin">
  İki milyon dolar tutarındaki bir para Silver City'de bir tren istasyonundaki bagaj dolabında kilitlidir. Oraya ilk ulaşan parayı alacaktır. Tek kural hiçbir kuralın olmamasıdır. Böylece 6 kişi 700 mil mesafeyi almak üzere yola koyulurlar. Bir savcı, kızını bulmak üzere şehre gelen çatlak bir anne, tatili berbat olmuş bir aile babası, üç kağıtçı iki kardeş ve taraftarları çok kızdırmış bir futbol hakemi egzantrik milyonerin düzenlediği yarışmada vadedilen parayı almak üzere yarışmaya başlarlar. Bu arada birileri yarışı kimin kazanacağı üzerine bahse girmiş ve büyük paralar koymuştur; bahisçiler yarışmacıları sıkı sıkı takip etmektedirler. Klasik komedi sevenler için.
 </p>
 <br/>
 <center>
  <a class="anaorta" href="http://web.archive.org/web/20011212163756/mailto:nihalbengisu@hotmail.com">
   nihalbengisu@hotmail.com
  </a>
 </center>
 <br/>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2001/364/sinema/1.htm), [web.archive.org (arşiv bağlantısı)](http://web.archive.org/web/20011212163756/http://www.aksiyon.com.tr:80/2001/364/sinema/1.htm)
