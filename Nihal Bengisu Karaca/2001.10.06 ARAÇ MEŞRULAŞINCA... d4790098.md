# ARAÇ MEŞRULAŞINCA...

*Nihal Bengisu Karaca 2001.10.06*

<div>
 <img border="0" src="/web/20020522063540im_/http://www.aksiyon.com.tr/yazar/sinek.jpg"/>
 <p class="spot">
  "Bilgi güçtür" der Francis Bacon. "Altını olan kuralı koyar" der Murphy... Çağımızın altını bilgidir, bilgiye sahip olan belirleyecektir nizamı. Software endüstrisinin tek ve tek hakimi Gary Winston'un tek derdi para değildir. O herşeyi kontrol etmek isteyen 20. yy'ın başlarındaki Rockefeller gibi "...hiçbir şeye sahip olmak istemiyorum "demeyecektir zannımca, "kontrol etmek istiyorum, çünkü sahip olmak istiyorum" diyecektir muhtemelen.
 </p>
 <p class="metin">
 </p>
 <img border="0" src="/web/20020522063540im_/http://www.aksiyon.com.tr/2001/357/resimler/arac.jpg"/>
 <p class="metin">
  Milo ve Teddy NURV adlı dev bir şirketin patronundan, Gary Winston'dan teklif aldıklarında gururları okşanır. Bu teklif o zamana kadar bilgi tekellerine karşı mücadele edilmesi gerektiğini düşünen ve hatta bu tröst ve kartellere inat kullanıcılar arasında bilgi paylaşımını sağlayacak bir açık kaynak projesi (Snapse) üzerinde çalışan ikilinin de arasını açar. Kız arkadaşı Alison'un etkisinde kalan Milo teklife sıcak bakar, Teddy ise önceki argümanlarda ısrar eder, "İnsani bilgi kişilerin tekelinde olmamalı, o dünyaya ait olmalı, Sheakespeare gibi, Aspirin gibi.."
 </p>
 <p class="metin">
  Gary'nin kurduğu muhteşem dünya ve bu büyük dahi adamın sıcak ve etkileşimli yaklaşımı Milo'yu etkilemiştir etkilemesine, ama zeka yanılgılarda ısrar etmemeyi getirir, deha ise A, B ve hatta C planlarını çok kısa bir süre içinde kurgulayabilmeyi.
 </p>
 <p class="metin">
  Anti Tröst/Kontrol Dışı, basit ama süprizleri olan bir öyküyü sürükleyici bir anlatımla tamamlıyor. Tim Robbins (Shawshank / Esaretin Bedeli)'in canlandırdığı Gary Winston karakterinin Bill Gates'e gönderme olduğu aşikar. Film kendisi de bizzat dahi, başarılı bir manipülatör olan ama nihayetinde kodaman bir sermayedar olan Gary Winston gibi bir işadamının seleflerine göre daha zor bir pozisyonda olduğunu imlemesi açısından da kaydadeğer; sadece hırslı, çalışkan displinli adamlar değil Gary'nin elindekiler, ultrasüper zeki ve kimi sağduyusunu ve adalet duygusunu yitirmemiş, kontrol edilemez gençler.
 </p>
 <p class="metin">
  Film bilgi teknolojisini elinde bulunduran bir gücün ilk ve tek olma arzusu üzerinden nasıl sıkı ve acımasız bir kontrol mekanizması kurduğunu anlatma temeli üzerine oturuyor. "Büyük Birader sizi gözetliyor" gerçeğine bir halka daha eklenmiş oluyor böylece. Sözde serbest piyasanın geçerli olduğu bir nizamda "serbest" olan hiçbir şeye, rekabete ya da bilgiyi kimi zaman ücretsiz kimi zamansa hakça bir bedel üzerinden iletecek teknolojileri paylaşmaya asla tahammülü olmayan ve gönlünü "kazanıyorum ve eğitime, sanata, sivil toplum kuruluşlarına milyonlarca dolar bağışlıyorum, bilgiye hiçbir şey ödemeden ulaşan veya onu yığınlarla paylaşmak arzusunda olan kaç kişinin böyle bir derdi var?" diyerek teselli eden bir dünya devinin teknik altyapıyı oluşturduktan sonra etik altyapıyı kolayca ihlal edebileceğinin öyküsü bu. Enemy of the State/Devlet Düşmanı'nı izleyenlerin hatırlayacakları bir "gözlemevi"ni kendisi ve medyadaki (NBC, AOL, CNN gibi) büyük ortaklarının çıkarları için tesis eden ve bununla da yetinmeyen, her türlü sosyo ekonomik ve psikolojik silahı devletin bekası için, kamu düzeni veya askeri sırların korunması için filan değil bizat kendinin temel olduğu bir tröstün en önde olması için kullanan bir yapı. "Amaç aracı meşru kılar " diyenlere araç bir kere muşrulaştı mı artık gösterişli ve güya ahlaki, hadi en azından politically correct/ siyaseten doğru diyebileceğimiz bir amaca bile ihtiyaç duymayacağının en somut ifadesi. Pek hoş, pek kolay..
 </p>
 <p class="metin">
  Meet Joe Black'te Brad Pitt ve Anthony Hopkins'e eşlik eden ve abartılı oyunculuğuyla sinir sistemimizi germiş olan Clarie Forlani bu filmin gerek hikaye gerekse oyunculuk bakımından önemli kozlarından birini oluşturuyor. Yönetmenliği, oyunculuğu, entelektüel kaygı içeren girişimleri, tevazuu ve 12 yıldır evli olduğu Susan Sarandon ve üç çocuğu ile birlikte tamamen normal bir yaşam süren ve bu yüzden Hollywood'daki benzerlerinden büyük ölçüde farklılaşan Tim Robbins'i görmek için bile değer, deriz....
 </p>
 <p class="metin">
  Kontrol Dışı
 </p>
 <p class="metin">
  Orijinal adı: Anti Trust
 </p>
 <p class="metin">
  Yön: Peter Howitt
 </p>
 <p class="metin">
  Oyn: Ryan Phillippe, Tim Robbins, Claire Forlani, Rachel Leigh Cook
 </p>
 <p class="metin">
  Senaryo: Howard Franklin
 </p>
 <p class="metin">
  Yapım: K. Addis, N. Wechsler, D. Nicksay
 </p>
 <p class="metin">
 </p>
 <p class="arabaslik">
  Madalyonun arka yüzü
 </p>
 <p class="metin">
  Günahkar
 </p>
 <p class="metin">
 </p>
 <p class="metin">
  Original Sin
 </p>
 <p class="metin">
  Yön: Michael Cristopher
 </p>
 <p class="metin">
  Oyn: Antonio Banderas, Angelina Jolie, Jack Thompson
 </p>
 <p class="metin">
  Sen: Michael Cristopher
 </p>
 <p class="metin">
  Yapım: Michael Glick
 </p>
 <p class="metin">
  Güzel, çekici ve yetenekli; tüm ömrünüz boyunca aradığınız kadın, hayatınızı paylaşmayı hak edecek kadar özel... Luis, Julia'yı eşi olarak seçtiğinde hayatındaki tüm boşlukları doldurabileceğini ve onunla geçecek bir yaşamın muhteşem olacağını düşünüyordu. Ama insanlar her zaman sandığınız kişi değillerdi, çok kısa bir süre içinde Luis'in hayatında da çözülmeler başlayacaktı. Julia Luis'in paraları ile birlikte ortadan kaybolduğunda Luis onun geçmişini araştıracaktı, ama yazıktır ki, ne Julia vardı ortada, ne de ona ait bir geçmiş... Bir cinayete kadar ulaşan karmaşık bilgiler vardı ve hayatının kadınına karşı hissettiği aşk, öfke ve tutku. Cevaplanması gereken bir soru vardır: Luis Julia'nın ölümcül oyununun neresinde durmaktaydı.
 </p>
 <p class="metin">
 </p>
 <p class="arabaslik">
  Sevgisi gerçek...
 </p>
 <p class="metin">
  Yapay zeka
 </p>
 <p class="metin">
 </p>
 <p class="metin">
  Orj adı: A.I
 </p>
 <p class="metin">
  Yön: Steven Spielberg
 </p>
 <p class="metin">
  Oyn: Halley Joel Osment, Jude Law, Frances O'Connor, William Hurt
 </p>
 <p class="metin">
  Sen: Steven Spielberg
 </p>
 <p class="metin">
  Yapım: K. Kennedy, S.Spielberg, B.Curtis
 </p>
 <p class="metin">
  Doğal kaynakların sınırlı, yiyeceklerin mühendislik ürünü olduğu ama teknolojinin başdöndürücü bir hızla ilerlediği geleceğin dünyasında ihtiyaçları robotlar temin etmektedir. Bahçe bakımı, ev hizmetleri, "arkadaşlık" için ayrı ayrı robotlar vardır. Genel olarak robotlar birer gereçtirler ve duygu onlar için düşünülemez ancak sevmeye programlanmış bir robot çocuk olan David' bir istisnadır. David çocukları hastalığı nedeniyle dondurulmuş bir aileye bir deneme süresi için evlatlık olarak verilir. Başlarda herşey mükemmeldir ancak birtakım sorunlar bu hayatı David için imkansız kılar. David tek koruyucusu olan süper oyuncak ayısı Teddy ile birlikte "gerçekten" nereye ait olduğunu bulmak için bir yolculuğa çıkar ve makinelerle insanların dehşet verici dünyasına adım atar.
 </p>
 <p class="metin">
  Spielberg'in beklenen filmi nihayet vizyonda. Stanley Kubrick'in alt metni ile Spielberg'in yetenek ve bilgisinin biraraya geldiği heyecan verici bir konsept. Film yetişkinler için yapılmış bir "E:T" olarak tanımlanıyor. Sahne gerisinde Spielberg'e destek veren ekibin başında da Oscar ödüllü M. Januzs Kaminski geliyor. Film aile kurmanın katı devlet kısıtlamalarına maruz bırakıldığı bir gelecekte yapay bir nesnenin gerçek bir sevgiyi hissetmesi ve gerçek olan bir insanın da sevgisini tamamen yapay bir nesneye yöneltmiş olması gibi bir alan üzerine oturuyor. Filmde Spielberg dehası ile ayrıntılanmış ve sarsıcı bir boyut kazanmış gelecek dünyanın betimlemesinde yine sıradışı bir karakteri canlandıran 9 yaşındaki Halley J.Osment (David) kadar Gigolo Joe karakterinin (Jude Law) de önemli bir payı var.
 </p>
 <br/>
 <center>
  <a class="anaorta" href="http://web.archive.org/web/20020522063540/mailto:nihalbengisu@hotmail.com">
   nihalbengisu@hotmail.com
  </a>
 </center>
 <br/>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2001/357/sinema/1.htm), [web.archive.org (arşiv bağlantısı)](http://web.archive.org/web/20020522063540/http://www.aksiyon.com.tr:80/2001/357/sinema/1.htm)
