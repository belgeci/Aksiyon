# BAYRAM İŞÇİLERİ, HAYDİ YOLLARA!

*Nihal Bengisu Karaca 2001.12.15*

<div>
 <p class="spot">
  Bayram geldi. "Nerden belli?" diyor bazıları. Çünkü 3 günlük bayram tatili birkaç zamandır 7—8, kimi zaman 9 günlük "tatil"lere tahvil ediliyordu; bu yıl öyle değil, bayram uzun bir zamandan sonra yeniden sadece kendini vaadediyor. Ayı oruç tutarak geçirenler için mütevazı bir ödül...
 </p>
 <p class="metin">
 </p>
 <img border="0" src="/web/20020101232551im_/http://www.aksiyon.com.tr/2001/367/resimler/seker.jpg"/>
 <p class="metin">
  Teşekkürler, yüce terbiye edici. Sen ki cebindeki akrebi, hemcinslerinden daha fazla inayet, daha fazla iltifat gören yoksulun yüzünde küçük bir gülümseme yarattın, sonra, bir başka hilalle, verdiğin "bayram" hediyesini kendisi için şenlikli kılacak bir akıl verdin insana. O akıl küçük mendillere, rengarenk şekerlere, sedefli lokumlara, kitap sahifeleri gibi kat kat ayrışan baklavalara, kapı önüne dizilen davetkar terliklere, meyve aromalı içeceklere, atlıkarıncalara, harçlığını defalarca sayan sevinçli parmakların çikolatalı dokunuşlarına bölüştürdü bu hediyeyi. Bayramı sen yarattın, insan onu güzelleştirdi, değerli bir madeni işleyip, tasarladığı gibi, şık, zarif süslemeler icad etti verdiğin kıymet üzerinden. Ne çare "içtenlik" kalktığında sihri bozuluyor, dönüşme ve güzelleşme kabiliyeti yarılanıyordu bu mücevherin. Anlamından soyutlanmış zoraki hatırlamalar da, "eski bayramlar şöyle güzeldi, horoz şekerleri vardı" terennümleri de, taşını altına dönüştürmek için yanlış sözcükleri fısıldayan simyacının kof çabası gibi asılı kalıyordu havada.
 </p>
 <p class="metin">
  İnsan değişti...
 </p>
 <p class="metin">
  Yollar uzadı, vakitler daraldı.
 </p>
 <p class="metin">
  Verilen hediyelere burun kıvırmaların, anlamdan çok ambalaja odaklanmanın yüz kızartıcı olmadığı bir çağdayız. Modern zamanlara ayak uydurmayı beceren ama ona karşı nasıl direneceği konusunda can simidi mahiyetinde bir tasavvur geliştiremeyen insanın mazeretleri çok. Akrabalık bağlarının arasına sosyal, kültürel etkenler ve eğitim düzeyleri arasındaki uçurumun olası bir sohbeti yavanlaştıran acı gerekçeleri girdi. Fi tarihinde köyünden göçmüş ama gençleri kentte yetişmiş iki kuşak aynı dili konuşmuyor, aynı dünyayı paylaşmıyor artık; Bayram nedeniyle biraraya gelinen evler "Eee, yavrum sen nasılsın?", "Naapiyim be teyze, amca, hala... bildiğin gibi"nin ötesinde bir sıcaklığa şahit olamıyor. Toplumsal yapının cemaatten "birey"e evrilmesinin bedelinden bayramlar da nasibini alıyor. Bir zenginleşme, bir "insanileşme" getirmeyen bu nasip, yoksunlaşmanın, insani özden uzaklaşmanın giderek çoğalan göstergelerine bir yenisini daha ekliyor. Oysa işin içinden çıkmanın basit görünen ama elbette bir parça fedakarlık ve hayalgücü gerektiren bir yolu var: Empati... Bırakalım büyüklerin saygıyı ne kadar da hakettiği gerçeğini bir yana, bayram ve bu tür merasimlerden hoşlanmayan nesil o yaşlara geldiğinde artık pek sınırlanmış kabiliyetlerinin gündemi takip etmeye yet—me—yebileceğini tahayyül edebilse işler biraz kolaylaşacak diye düşünüyorum. Mesela, gencimiz altmışlarına geldiğinde "Evrende yalnız mıyız?" sorularının çoktaaan yanıtlanmış olduğu, en popüler yazar ve yönetmenlerin Sirius'lular arasından çıktığı, Nova'lıların ise sosyal bilimlerde iyi oldukları ve bunlarla takılan torunların ne yapıp ettiklerinin hiç mi hiç anlaşılmadığı hayali bir konsept icad etsin kendine. Genç görsün ki atmışlara geldiğinde bu yıl çok moda diye alnına üçüncü bir göz "yaptırmış" olan torunuyla asla aynı "dili" konuşamayacak. "Yarının yaşlısı" kendisini şimdiden yalnız hissetmekte... Eğlenceli olduğu kadar faydalı bir oyun bu. Belki de aynı dili konuşmak gerekmiyordur ha? Belki de "dil" dediğimiz şeyin içeriği illa da siyasetle, modayla, "best seller"larla, günlük ritüellerle dolmak zorunda değildir?
 </p>
 <p class="metin">
  Gençler için önerilen "empati yapma"nın yaşlılarda ters etki yapacağı ise ortada... Etrafındaki gençleri anlayabilmek için kendi gençliğini düşünmeye kalkan her yaşlı bu retrospektif yolculuktan "bizim zamanımızda böyle miydi! Biz babamızın yanında kızarırdık!" veya "..cevap bile veremezdik.." gibi nidalarla dönüp daha da şişer çoğunlukla. Ancak onlara da biraz iş düşüyor. Her ne kadar yaşları, yorulmuşlukları, kırılmışlıkları nedeniyle hayli torpilli olsalar da şu "ortak dil" ancak onların tecrübe ve deneyimlerinden, bağışlayıcılıklarından süzülecek; farkında olmasalar da ancak onların sarraflığı, onların hayat bilgisi ve kuraltanımaz neşeleri kuracak bu dili... Hodgamlığı, buyurganlığı ve otorite kurma arzusunu bir yana bırakmayı başarmış nice ihtiyar vardır ki, yaşlılığın ayıplanma ve kınanma korkusunu hükümden düşüren gölgeli kanatları altında anlatır, anlatır, keyiflenirler; keyifleri de bulaşıcıdır; etraflarında toplanmış gençler görürsünüz. Artık komşu kızının camına taş atarken bekçi tarafından yakalanmalar mı ararsınız, sevilmeyen misafirlerin ayakkabılarının içine yumurta koyma hınzırlıkları mı, dayakçı hocanın sopasını masaya çivilemeler mi, mahallenin hırsızına atılan meydan dayağı mı, tel dolaptan reçel aşıran dedeye yapılan şantajlar mı...
 </p>
 <p class="metin">
  ***
 </p>
 <p class="metin">
  Bayram aslında en çok çocuklara ve yaşlılara geliyor. Bugün bayrama duyarsız kalan genç—orta yaşlı grup, dün, bayramın güzel geçmesi için varını yoğunu ortaya döker, kendilerini "baklavanın yanında ne ikram edelim, çocuklara ayakkabı ve yeni elbise alınacak, zeytinyağlı dolma yapılacak"ın tatlı telaşı içinde buluverirlerdi. Bayram asıl "öteki"ne gelirdi... Her zamanki akışın dışında kalanlara, istekleri ve beklentileri hep ertelenen çocuklara, saygı görseler bile yeterince takılmadıklarını düşünen yaşlılara, yaşam alanı kısıtlanmış yoksullara. Çocuklar biraz ayakkabılarına, biraz da anne babalarının somutlaşan sevgi ifadelerine sarılıp uyurdu; yaşlılar elleri öpülürken bir ömrü zayi etmemiş olmanın, ne kadar çok sevenleri sayanları olduğunun tesellisiyle onurlanırlardı. Hayatının hiçbir döneminde yeni bir okul çantası olmamış kapıcının kızı komşuların verdiği harçlıklarla alacağı çantayı düşler, gülümserdi.
 </p>
 <p class="metin">
  Bugün her istediği alınan, refah içinde yaşayan çocukların bile bayram denince yürekleri hopluyor. O gün kendilerine özel davranılmasını bekliyorlar, o gün özel bir gün olmalı diye düşünüyorlar ve gerekli hassasiyeti görmezlerse hemen yapıştırıveriyorlar: "Bu ne biçim bayram!"
 </p>
 <p class="metin">
  Dilenmeye çıkamayacak kadar onurlu, bayrama yamalı esvaplarla girecek denli yoksul olanların içinde bayrama doğru bir ışık yanıyor hâlâ; birileri kendilerini görür, düşünür mü diye, ustura çevikliğinde bir umut vuruyor midelerine...
 </p>
 <p class="metin">
  Yaşlılarsa mahalle kavramının pek kalmadığı günümüzde eski günlerden kalma bir alışkanlıkla ağzına kadar dolu şekerlikleri ile bekliyorlar, bazı eski tüfek hanımların yaşlarına bakmadan açtıkları baklavanın katları arasından temenniler sarkıyor. Çocukların şeker toplamasının ayıp sayıldığı semtlerde kimilerinin zilleri hiç çalmıyor! Öyle çok değil, yakınlarının, en yakınlarının gelmesini bekliyorlar. Ama dedik ya, vakitler dar, yollar uzun... Biraraya gelip topluca "mazur gösterme" oyunu oynuyorlar. Çünkü affetmemek daha da acıtacak bu yorgun, güçsüz kalpleri: "Eh, naapalım, çocuklar bütün yıl çalışıyorlar, uyuyakaldılar, herhalde, akşama doğru da yola çıkacaklardı ama, neyse artık... vs.."
 </p>
 <p class="metin">
  Oruç yükümlülüğü Allah'ın kulları üzerinden yine kullarına verdiği bir teminat. Onlar, açlığı tadıyorlar, eğer gerçekten inanıyorlarsa seni anlayacak, yoksulluğunla ilgileneceklerdir! Bayramlar ise projektörlerin manevi tatmine ihtiyacı olanlara dönmesinin teminatı. Hayatla bağlantısı giderek azalan yaşlıların son tebessümlerini sağlayabilmek için; geleceğe ve hayata güçlü başlaması gereken çocuklara olumlu birikimler verebilmek için; hayatın zorluklarla imtihan ettiği kişilerin inanan ellerce rahatlatılıp sevindirilmeleri için...
 </p>
 <p class="metin">
  ***
 </p>
 <p class="metin">
  Bu yıl bayram üç gün...Bu yıl bayram, sadece bayram. Demek oluyor ki, geçmiş bayramlarda kırılan kalplerin zararını tazmin edebilmek için gerekli herşey var...
 </p>
 <p class="metin">
  Bayram duası: Ödüllerini taşıyabilecek eller ver Allahım; verdiğin teminatın işçisi olabilmek için, yok et, içimdeki uyuşuk kaplumbağayı...
 </p>
 <p class="metin">
 </p>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2001/367/gezi/1.htm), [web.archive.org (arşiv bağlantısı)](http://web.archive.org/web/20020101232551/http://www.aksiyon.com.tr:80/2001/367/gezi/1.htm)
