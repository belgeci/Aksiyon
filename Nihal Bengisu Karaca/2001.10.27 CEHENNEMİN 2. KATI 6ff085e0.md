# CEHENNEMİN 2. KATI

*Nihal Bengisu Karaca 2001.10.27*

<div>
 <img border="0" src="/web/20020429195131im_/http://www.aksiyon.com.tr/yazar/sinek.jpg"/>
 <p class="spot">
  Leo Davidson bir elektromanyetik fırtınanın içine dalmaya karar verdiğinde kendisini ve gemisini bir felakete sürüklediğini bilmiyordu. Küçük gemisi ile evrenin ve zamanın bir yerlerine sürüklendiğinde kendini insanların av, maymunların efendi olduğu bir boyutta buldu. Gezegene düşer düşmez bir köle taciri tarafından ele geçirildi, hapsedildi; nüfuzlu bürokratların 68 kuşağı hareketlerini içtenlikle destekleyen çocuklarına özgü bir duyarlılıkla "insan hakları"ndan dem vuran Ari'den başka bir umut ışığı yoktu etrafında.
 </p>
 <p class="metin">
 </p>
 <img border="0" src="/web/20020429195131im_/http://www.aksiyon.com.tr/2001/360/resimler/cehennem.jpg"/>
 <p class="metin">
  Maymunlar bir düzen kurmuştu ve ne yazık ki insanlarınkinden farklı değildi bu düzen. Ari'nin senato üyesi babası insan ırkının kuralsız çoğalmasına karşı sert yöntemler benimsenmesini isteyen askeri gücün başındaki Thade'in önündeki tek engeldi. Gezegene düşen ve varlığı zavallı insanlar arasında "yıldızlardan gelen adam" olarak anlam bulmuş olan Leo ise ne kahramanlığa hazırdı, ne de hiç bilmediği bu yerdeki akıl almaz maymun hükümranlığına son vermeye.
 </p>
 <p class="metin">
  Tim Burton'un değiştirdiği hikaye yer yer muzip, yer yer coşkulu bir seyirde ilerliyor; mekansal düzlemde şaşaalı bir anlatımı -elbette- tercih ediyor Burton, sonra makyaj kısmında çocuksuluğa varan bir abartıya kaçıyor; Helena Bonham Carter'ın canlandırdığı Ari, yüzündeki ve kollarındaki tüyler olmasa köleleştirilmiş insanlar arasındaki sarışın afet Deena(Estella Warren)'dan bile daha güzel görünüyor neredeyse. Maymunların insan ırkının bir kültürü olduğuna inanmaması ve fakat evrim zincirinde kendilerinden daha iyi bir yere varmış olan bu yaratıkları taklit edişleri tam da Burton'luk bir ironiyi merkezileştiriyor.
 </p>
 <p class="metin">
  Nostaljik bir tat arayanların bu versiyonda umduklarını bulamayacaklarını söylemek yanlış olmaz. Çünkü ilk filme atıflar yapılmış olsa bile gerek karakterler gerekse filmin üslubu orijinal filmle hiçbir benzerlik göstermiyor. Tim Burton, Franklin Schaffer'in çektiği Charlton Heston'lu ilk Maymunlar Cehennemi'nin entelektüel hüznünü taşımayan bir içerik/estetik sunuyor. Küresel ısınmanın, ozon tabakasındaki deliğin ya da nemli sera etkisinin konuşulup tartışılmadığı, yeryüzü için yegane tehlikenin nükleer silahlar olduğunun sanıldığı bir dönemde (60'ların sonunda) çekilmiş ilk Maymunlar Cehennemi'nin herşeyden insanı sorumlu tutan "Vah güzelim gezegen, sonunda sana bunu da mı yaptılar" şeklindeki ağulu mesajı, izlendiği dönemde burun direklerini sızlatacak türden bir etki yapmıştı. Tim Burton ise ilk yarının büyük bir kısmına dağıttığı aksiyona ve maymunlar düzeninin mizahi enstantanelerine ikinci yarıda dinsel ve tarihsel birtakım göndermeler ekliyor. Calima adı verilmiş özel bölgede, ıssız bir çöl parçasını andıran topraklarda insanların çaresizlik içinde Leo'nun etrafında toplanmaları dinsel metinlerden fırlamış bir tablo gibi duruyor sözgelimi. Leo da  "seçilmiş" kişi olmanın gerektirdiği misyonu üstlenmek durumunda olan  bir dini şahsiyete benziyor. Burton'un hikayesinde farklı bir okumaya yol açacak en önemli kısım ise maymunlarla insanların birlikte bir anayasa hazırlamak ve bundan sonra barış içinde yaşamak konusunda mutabakata vardıkları sahne. Bu sahne Amerika'yı Amerika yapan en önemli değerlerden biri olan "anayasal haklar"ın oluşumundaki mücadeleye, beyaz adamın siyah adamın da insan olduğuna ve hakları bulunduğuna karar vermesine ilişkin tarihsel sürece oldukça benziyor. Filmde insanların bulunduğu karelere siyahları yerleştirdiğinizde final de sürpriz olmuyor seyirci için, general Thade'in heykeli o kadar Abraham Lincoln'e benziyor ki!
 </p>
 <p class="metin">
  Burton'un filmi, evrimi bir gerçek olarak kabul etmekle beraber dinsel metinlerin, kimilerinin masal deyip küçümsediği inançların özünde de bir "gerçek" yattığına dikkat çekmeden geçmiyor. Nihayetinde öyle mesaj filan vermeyen ama ağır makyajların bile oyuncuların performansını engellemediği -Thade rolündeki Tim Roth bir harika- , üstün teknolojik imkanların kullanıldığı, hızlı bir film Maymunlar Cehennemi. Ancak Planetof the Apes/Maymunlar Cehennemi, Tim Burton'a özgü zeka pırıltılarına rağmen, "hafta sonu geldi, naapalım, sinemaya gidelim" diyaloğunun konusu olmanın ötesinde değer taşımıyor.
 </p>
 <p class="metin">
 </p>
 <p class="arabaslik">
  Hızlı ve geveze
 </p>
 <p class="metin">
 </p>
 <p class="metin">
  Bitirim İkili 2
 </p>
 <p class="metin">
  Orj adı: Rush Hour 2
 </p>
 <p class="metin">
  Yön: Brett Ratner
 </p>
 <p class="metin">
  Oyn: Chris Tucker, Jackie Chan, 	John Lone,Alan King
 </p>
 <p class="metin">
  Yapım: A. Z. Davis, M. Deluca
 </p>
 <p class="metin">
  Sen: Jeff Nathanson
 </p>
 <p class="metin">
 </p>
 <p class="metin">
  Doğu'nun en hızlı elleri, Batı'nın en hızlı çenesiyle birlikte yine Bitirim İkili 2'de. Fifth Elementh/ Beşinci Element'teki ilgi çekici rolüyle seyirciyi etkilemiş olan Chris Tucker'ın ortaklığı Jackie Chan'a da yaramış görünüyor. İlki beğeni toplayan filmin ikincisi 26 Ekim'de sinemalarda olacak. Uzakdoğu dövüş sanatlarını felsefesinden ayrıştırarak Amerikan aksiyonuna ekleyen Chan'ın tarzına daha açıktan daha "geveze" bir komedi unsuru (Chris Tucker) eklenerek iyi bir formül bulduklarını düşünüyor yapımcılar. Gişe hasılatları da onları yanıltmıyor.
 </p>
 <p class="metin">
 </p>
 <p class="arabaslik">
  Ortak Dil
 </p>
 <p class="metin">
 </p>
 <p class="metin">
  Büyük Adam Küçük Aşk
 </p>
 <p class="metin">
  Yön: Handan İpekçi
 </p>
 <p class="metin">
  Oyn: Şükran Güngör, Dilan Erçetin, Füsun Demirel, Yıldız Kenter
 </p>
 <p class="metin">
  Sen: Handan İpekçi
 </p>
 <p class="metin">
  Yapım: Handan İpekçi
 </p>
 <p class="metin">
 </p>
 <p class="metin">
  Handan İpekçi çocuk ve politika öyküleri anlatmaya devam ediyor. Babam Askerde filminden sonra yaptığı "Büyük Adam Küçük Aşk" adlı film politik manipülasyonlarla değişip belirlenen yaşama küçük bir kız çocuğu ve emekli bir yargıcın yakınlaşması perspektifinden bakıyor. Büyük Adam Küçük Aşk, tüm yakınlarını kaybeden küçük Hejar ile huzurevine yatma hazırlığı içindeki yargıç emeklisi otoriter Rıfat Bey'in yollarının bir başka operasyon sonrasında İstanbul'da kesişmesinin öyküsü. Türkçe'den taviz vermek istemeyen Rıfat Bey ile Kürtçe'den başka bir dil bilmeyen Hejar'ın itiş kakış başlayan ilişkisinin dostluğa dönüşümünü anlatan bir film. Elbette her dostluk gibi bu da emek gerektiriyor; birbirini sevmenin yolu birbirine bakmaktan ve anlama çabasından geçiyor. Antalya film festivalinde en iyi film dahil olmak üzere pek çok ödül alan film Kültür Bakanlığı ve Euromages desteğiyle gerçekleşti.
 </p>
 <br/>
 <center>
  <a class="anaorta" href="http://web.archive.org/web/20020429195131/mailto:nihalbengisu@hotmail.com">
   nihalbengisu@hotmail.com
  </a>
 </center>
 <br/>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2001/360/sinema/1.htm), [web.archive.org (arşiv bağlantısı)](http://web.archive.org/web/20020429195131/http://www.aksiyon.com.tr:80/2001/360/sinema/1.htm)
