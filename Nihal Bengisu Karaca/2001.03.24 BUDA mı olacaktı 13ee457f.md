# BUDA mı olacaktı?

*Nihal Bengisu Karaca 2001.03.24*

<div>
 <p class="spot">
  Çunbukt ve Zunbukt adlı  heykeller, adlarına Budizme dair eserlerde bile  rastlanılmamasına rağmen ilk yüzyıllardan beri Müslüman araştırmacıların ilgi konusu olmuşlar. İbn Nedim'in "Fihrist" adlı  eserinde bu iki heykelin uzun  uzun tasvirleri yer alıyor
 </p>
 <p class="metin">
 </p>
 <img border="0" src="/web/20020428173405im_/http://www.aksiyon.com.tr/2001/329/resimler/Buda.jpg"/>
 <p class="metin">
  Anglopoulos'un "Ulis'in Barışı" filmini izlemiş olanlar mutlaka hatırlayacaklardır. Sinemanın yakın belleğine kaydedilmiş o sahnede, Lenin'in devrilmiş heykeli bir gemiye binmiş nehir boyu yüzmektedir, şahin bakışları evrene bu defa farklı bir perspektiften bakmaktadır, insanların üzerine üzerine saldığı o hükümran duruşuyla gökyüzünü seyretmektedir şimdi, az sonra öleceğini veya ölmüş olduğunu bilerek... Ve yolculuk güzergâhı boyunca, nehrin kenarına dizilmiş olan köylüler bu manzaraya bakıp istavroz çıkarmaktadırlar. Bir devir bitmiş ve Lenin gitmiştir; hayır Lenin öleli zaten yıllar olmuştur, giden Lenin'in temsili ve aslında zaman içinde Lenin'den başka bir şey haline gelmiş olan üç boyutlu resmi; heykelidir. Sistem kişilerin heykelinin dikilmesi olgusuna o kadar büyük paye vermiştir ki, bir başka rejim o payeye tahammül edemeyebilir. Sovyetlerin bölünmesiyle gelen yeni yönetim biçimi ve ayak uydurulacak yeni düzen Lenin'i unutmak niyetini en kestirmeden böyle ifade eder. Ondan çok daha önce ihtilal coşkusu Fransa krallarının heykellerini kıracaktır nitekim. Bundan böyle hiç bir çocuk babasını paltosunun eteğinden tutup çekiştiremeyecek ve "Baba, bu kim?" diye sormayacaktır çok şükür. "Hatırla" komutuyla yerden bitiveren heykeller, "unut!" komutuyla yerle bir olurlar. Küçük insanlara etrafta arz—ı endam eden bu hareketliliğe ayak uydurmak ve değişen kent planına alışmaya çalışmak düşer çoğunlukla...
 </p>
 <p class="metin">
  Konuya, gelen otorite/giden otorite ve onların nâçizâne temsilleri gibi dar bir çevreden bakıldığında siyaseten heykellerin birbiriyle halef selef olma talihini doğal karşılamak bir dereceye kadar mümkün. Ama sözkonusu olan yeryüzünün kültürel miraslarından biri olduğunda aynı kültürel değerin yıkımını sözgelimi siyasi ve konjonktürel gerekçe(!)lerle haklı göstermeye çalışmak sığ sularda sörf yapmak kadar abes bir tutum oluyor. Çünkü mesele Orta Asya ve doğunun zihniyet coğrafyasını etkilemekle kalmayıp batının sert kartezyen mantığını da sarsan Buda'nın şimdiki zamandaki niteliği Mısır piramitlerine özdeş olabilecek temsilleri, Bamiyan heykelleri... Halefi olduğu rejimin sembollerini yıkıp yerine yenilerini inşa eden siyasi rejimlerin anlaşılabilir tahammülsüzlüklerinin bir karşılığı yok Taliban'da. Bu eylemle çok kültürlülüğü, birbirine tahammül etmeyi ve hoşgörüyü tartışan müslümanlara "imaj" açısından derin bir darbe vurduğu âşikâr. Afganistan'ın çok zor koşullar altında olduğu, hem fiziksel hem de siyasi pek çok olumsuz etmenle mücadele etmek durumunda olması bile sözkonusu eylemi anlaşılır kılmaya yetmiyor. Son olarak Yusuf Kardavi'den El—Ezher'in Kibarü'l Ulema'sına kadar pek çok İslam otoritesinden aldığı uyarılara rağmen gerçekleştirdiği yıkım, niteliği itibariyle ne Kızıl Meydanın eski diktatör temsillerinden arındırılmasına ne de bir zulüm dönemini bitiren Hz. Muhammed'in (S.A.V) Meryem ve İsa ikonlarına dokunmaksızın sadece "put"lara karşı verdiği mücadeledeki mentaliteye yaklaşabiliyor. İşin ilginç yanı ise Bamiyan'daki Buda heykellerinin ilk yüzyıllardan beri pek çok İslam tarihçisinin ilgi odağı olmuş olması.
 </p>
 <p class="metin">
  Çunbukt, Zunbukt ve Müslümanlar
 </p>
 <p class="metin">
  İnsanı fâni dünyanın acılarından alıp aydınlığa, manevi gelişimin en üst mertebesine götürmeyi hedefleyen Siddartha Gautama'nın heykelleri 5. ve 6. yy.dan beri oradaydılar. Budizmin ilk dönemlerinde aydınlanmış kişi anlamına gelen "Buda" ismini alan Siddartha Gautama'nın heykellerinin dikilmesine izin verilmiyordu. Ancak öğreti Buda'nın ölümünden dört yüzyıl sonra iki mezhebe ayrıldı. Hinayana içine kapalı bir kurtuluş yolu olarak kalmayı seçerken, Mahayana Budizmi sevgi ve şefkat ilkesine ağırlık vererek, aydınlanma yolunu daha geniş kitlelere açma yolunu seçti. Bu evrensel ve yayılmacı tutum Mahayana Budizminin zamanla Hinduizm, Eski Yunan, Roma ve Hristiyanlık gibi başka dinlerden etkilenmesiyle sonuçlandı. İşte, Bamiyan bölgesinde topa tutulan heykeller Buda'nın Hinduizm etkisiyle tanrılaştırılan bir şahsiyete dönüşmesinin ürünü.
 </p>
 <p class="metin">
  Dinler tarihi uzmanı İsmail Taşpınar, "Heykellerin devasa boyutta olmalarının ve kayalara yapılmış olmasının mensuplarınca bir anlamı vardı" diyor: "Uzak diyarlardan gelerek Buda'nın öğretilerini tefekkür eden Budistler için bu heybetli görünüm insanlığa adanmış Buda'nın öğretileri taşlar ve kayalar kadar kalıcı ve sağlamdır. İnsanlık durdukça bu hakikatler de yaşayacaktır. Buda'nın öğretilerinin maddi ifadesi bu kadar önemli ve büyüktür. Gerçekte bütün varlık, onun öğretisine dahildir anlamına geliyordu".
 </p>
 <p class="metin">
  Kabil'in kuzeybatısında bulunan biri 38 metre, diğeri 55 metre boyundaki bu iki heykel Bamiyan'ın tarih boyunca ticari bir merkez konumuna sahip olmuş bulunması nedeniyle Çin, Eski Yunan, İran, İslamiyetin ortaya çıkışandan sonra ise Abbasiler, Gazneliler, Harzemşahlar ve Moğolların hakimiyeti altında bulunmuş. Bamiyan bölgesiyle ilgili en net bilgiler Çin kayıtlarında geçiyor. Heykeller, taş üstünde taş bırakmamasıyla nam salmış Moğol istilalarından bile kurtulabilmişler, tarihi süreç boyunca ufak tefek yaralar aldıkları da olmuş tabii. Taşpınar'ın verdiği bilgilere göre Çunbukt ve Zunbukt adlı heykeller, adlarına Budizme dair eserlerde bile rastlanılmamasına rağmen Müslüman araştırmacıların yoğun ilgisine mazhar olagelmişler. İbn Nedim'in "Fihrist" adlı eserinde bu iki heykelin uzun uzun tasvirleri yer alıyor. (Prof. Dr. Ömer Faruk Harman'ın "İbn Nedim'in Fihrist adlı eserinde Hint Dinleri başlığını taşıyan bir çalışması var) Müslüman tarihçilerden bu konuyla ilgilenen sadece İbn Nedim de değil üstelik. Suhrap, İbrahim b. Vasıf Şah, Süleyman et—Tacir, Ebu Zeyd es Seyrafi, Ebu Dülef ve ayrıca meşhur tarih kitaplarıyla Belazüri, Yakubi ve Makdisi bu konuda çok daha önce eser vermiş.
 </p>
 <p class="metin">
  *   *   *
 </p>
 <p class="metin">
  Bulduğu her şeyden put yapıp tapan bir topluma gönderilen Hz. Muhammed (SAV) putları aradan çıkarırken başka bir dinin ikonlarına dokunmayarak en güzel mesajı vermişti. İslam tarihçileri ise kanıksanmış bir tevhid anlayışının soğukkanlılığıyla putlardan ne çok şey öğrenilebileceğini anlatmaya çalıştılar belki de. Heykele ve tasvire karşı takınması gereken tavrı "düşmanlık" olarak değil "mesafe" olarak algılayan Osmanlı fethettiği bir ülkeden getirdiği Zeus ve Apollo heykellerini İbrahim Paşa sarayının bahçesinde sergileyecek kadar medeniydi.
 </p>
 <p class="metin">
  Çunbukt ve Zunbukt artık yok. Çuvaldızın ardından bir iğne faslı gerekir: Bizim de bir Zeugma'mız vardı değil mi?
 </p>
 <p class="metin">
 </p>
 <p class="arabaslik">
  İsmail TAŞPINAR (Marmara Üniversitesi İlahiyat Fak. Dinler Tarihi Araş. Gör.): Yeryüzünün dini mirasına dahildiler
 </p>
 <p class="metin">
  M.S. 1. Yüzyıldan itibaren Bamiyan ovasındaki dağın yamaçlarına yapılan iki dev Buda heykelleri, heykeltraşlarının mensup olduğu mezhebe benzer bir kaderi paylaşmak suretiyle Orta Asya sanat tarihinin adeta açık hava müzesi şeklindedir.
 </p>
 <p class="metin">
  Yalıyara işlenen bu iki Buda heykelinin etrafı, eşsiz süslemeler ile kendi devrinin en incelikli dini tezyinatın da en yetkin örneklerinin yer aldığı bir merkez olmuştur. Sağlı sollu, küçük büyük oyuklar şeklinde oluşturulan mağaralarda, Eski İran ve Hint resim motiflerinin Buda'ya uygulamaları yer almaktadır. Bu yapılar, münzevi budistin kendilerine bakarak nefsini arındırmaya çalıştığı birer hatırlatıcı, meditasyonu hızlandırıcı objelerdir. Zira bir Budist için bu dünyaya ait her şey fanidir. Aynı şekilde bu yapılar da fanidir ve zamanla aşınacaklardır.
 </p>
 <p class="metin">
  Orta Asya dini ve Doğu düşüncesinin en önemli temsilcilerinden biri olan Buda'nın öğretileri, söz konusu coğrafyanın ve bu coğrafyayı paylaşan medeniyetlerin nasıl bir parçası ise; aynı şekilde, bu dinin müntesiplerinin bir ibadet yeri olarak gördükleri bu kutsal mekanlar da yine bu coğrafyanın ve onu paylaşan medeniyetlerin birer parçasıdır ve bugün çok hazin bir şekilde alenen yok edilmektedir.
 </p>
 <p class="metin">
  Bamiyan heykelleri, tarih boyunca birçok araştırmacının ilgisini çektiği gibi, müslüman araştırmacıların da ilk yüzyıllardan beri ilgilerini çekmiştir. Bunlar içinde İbn Nedim'in (v.995) Fihrist adlı eserinde 'Hint Mezheplerine Dair' başlığı altında ele aldığı bölüm konumuzla da ilgili olarak en ilginç olanıdır. İbn Nedim'in burada verdiği detaylara bugün bile rastlamak nâdirdir. Zira, bu iki heykelin adına Budizm'e dair yazılan eserlerde bile rastlanılmamaktadır. Müslüman tarihçilerin Hint dinlerine merakı o kadar yoğun olmuştur ki, bunlar içinde Suhrap, İbrahim b. Vasıf Şah'ın eserleri; Süleyman et—Tacir, Ebu Zeyd es—Seyrafi ve Ebu Dülef'in seyahatnameleri; Belazüri, Yakubi ve Makdisi'nin meşhur tarih kitapları İbn Nedim'in Fihrist'inden önce kaleme alınmış eserlerdir.
 </p>
 <p class="metin">
  Hasılı, bugün Bamiyan'da yapılmakta olanlar, sadece Hint ve Budist tarihinin değil; bütün bir insanlık tarihinin bir kaybıdır. Yüzyıllar boyunca, birçok devlete ve hükümdara evsahipliği yapmış bu mekanlara daha önce hiç bir zarar verilmemişti.
 </p>
 <p class="metin">
 </p>
 <p class="arabaslik">
  Ahmet Turan ALKAN: Niyet sahih olsa Buda'ya sıra gelmez
 </p>
 <p class="metin">
  İslami hassasiyet ile İslami zarafet mutlaka birbiriyle örtüşmesi gereken niteliklerdir diye düşünüyorum. Taliban, zuhurundan bugüne bana ne "hassasiyet" ne de "zarafet" noktasında İslâmi görünmedi. Buda heykellerinin bir cihetiyle insanlığın ortak sanat mirasından bir unsur, diğer cihetiyle kaba saba birer put görüntüsü verdiğini kabul ediyorum fakat bu heykellerin, kafası hayli karışık bile olsa bir Müslümanı baştan çıkarabileceğine veya bir ateisti dine sevkedeceğine kim inanır?
 </p>
 <p class="metin">
  Ben olsaydım heykelleri tahrip etmek yerine koruma altına alır, yanıbaşına "Bakınız dini vecd ve heyecan insanoğluna ne mücessem hatalar işletiyor" mealinde açıklayıcı bilgiler koyardım; böylesi daha öğretici olurdu.
 </p>
 <p class="metin">
  Kaldı ki Buda, hayat hikayesinden bildiğimiz kadarıyla bir kemâle ermiş insan nümunesidir; onun öğretilerini din haline getirenlere sözümüz ise "Sizin dininiz size, bizim ki de bize"den ibaret olur. Ve son söz; Taliban, sahih bir niyet ile put kırıcılığına kalkışmış olsaydı, Buda tasvirlerine sıra gelir miydi dersiniz? Kaldı ki mefhumun muhalifinden hareketle sâlim bir Müslüman idrakinin putlardan da öğreneceği ne çok şey vardır!
 </p>
 <p class="metin">
 </p>
 <p class="arabaslik">
  BUDA kimdir?
 </p>
 <p class="metin">
  Bamiyan bölgesindeki heykeller M.Ö yaklaşık 563 yılında doğan ve Siddartha Gautama adındaki şahsa ait. Dünyanın fani gerçekliğinde acılar içindeki insanoğlunun bu acılarından sıyrılarak manevi gerçekliğe adım atması için çeşitli yollar gösteren; kemale ermek (nirvanaya ulaşmak için) doğru niyet, doğru görüş, doğru söz, doğru davranış, doğru geçim, doğru çaba, doğru düşünme ve doğru şeye yoğunlaşma şeklinde (sekizli yol) çok kısaca özetlenebilecek bir öğreti geliştiren Buda'nın yoluna göre arzular sona erdiğinde acı da sona erer ve Nirvana'ya yeniden doğuş düşüncelerinin son bulduğu o makama ulaşılır.
 </p>
 <p class="metin">
 </p>
 <p class="arabaslik">
  Fatih OKUMUŞ (Rotterdam İslam Üni. öğretim elemanı): Geleneksel imaj pekişti
 </p>
 <p class="metin">
  Bir ayet—i kerimede Allah'tan başkalarına tapınanların putlarına hakaret etmememiz emredilmiş; böyle yaparsak onların bilgisizlik ve düşmanlık yüzünden Allah'a hakaret edecekleri belirtilmiştir. Taliban hakareti aşmış; yıkmıştır. Taliban "Bazı turistlerin Buda heykellerine secde ettiklerini tespit ettik" diyor. Sorun sadece buysa ziyarete kapayabilirlerdi ya da tahrip etmek yerine üzerini bir çeşit sıvayla kaplayabilirlerdi. Nitekim Osmanlılar Ayasofya'yı camiye çevirirken duvar resimlerini yok etmemiş; sadece kireçle kaplamışlardır. Elbette aynı medeni hassasiyeti Taliban'dan bekleyemezsiniz. Taliban'ın Buda heykellerini tahrip etmesi sonuçta batı basınının lanse ettiği geleneksel "barbar Müslüman" motifini pekiştirici bir etki yapmıştır. UNESCO Taliban'ın bu eylemini şimdi savaş suçları kapsamında değerlendirerek uluslararası mahkemelere taşımaya hazırlanıyor. Kuşkusuz Müslüman halklarının çoğunluğu Talibanla aynı eğilimi paylaşmıyor; fakat azınlıkta da olsalar hala evrensel medeniyet perspektifinden yoksun Müslüman grupların bulunması bizim açımızdan talihsizliktir ve bu grupların bulunması en çok İslam ve Müslüman düşmanlarının işine yaramaktadır.
 </p>
 <p class="metin">
 </p>
 <p class="arabaslik">
  Taha AKYOL: Taliban, halkı meşgul etmeye çalışıyor
 </p>
 <p class="metin">
  Taliban yapay dertlerle Afgan halkının dikkatini dağıtmayı, onu bir süre meşgul etmeyi amaçlıyor sanırım. Afgan halkının Buda heykeliyle bir derdinin olup olmadığı da farketmiyor Taliban yönetimi için. Sonuçta Alman halkının da Yahudilerle bir derdi yoktu bir zamanlar, ama Nazi yönetimi Yahudiler için bir kıyım öngördü ve Alman toplumunu bununla meşgul etti. Bütün semavi dinlerde bir put kırma vardır. Bizans'ta da vardı. Ama Bizans'taki aynı dinin içinde vücut bulmuş bir sapkınlığı yıkmak, o sapkınlığın izlerini yok etmek amacıyla yapılırdı. Oysa, Taliban'ın Budizmle ilgili bir siyaseti ya da sorunu da yoktur. Bir Budist idarenin halefi filan da değildir. İslam heykele mesafeli yaklaşmıştır. Fakat Hz. Muhammed'in hayatına bakıldığını da bu ihtiyatın yer yer esnediğini görebilmek bile mümkündür. Osmanlı'da heykele karşı bir tavır sözkonusudur ama Kanuni Macaristan'ı fethettiğinde Apollon, Zeus heykellerini İstanbul'a getirmiş, bunlar Sultanahmet'te İbrahim Paşa'nın bahçesine halkın göreceği şekilde dikilmişler, sergilenmişlerdir. Yine Abbasi saraylarında Sasanilere özgü küçük heykellerin süsleme amacıyla kullanıldığı bilinmektedir. Fakat, kültürel arkaplan, Buda'nın heykellerine yüklenen anlamı böylesine değiştirebiliyor.
 </p>
 <p class="metin">
 </p>
 <p class="metin">
 </p>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2001/329/haberler/6.htm), [web.archive.org (arşiv bağlantısı)](http://web.archive.org/web/20020428173405/http://www.aksiyon.com.tr:80/2001/329/haberler/6.htm)
