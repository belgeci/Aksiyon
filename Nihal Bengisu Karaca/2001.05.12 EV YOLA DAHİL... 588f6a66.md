# EV “YOL”A DAHİL...

*Nihal Bengisu Karaca 2001.05.12*

<div>
 <img border="0" src="/web/20020420022915im_/http://www.aksiyon.com.tr/yazar/sinek.jpg"/>
 <p class="spot">
  Hep bir "yol" hikayesinden bahsedilir. Ev, bir hikayesi olamayacak kadar stabil, yeni şeyler öğretmeyecek kadar tutucudur çünkü. Çekip gitmek ise bazen elzem bazen heyecanlı olduğu için anlatılmaya değerdir, mutlaka bir öyküsü vardır bu gitmelerin.
 </p>
 <p class="metin">
 </p>
 <img border="0" src="/web/20020420022915im_/http://www.aksiyon.com.tr/2001/336/resimler/Ev.jpg"/>
 <p class="metin">
  Oysa, her macerada biraz dolar, biraz yitirir insan. En iyisi tüm deneyimlerin sonunda oturup düşünecek, kendini yeniden inşa edecek bir "yer"in olmasıdır. Gitmek kadar dönmek de tamamlar insanı ve dönülecek yer "ev"dir, ev maceraya dahildir.
 </p>
 <p class="metin">
  20. İstanbul Uluslararası Film Festivali'nden Altın Lale ile ayrılan Türk filmi Herkes Kendi Evinde,  yönetmen Semih Kaplanoğlu'nun ilk uzun metrajlı filmi. İki ayrı kuşağı ve üç farklı anlayışı yanyana getiriyor ve insanın kimlik arayışını anlamlı bir düzlemde anlatmayı amaçlıyor. Bu düzlem insanın en kadim ihtiyacı, yurdu, belirleyeni, beşiği, yani evi olarak kurgulanıyor.
 </p>
 <p class="metin">
  Filmin konusu karakterlerin duruşlarında gizli. Biri, yaşadığı ülkeden, kalakaldığı hayat mecrasından ve dahi kendinden memnun olmayan  Selim. Genç sonunda hayallerine kavuşmuş, hep beklediği Amerikan vatandaşlığı hakkını kazanmıştır. Karar vermek ve o kararın ardında durmak o kadar zordur ki Selim için, Amerikan vatandaşlığına başvurduğunu sevgilisinden bile saklar agnostik'tir, ölüp giderek kendisini hesap verme yükünden ( belki de zevkinden) mahrum bırakan ebeveynlerine kızgındır. Filmin bir yerinde şöyle der: "Yanlış yaptığında seni affedecek birileri yoksa, doğru yapmanın ne anlamı var?" Derken, "diğeri" çıkagelir: Nasuhi. Yıllar önce sosyalist Rusya'da yaşamak için yurdunu ve ailesini terkeden Nasuhi şimdi yurda dönmüş, kalan ömrünü geçmişinin hatırası içinde yaşamak istemektedir. Bir de "öteki" vardır, denizci babasını aramak için yola çıkan Olga. İstismara uğramışken Nasuhi'nin kanatları altına sığınan genç kız da yanlarında olmak üzere Alaçatı'ya, Ege'deki zeytinliğe doğru yola çıkarlar. Nasuhi, Selim'in New York'ta yaşayabilmek için satmayı planladığı ata yadigari topraklarda kendini bulur, evi tamir etmeye başlar. Öyle kararlı, öyle ilkeli ve iyidir ki, Selim düşüncelerini açmaya cesaret edemez bir türlü. Taş ev Nasuhi'nin  geçmişi ve onca yıl aradan sonra keşfetmeye değer bulduğu herşeyin toplamıdır; Selim için ise kendisini Manhattan'a taşıyacak uçakta geleceğe güvenle bakmasını sağlayacak bir tomar paradan ibarettir ev, kuru toprak ve bir kaç değersiz çocukluk hatırasıdır hepi topu.
 </p>
 <p class="metin">
  Film insanın "ben kimim" sorusunun cevabını teşkil edebilecek noktalardan bahsediyor  ve bunu yaparken kendi izleğinden dışarı taşmayan sağlam bir hikaye yapılandırmayı başarıyor. Karakterleri fazlasıyla önemsiyor doğal olarak. Birbirlerinden çok farklı olmalarına rağmen  çaresizlik çatısı altında birleşiyor üç kahraman. Elli yıl öncesinden çıkıp gelmiş olan ve bugünün  dünyasında bir uzaylı kadar farklı duran Nasuhi hayatını anlamlı kılma adına bedel ödemeyi göze almış güçlü bir insan, ancak bu doluluğun demode sayıldığı bir dünyada, projelerinin suya düştüğü bir çağda yalnız kalmaktan başka bir kaderi yok. Selim içindeki boşluğa palyatif çareler bulan ve nereye giderse gitsin hiçbir yere ait olamayacak bir kaç metreküplük "buhar."  Hayatıyla başa çıkma noktasında hiç bir "gerçek" tasavvuru olmayan Selim belki bilerek "eksik" bırakılıyor. Kendisi için mümkün olan  tek "ev"in babasının dizlerinin dibi olacağına inanan Olga da bir o kadar evsiz. Herkes Kendi Evinde'nin karakterleri aynı zamanda hepimizin zaman zaman kapıldığı duyguları, spektrumun iki ucu arasında salınan değerler çatışmasını, beklentileri ve sancıları temsil eden metaforlar.
 </p>
 <p class="metin">
  Ev'in nesnel bir şey değil bir kavram olarak ele alınışı filmi önemli kılan en temel unsur. Bir ev'in, yaşamın belleğine kaydedilmiş sahnelerle ve ancak o anıların en değerli miras olduğunu anlama basiretinin varlığıyla bir insanı "kişi" yapabileceğinin güzel bir anlatımı var burada. Herkes Kendi Evinde, Kaplanoğlu'nun anlatımıyla 'herkes'i içine alan güzel bir öykü oluyor. Film mekan seçimi ve kullanımı noktasında da hayli yüksek bir düzey yakalamış. Ancak süresinin gereğinden fazla uzun olduğunu da söylemek gerekiyor. Bizce, kaçırmayın...
 </p>
 <p class="metin">
 </p>
 <p class="arabaslik">
  Dramadan komedi çıktı
 </p>
 <p class="metin">
  "Şaşkın İmparator"
 </p>
 <p class="metin">
  Orj adı:The Emperor's New Groove
 </p>
 <p class="metin">
  Yön:Mark Dindal
 </p>
 <p class="metin">
  Seslendirme kadrosu: David Spade (Kuzco), John Goodman (Pacha), Eartha Kitt (Yzma), Patrick Warburton (Kronk), Wendie Malick (Chicha), Eli Russell Linnetz (Tipo)
 </p>
 <p class="metin">
  Sen: David Reynols
 </p>
 <p class="metin">
  Yapım : Walt Disney production
 </p>
 <p class="metin">
  Dağıtım: UIP
 </p>
 <p class="metin">
  Konusu mistik bir dağ krallığında geçen filmde bu ülkenin genç imparatoru Kuzco'nun öyküsü anlatılıyor. İktidar hırsıyla dolu şeytani ruhlu danışmanı Yzma tarafından lamaya dönüştürülen Kuzco, hayatının geri kalan kısmını bir ormanda sürdürmek zorundadır. Kuzco'nun sarayına geri dönmek ve eski görkemli yaşamına ulaşmak için bir tek şansı vardır: Pacha adındaki iyi yürekli bir köylüyle işbirliği yapmak. Ayrı dünyalardan gelen bu ikili, saraya dönüş yolunda birbirinden tehlikeli ve eğlenceli engellerden geçerken Kuzco'nun bir zamanlar mükemmel olan dünyası karmaşaya dönüşecektir. Şaşkın İmparator için yola çıkılırken başlangıçta bir müzikal drama yapılması düşünülmüş fakat geliştirme süreci içerisinde yapılan değişiklikler sonucunda ortaya içinde ciddi unsurlar barındıran keyifli bir komedi çalışması çıkmış.
 </p>
 <p class="metin">
 </p>
 <p class="arabaslik">
  Dur bir mola ver!
 </p>
 <p class="metin">
  Kasımda Aşk Başkadır
 </p>
 <p class="metin">
  Orj adı: Sweet November
 </p>
 <p class="metin">
  Yön: Pat O'Connor
 </p>
 <p class="metin">
  Oyn: Keanu Reeves, Charlize Theron, Jason Isaaacs, Greg Germann
 </p>
 <p class="metin">
  Sen: Kurt Voelker
 </p>
 <p class="metin">
  Dağıtım: Warner Bros
 </p>
 <p class="metin">
  Bir reklam ajansı yöneticisi olan Nelson Moss, kendi içine dönük geleceği üzerinde yoğunlaşan, duygusal açıdan soyutlanmış, geçmişinden kaçan ve bugününden habersiz bir insandır. Nelson'un bu çekingenliği, çekici ve korkusuz bir kadın olan ve kendisini tek yönlü ve korunaklı gidişatından koparan Sara ile karşılaşıncaya kadar sürer. Sara hayattan neler beklediğini, hayatı tümüyle yaşamasını gerçekten bilen ve bu bilgiyi diğer insanlarla paylaşmayı ayrıcalık haline getiren, yabancılarla yakınlaşıp dost olmaktan kaçınmayan bir kadındır. Nelson'un dış görünümündeki ulaşılmazlık ve kırgın iç dünyasından etkilenen Sara, ona Kasım ayı boyunca sürecek bir kendini keşif yolculuğu önerir. Yapımcılar aktörleri normal şehir hayatı içinde vermeye özen göstererek San Francisco'nun Sara ve Nelson'un yaşam tarzına en uygun yer olduğunu düşünmüşler.
 </p>
 <p class="metin">
 </p>
 <p class="arabaslik">
  Müzik, ritm, dans
 </p>
 <p class="metin">
  Bizim Dansımız
 </p>
 <p class="metin">
  Orj adı: Save the Last Dance
 </p>
 <p class="metin">
  Yönetmen: Thomas Carter
 </p>
 <p class="metin">
  Senaryo: Duane Adler
 </p>
 <p class="metin">
  Oyuncular: Julia Stiles, Sean Patrick Thomas, Kerry Washington
 </p>
 <p class="metin">
  Sara Johnson, küçüklüğünden beri dansçı olmanın hayallerini kuran bir genç kızdır. Başarısız giden bir denemeden sonra annesinin trafik kazasında hayatını kaybettiğini öğrenir. Dansı tamamen bırakmaya karar veren Sara, babası ile birlikte yaşamaya başlar ve çoğunlukla siyahların okuduğu bir okula gider. Derek adlı bir çocukla yakınlaşır ve bu yakınlaşma Sara'nın içindeki bale tutkusunu yeniden alevlendirir. Bu arada derslerinde çok başarılı bir öğrenci olan Derek'in başı sokak çeteleri ile derttedir. İnsanın kendi müziğini bulmasının kişiliği geliştiren en önemli faktörlerden biri olduğunun altını çiziyor film; etnik ve kültürel farklılıkların müzikle beraber nasıl yakınlaştırıcı unsurlar haline gelebildiğini gösteriyor. Dans ve müzik yoğun filmlerden hoşlananlar için küçük iyi mesajları olan sevimli bir film.
 </p>
 <br/>
 <center>
  <a class="anaorta" href="http://web.archive.org/web/20020420022915/mailto:nihalbengisu@hotmail.com">
   nihalbengisu@hotmail.com
  </a>
 </center>
 <br/>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2001/336/sinema/1.htm), [web.archive.org (arşiv bağlantısı)](http://web.archive.org/web/20020420022915/http://www.aksiyon.com.tr:80/2001/336/sinema/1.htm)
