# Sarı notalarda dingin bir tebessüm

*Nihal Bengisu Karaca 2001.11.03*

<div>
 <p class="spot">
  İstanbul'da sonbahar kaldı mı? Evet, bir parça... Çamlıca'da, Yıldız Parkı'nda ya da Emirgan Korusu'nda hâlâ rastlamak mümkün ona. Anadolu ise her zamanki anaçlığıyla sonbahar saklıyor bizim için...
 </p>
 <p class="metin">
 </p>
 <img border="0" src="/web/20020520092456im_/http://www.aksiyon.com.tr/2001//resimler/sari.jpg"/>
 <p class="metin">
  İlkbahar diye tuttururlar, neymiş insanın içi kıpır kıpır olurmuş, neymiş pıtrak gibi sökün edermiş tomurcuklar, duygular... İnsanın gönlünü kuştüyü bir yastığa çevirir ilkbahar, konuk etmeye hazır uçacak gibi bir yürek taşır insan, bilmese de farketmese de hisseder bu kıpırtıyı, adrenalin sürek avına çıkmıştır; nedensiz bir neşeye kapılırsınız, bazen de nedensiz bir acıya. Acı da, heves de parlak mavi tonlardadır, ilkbahar dikkat çeker, ilgi bekler. İlkbahar insanla oynar, yaktığı ateş saman alevidir; yaz mevsiminin güneş yanıkları arasında kendine mutena bir yer bulur ateş, körelmeye hazırlanır sonra. İlkbahar düşüncesizce çiçek açan ilk ağaçların mevsimidir, ruh ve beden uykudan uyanan insanın uzun uzun gerindiği gibi gerinir, yakıt endişelerinin ve bir türlü atlatılamayan griplerin büzüştürdüğü yaşama arzusu uyanır ilkin. Eyvallah, kimse onun bir "aşk mevsimi" olduğunu inkar edemez... Aşkın eskizleri insan denen tuvalde belirir, ilkbahar eskizleri tamamlanmış bir resim gibi göstermeye muktedirdir; lakin yarımdır pek çok şey, derin bir sarı gerektir tuvale; hüznün, olgunluğun düşüncenin sarısıdır bu, sonbahardır.
 </p>
 <p class="metin">
  Herşey zıddıyla kaim. Oysa sonbahar zıtların ortasında tarafsız, kurtarılmış bir bölge... Ne değişken ilkbaharın çocuksu hercailiği, ne sıcak yazın içlere baygınlık veren bunaltıcılığı, ne de beyaz bir kürk kuşanıp gelen kışın endişeli bakışları var onda. Arafta bir bölge sonbahar, yakmayan, dondurmayan, ürkütmeyen iklimi ile her noktaya eşit uzaklıkta olan bir kilit noktası. Kamaştırmayan ışığı, yakmayan güneşi, fazla acıtmayan soğuğu, yavaş yavaş, sezdire sedire gelen yağmuru ile dengeye gelmiş bir mutabakat zemini... Yerinden fırlayan bir ok, zembereğinden boşalmış bir yay değil sonbahar; aheste çekilmesi gereken bir kürek. Tüketilecek ve ritmiyle yarışılacak bir süreç değil, hazmedilmesi gereken, tefekküre layık bir kitap. Sahi, bir "kitap" mevsimi sonbahar. Güneş gözlüğü ve açık renkli keten giysiler ne kadar yakışırsa yaza, kış nasıl kestaneyi ve sobayı çağrıştırırsa hemen, kolunun altına bir kitap sıkıştırmış ve pardösüsünün yakalarını hafifçe kaldırmış 30'lu yaşların üzerinde biri gelir sonbaharla: Kadın ya da erkek, çevirdikleri sayfaların sarısı tabiatın hışırtılı yalnızlığına karışır; güngörmüş, geçirmiş gözlerine hüzün eşlik eder, yılgınlık değildir bu, yalnızlığın paylaşılmaz olduğunu bilmekliğin ifadesidir; yalnızlığın tadı sonbaharda çıkar. İstanbul'da sonbahar kaldı mı? Evet, bir parça... Çamlıca'da, Yıldız Parkı'nda ya da Emirgan Korusu'nda hâlâ rastlamak mümkün ona. Anadolu ise her zamanki anaçlığıyla sonbahar saklıyor bizim için... Marmarasından, Karadenizine, Güneyine ve Orta Anadolusuna kadar uzanan rengahenk bir sonbahar seremonisi vaadedilen. Tüm yapacağınız 1) Yaz mevsiminin tatil çığırtkanlarına kulak tıkayıp yıllık izninizi sonbahara denk getirmek... 2) Tabiatın dinlenme saatlerine müdahale etmemeyi aklına koymak baştan. Müzik namına torpido gözüne tıkılmış ıvır zıvırın hepsinden epey bir süre uzak durmak; içinizin müziğini yakalamak, sarının tonlarında alçalıp yükselen notaların melodisine teslim olmak. Olmuyorsa Vivaldi'nin Dört Mevsim (Four Seasons) Sonbahar'ından (Autmn) yardım almak...
 </p>
 <p class="metin">
  3)Çekip gitmek sonra. Dengeye gelmemiş ruhun sessiz inleyişlerini ormana götürüp gömmek; birbirine geçmiş kuru dallardan kurulu bir mağaraya sığınmak... 4) Ya da toparlayıp yakınları, tebessümleri koymak bagaja; sevgiliyi kalplerin itilip kakılmış köşelerini onarmaya çağırmak, yapraktan dokunmuş halılar üzerinde güzel hatıraları birbirine ekleyip sepya fotoğraflar eklemek albüme...
 </p>
 <p class="metin">
  Hadi güle güle...
 </p>
 <br/>
 <center>
  <a class="anaorta" href="http://web.archive.org/web/20020520092456/mailto:nihalbengisu@hotmail.com">
   nihalbengisu@hotmail.com
  </a>
 </center>
 <br/>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2001/361/gezi/5.htm), [web.archive.org (arşiv bağlantısı)](http://web.archive.org/web/20020520092456/http://www.aksiyon.com.tr:80/2001/361/gezi/5.htm)
