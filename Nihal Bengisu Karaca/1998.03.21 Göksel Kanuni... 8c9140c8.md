# Göksel Kanuni...

*Nihal Bengisu Karaca 1998.03.21*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Keşfinde başka boyuttan ve üstün uygarlıktan yaratıkların katkıda bulunduğunu düşünmüşümdür. Büyülü bir çalgıdır kanun.
  </font>
 </div>
 <div id="newsText">
  <font class="detail-text">
   Onunla müzik, kimi zaman Kaf dağındaki camdan sarayın rüzgar estikçe ses çıkaran pencerelerini dinlemektir ya da suyun kayıp bir kıta üzerindeki senfonik yolculuğu... Sonuçta hep masal vardır bu seste, şimdiki zaman yoktur, yeryüzünün ötesinde bir yerlere aittir sanki. Bizim diyarlardan çok uzakta...
   <br/>
   <br/>
   Bizim diyarlardan çıkmıştır oysa. Bir Türk müziği çalgısı olarak ne zaman "doğru" icra edilse mest etmiştir dinleyeni. Sanki onu icra eden de kendinden geçer, yok iken var olur; bulur, sürükler ve yeryüzüne çıkarır.
   <br/>
   <br/>
   "Ben iddia ile çıkmış değilim, engin musiki okyanusundan kendi duygu potansiyelim nisbetinde alıyorum ve insanlarla paylaşıyorum" diye özetliyor durumu. O, sıradan bir icracı değil. Sadece iyi bir icracı da değil. Göksel Baktagir aynı zamanda bir bestekar. Seksenbeş civarında bestesi var ve bunların otuzbeş kadarı TRT repertuarındaki yerini çoktan almış. Bir de iddiası olsaydı ne olurdu acaba?
   <br/>
   <br/>
   Sudan karaya çıkış..
   <br/>
   <br/>
   Göksel Baktagir, Kültür Bakanlığı İstanbul Devlet Türk Müziği Topluluğu'nda kanun çalıyor. İstanbul Fasıl Topluluğu ile birlikte çalışıyor. Dergah Tasavvuf Musikisi Topluluğu'nun da daimi üyesi. Sema gösterilerinden önce yapılan meşkte tanbur ve neyin yanında, hu seslerinin kanatlandırdığı bir topluluğa kanun icra ediyor. Ama o en çok 25 Mart 1997 tarihinde CRR'de kendisine eşlik eden on bir güzel sanatçıyla verdiği konserle tanındı. Hocası Tanburi Necdet Yaşar'ın bir parçasında eşlik ettiği konser Türk müziği otoritelerince de ayakta alkışlanmıştı. İlk CD'si Okyanustan Sesler tamamen Türk müziği formunda eserlerden mürekkepti ve oldukça olumlu eleştiriler aldı. Türk müziği ruhuna bir genç soluk değdiğinde nasıl şahlanıyor, farkediliyordu. Derken hayalimizdeki müziği 'walkmen'lerimize kadar getiren Kaf müzikten ikinci bir CD çıktı; Günlük...
   <br/>
   <br/>
   Baktagir'in son çalışması Günlük'te ki çıkalı hayli oluyor sanatçının Newage ve Jazz'a olan tutkusunu ve Flamenco sevgisini görebilmek mümkün. Günlük' adı üstünde, pek tanımlayamayacağımız, türünü pek kestiremeyeceğimiz bir çalışma. Etnik ögeler taşıyan bir caz denemesi olmadığı gibi, Newage'in uçsuz bucaksızlığı, ailesizliği de yok onda. Günlük, Batılı enstrümanlarla renklenen bir Türk müziği denemesi. Bir yandan sanki ortak bir güncenin dijital izdüşümü. Kozmopolit dünyanın bizde bıraktıkları ve günden güne aldığımız yeni şekiller, insan kalan yönümüz. Parçaların isimleri kadar ilk başta isimleriyle bağdaşmaz görünen içerikleri de, şu mutantan Klasik Türk Musikisi sevenlerini şaşırtabilir; çünkü oldukça şahsi, sıcak, mesafesiz isimler bunlar: Martı, New Orleans, Bahar, Mutluluk Dansı, Bosna, Flamenco Turco gibi. Göksel Baktagir herhangi bir tür gözetmeden oluşturmuş bu albümü. Duygularını "özgürce " aktarabilecek en iyi müziği aradığını söylüyor, yani Günlük'ün rahat, esnek, deneysel bir çalışma olduğunu. Ama onu Okyanustaki Sesler'deki oturmuş stili ile özdeşleştirenler Günlük hakkında pek de olumlu şeyler söylemediler. Daha doğrusu "ne gerek var böyle artistliklere" demeye getirdiler. Müziğimizin otantik yapısını ve formal bütünlüğünü sentez yapma adı altında tarumar etmeye, onu çok sesli çağdaşlarına yakınlaştırmak için gereksiz serüvenlere atmaya hiç gerek yok nasıl olsa. (Benim şahsi kanaatim yine de Günlük'ü beğenenlerin beğenmeyenlerden fazla olduğu yolunda.)
   <br/>
   <br/>
   "Oysa Okyanustan Sesler de otantik değildi" diyor Baktagir. "Türk müziği çizgisi daha baskındı ama geleneksel tarzda değildi. Çünkü zaman içinde 'tavır' dediğimiz müzikal karakter değişir, değişmesi de gerekir. " Müziği bir ideal olarak gören kişinin üretimde kendisine hazır olarak verilenlerin dışına çıkması gerektiği malum. Bu, sanatın her kolunda böyle: "Değilse taklit etmiş olurum. İnsanlar "eski" Türk müziği demeye devam ederler."
   <br/>
   <br/>
   "Günlük albümünde yaşadığımız şeyleri yansıtmaya çalıştım" diyor. Bu on altı eser zaman içindeki olumlu ya da olumsuz şekillenişlerimizin bir ifadesi. Baktagir pek çok batılı enstrüman kullanmış. Tabii bendir, ney, dilsiz kaval ve kanun'un yanında. Ama hepsinin merkezine kanun'u yerleştirmiş. Diğer enstrümanlara kanunla kurdukları arkadaşlık oranında hayatiyet kazandırmış. " Flamenco tarzı bir etkileşimin ürünüydü, yine New Orleans da öyle." New Orleans demişken, albümdeki parçaların, ama özellikle bazılarının hoş hikayeleri var: "Amerika'da olduğumuz sırada New Orleans'ın otantik olarak koruma altına alındığı bir bölgesine götürmüşlerdi bizi. 24 saat cazın olduğu gösteri merkezli bir alan. Cazın beşiğinde bu lezzeti tatmak için kuyruklar oluşturmuş insanlar. İzlediğimiz grubun içinde yetmiş yaşlarında tonton bir klarnetçi vardı. Cazın genel esprisi emprovizasyon, etnik seslerin öne çıktığı bir müzik. Bu klarnetçinin yaptığı solo beni çok etkilemişti ve klarnetin ön planda olduğu bu parça New Orleans adıyla yeraldı. Bosna'da ise dilsiz kaval kullandım. Bu pek çok okumayı taşıyordu içinde."
   <br/>
   <br/>
   Eğitimle "sanatçı" olunabilir mi? Bilgi, şairin "ilk mısra Allah vergisidir" sözündeki gerçeğin ne kadarına tekabül eder? Bilgi ilhamın yerini alamaz, bilgisizlik ise rotasız bırakır bazen. Şair o ilk mısrayı hak etmeye çalışır çabasıyla, müzisyen belki de ömrü boyunca tek bir notayı arar.
   <br/>
   <br/>
   "Müziği kağıt üzerinde anlatan notalardır" diyor Baktagir. "Ama kuşkusuz müzik kağıt üzerindeki halinden ibaret değildir; bunların ötesinde elle tutulamayan, kayıt altına alınamayan bir şey daha var müzikte. Ki bu, onu bir sanat dalı yapıyor." Baktagir bu sözüyle biraz tevriye sanatından yararlanıyor. Çünkü devamen söylediği sözler az önce söylediklerinin hem aynısı, hem değil: "Türk müziğinde pek çok ses ve tını kağıda dökülemiyor. Üslup ve tavır ise genellikle bu detay seslerde ortaya koyuyor kendini."
   <br/>
   <br/>
   "Onda nefes alabilmek"
   <br/>
   <br/>
   Dinleyicilerine çok önem veriyor. Sanatçılar için sıkça edilen şu "fildişi kule" esprisini hiç duymamış gibi davranıyor. Ona göre toprak, coğrafya ve üzerindeki insanlarla kurulacak diyalog sanatçının duygu dünyasında titreşimler meydana getirir ve bu titreşimler esere dönüşür. Yurtdışı gezileri Baktagir için çok büyük imkanlar taşıyor bünyesinde. Ancak tabii ki sanatçının kabuğuna çekileceği bir an da var. O da sanat eserinin geleceği zaman. Çıkında harmanlananların çözülümüne gelmiştir sıra, münzevilik zamanı.
   <br/>
   <br/>
   Onun ilah ile olan bağlantıda musikiyi nereye konuşlandırdığını öğrenmek istiyoruz. "Musiki bir okyanustur" diyor. "Türk müziği gerek form gerekse makamsal zenginlik açısından bu okyanustan nasiplenmeyi bilebilmiş bir değerdir." Bu güzelliği anlayabilmek için "onda 'nefes' alabilmeyi bilmek gerekir." Öyle ki, bu aynı zamanda bizim varoluş sebebimiz. Bu bir bilinç hali ki mevcut dünyayı bambaşka algılamaya başlıyoruz ondan sonra. Türk müziği formlarının içine sızmış olan tasavvuf müziği felsefesi yalnızca müziği değil hayatı etkiliyor. Orada insan zaman içerisinde arınarak daha öz olmayı öğreniyor. Had ve hudud tayininde ciddi ölçüler ediniyor.
   <br/>
   <br/>
   Yeni bir teknik
   <br/>
   <br/>
   Göksel Baktagir farklı bir kanun çalma tekniği geliştirmiş. Daha doğrusu solaklığını avantaj haline getirmiş; bunu metodlaştırmak için de ciddi çalışmalar yapıyor. Geliştireceği metodu şöyle tarif ediyor: "Kendime has bir sol el tekniği geliştirdim. Bu bence kanun sazında çok doğru bir yere götürüyor.
   <br/>
   <br/>
   Solağım ama kanunu ters tutmuyorum. Kanun sazının sol tarafında bulunan mandal seslerin (koma, bemol, diyez) değişimi sol elle yapılır. Öte yandan kanun sazını tanıyanlar bilirler, sağ tarafta eşik vardır, onun üzerinden teller geçer. Orta bölümde icraat yapılır. İyi bir tını için eşikten uzaklaşmak, sol tarafa yaklaşmak gerekir. Ben solaklığım yani doğal intibakım nedeniyle zaten öyle yapıyorum. Bunu teknik haline getirmek istiyorum; çünkü sol başlangıç kanun sazında daha iyi sonuç veriyor. Oluşturacağım metod da bu doğrultuda."
   <br/>
   <br/>
   Gül ve Çimen
   <br/>
   <br/>
   Türk müziğinin tek ya da çok sesli olduğu ya da tek sesliliğin primitif bir kültüre has olduğu zehabı hakkında ne düşündüğünü soruyoruz : "Bence Türk müziği kendi içinde çok sesli bir müzik" diyor. Bir portre içinde yazılıyor olması bir şeyi değiştirmiyor Baktagir'e göre; çünkü zaten kağıda dökülen şey değil müziği ifade eden. Onların dışındaki bir şey; daha aşkın bir duygu durumu müziği sanat kavramının sınırları içine dahil ediyor. 10. yy.dan bu güne çok kadim bir tecrübe var elimizde. "Caz 20. yy.ın başlarında başlamış, en önemli özelliği doğaçlama ağırlıklı olması. Oradaki emprovizasyon bizde taksim adını almış. Taksim sazlarla yapılan serbest bir emprovizasyondur işte" diyor. Tasavvuf musikisinde insan sesiyle yapılan doğaçlamaya ise kaside adı verilmiş. Din dışı formda bunun adı gazel olmuş. Batılı ölçülere ve tanımlara göre "tek sesli" görünen müziğimizin tek maruzatı matematiksel ifadelerle betimlenemeyecek zenginlikte olması. "Şimdi çok sesli deneysel çalışmalar yapılıyor. Ama şu unutulmamalı" diyor ve uyarıyor Baktagir; "Türk müziği bir gül ise onu çok seslileştirmeyi, o gülün zeminini çimleme olarak görmeliyiz. Yaprakları boyamaya kalkarsak gül yaşayamaz". Öte yandan Türk müziği özü itibariyle tek'i öncüllüyor. Bizde herşey tek'e; O'na doğru yol alır. Batı'nın çok sesliliği ise kendi zihin istemiyle örtüşüyor. Ama Türk müziğinin özündeki o mistik hava Batılı anlamda çok sesliliği gereksinmiyor.
   <br/>
   <br/>
   "Günlük de kendi içinde bir çok seslilik taşımasına rağmen çok sesli bir müzik ürünü değil. Orada tamamen bireysel performansa dayalı bir enstrüman arkadaşlığı var." Geçmişle günümüz arasında bir bağ oluşturma düşüncesinde olduğunu söylüyor Baktagir. "Yaptığım şeylerde bir modern renk de var. Köklerimi taklit etmek istemiyorum, köklerimin üzerinde bugünün frekansıyla durabilmeyi istiyorum."
   <br/>
   <br/>
   Bugün üretilen müzik gelenekseli baz alsa da modern bir duruş taşıyacaktır içinde, bu kaçınılmaz.
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-3573-goksel-kanuni.html), [web.archive.org (arşiv bağlantısı)](http://web.archive.org/web/20130928202453/http://www.aksiyon.com.tr:80/aksiyon/haber-3573-goksel-kanuni.html)
