# Bir vaka-i hüzün memuresi

*Nihal Bengisu Karaca 1997.03.29*

<font class="agenda2NewsSpot">
 Islak fotoğraflarını  karanlık odaya astıktan sonra  "İşte bu" diyormuş, Şimdi daha iyiyim".
</font>
<font class="newsDetail">
 Emine Ceylan bir hüzün fotoğrafçısı. Yaşamın içinde olan gizli/açık  tüm hüzünleri belgelemeye çalışıyor. Yanyana durmuş iki oğlan çocuğunun gözlerindeki ferden, kurumuş ve çökmüş bir çınar kütüğünün yapayalnız cesedine kadar pek çok şey onun konusu olabilir. Bacakları kırılmış bir eşeğin  ölümü beklediği o "an" a bakıyorum, ölü bir kuşun kayalıklara uzanmış güzel boynuna geçiyorum, derken bir ana ve kızın birlikte yaşlanmalarını safha safha kaydeden  diğer bir çalışmaya. Kimi zaman hiçe saymak, kimi zaman ellerinden kurtarabildiğini kâr saymak.  Biraz korku, endişe ama vurdumduymaz kararlılığıyla hep aynı ölümü sunan 'zaman'a direnişin bayrakları bunlar.  Gücüne rağmen onu aşıp kalıcı olabilecek olan  şey, belki tek bir fotoğraf...
 <br>
  <br/>
  Trajedi tüm çıplaklığıyla onun ilgi sahası. Bunu hüzünden ayırt edemiyor henüz. Yaşam mutluluk yağmuru altında şemsiyesiz kalmak değil onun için... Acıyı bilmek ve aşina olmak gerek. Bu insana aşkın bir hâl kazandırırmış. Hayatın yüzündeki cilayı silmek ve gerçek ifadesiyle yüzyüze gelmek zorunda olduğumuzu düşünüyor. Belki bu yüzden renkli tek bir kare yok sergide. Siyahbeyaz fotoğrafın  olguları  onu salt duyguların vurgulandığı bir temaya sürüklüyor. Korkuya, ölüme,  yalnızlığa  ve  sonsuzluk  merakına ilişkin bir estetik geliştirebiliyor  siyah ve beyazla. Yaşam ve ölüm, güzel ile çirkin, erkek ile kadın, sonlu ile sonsuz, acz ile güç, mutluluk ve doyumsuzluk gibi zıtların biraradalığını anlatmak, siyah ve beyaz'ın metaforik gücü ile mümkün hâle geliyor.
  <br/>
  <br/>
  Tabiatın hışırtılı sessizliğinde yerde öylece duran bir mezar taşının hikayesini tüm karelerde  görmek mümkün. Ölüm hem arayış hem de hüzün kaynağı. Ölüm yok olmak mı, yoksa sonsuzluğu ve sınırsızlığı olan bir boyuta adım atmak mı? Tekinsiz  bir gücün bir dakikalığına uyuduğu anlar seçilmiş sanki.  Fonda ilahi bir gazabın ibaresi gibi kapkara bulutlar, önde  insan yüzleri ya da nesneler, ölü hayvanlar... Fırtına öncesi sessizliğin dingin ama elektrik yüklü resimleri. Hiçbirinde tarih yok. Her zaman olacağı bilinen olgu ve canlılar üzerine ama nasıl yokoldukları üzerine; az sonra pek çok şey olabilir üzerine, ama daha zaman var, aramalıyız üzerine zamansız fotoğraflar...
  <br/>
  <br/>
  Uykudayken ama uyanıkken
  <br/>
  <br/>
  "Hep huzursuz bir insan oldum" diyor. Tercihlerinden, tercih etmediklerinden, girdiği yoldan ve seçmediği yollardan bir türlü emin olamamış. Emin olduğu tek şey her şeyin geçmekte olduğu. İnsan yüzlerini özellikle ön plana çıkarıyor, belki hiç yaşamadıkları bir ayrıcalık veriyor onlara, bir kareliğine... Evrenin sonsuzluğu karşısında aciz olduğumuz doğru; ama fotoğraf ülkesinin  sınırları içinde değiştirebiliriz bunu, diyor.
  <br/>
  <br/>
  Uyku ölüme benzer bir ruh hâli. Ölümle birlikte görmeyiz, artık yaşıyoruzdur. Ceylan uykudayken yaşadığı ruhî dalgalanmaların kendisi için iyi bir arka plan teşkil ettiğini söylüyor. Fotoğraflarında sezilen metafizik göndermelerin kaynağı uykuda yaşadığı 'teyakkuz' kırıntılarıdır belki.
  <br/>
  <br/>
  Kadın ve erkek yüzleri arasındaki farkı soruyoruz. Erkek yüzlerindeki boşvermeye,  öfkeye ve meydan okumaya karşılık kadın yüzlerinde ıstırap var; kimi kanıksanmış, kimi düşmanca. 'Urganla tavana asılmış gelinlik'  bir kurum olarak evliliğe, hayli mutsuz ifadeleriyle gelin ve karı koca görüntüleri de kadın ve erkek ilişkilerine bakışını tasvir ediyor.
  <br/>
  <br/>
  Fotoğraf kaprislidir
  <br/>
  <br/>
  Siyah beyaz fotoğrafın fazlasıyla 'kitsch' olduğu ,  zevkleri belirleyen ölçünün 'tarz' ya da 'ekol'  değil 'moda' olduğu ülkemizde bu işin ehline çokça sabretmek düşüyor.  Fason üretimle hızla yayılan ve tüketilen 'imaj' lar, iskele ve garlarda pazarlanan fotoğraflar daha bu yıl demode oldu. "Bu işi bilen benim" deseniz, bu doğru da olsa, kimseyi gözünden dolayı suçlayamayacaksınızdır.
  <br/>
  <br/>
  Emine Ceylan siyahbeyazın yükselen  değer olması ile hiç ilgilenmediğini söylüyor. Fotoğraf çekmek moda olmuş, siyah beyaz moda olmuş ya da hüzünlü fotoğraflar daha çok tutuluyormuş gibi etkenler onu bağlamazmış. "Fotoğraf çekmeden duramam ve tek bir renkli fotoğraf bile çekemem" diyor. Siyah beyaz fotoğraf saygınlık gerektiriyor, kaprisle bekliyor bunu. Ayıbı da, mükemmelliği de dürüstçe ortaya koyuyor. Sanatın 'akım' olanı eninde sonunda ayıklaması işten bile değil.
  <br/>
  <br/>
  Söylediğine bakılırsa sergisi  bir konudan oluşmadığı için bazı sanatçılar tarafından eleştirilmiş. Ceylan'a göre konu bütünlüğü yoksa da duygu bütünlüğü var serginin. "Benim dünyamı oluşturan her şey bu sergiye dahil olmalıydı" diyor. Fotoğraf sergilerinin konulu olmak zorunda olmadığını, Batı' daki şartlar yüzünden bunun orada bir gelenek olabileceğini söylüyor. Kimi eleştiriler ise fotoğrafların çok "düz" olduğu noktasında. " Daha expresif çalışabilirdim. Yansıtmak istediğim duyguyu vurguluyabilir, abartabilirdim." Ama daha sadeleşemeyi düşünüyor; izleyenlere 'göstermeyi' değil, dünyalarında karşılık bulmayı istiyor. Serginin hedefi de bu. O kendisine benzer, kardeş ruhlar arıyor.
  <br/>
  <br/>
  Emin Ceylan fotoğraf sergisi 1 Mayıs  15 Mayıs arasında Ankara Mustafa Parlar Sanat Galerisi'nde olacak.
  <br/>
 </br>
</font>

Kaynak: [www.aksiyon.com.tr](http://www.aksiyon.com.tr:80/aksiyon/haber-2427-34-bir-vaka-i-huzun-memuresi.html), [web.archive.org (arşiv bağlantısı)](http://web.archive.org/web/20120120012629/http://www.aksiyon.com.tr:80/aksiyon/haber-2427-34-bir-vaka-i-huzun-memuresi.html)
