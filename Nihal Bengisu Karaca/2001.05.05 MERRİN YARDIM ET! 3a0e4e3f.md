# MERRİN, YARDIM ET!

*Nihal Bengisu Karaca 2001.05.05*

<div>
 <img border="0" src="/web/20020423032202im_/http://www.aksiyon.com.tr/yazar/sinek.jpg"/>
 <p class="spot">
  Exorcist "tüm zamanların en korkunç filmi" sloganıyla yeniden gösterime girdi. "En korkunç film"  olma iddiasından zaman içinde, kendi ediminin dışında sıyrıldıysa da başarılı bir hüviyet ortaya koymuş olmasıyla hep anılan, taklit edilen ve kendisine gönderme yapılan bir film oldu Exorcist.
 </p>
 <p class="metin">
 </p>
 <p class="metin">
  1973 yılında William Peter Blatty'nin romanından uyarlanan Exorcist hakkında herşeyden önce "iyi" bir uyarlama olduğunu söylemek gerekir. Film kitabın uzun monolog ve olaylar dizisini yazınsal çarpıcılığı aksatmadan kurguluyor.  Sözgelimi kitapta, küçük Regan'ın daha sonra başına bir sürü dert açacak sanal arkadaşı Kaptan Howdy ile olan sanal diyaloglarına ve oyunlarına daha fazla yer verilmişken film kitabın akışı içinde hayli ürkütücü sayılabilecek olan bu kısmı belli belirsiz bir anekdotla geçiştirerek ağırlığı sinemanın görsellik gücüyle daha da zenginleşen bölümlere veriyor. Yani, şeytanın Regan'ın içinde olduğu ve onu yavaş yavaş yok ettiği süreç, filmin çarpıcı süreci olarak kurgulanıyor. Bunun yanısıra genç rahip Damien'in iç muhasebesini içeren monologlar Damien'in hayat hakkındaki nihilist görüşlerini dillendirdiği bir iki sekansın dışında bir "duygu durumu" olarak, sinemanın sessiz, diyalogsuz görsel anlatım biçimleriyle vermeyi tercih ediyor; uyarlama yapayım derken görüntülü roman yapan sinemacıların çok dışında, romandan uyarlanmış bir "film" yapmanın gereksinimlerini karşılayarak yapıyor bu işi.
 </p>
 <img border="0" src="/web/20020423032202im_/http://www.aksiyon.com.tr/2001/335/resimler/Merrin.jpg"/>
 <p class="metin">
  Filmin konusuna yabancı olanlar için kısaca tekrarlayalım. Regan boşanmış bir anne babanın kızı ve özelde oldukça yoğun bir iş hayatı olan annesiyle birlikte yaşayan 12—13 yaşlarında bir ergen. Oldukça terbiyeli, iyi yetiştirilmiş bir çocuk olan Regan'ın çocukluğun fantastik dünyasında mümkün olabilecek, görünmeyen bir arkadaşı var. İlk başta pek çok boşanmış ebeveynin çocuklarında görülebilecek bir "ilgi görme arzusu"ndan doğduğu düşünülebilecek bu fantastik arkadaş giderek onu esir alıyor ve agnostik anne Chris McNeil küfür eden, vücudunda yaralar oluşmaya başlayan ve giderek sararıp solan kızının tıbbın çözüm getiremediği durumu karşısında son çare olarak inancı noktasında tereddüte düşmüş bir rahibe, Damine Karras'a başvuruyor. Ancak rahip bu iş için ne bilgi olarak ne de manen yeterli olmadığını bildiğinden "şeytan çıkarma" ritüelini gerçekleştirmiş son yaşayan rahip olan Merrin'den yardım istiyor.
 </p>
 <p class="metin">
  Exorcist metafizik olayların gerçekleşebilme ihtimaline tamamen kapalı bir zihniyetin yeni ve tamamen akıldışı bir olay karşısındaki afallayışını mükemmel bir tonlama ile veriyor. Doktorlar Regan'ın yüzünden lanet dolu bir habislik akarken bile olaya psikiyatrik açıdan yaklaşmaya çalışıyorlar, dahası rahiplerin bile gerçek anlamda bir Şeytan'ın olmadığına inandıkları ortaya çıkıyor! Şeytan'ın Regan'ı değiştirdiği ve onu başka biri yaptığı gözle görülüyor, çıplak ve somut bir "gerçeklik" halinde yaşanıyor ama tüm ilgililer, (Rahip Damien, doktorlar ve anne Chris McNeil) bilimsel bir kanı için bile yeterli olabilecek tüm bu ampirik bulgulara sahip olmalarına rağmen akıllarına pozitivist akıl dışındaki bir ihtimali getirmekte zorlanıyorlar. Friedkin inançsızlığın getirdiği sağırlığı buz gibi bir atmosferle görünür kılıyor; Regan'ın yerçekimi kanunu kadar ortada olan şeytansılığını ise en ürpertici sahneleri bile müziksiz bırakarak "gerçekçi" kılıyor. Korku filmlerinin vazgeçilmez unsuru olan yağmur, fırtına, kapı gıcırtısı, kedi kıpırtısı ve o sinirleri keman teli gibi geren, meşhur "dı nı nın, dı nı nın" müziği gibi araçlara yer yok Exorcist'de. O yatağın kenarına büzülmüş yerde yatan rahibin cesedine bakarak pis pis sırıtan küçük beyaz gecelikli tekinsiz çocuk ile yeterince korkunç...
 </p>
 <p class="metin">
  William Friedkin'in yönetmenliğini en son The Rules of Engagement/Vur Emri ile izlemiştik. Pek makbul sayılmayacak önkabuller içeren film Friedkin'in başarı hanesine işlenecek türden bir yapım değildi. Fakat türün meraklıları için korku filmlerinin handikaplarını 70'lerde aşmayı başarmış ve bildik trüklere yüz vermeden kült film olmuş Exorcist'in yeniden gösterimde olması iyi bir fırsat. Üstelik bu versiyon yönetmenin kurguyu bozacağı endişesiyle dahil etmediği —montaj sırasında atılan— karelerle birlikte gösterime giriyor. Sözkonusu sahneler —özellikle Regan'ın bir örümcek gibi köprü vaziyetinde merdivenlerden indiği sahne— akılda kalacak cinsten. Dediğimiz gibi, türün meraklılarına...
 </p>
 <p class="metin">
 </p>
 <p class="arabaslik">
  Çatışma, Terapi ve Doğu...
 </p>
 <p class="metin">
  Acı Gönül
 </p>
 <p class="metin">
 </p>
 <p class="metin">
  Yön: Ersin Pertan
 </p>
 <p class="metin">
  Oyn: Berhan Şimşek, Selçuk Yöntem, Elyse Mirto, Erdinç Akbaş
 </p>
 <p class="metin">
  Sen: Kim Kotila
 </p>
 <p class="metin">
  Yapım: Anna Maria Geelmuyden—Pertan
 </p>
 <p class="metin">
  Dağıtım: Özen Film
 </p>
 <p class="metin">
 </p>
 <p class="metin">
  Amerikalı Rayna araştırma yapmak üzere bir Anadolu kasabasına gelir. Kasabanın doktoru Zehra ile arkadaş olur. Ancak Zehra'nın eşi İlhan, Rayna'ya tercümanlık yapmaya başlarken ona aşık olur. Bu arada Rayna bir namus kavgasına tanık olur ve orada kanun kaçağı olmasına rağmen saygı gören Rıza dikkatini çeker. Ancak kısa bir süre içinde İlhan bu ilgiyi sezecek ve Rıza aleyhine bir komplo kuracak, Rayna çatışan değerler ve kavga eden erkeklerin arasında kalacaktır. Bir Amerikalı profesörün gözünden 80'lerin Doğu Anadolu kültürü.
 </p>
 <p class="metin">
 </p>
 <p class="arabaslik">
  Festival Bilgi'de sürüyor
 </p>
 <p class="metin">
  Her film festivali sonunda aşağı yukarı şu sözler edilir: Yeterince film göremedim veya görmeyi arzu ettiğim şu şu filmleri kaçırdım. Bilgi sinema sinemaseverlerin bu türden yaralarını biraz olsun sarıyor. Mayıs ayında Bilgi'de sinema programında festival süresince gösterilmiş kimi önemli filmlere yer veriliyor. 1—7 Mayıs tarihleri arasında İstanbul bu yılki festivalde birden fazla filmiyle yer alan Fransız Sineması'nın iki usta yönetmeni, Marcel Carné ve Bertrand Tavernier'den "Festivalden Ustalar" başlığı altında ikişer film izlenebilecek. Fransız sinemasının en değerli yönetmenlerinden biri olarak kabul edilen Marcel Carné'nin, "Şiirsel Gerçekçilik" akımına öncülük eden filmleri arasından "Les Enfants du Paradis / Cennetin Çocukları" ile bu akımın ilk gerçek klasiği sayılan ve Fransız film noir (kara film) tarzının bir prototipini teşkil eden "Le Quai des Brumes / Sisler Rıhtımı"nı Bilgi'de Sinema'da izleyebilirsiniz. Bertrand Tavernier'den ise 1975 César Ödülleri'nde kendisine En İyi Yönetmen ödülünü kazandıran, Fransız Devrimi ateşinin için için tutuştuğu bir geçiş döneminde saraydaki yaşamı betimleyen tarihi bir film olan "Que La Féte Commence / Şölen Başlasın" ile her zamanki ustalığıyla, çok daha sakin, narin ve sevecen bir dünyada gezintiye çıkardığı "Un Dimanche A La Campagne / Kırda Bir Pazar", yine Bilgi'de Sinema'da izleyebileceğiniz filmler arasında yer alıyor. Ayrıntılı bilgi ve rezervasyon için: (0212) 293 50 10
 </p>
 <p class="metin">
 </p>
 <p class="arabaslik">
  İnsanın evi neresi?
 </p>
 <p class="metin">
  Herkes Kendi Evinde
 </p>
 <p class="metin">
  Yön: Semih Kaplanoğlu
 </p>
 <p class="metin">
  Oyn: Erol Keskin, Tolga Çevik, Anna Bielska, Şükran Güngör
 </p>
 <p class="metin">
  Sen: S. Kaplanoğlu, Ö. Cankaya, S. Kırel
 </p>
 <p class="metin">
  Yapım: Ali T. Bilgen
 </p>
 <p class="metin">
  Dağıtım: Özen
 </p>
 <p class="metin">
  Nasuhi yıllar önce terkettiği toprağına ölmek üzere geri dönerken yeğeni genç Selim kura sonucu vatandaşlığını kazandığı A.B.D'ye, yeni bir hayata doğru yola çıkmaya hazırlanmaktadır. Babasını aramak üzere evinden kaçarak İstanbul'a gelen Rus kızı Olga ise babasının artık Sydney'de yaşadığını öğrenir. Başı derde giren Olga'ya Nasuhi ve Selim yardım ederler ve hep birlikte Ege'ye zeytinlikler arasındaki o taş eve doğru yola çıkarlar. Nasuhi tek sığınağına, Selim ise ABD'ye götürmek için yanına almayı düşündüğü servetin kaynağına gitmektedir şimdi.
 </p>
 <br/>
 <center>
  <a class="anaorta" href="http://web.archive.org/web/20020423032202/mailto:nihalbengisu@hotmail.com">
   nihalbengisu@hotmail.com
  </a>
 </center>
 <br/>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2001/335/sinema/1.htm), [web.archive.org (arşiv bağlantısı)](http://web.archive.org/web/20020423032202/http://www.aksiyon.com.tr:80/2001/335/sinema/1.htm)
