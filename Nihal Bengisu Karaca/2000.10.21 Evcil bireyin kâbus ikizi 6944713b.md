# Evcil bireyin kâbus ikizi

*Nihal Bengisu Karaca 2000.10.21*

<div>
 <img border="0" src="/web/20020325025845im_/http://www.aksiyon.com.tr/yazar/sinek.jpg"/>
 <p class="spot">
  Charlie'yi "seyirci" olmaya mahkum eden otoritenin ve değerler sisteminin kapıları Hank'a açılmak zorunda kalıyor. Dinsiz ve imansız darbımeselinde olduğu gibi... Doğrusu ya, pek edepsiz ve şirret olmasa gönül rahatlığıyla şu söylenebilir: Her 'ben' e bir Hank lazım, Aldous Huxley sonuna kadar haklı
 </p>
 <img border="0" src="/web/20020325025845im_/http://www.aksiyon.com.tr/2000/307/resimler/evcil.jpg"/>
 <p class="metin">
  Charlie sempatik, naif ve dürüstlüğü çoğu kez insanlar tarafından incitilmesine neden olacak kadar "aşırı" bir adam. Onu kitabi diye tanımlamak ve "elemantary" seviyesindeki İngilizce kitaplarında gördüğümüz "Mr. Brown"a benzetmek mümkün. Özel hayat bakımından Charlie ise neredeyse numûnelik... Beyaz bir adam olarak nasıl olup da siyah tenli çocuklara sahip olabildiği konusunda eşinden hiçbir cevap beklemiyor sözgelimi. Karısı bu üç siyah çocuğu Charlie'ye bırakıp, çocuklarının babası olan siyah küçük adamla kaçarken de tepki veremiyor. İyililiği ve naifliği insanın içini acıtıyor. Sorunlarını halletmek gibi hayati bir şey pahasına olsa bile kimseyi üzemiyor Charlie; sorunlarını yok sayıyor, yoklar—mış gibi yapıyor ve paaaat! Hank çıkıyor ortaya...
 </p>
 <p class="metin">
  Aldous Huxley, Stevenson'un ünlü Dr. Jekyll, Mr. Hyde romanı için yazdığı yazıda "Modern toplumda tatminkâr biçimde yaşamanın tek yolu çift kişilikle yaşamaktır" demiş. Üzerine üzerine gelen hayatla başedebilmek iyice zorlaştığında ikinci bir kişilik koşuyor Charlie'nin yardımına(!) Bu ukalâ, Charlie'nin hiç bir şeyini beğenmeyen, kendisine Hank denilmesini isteyen ve adamın çene yapısını bile karaktersiz bulup estetik operasyonla değiştirmeye kalkan bir başbelası. Hank ne kadar sapkın, yoldan çıkmış ve agresif olursa olsun Charlie'nin tek çaresi aynı zamanda; Hank, Charlie'nin içinde ukde kalan ne varsa bilinç düzeyine çıkarıyor, onun söyleyemediklerini söylüyor, atamadığı yumrukları atıyor, terbiyesizlere racon kesiyor, kaşınanlara haklarını okuyor... Charlie'yi "seyirci" olmaya mahkûm eden otoritenin ve değerler sisteminin kapıları Hank'a açılmak zorunda kalıyor. Dinsiz ve imansız darbımeselinde olduğu gibi... Doğrusu ya, pek edepsiz ve şirret olmasa gönül rahatlığıyla şu söylenebilir: Her 'ben' e bir Hank lazım, Huxley sonuna kadar haklı.
 </p>
 <p class="metin">
  Charlie ve Hank'in tek ortak noktası bir şekilde tanışmış oldukları Irene'e duydukları ilgi. Irene, Charlie'nin durumunu biliyor ve Hank'ten hiç hoşlanmıyor. Ancak patronunun, çok şey bildiği ve dolayısıyla ölmesi gerektiğini düşündüğü Irene'in azılı adamlarla mücadele edebilmesi de ancak Hank sayesinde mümkün olabiliyor. Bölge polisinin de işin içinde olduğu bu karanlık ilişkilere Charlie'nin kafası basmazken Hank akılcı çözümler üretebiliyor. Charlie'nin hastalığı filmde biraz da alaycı bir biçimde "narsistik boyutu bilmem ne olmuş ileri derece şizofreni" gibi bilimsel kategorilerde yer almayan bir tanımlamayla açıklanıyor. Film şizofreni gibi çok ciddi bir hastalıkla dalga geçtiği gerekçesiyle pek çok eleştiriye uğramış. En iyi ihtimalle sosyal hayata uyumu sağlayan ama eski fonksiyonlarına hiç bir zaman dönemeyen hastalardaki bu tip çoğul kişilik bozukluğunun gerçeğe bakan yüzüyle hiç ilgilenmiyor. Yapımcılar iyileşme ihtimali olmayan bu hastalığın seyrinin senaryonun seyrine uygunluğu gibi bir kaygı gütmüyorlar. Onların dikkati böyle bir karakterin ne kadar komik olabileceği noktasına odaklanıyor, Jim Carrey de bu beklentiyi sonuna kadar karşılıyor. Kariyerini Cable Guy, Truman Show ve A Man on the Moon/Aydaki adam ile daha da perçinleyen "maske adam" benliği iki kişi tarafından paylaşılan bu komik karakteri hiç bir efekt ve hileye gerek duymaksızın canlandırıyor. Sadece yüzüyle değil bütün vücuduyla oynuyor Carrey, Charlie ve Hank'in savaşını değme pandomim'cilere taş çıkartacak kadar iyi performe ediyor.
 </p>
 <p class="metin">
  Nezih bir baba olan Charlie'nin elinde yetişmelerine rağmen "genetik" tevarüs neticesi ağzı fena halde bozuk olan üç siyah oğul filme ayrı bir renk katıyor. Ancak gerek bu renk, gerekse Me, myself &amp; Irene'in genel olarak cinselliğe fazlaca asılması filmi çoluk çocuk izlenecek bir film olmaktan uzaklaştırıyor, seçici izleyicinin rahatsız olacağı filmler kategorisine koyuyor. İki kişilik arasındaki uzlaşmaz farklılıklardan biri olarak ortaya çıkan Hank'in dışavurumcu cinsel kimliği yer yer abartılı boyutlara varıyor. Me, myself &amp; Irene ne yazık ki, Jim Carrey'li Mask/Maske, Pet Dedective: Ace Ventura/ Hayvan Dedektifi ve yine Farrelly Kardeşlerin çektiği' Dumb and Dumber/ Salak ile Avanak'ı çok sevmiş olan çocuklara tavsiye edilecek bir film değil. Türkçe dublajla da gösteriliyor olması sizi yanıltmasın.
 </p>
 <p class="metin">
 </p>
 <p class="arabaslik">
  Ben, Kendim ve Sevgilim
 </p>
 <p class="metin">
  ORİJİNAL ADI: ME, MYSELF &amp; IRENE
 </p>
 <p class="metin">
  YÖNETMEN: PETER &amp; BOB FARRELLY
 </p>
 <p class="metin">
  OYUNCULAR: JIM CARREY, RENEE ZELLWEGER, C. COOPER, A. ANDERSON
 </p>
 <p class="metin">
  SENARYO: P.FARRELLY &amp; B.FARRELLY
 </p>
 <p class="metin">
  YAPIM: BRADLEY THOMAS
 </p>
 <p class="metin">
  DAĞITIM: ÖZEN FİLM
 </p>
 <br/>
 <center>
  <a class="anaorta" href="http://web.archive.org/web/20020325025845/mailto:nihalbengisu@hotmail.com">
   nihalbengisu@hotmail.com
  </a>
 </center>
 <br/>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2000/307/sinema/1.htm), [web.archive.org (arşiv bağlantısı)](http://web.archive.org/web/20020325025845/http://www.aksiyon.com.tr:80/2000/307/sinema/1.htm)
