# FASTFOOD FESTİVAL..

*Nihal Bengisu Karaca 2001.04.21*

<div>
 <img border="0" src="/web/20020114111040im_/http://www.aksiyon.com.tr/yazar/sinek.jpg"/>
 <p class="spot">
  20. İstanbul Film Festivali zamanın karelerine sığdırılacak yüzlerce enstantaneyi kuşanmış, kendisini hakkıyla ayırdedebilecek, hakkıyla izleyebilecek bir seyirci arıyor.
 </p>
 <p class="metin">
 </p>
 <img border="0" src="/web/20020114111040im_/http://www.aksiyon.com.tr/2001/333/resimler/Fast.jpg"/>
 <p class="metin">
  Bunu bulabilmesi çok mümkün değil. Çünkü varlığıyla bir kere tutuşturuyor film izleme tutkusunu; gelsin Marcello gitsin Takashi Miike, 27 eksik öpücük veya Örümceğin Stratejisi, yok insan hakları: Fırtınadan Önce, Gülünç Felix'i görmelisin, İran filmleri iyi; Daire'ye git, Micheal Haneke'den tat! Kuşkusuz seyredilecek çok iyi film var, ama keşfedilecek yeni isimler, genç yıldızlar ve dünya sinemasından farklı örnekler ile kalitesi teyit edilmiş ve başarısı tescillenmiş yapımlar arasında kalmak da tüm festival takipçilerinin vazgeçilmez yazgısı. Durum böyle olunca dengesiz beslenmenin yan tesirlerine benzer bir zihin hazımsızlığına uğramak an meselesi.
 </p>
 <p class="metin">
  Bu yılki festival Bertrand Taveriner, Marcel Carne, Takashi Miike, Michael Haneke, Venturo Pons, Bernardo Bertolucci gibi yönetmenlerin çok sayıda filmlerine yer vermekle beraber, Federico Fellini, Vittorio&amp;Paolo Taviani, Luchino Visconti, Michalengelo Antonioni, Vittorio De Sica, Ettore Scola gibi yönetmenleri izleme imkanı vermeden de geçmiyor. Festival her yılki başlıklarına ek olarak farklı üst başlık/temalarla üslup/içerik ve janr zenginliğini de koruyor. Marcello Mastroiani özel gösterimi, Bertolucci ustanın filmlerine yer verilen Ustalara Saygı bölümü ve Canlandırma sinemasından: İtalya ve dahi yukarıda saydığımız İtalyan yönetmenler sayesinde bir Akdeniz rüzgarına kapılmış bulabilirsiniz kendinizi. İran ve Tunus'un, yapımcılığını bir Batılı ortakla yaptıkları ve daha ziyade sosyal içeriğiyle dikkat çeken filmler de festivalin önemli kilometre taşlarından. Moufida Tlatli'den Erkekler Mevsimi, Hassan Yektanpah'dan Cuma, geçtiğimiz dönemlerde Ayna isimli yapıtı ile Altın Lale'yi alan Cafer Panahi'den Daire, Bahman Farmanara'dan Kafurun Kokusu, Yasemin'in Rayihası, Muhsin Mahmelbaf'ın eşi Marziyeh Meshkini'den iki ödüllü Kadın Olduğum Gün festivalin ilgi çeken yapımlarından.
 </p>
 <p class="metin">
  Bu hafta (sözü fazla uzatmadan) derginin çıktığı tarih itibariyle hâlâ izleme fırsatına sahip olduğunuz filmlere bir göz atmayı uygun buldum. Yukarıda bahsi geçen yapımların ve ustaların vizöründen süzülen seçkinin dışında önünüzde "Burjuvazinin soğuk şiddeti" başlığı altında gösterilen Michale Haneke'nin üçleme'si duruyor. Seyirciyi eğlendirmeyi değil sarsmayı amaçlayan, gösterimlerinden önce "size huzursuz seyirler dilerim" temennisinde bulunan Haneke'nin modern kent hayatındaki buzlaşmış ilişkilere sert bakışlar fırlattığı Yedinci Kıta, Benny'nin Videosu ve Tesadüfi Bir Kronolojinin 71 Parçası isimli filmleri izlemeye değer. Tavianni kardeşlere dünya çapında ün kazandıran 1977 yapımı Babam ve Ustam yirmi yaşına kadar okuma yazma bilmediği halde bir dilbilim uzmanına dönüşen Sardunyalı çobanın gerçek hikayesini anlatıyor. Sinema sanatını serbest çağrışımların karmaşık doğası üzerine kuran Fellini'nin aynı zamanda sinemayı da eleştirdiği bir otoportre olan Sekiz Buçuk'u ve Bertolucci sinemasının prototipini oluşturan Örümceğin Stratejisi ise özel değer taşıyan yapımlar. İki/üç günde çektiği filmlerle ünlenen ve hayli ticari olduğu için sürekli eleştirilen Roger Corman'ın yine bir gün iki gecede ve sadece 30 bin dolara çektiği Küçük Korku Dükkanı B tipi korku sinemasının başyapıtını merak edenler için iyi bir seyirlik. Diğer festivallerde gösterilmiş ve çoğu ödül almış "Dünya Festivallerinden" bölümünde yer alan Wong Kar Wai imzalı Aşk Zamanı görselliği ve oyuncu performansları ile öne çıkan bir film. Aynı bölümde yer alan ve Venedik, Chicago ve FIPRESCI ödüllerini toplamış bulunan 67 Model Tanrıça ise neşeli bir yol filmi olarak nitelendiriliyor. Aynı şekilde ödüllü bir film olan Suzhou Nehri ise Çin'deki gençlerin yaşamından bir bölüm aktarıyor. Belgesel bölümleri ise önemli sinema insanlarının hayatından, onların filmlerine başka bir açıdan bakmanızı sağlayabilecek ipuçları sunuyor. Donatella Baglivo'nun 1999 yılında Roma'da karşılaştığı Türkan Şoray'dan etkilenmesiyle başlayan belgesel serüven hayli etkileyici. Luchino Visconti'nin, Bertolucci'nin ve Fellini'nin yollarını sinemaya çeken hayattan beyazperdeye yansıyanlar da bir o kadar ilgi çekici. Belgesel sevenlere...
 </p>
 <p class="metin">
 </p>
 <p class="arabaslik">
  008: Çılgın Çocuklar
 </p>
 <p class="metin">
 </p>
 <p class="metin">
  Orj adı: Spy Kids
 </p>
 <p class="metin">
  Yön: Robert Rodriguez
 </p>
 <p class="metin">
  Oyn: Anthony Banderas, George Clooney, Carla Gugino, Alexa Vega,Daryl Sabara,  Teri Hatcher
 </p>
 <p class="metin">
  Sen: Robert Rodriguez
 </p>
 <p class="metin">
  Yapım: Elizabeth Avellan
 </p>
 <p class="metin">
  Dağıtım: Film Pop
 </p>
 <p class="metin">
  Rodriguez'i küçük bütçeli "El Mariachi"den ve Banderas'lı, Tarantino'lu, Tim Roth'lu çılgın film  "Four Rooms/Dört Oda" dan tanıyanlarınız vardır. Daha yakın zamanlarda "The Faculty/Fakülte"yi yönetmiş olan Rodriguez bu sefer Dört Oda'daki  mafyatik aile babası'nın iki çocuk karakterinden esinlendiği Spy Kids ile karşımızda. Bu deneyim bir aile casusu macerası,  çocukların başrolde olduğu ideal bir James Bond olarak özetlenebilir. İki kardeş son derece tehlikeli iki göreve kalkışmışlardır: Biri dünyayı onu tehdit eden kişilere karşı korumak, ikincisi ise ailelerini birarada tutmayı başarmaktır. Yönetmen hem "El Mariachi"den önce çektiği aile komedilerine geri dönüyor, hem de Mr. Lisp ve büyük bir fantezi karakterleri yelpazesi açıyor. Cortez ailesi birden kendilerini düşleri gerçekleştiren sanal gerçeklik odası, elektroşok veren çikletler, önceden programlı denizaltıları gibi hayalgücü araç ve gereçleriyle birlikte bir ajan dünyası içinde buluyorlar.
 </p>
 <p class="metin">
 </p>
 <p class="arabaslik">
  Juliette Binoche :
 </p>
 <p class="metin">
  HÜZÜN GÜZELİ
 </p>
 <p class="metin">
  Binoche...Yani, "Kieslowski'nin Mavi'si için başka bir yüz olamazdı, Binoche olmasaydı belki Mavi olmazdı" dedirten kadın. Bir özdeşleşme, bir canlandırma makinası o; yalnız takır tukur sesler çıkaran mekanik bir makine değil, insanın iç dinamiği, hücre sistematiği gibi doğal bir mekanizma. Çıkık elmacık kemiklerinin gerisinden anlamlı anlamlı bakmasıyla meşhur. Bazen dozunu kaçırsa da bu anlam dolu hüzünlü yüz tam da hayatın ne olduğunu artık bilen ve onun güzelliğine güzelleme yapma yanılgısına düşmeyecek kadar kendinden emin olan karakterlere yakışıyor. Damage/Ölesiye ve Blue/Mavi'de belki o yüzden bu kadar güzel. Aksine, bir Chantal Akerman yapımı olan A couch in Newyork /Newyork'ta bir çılgın ise aynı nedenlerle oturmuyor Binoche'in üstüne,  son dönemde izlediğimiz Çikolata'nın hayat dolu neşeli göçebesi de aynı şekilde muallak duruyor Binoche'de.
 </p>
 <p class="metin">
  Daha Konservatuar'dan mezun olduğu yıl Godard'ın dikkatini çeken Binoche'in az sayıda filmle elde ettiği büyük bir ünü ve 1993 yılında Kieslowski'nin THREE COLOURS üçlemesinin ilki olan BLUE Blue/Mavi ile aldığı pek çok ödülü var. Juliette bu filmle en iyi kadın oyuncu dalında Cesar Ödülü, Berlin Film Festivali Felix Ödülü,   Venedik Film Festivali Altın Aslan Ödülü, Toronto Film Festivali Metro Medya Ödülünü aldı.  Önümüzdeki günlerde Les Enfants du Siecle/Aşkın Büyüsü'nde izleyeceğiz Juliet Binoche'yi. Oyuncu George Sand adıyla ünlenen Barones Dudevant'ı canlandıracak.
 </p>
 <p class="metin">
 </p>
 <p class="arabaslik">
  Film—Yön'ün sinema günleri
 </p>
 <p class="metin">
  Günler sinemayla dolup taşıyor. İstanbul Film Festivali tüm yoğun içeriğini zamana yaymaya uğraşadursun  Film Yönetmenleri Derneği de boş durmuyor ve çok nadir rastlanılan bir imkanı, seyirciyi yönetmenlerle karşı karşıya getiren etkinlikler hazırlıyor.    Film—Yön'ün Taksim Atlas Pasajı'ndaki merkezlerinde düzenlenen bu etkinlikler  film gösterimleri, film analizleri ve edebiyat uyarlamaları başlıkları altında gerçekleşecek. Koordinasyonu Artun Yeres'in yaptığı etkinlik takvimine göre  Wincent Gallo'nun "Buffalo 66"sı 21 Nisan, Dennis Hopper'ın  "Easy Rider" ı  25 Nisan'da sunulacak. Ali Hakan'ın yönettiği film analizlerinin ikincisi Serdar Akar ve Önder Çakar'ın bulunacağı "Dar Alanda Kısa Paslaşmalar" da 27 Nisan'da gerçekleşecek. Edebiyat uyarlamaları gösterilerinde   23 Nisan'da Mahmut Yesari'nin "Su Sinekleri", 24 Nisan'da  Muzaffer İzgü'nün"Dilber"i, 30 Nisan'da  Muazzez Tahsin Berkant'ın "Mualla"sı, ! Mayıs'ta Orhan Kemal'in "Bir Filiz Vardı"sı  sinemaseverlere sunulacak.
 </p>
 <p class="metin">
 </p>
 <p class="metin">
 </p>
 <br/>
 <center>
  <a class="anaorta" href="http://web.archive.org/web/20020114111040/mailto:nihalbengisu@hotmail.com">
   nihalbengisu@hotmail.com
  </a>
 </center>
 <br/>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2001/333/sinema/1.htm), [web.archive.org (arşiv bağlantısı)](http://web.archive.org/web/20020114111040/http://www.aksiyon.com.tr:80/2001/333/sinema/1.htm)
