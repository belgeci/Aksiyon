# Şiir yüceliğe talip olmalı

*Nihal Bengisu Karaca 2000.02.05*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   "Kaşgar, Türkçenin tarihsel birikimine ve kimliğine sahip çıkışın, dilin atardamarından evrenselliğe açılan sancısından doğdu".
  </font>
 </div>
 <div id="newsText">
  <font class="detail-text">
   Nisan '98'de ismi nedeniyle zehaba kapılanlara cevap veriyor ve varoluş sebebini böyle açıklıyordu Kaşgar. Nitelikli ve içerikli bir edebiyat dergisi olmanın sorumluluğunu taşıyarak ve iyi niyetler yüklenerek yürüdüğü yolda ikinci yaşını doldurdu. Yıpratıldığı da oldu alkışlandığı da. Fakat, nasıl olsa edebiyat denen hadisenin bir vicdanı vardı. Dört genç adam olarak başlayan koşu bugün iki kişiyle devam ediyor. Ömer Erdem, Cevdet Karal'la birlikte aldığı yolu anlatıyor.
   <br/>
   <br/>
    Kaşgar dergisini çıkaran iki isimden birisiniz, dergi için harcadığınız zihinsel ve bedensel mesai de malumumuz. Bir tarafta insanın hakikate olan temayülünü açığa çıkarma gibi bir misyon, kağıt, kalem ve Kaşgar var. Diğer tarafta kamera, televizyon ve TRT?
   <br/>
   <br/>
   Yeryüzünde mesleği ve meşrebi birbirine denk olan çok az insan var. Bir çok insan meslekle meşrep arasındaki çelişkiyi yaşıyor. Benim açımdan teorik olarak kameramanlık mesleğinin zenginleşme getirdiğini söyleyebilirim. Bu meslek sayesinde sık sık seyahat ediyorum. Zihinsel sıhhatin gerçekleşmesi anlamında çok olumlu tarafları oluyor bunun, Türkiye'nin üçte ikisini gördüm. Öte yandan kameraya alınan her kare an içindeki estetiğin zaptıdır, bana göre. Bu anlamda kamerada zaman tozlarını gördüğümü söyleyebilirim. Ayrıca mesleğim ve meşrebim arasındaki çelişki beni sürekli diri tutuyor, zihinsel konformizmden uzak kalıyorum böylelikle.
   <br/>
   <br/>
    Kaşgar sadece bir şiir dergisi değil. Bu  araştırma yazıları, öykü, çevirilerle kuşatılmış bir edebiyat dergisi. Ama hiyerarşik olarak şiir yukarıda duruyor gibi.
   <br/>
   <br/>
   Şair olmakla bir edebiyat dergisi çıkarmak birbirinden farklı şeyler. Bir dergi çıkarırken edebiyatı bütünüyle algılamak o algılayışınızın zeminini sözkonusu ürünlerle en üst düzeyde doldurmak zorundasınız. Bizim modern Türk edebiyatımız dergilerden neşet eden bir edebiyattır. Türk edebiyatında şairlerin çıkardığı dergilerin daha belirgin bir yere sahip olduğunu görürüz. Türkiye'nin en uzun ömürlü dergisi Varlık bir şair olan Yaşar Nabi tarafından çıkarılmıştır. Necip Fazıl'ın "Ağaç" ve "Büyük Doğu" dergisi, keza, Sezai Karakoç un Diriliş dergisi gibi örneklerle çoğaltabiliriz örnekleri. Ama bir Fazıl Hüsnü Dağlarca sadece şiir yazmış ve bu tip işlere karışmamış. Demek ki şair olarak varolmanın olmazsa olmaz koşullarından biri değil dergi çıkarmak. Ama Türk edebiyatında da bugün kendisini kanıtlamış olan bir çok şairde bu özellik var. Hem Türk edebiyatının karakteristiğinden kaynaklanıyor bu, hem de şairlerin içindeki idealin, arzunun devamlı uyanık olmasından.
   <br/>
   <br/>
    Tarihsel süreç içinde ve yüzyıl için nasıl bir anlam yüklüyorsunuz şiire?
   <br/>
   <br/>
   2500 yılında bile değişmeyecek şeylerden biri insan. Makinaya yaklaşsa bile hakikate susamışlığı bitmeyecek. En azından bir insan için böyle olacak bu. Bir insanın olduğu yerde bile söylenecek çok şey var der Tanpınar. Yaşadığımız zamana karşı sorumluluğumuz bu kitabı ne taraftan okuduğumuza bağlı. Biz şiir adına bu kitabı hakikat tarafından okumak istiyoruz. Şiir kelimelerle yazılır, kelime mutlak değildir şair için, ama kutsal bir araçtır. Kutsi duyuşla kutsal olan aracı insana en yakın yerde buluşturabilen şairler bana göre insanlık çizgisinde bir iz bırakabilecekler.
   <br/>
   <br/>
    Düşüş'ten kurtulmak ve kurtuluşa ermek bağlamında şiir'e çok özel bir misyon yüklediğiniz oluyor. Ve yeni bin yılda insan şiir'le hesaplaşacak diyorsunuz.
   <br/>
   <br/>
   Şiir mutlak anlamda kutsal değildir, bir put gibi getirip insanlığın ortasına koymuyoruz şiiri, yanlış anlaşılmasın. Aksine, evrensel hakikatin yerini tutmak için ortaya çıkan putlara meydan vermeyecek en önemli yokedici şiir.
   <br/>
   <br/>
    Az önce araç olduğunu söylediğiniz kelimenin kutsallığı zamanla şiiri kendi kendisinin amacı/putu haline getirmiyor mu?
   <br/>
   <br/>
   Yeryüzünde herşey ölümlü, ağaç, eşya, dil, medeniyet. Bütün bunları oluşturan ve içlerinde yaşayan insandır. Bunların ölümlü olduğunu tarih bilgisi sayesinde görürüz. Şair şu soruyla karşı karşıyadır? Nasıl olur da ben, bir gün ölecek olan bir şeye kendimi adarım? Bu gerçek karşısında insan kaosa düşebilir. Bizim hakikat duyarlılığı dediğimiz şey bizi bu çıkmazdan korur: "Ben ölümlü olduğumu biliyorum, ama ölümsüz olanı istiyorum". Ölümsüz olan tek şey Tanrı. İnsan Tanrının neşvesine yaklaştığı ölçüde insan. Şiir ise 'hakikat'e yaklaştıkça, onun derdiyle dertlendikçe, yüce. Şiir de sanat da bu yüksekliği arzuladığı müddetçe değerlenir bana göre. Edebiyat geçmişte olduğu gibi yeralmıyor hayatımızda. Annenin çocuğu ile , amirin memuru ile iletişiminde bile o yitirişin göstergeleri var. Şairler olarak diyoruz ki, "insanın bu hakikatten kopuşuna şiir çözüm getirebilir". Şiir insanlığın sürekli ilişkide olduğu bir duyuş alanı. İnsan kendi mayasıyla karşılaşmalı, bu karşılaşmadan korkmamalı. Bugün hayatımızı kuşatmış olan saçmalıkların boğuntusundan en az hasarla kurtulmanın bir yolu olabilir şiir. Bunu romantik bir çizgide değil, şiirin söyleyebileceği en sert şekilde, dilin içinde barınan o gizli anarşizmi de barındırarak söylüyoruz. Amir masanın arkasında öylece duran bir mumyaya benzediğini memurunun yazdığı bir şiirle duyabilir ve bu hissi yaşayabilir. Böylelikle iki taraf için kötücül ve sorunlu olan ilişki daha insani bir düzeye kayabilir. Böylesine sıradan ve saf bir kutsallık bu.
   <br/>
   <br/>
    Şiir yüceliğe talip oldukça yükselen bir çözüm önerisi. İstikametini böyle belirlemek onun oluşum sürecine bir müdahale değil mi? Çünkü sanat varlığa ilişkin olduğu kadar yokluğa da ilişkin değil mi? Ona "öteki" şiir mi diyeceğiz?
   <br/>
   <br/>
   Bizim çizmeye çalıştığımız şey bir üst atmosfer, bu üst atmosferin şahsiyetlerdeki açılımı ve yankısı elbette farklı farklı olmalı. Sözgelimi 18. yy.'da aynı teknikle şiir yazan yüzlerce şair var ama bunların içerisinde Şeyh Galip şiire en üst perdeden yaklaşan olduğu için biz bugün o şiirin sosyal hayatına denk düşen bir hayat yaşamadığımız halde, o şiirin gücü, zenginliği ve masumiyeti karşısında hayranlık duyuyoruz.
   <br/>
   <br/>
    Edebiyat dergilerinin yerlilik, elitizm, üst dil vs gibi noktalar, kanunlar üzerinde ayrıca ve önemle durduğu görülüyor. Dergiler duruşunu tayin etmek ve bu duruşu ayrıcalıklı kılmak gibi bir dert içindeler, sizin derdiniz nedir, Kaşgar'ın konseptini hangi ilkeler belirliyor?
   <br/>
   <br/>
   Bazı şairlerin poetikaları olur, bazıları sadece şiir yazarlar. Ama hiçbir zaman başta belli bir poetikadan hareketle şair esere gitmez. Eserden poetika çıkar. Önemli olan yola çıkmaktır, yolu iyi okumak ve yolda olmaya niyet etmek gerekir. Bir çok manifesto yayınlayabilirsiniz. Bunlar belki size bir ilgi topluluğu getirir, ama bunlar ayağınızın bağı da olabilir. Sanat bir özgürleşme hareketidir. Eylem srasında ilkeler değişerek zenginleşebilir. Temel ilke iyiniyetle bir edebiyat dergisi çıkarmak.
   <br/>
   <br/>
    Edebiyat Dergisini iyi yapan nedir o halde?
   <br/>
   <br/>
   Birincisi nitelik, ikincisi edebiyata bir bütün olarak bakmak, şiirinden incelemesine, denemesinden öyküsüne kadar vasatın üzerine çıkmayı kendisine dert edinmiş ürünleri biraraya getirmek. Nitelik böylece kendisine bir yelpaze oluşturur. Bu nitelik kendiliğinden bir duruş getirir. Mesela başlangıçta Kaşgar ismi bize zarar getirebilirdi, ama sonuçta bizi tanımlayan yaptığınız işiniz olacaktı, öyle de oldu. Evrenselliğe açık olmakla birlikte "burada" olduğu bilincinden uzaklaşmamak gereklidir ayrıca. Burası Anadolu coğrafyasıdır. Burada kelimelerin ve davranışların bir tarihi vardır.
   <br/>
   <br/>
    Kaşgar hangi şartlarda çıkıyor? Otomobillerine ve pantolon çizgilerine önem veren bir topluluğa sızmaya çalışırken hangi kanalları kullanıyor?
   <br/>
   <br/>
   Kaşgar'ın bir şanslı tarafı, Cevdet Karal gibi hem şair hem de reklamcı yönüyle birikimli bir editörünün olması. Görsel ve teknik hazırlığında çok büyük katkısı var Karal'ın. Şair olarak ve bir edebiyat tutumu geliştirmek bağlamında biz birbirimizin ilk eleştirmenleriyiz. Kaşgar aynı zamanda Kitabevi Yayınları sahibi Mehmet Varış'ın fedakarlığı ile çıkıyor. Kaşgar pek çok Anadolu şehrine ulaşıyor. Konya, Erzurum, Ankara, Malatya, Kütahya, Samsun, Van, İzmir gibi. Şimdi Dünya Dağıtım sayesinde daha çok yere ulaştırabiliyoruz. Ancak Edebiyat dergisi bir magazin dergisi gibi her bayiye gidemiyor. İmkanlarımız da buna zaten müsait değil. Görüntümüz arkamızda bir destek olduğu izlenimi veriyor ama aslında yersiz ve yurtsuz bir dergiyiz biz! Büyük bir fedakarlıkla çıkıyor Kaşgar, yakınımızda olanlar biliyor bunu.
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=2CA014001C62CB07C6FB2ECB98DC0DDC?newsId=5826), [web.archive.org (arşiv bağlantısı)](http://web.archive.org/web/20130103120444/http://www.aksiyon.com.tr:80/aksiyon/newsDetail_getNewsById.action;jsessionid=2CA014001C62CB07C6FB2ECB98DC0DDC?newsId=5826)
