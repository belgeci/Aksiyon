# Borges 11 yıl önce...

*Nihal Bengisu Karaca 1997.07.05*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Ne bana anlamsız gelen seçkin bir azınlık için, ne de 'yığınlar' için... Kendim ve dostlarım için ve zamanın akışını yumuşatmak için yazıyorum."
  </font>
 </div>
 <div id="newsText">
  <font class="detail-text">
   Buenos Aires'li yazar Jorge Luis Borges 11 yıl önce bu günlerde öldü, 1986'nın Haziran 27'sinde. Gerçi ne yazdıklarının bu kadar okunacağına inanıyordu, ne de öldükten sonra anılacağına. Buenos Aires'te ve Meksika'da insanlar kendilerini çok ciddiye alırlardı oysa. O ise konferansını dinlemeye gelenlerin onbeşi bulup bulmadıklarını soruyormuş, dinleyicilerin sayısı beşyüzmüş üstelik. Fakat yaşamın sorduğu sorular böyle mütevazı olmamış hiç. ''Zaman beni sürükleyen bir nehir, ama nehir benim; beni parçalayan bir kaplan, ama kaplan benim / Beni tüketen bir ateş, ama ateş benim. Evren, ne yazık ki gerçek; ben ne yazık ki Borges'im." Yazmamak yazgısında yokmuş ona göre. Ne yazacağını değil ama  bir şeyler yazacağını  başından beri biliyormuş.
   <br/>
   <br/>
   Yaşamın içinde olan herşey  üzerine düşünmeye çalışan Arjantinli bir yazar. Görülebilen ve dokunulabilen bulguların  yüzeylerinde oyalanmadı ama gizemciliğin sallantılı tahtına da yüz vermedi. ''Çoktaan bilinmekte'' olduğu sanılan şeylerin, kesin olguların kenar boşluğunda ürettiği soruları sürekli artırarak yaşadı Borges. ''Yorgun Bir Adamın Düşülkesi''nde 'olguları bir yana bırakalım' diyordu. 'Kesin olgular' uydurma ve düşünme için birer başlama noktası olmaktan öte bir şey de değildiler. Kuşku ve unutma öğretiliyordu Borges'in düşülkesi'nde. Külliyatların ve müzelerin olmadığı, fazladan hiçbirşeyin bilgisine ihtiyacın duyulmadığı bir ütopya. Düşleri Tanrı'nın insana bahşettiği sonsuzluk alanı olarak görüyordu. Önce düşü görüp sonra mı yaşıyordu, yoksa öykü mü başına geliyordu bilinmez. Düş ve gerçekliğin, sonsuzluk ile parçanın ilişkisi, geçişkenliği ve kesişmeleri  üzerine pek çok öyküsü vardır. Hatta bir karabasan gibi kaçtığı ama dilinin vazgeçilmez metaforları olan ''labirent'' ve ''ayna'' bu gaib sorular ormanının görünür temsilcileridir. Borges'in kısa ve bilgece akıp giden hikayelerinin bunca okunmasının sebebi, insanın özgürlüğü, insanın evrenin gördüğü bir düşten ibaret olduğu kuşkusu, kaderin sınırları gibi en çetrefilli meseleleri  okuyucu için olabildiğince kolaylaştırarak; onları gündelik hayatın akışı içinde anlamlandırarak aktarmasıydı. 'Sözcükler paylaşılmış bir hafızayı gerektiren simgelerdir' diyordu. Ancak bir 'köprü' idiler. Sanat rüyalar ve hayaller ülkesi üzerine yapılacak büyülü ve şaşaalı bir etkinlik değildi  ona göre. 'Gri' köşeler Borges'i gözalıcı olanlarından daha ziyade çekti. Öte yandan bir gerçeği ispatlamak kaygısıyla, edindiği tecrübeleri serdetmek üstünlüğüyle yazmaktan geri durdu. ''Eğer elimde bir zenginlik varsa o, kesinliklerden değil, zihinsel karışıklıklardan oluşuyor''...
   <br/>
   <br/>
   Avrupa'nın çıkış yolu
   <br/>
   <br/>
   Kendi ülkesinden önce başka ülkelerde meşhur olmuş ve çok geniş bir okuyucu kitlesi tarafından okunmuş, ender yazarlardandır Borges. Bunda savaş sonrası Avrupa'sının kimi yaralarını sarmakla meşgul, kimi Naturalizm'in sığlığında yuvarlanan, kimi de boşluk içinde bir yön arayan Avrupa ülkelerinin edebi durumunun da payı var. İletişim yayınlarından çıkan ve yayımı nazikçe ölüm yıldönümüne denk düşürülen James Woodall imzalı   kitapta şöyle deniyor: ''Tüm dünya edebiyatı için Borges bir çıkış yolu oldu. Zarif nüktelerle ışıldayan entellektüel gücü Avrupa'nın örselenmiş kültürleri üzerinde düşünme olanağı yarattı ve bir yanıt oluşturdu.'' Gerçekten de o, bir Türk hakkında duyduğu söylenceyi İtalyan bir kahraman üzerine kurgulayıp çünkü Türkleri çok iyi tanımıyordukapı komşusu gibi konuşturabilirdi (Bekleyiş).  İskandinav kökenli bir ozanı tek bir sözcükten oluşan efsanevi bir gelenek üzre konuşlandırabilirdi (Undr). Kum Kitabı'nda olduğu gibi de yapabilirdi mesela. Bombay'dan gelen  89 sayfalık bir kitabın yalnızca bir tek kez görünen sonsuz sayıda sahifeden oluştuğunu anlatabilirdi. Ve bu, Borges'in evren içindeki  olasılık sonsuzluğuna duyulan dehşetin 'sükun' içinde aktarılışından başka bir şey olmazdı. "Varolmak fotoğraflanmak"sa eğer, "gerçek' lekeli bir yalandı; ama insan evrenin mucize olduğuna 'şaşmadan' yaşardı, yaşıyor olduğuna şaşmadan...
   <br/>
   <br/>
   Kitap ve körlük
   <br/>
   <br/>
   "Yazarken kimi zaman yazdığımın daha önce var olduğu duygusuna kapılırım. Başlangıcı ve sonu aşağı yukarı bilirim, aradaki bölümleri ise keşfederim. Ama onların benim özgür istemime bağlı oldukları duygusuna kapılmam. Onlar nasılsalar öyledirler, ama gizlenmişlerdir,  şair olarak görevim onları bulmaktır." Herşeyi önceki bir dünyada gör müşmüydük? Bilmek dediğimiz 'hatırlamak' mıydı yoksa? Bacon'un dediği gibi  miydi; öğrenmek anımsamaksa bilmemek yalnızca unutmuş olmak anlamına mı geliyordu?. Belki de bu yüzden bir kitap okumanın aşık olmaktan ya da seyahat etmekten aşağı kalır yanı yoktu Borges'çe. Okuyacak, hatırlayacak; hatırlayacak ve kitap olacaktık. İnsanoğlunun başına örülen çorapların nedeni buydu. Şarkısını söyleyebileceğimiz bir şeylerin olması gerekiyordu; herşey eninde sonunda kitap olacaktı.
   <br/>
   <br/>
   1955'te kaybettiği gözlerinin ardından ağladığı söylenemez. Şöyle demiş: "Bir şey sona erdiği zaman bir şeyin başladığını düşünmemiz gerekir." Yazar için körlüğün en acı yanı okuyamamak olsa gerek. Okuyamıyor oluşunun iyi yanlarını bulmuş; söylediklerine bakılırsa  bu sayede zamanın farklı akış biçimlerini  duyumsama şansı elde etmiş . Borges Anglo Sakson dilleri hakkındaki merakını da bu dönem tatmin ediyor. Bol bol dolaşıyor ve ona verilen bu loş dünyanın her anını 'yaşıyor'. İşte "Armağanlar Şiiri"nden bir bölüm: "Kimse yakınıp yerindiğimi sanmasın / bu lütfundan yüce Tanrının / bana ilahi bir şaka yaptı / kitabı ve körlüğü aynı anda bağışladı"
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-2744-borges-11-yil-once.html), [web.archive.org (arşiv bağlantısı)](http://web.archive.org/web/20131219084332/http://www.aksiyon.com.tr:80/aksiyon/haber-2744-borges-11-yil-once.html)
