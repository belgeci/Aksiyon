# İşın ıçınde "perı"var

*Nihal Bengisu Karaca Bilinmeyen-tarih*

<div>
 <p>
  <font>
   Olacakları öngörebilmekten ve olan biten olduğunda “orada” olmaktan ekmek yiyen bir adam, sevgili eşi ölüme giderken oradaydı; fakat ne ölümü öngörebildi ne de bu ‘son’a bir “yorum” getirebildi. Daha iki hafta önce ev arıyorlardı, mutluydular; az bulunur mutlu çiftlerdendiler, sahi ölüm de çok aramıştı onları, öyle olmasa böylesine büyük bir haz ve hızla ayırmazdı eti kemiğinden...
   <br/>
   <br/>
   Adamın eşsiz ‘mutluluk’ tasarımı güzel bir bahçeden mezbeleliğe döndü. Tendeki yara kurtları çağırır da, ruhtaki yara müdahalesiz kalır mı? Nitekim geldiler, kapkara kanatlar ve bir çift kırmızı göz ile...
   <br>
    <br>
     Filmin çıkış noktası John A. Keel tarafından 1975 yılında yazılan ve 1966–67 arasındaki dönemde Batı Virginia bölgesinde kayıtlara geçmiş bazı garip olayları anlatan The Mothman Prophecies adlı kitap. Gecenin Nefesi eşini kaybettikten sonra bir röportaj için yola çıkan ama kendisini bir buçuk saat içinde en az altı saat uzaklıkta Ohio sınırında bulan Washington Post muhabiri John Klein’in içine düştüğü gizemli durum üzerinde yoğunlaşıyor. Kasabaya nasıl ve neden geldiğini bilmeyen Klein burada bulunanların garip sesler ve görüntüler dolayısıyla şerife başvurduğunu öğreniyor, mesele gazetecilik merakını kamçılasa da olayla asıl ilgisi o yaratığı gördüğünü söyleyenlerden birinin çizdiği resim dolayısıyla başlıyor; çünkü bu resim, sevgili eşi Mary’nin kaza sonrası yatırıldığı hastanede çizdiği resmin tıpkısı. Yaratık kimilerine sadece görünmekle kalmıyor, o kişilerle temasa geçiyor ve gerçekleşecek kötü olaylar hakkında kehanette bulunuyor. Kendisini İngrid Cold olarak tanıtan yaratık John’la da telefonda konuşuyor ve bir süre sonra cızırdayan ve içeriği çok zor anlaşılan telefonlarla vermeye başlıyor mesajlarını; bunlar gelecekten haber veren cızırtılar... Doğru dürüst bir Tanrı inancı bile olmayan John bir yandan kehanetlerin tutmasının yarattığı felsefi sorunlarla başa çıkmaya çalışıyor, bir yandan da zihnine üşüşen saplantılarla: Ya İngrid Cold eşi Mary’nin boyut değiştirmiş haliyse?
     <br>
      <br>
       Gecenin Nefesi sıradan bir spritüel–gerilim filmi değil. Filmin sonunda pek çok soru yanıtsız kalıyor, senaryonun yer yer çöktüğü oluyor ama film bu tür filmler arasında nadiren görülebilecek bir doğru yaklaşım örneği sergiliyor. Genelde yapılagelen, doğaüstü yaratıklara “iyi” ya da “kötü” gibi insani nitelikler verme hatasına düşmüyor sözgelimi. Yaratıkların doğasını yüce ve kutsal bir halkaya ya da şeytani güçlerin himayesine vermiyor; mitolojilerde Pervaneadam ya da Güveadam olarak yer alan bu yaratığın akıl karıştıran bir cin/peri mi olduğu yahut öldükten sonra bu dünyaya sıkışmış bir ruh mu olduğu tam bilinemiyor, bu yaratığın tam olarak ne olduğuna ya da insanları neden bilgilendirdiğine dair derin “ufuk açıcı” teoriler getirmiyor film. Gecenin Nefesi “İşte bu yaratık, şeytanın baba tarafından onüçüncü göbekten akrabası olur, derdi mısır piramitlerine gömülmüş yazıtları ele geçirmektir, çok su içenlere musallat olur, üç kere çağırırsan gelir, ona karşı koyacak tek şey aşkın gücüdür” gibi komik formülasyonlarla güya çok gizemli olan bir şeyi “ifşa” etme işini bu işleri kendine misyon edinmiş diğer filmlere bırakıyor. Film biçim–öz ilintisinin önemini fazlasıyla içselleştirmiş bir kurguya sahip. Bu tür olaylarda genelde hiçbir somut kanıt olmaması, elde sadece “olayı o anı yaşar gibi anlatan” tanıkların bulunması durumunu sinema diline başarıyla uyarlıyor yönetmen, anlatıcı ifadelerini baz alıyor ve flash–backler serpiyor bu anlatıların arasına. Sıradışı olayların korku ve kaygının zihne üşüşmesiyle birlikte, düşünce hızıyla paralel olarak kurgulanması, bu yaratıkların dini metinlerde “vehm, vesvese, sıkıntı ve huzursuzluk” haliyle birlikte anılmasını hatırlatan bir huzursuzlukla imajine oluyorlar perdede. Gecenin Nefesi yetenekleri bizden fazla, biraz müşfik biraz tehditkâr, ne iyi ne kötü olan bu varlıkların kehanetlerine fazla anlam yüklemenin hayatın gerçek anlamını kaybettirecek tehlikeli suları hakkında uyarıyor izleyiciyi; ama hep sığ sularda dolaşan ve beş duyusundan ötesini kabul etmeyenlerin dünya algısına “âlem”in partiküllerinden serpmekten de geri durmuyor. Richard Gere’i hapsolduğu romantik, derinlikli, maceraperest, mürekkep yalamış kentli sevgili/koca imajından epey uzaklara taşıyan film, Truman Show’da Truman Burbank’ın dişlere keman çaldıracak kadar sinir bozucu eşi Meryl’i canlandıran Laura Linney’i makul, mütevazı ve hoş bir “şerif” rolünde çıkarıyor karşımıza. Kendisini eğer kısmet olursa Kate Spacey’yli, Kanet Winslet’li Alan Parker yapımı The Life of David Gale adlı yapımda da göreceğiz.
       <br>
        <br/>
        <br/>
       </br>
      </br>
     </br>
    </br>
   </br>
  </font>
 </p>
 <p>
  <font>
   (Bu yazı 20 kez okunmuştur)
  </font>
 </p>
</div>


Kaynak: [www.aksiyon.com.tr](http://www.aksiyon.com.tr:80/yazdir.php?id=11816), [web.archive.org (arşiv bağlantısı)](http://web.archive.org/web/20050227214205/http://www.aksiyon.com.tr:80/yazdir.php?id=11816)
