# Şiirle "zarif" günler...

*Nihal Bengisu Karaca 1998.02.28*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   "Bir kalbiniz vardır onu tanıyınız/ Bir şehir kadar kalabalıktır bazıları/ Bir dehliz kadar karanlıktır bazıları/ Konuşurlar/ İsterler/ Susarlar/
  </font>
 </div>
 <div id="newsText">
  <font class="detail-text">
   Dinlememişseniz nice yıl kalbinizi/ Ev meslek iş para geçim diyerek/ Düşünün şimdi bir de/ Şehirlerde kasaba ve köylerde/ Başını eğmiş kalbiyle söyleşen biri olduğunuzu."
   <br/>
   <br/>
   Cahit Zarifoğlu
   <br/>
   <br/>
   "Ne çok acı var" cümlesiyle başlar "Yaşamak"a. Şair Zarifoğlu'nun şair kimliği acılarının hem kaynağı hem tartışmasız melhemi gibi. "Yaşamak", oluşlar denizinden çekilip çıkarılabilenlerin bir çentikle kaydedildiği duvardır sanki. Hayatının muhasebesini yapar bu eserinde. "Utançla yerle bir olarak hatırlıyorum sözlerini". Peygamberimizin hadisinden  bahsetmektedir. "Her secdenin ele geçmez bir fırsat olduğunu anlıyor ve 'secdede olmadan secdede olmak'larımı ahvah ile anıyorum." "Utanç içerisindeyim."
   <br/>
   <br/>
   Şüphe ve isyana uzantısı olmayan ancak sınırında durduğu gerçeklerin doğurduğu depremle sarsılan bilinç titremelerine rastlarız. Şairin şiiri ve onun arkaplanındaki derinliği anlaştırma sürecini aktarmasıdır "Yaşamak". Döneminin yazar ve edebiyatçılarından farklıdır Zarifoğlu. Sözgelimi Akif İnan onu ideolojik meselelerde biraz sorumsuz gördüğünü açıklar. Estetik eğilimleri, giyimi kuşamı ile de lakayt bir görüntü sergilemektedir. İnan ancak görüşmeleri sıklaştıkça anlar; Zarifoğlu'nu siyasal dedikodular ilgilendirmemektedir, gerçek bir 'hareket' adamıdır o. Şiirinden konuşmak ise zordur. Herşeyden önce 'anlaşılamazlık' sorunu gün gibi ortada olacak ve her fırsatta dile getirilecektir. Ancak modern şiir açısından bir 'imkandır' o. Zaten "...modern şiir anlaşılmaktan ziyade çağrışımlar yoluyla estetik etkilenimler yaratmayı hedefler". V. Bahadır Bayrıl'ın yaptığı alıntı tüm bu 'anlaşılmazlık' sıkıntılarını dağıtacak cinsten. Şöyle der Eco: " Modern yazın türlerinde metin, yazarın 'kelimeleri'; okuyucunun 'anlamı' getirdiği bir pikniktir." Bu bakımdan da Zarifoğlu şiiri modern Türk şiiri içinde bir mihenk taşı özelliği taşır, şiirini kurduğu platform, kullandığı imgeler ve hep yeni baştan okunması gereken söz dizimi ile gündelik hayatta bir şeylere karşılık düşen şiir değil; 'ulaşılması gereken şiir'dir. Sözgelimi bir Attilâ İlhan şiiri ile sevdiğiniz kıza serenad yapabilirsiniz. Ama Zarifoğlu şiirinin merkezinden; "İşaret Çocukları"ndan bir kaç dize okumak işinizi oldukça güçleştirecektir.
   <br/>
   <br/>
   "Tecellide tekrar yoktur" ilkesiyle yazan Cahit Zarifoğlu'nun şiiri M. Lütfi Şen'in düzenlediği, Turan Koç, V. Bahadır Bayrıl, İhsan Deniz, Cevdet Karal ve Ömer Erdem'in konuşmacı olarak katıldığı etkinlikte konuşuldu. Zarifoğlu'nun 'güç solunabilir şiir ortamı' 'modern şiir' merkezli mülahazalar eşliğinde deşifre edilmeye çalışıldı.
   <br/>
   <br/>
   Erdem Bayazıt'ın, 'damarında dörtnala koşan bir at vardı' diye tanımladığı şair "Şairin 'Yaşamak' olarak portresi"nde anıldı; Zarifoğlu bu kez zengin kişiliği ve hayatı okuma biçimi ile, birlikte geçirilen yaşanılmışlıklar ışığında çözümlenmeye çalışıldı. Erdem Bayazıt'ın yanısıra Akif İnan, Ersin Nazif Gürdoğan ve Alaaddin Özdenören'in katıldığı "İns'ten Türk hikayesine Bir Bakış", Zarifoğlu'nun anlatı türlerinin çeşitli birimlerinde yaptığı çalışmaları ve özelde "İns" öykü kitabı çerçevesinde gelişti.. Ali Haydar Haksal'ın yönetimindeki panel Alim Kahraman, Hasanali Yıldırım ve Ömer Lekesiz'in konuşmaları ile tamamlandı.
   <br/>
   <br/>
   'Anadolu'da yaşayan bir insanın, soyutlanmış bir hayatın kristalize edilmiş hali' ile "İns" imgelem gücü ve eşyaya çok farklı açılardan bakabilme cihetiyle bambaşka bir 'anlatıcılığa' tekabül eder. Zarifoğlu metnin dışında kalmaz; 'kızgın taşlarda gezmekte olan karıncanın yanan ayaklarını' betimler örneğin; şairin metodu ile anlattığı şeye içeriden bir bakış getirir. Köy enstitüsü ideolojisi merkezinde edebiyat yapan hikayecilerin karşısında o, "sanatçı" yönelimleriyle saf ve katışıksız bir doğa şiiri olarak kurmuştur "İns" i...
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-3510-siirle-zarif-gunler.html), [web.archive.org (arşiv bağlantısı)](http://web.archive.org/web/20130928202448/http://www.aksiyon.com.tr:80/aksiyon/haber-3510-siirle-zarif-gunler.html)
