# Kobayın iktidarla imtihanı

*Nihal Bengisu Karaca Bilinmeyen-tarih*

<div>
 <p>
  <font>
   Deney, konusunu 1971’de yapılan ve kayıtlara “Stanford Hapishane Deneyi” olarak geçen gerçek bir olaydan alıyor. Deneyin kapsamı, oluşturulan hapishane atmosferinde 20 erkeğin bir kısmına gardiyan, bir kısmına mahkum rolü verilerek iki hafta birlikte yaşamalarının sağlanmasıydı.
   <br/>
   <br/>
   Bir grup insan alınır; insanların şiddete eğilimli cinsten, yani erkek olması, sabıkalı olmamaları ve son derece sağlıklı kişiler olmasına dikkat edilmelidir. Kimine ‘erk’ verilir, kiminin nasibine boyun eğmek düşer. İtaat etmek zorunda kalan grup kendi yağında kavruladursun, üniforma giymiş ve ellerine birer dipçik verilmiş otorite temsillerinin bunun bir oyun olduğu gerçeğine yabancılaşması için iki gün yetecektir. Kendisine gardiyan rolü verilmiş sekiz adam biraz daha saygı beklemektedirler; madem ki hapishaneye dönüştürülmüş bu labaratuvarda huzur ve düzen gerekmektedir, o halde, lütfen saygı, lütfen itaat, lütfen beyler, buna çok açız!
   <br/>
   <br/>
   Deney, konusunu 1971’de yapılan ve kayıtlara “Stanford Hapishane Deneyi” olarak geçen gerçek bir olaydan alıyor. Deneyin kapsamı, oluşturulan hapishane atmosferinde 20 erkeğin bir kısmına gardiyan, bir kısmına mahkum rolü verilerek iki hafta birlikte yaşamasının sağlanmasıydı. Amaç sosyal rollerin insanın kişilik yapısı ve toplumsal davranışları üzerindeki etkisini ölçmekti. Deney gardiyan rolünü alan deneklerin mahkum rolündekilere aşırı şiddet uygulamasıyla yarım kaldı. Mario Giordano’nun sözkonusu deneyi ve olayları anlattığı kitabından uyarlanan film yetkin bir görsellikle donatılmış. Kullanılan ışık, filtreler, hareketli kamera ve geniş açılar deneklerin simülasyon ile gerçek arasındaki farkın belirsizleştiği bu çılgın ortamda yaşadığı gerilimi aktarabilmek için birebir; seçilen görsel malzeme klostrofobisi olanların uzak durması gereken bir film yapıyor Deney’i.
   <br/>
   <br/>
   Film sosyal rollerin karakterler üzerindeki dönüştürücü etkisini ele almak gibi doğal bir iddia taşımasına rağmen çok karakterli yapısını giderek kahraman-anti kahraman çizgisine sürükleyerek olabileceğinden azına mahkum ediyor kendini. İlk bir saat, yani 4000 DM’lık ödülü almak için deneye razı olan eğlenceli, memur kılıklı, aile babası, mülayim, lider tabiatlı, fazlasıyla ezilmiş ve sömürülmüş herbiri farklı ama aynı zamanda benzer 20 adamın şiddete ya da pasifize olmaya uzanan serencamını anlatan ilk sekanslar filmin en ilgi çekici yanını oluşturuyor. Sonrası giderek filmin başından beri tanıyıp bildiğimiz, bu deney dalgasından iyi hikaye çıkacağını düşünen eski gazeteci Tarık Fahd ile, gardiyan seçilen arkadaşları arasında önce hafifçe aşağılanan ama sonra örselenmiş egosunun ısrarlarıyla rolüne fena halde adapte olan kötü Berus’un çatışmasına sürükleniyor. Tarık’ın deney’e dahil olmadan tanıştığı ve “ölüm”, “anlam”, “kader” üzerine daha sonra açılacağı hissi veren küçük konuşmalar yaptığı Dora karakteri ise filmin içeriğine hiçbir şekilde eklemlenemiyor. En büyük hazinesi gerçek bir olaya dayanması olan, bilimsel sapkınlıkları, insan psikolojisinin iktidar ve iktidar karşısındaki sürçmelerini doğru kanallarla irdeleyebilecekken tam da bu konuda biraz zayıf kalan bir film Deney. Kıstırılmışlık duygusuna katlanamayanların ve elbisesiz bırakılarak aşağılanan, işkence gören erkek görüntüsüne dayanamayanların filmden fazlasıyla rahatsız olacaklarını da ekleyelim.
   <br/>
   <br/>
   Deney 21. Uluslararası Film Festivali’nde gösterilmiş ve halk ödülü almıştı. Film yurtdışındaki pek çok festivalden de ödülle döndü. Sertliği bakımından Alman sinemasının bazı özelliklerini taşıyan ama Amerikan sinemasının oluşturduğu beklentileri de karşılamak isteyen (nisbeten mutlu bir son yakalamak için Dora karakterini eklemesi gibi) kurgusu hızlı, orta karar bir film. Şu an gösterimde olan diğer filmlerin Deney’i standartların üzerine taşıdığı bile söylenebilir .
   <br/>
   <br/>
   Deney/ Das Experiment
   <br/>
   Yön: Oliver Hirschbeigel
   <br/>
   Oyn: Mortiz Bleibtreu, Justus von Dohnanyi, Christian Berkel, Maren Eggert
   <br/>
   Sen: Mario Giordano, Don Bohlinger, Christoph Darnstadt
   <br/>
   <br/>
  </font>
 </p>
 <p>
  <font>
   (Bu yazı 115 kez okunmuştur)
  </font>
 </p>
</div>


Kaynak: [www.aksiyon.com.tr](http://www.aksiyon.com.tr:80/yazdir.php?id=1438), [web.archive.org (arşiv bağlantısı)](http://web.archive.org/web/20050301161456/http://www.aksiyon.com.tr:80/yazdir.php?id=1438)
