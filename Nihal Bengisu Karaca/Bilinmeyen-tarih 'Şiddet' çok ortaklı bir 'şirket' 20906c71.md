# ‘Şiddet’ çok ortaklı bir ‘şirket’

*Nihal Bengisu Karaca Bilinmeyen-tarih*

<div>
 <font>
  <img border="0" height="1" src="/web/20030901230045im_/http://www.aksiyon.com.tr/images/blank.gif"/>
 </font>
 <font class="content">
  <p>
   <img border="0" hspace="5" src="/web/20030901230045im_/http://www.aksiyon.com.tr/resim/37/68.jpg" vspace="5"/>
  </p>
 </font>
 <font class="content">
  Medyanın şiddete yaklaşımı konusundaki en çarpıcı eleştiriler ve en tutkulu tartışmalar 90’lı yıllarda yapıldı. Konu akademik araştırmaların, pek çok makale ve kitabın nesnesi oldu; giderek medyayı da sardı bu eleştiri furyası, medya kendi kendini eleştirmeye başladı ve bunu o kadar abarttı ki, konu o kadar dile dolandı, o kadar çok ağızda hırpalandı ki, ‘medya ve şiddet’ konusu bugün, artık, bizzat medyanın şiddetine uğrayıp iflas etmiş kavramlardan biri olarak karşımızda durmakta.
 </font>
 <p>
  <font class="content">
   2000’lerde TV’lerin, gazetelerin ya da sinemanın şiddete olan düşkünlüklerinden dem vurmak her babayiğidin harcı değil; bir kere ağzınızı açar açmaz seyircinizin esneyerek protesto etmesini göze almalısınız, kaleminizi ‘medya ve şiddet’ kadar demode olmuş bir konuya ayarlayacaksanız okuyucunuzun sizi ‘şiddetle’ es geçeceğini bilmek durumundasınız. Ha, ağzınızla kuş tutabiliyorsunuzdur, hatta tuttuğunuz kuş ağzınızdayken şarkı bile söyleyebiliyorsunuzdur, o başka...
   <br/>
   <br/>
   Şili kökenli İspanyol yönetmen Alejandro Amenabar ’ın 1995 tarihli filmi tartışmaların en sıcak olduğu gündeme cuk diye oturması itibariyle önemli bir film. Bir de her yerinden enerji ve deneyim merakı akıyor filmin. Çünkü filmi çektiğinde henüz 23 yaşındaydı Amenabar ve gümbür gümbür geldiğini ilan ediyordu. 1997’de yaptığı, senaryosu kendisine ait olan Open Your Eyes /Aç Gözlerini ise türler harmonisine izin veren ilginç öyküsüyle dikkat çekecek ve Hollywood tarafından yeniden çekilecekti. The Others / Diğerleri ile korku-gerilim türüne inanç-inançsızlık zemininde yeni bir tat eklemleyecek, temel meselesini; ‘gerçeğin ne olduğu’ paranoyasını ve ‘gerçeklikle kurgu arasındaki sınırın nerede başlayıp nerede bittiği’ sorunsalını ince ince işlemeye devam edecekti. Tez, tez konusu olarak ‘görsel -işitsel medyada şiddet’ konusunu seçmekle hayatının en büyük hatalarından birini yapmış olan sinema öğrencisi Angela’nın içine düştüğü cinayet, gerilim ve entrika yumağını anlatıyor. Tez danışmanı onun için üniversitenin film arşivini taramaya gönüllü oluyor ve tesadüfen bulduğu gizli bir oda içinden işaretlenmiş bir video kasedini alıyor. Kasette gördüğü şeyler onu o kadar sarsıyor ki izleme odasında kalp krizi geçiriyor. Angela onu bulduğunda fazla düşünmeden onu öldüren şeyi, video kasedi alıyor. Kasedi izlediğinde bunun üç yıl önce kaybolmuş bir kızın işkence edilerek öldürülmesini gösteren bir film olduğunu anlıyor. Durumu polise bildirmek yerine, bu tip filmlere ilgisi olduğunu bildiği Chema’ya gidiyor. Chema, bu filmde kullanılan kameradan okulun popüler öğrencilerinden Bosco’da olduğunu ve hatta Bosco’nun öldürülen kızla tanışıklığı olduğunu söylüyor. Bosco’nun peşine düşen Angela onun bu işin en önemli şüphelisi olduğunu bilmesine rağmen ona hafiften kapılıyor. Bir süre sonra tek şüphelinin Bosco olmadığı, yeni bölüm danışmanı Castro ve Bosco’nun yeni sevgilisi Yolanda’nın da işin içinde olduğu anlaşılıyor. Angela, seyirci ve yapımcı, kurgu ve gerçek arasındaki sınırların her dem kaybolup sonra yeniden belirdiği pis bir labirentin içinde hem doğruyu bulmaya hem de hayatını kurtarmaya çalışıyor. ‘Sınırlar’ durumu yukarıda da belirttiğimiz gibi Amenabar’ı kışkırtan bir dinamik. Aç Gözlerini’de gerçek dünya ve düşsel dünya arasına konumlanmış algının sınırlarını, Diğerleri’nde yaşam ve ölüm, inanç ve inançsızlık arasındaki sınırları yokluyordu yönetmen; ilk filmi Tez’de ise kurgusal şiddet ile sahici şiddet arasındaki sınırın nasıl da naif olduğuna dikkat çekiyor. Snuff film (gerçek şiddet, tecavüz ve ölüm sahnelerini içeren ve undergruond yollarla izleyicilere pazarlanan filmler) türünü Hollywood’lu yönetmen Schumacher’in 99’da çektiği 8mm.den dört yıl önce ele alan Tez, olayların gerçekleştiği mekan olarak bir İletişim Fakültesini seçmekle de 8mm.den çok daha radikal bir tavır sergiliyor. (8mm.de snuff filme bulaşanlar küçük ve ticari prodüksiyon şirketleriydi.) Tez’de kokuşmaya, hem etik hem de estetik açıdan mesleğin doğrularını öğretmek yerine öğrencilerine “tek doğru vardır, o da seyircinin istedikleridir” düsturunu benimsetmeye çalışan akademik çevreler de dahil ediliyor. Sonuç şiddet imalatının yapımcının ve izleyicinin birbirine karıştığı sarmal düzlemde, her iki taraftan kaynaklanan ve her iki tarafı da tehdit eden etkileşimli bir sektör haline dönüşmüş olması. Bu denklemin en pasif ögesi gibi görünen seyircinin onu hem yuhlaması hem de ‘izlemeyi’ arzu etmesi çelişkisi ile Angela’nın suçlu ve tehlikeli olduğunu bilmesine rağmen Bosco’ya ilgi duyması arasındaki psikolojik düzlemin benzerliği de dikkat çekici. Toplumsal ilişkilerin de beden gibi metalaştığı bu özgür ve yapay çoğaltımlar çağında, geride kalan tek hakiki deneyimin ‘ölüm’, tek hakiki ilişkinin de ‘kurban ve cellad’ ilişkisi olduğu, ölümün artık hiçbir çağda olmadığı kadar arzu nesnesi olduğu söylenebilir mi? Kişilik değerlerinin inançla yüceleceğine inanmayan bir toplum sözkonusuysa, elbette...
   <br/>
  </font>
 </p>
</div>


Kaynak: [www.aksiyon.com.tr](http://www.aksiyon.com.tr:80/detay.php?id=2268), [web.archive.org (arşiv bağlantısı)](http://web.archive.org/web/20030901230045/http://www.aksiyon.com.tr:80/detay.php?id=2268)
