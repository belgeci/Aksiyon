# KİTAP VE SOKAK

*Nihal Bengisu Karaca 2001.12.22*

<div>
 <img border="0" src="/web/20020415204556im_/http://www.aksiyon.com.tr/yazar/sinek.jpg"/>
 <p class="spot">
  İlk gün, zorlu gün... Ömrünü trafik cezası kesmekten daha hayırlı, daha yüce bir şeye, mesela narkotik suçlarla mücadeleye adamak isteyen Jake Hoyt bunun sıradan bir gün olmayacağını elbette biliyordu.
 </p>
 <p class="metin">
 </p>
 <img border="0" src="/web/20020415204556im_/http://www.aksiyon.com.tr/2001/368/resimler/kitap.jpg"/>
 <p class="metin">
  Hızlı bir şekilde terfi edebilmenin yolu efsanevi polis Alonzo'nun ekibine katılmaktan geçiyordu. Alonzo'ya layık olduğunu kanıtlaması için ise önünde sadece bir gün vardı. Alonzo'nun gözü Jake'i tuttu, bu yüzden filmin adı "İlk Gün" oldu. Ama her işi kitabına göre yapmak isteyen Jake'e göre aralarında korkunç bir üslup uçurumu vardı. Suçu, suçun ilham perisi olan sokak ruhunu tek "fırtta (!)" anlayan Alonzo suçluyu enseleyebilmek için suçu bilmek ve hatta bir miktar ona bulaşmış olmak gerektiğini düşünüyordu ve bu çaylak ama akıllı gence durmadan şunu söylüyordu: "Hadii Jake, ilk gün hep böyle olur."
 </p>
 <p class="metin">
  Film, Jake'in Alonzo tarafından Los Angeles sokaklarında teste tâbi tutulduğu bu önemli günü anlatıyor. İlkin bu eski tüfek ile genç yardımcı adayı arasındaki gelişmelerin David Fincher'in Seven'ındaki Sommerset (M. Freeman) ve Mills (B.Pitt) arasındaki gibi bir başlangıç gerilimi sanıyor ve bu ikilinin şimdilik Ying ve Yang gibi durduklarını, ilerleyen zamanlarda müthiş bir ekip olacağını, az sonra büyük bir çete reisini ele geçireceklerini, onları adam edeceklerini düşünüyorsunuz. Fakat film bir aksiyon filminden beklenmeyecek kadar derin noktalara, mesleğin karakter üzerindeki deformasyonlarına giriyor; meslek etiği, suç ve cezada kanunilik, adaletin göreceliliği gibi kavramları hiç vaaz vermeyen bir biçimde ele almaya çalışıyor. Gücünü kanundan alan ama başarısının sırrı kanunlardan olabildiğince kaçınmak(!) olan Alonzo ile kanunu uygulamak için kanunsuzlar gibi davranmak gerektiği fikrini mantıksız ve ahlaksız bulan Jake arasındaki üslup farklılığı ikili arasındaki diyaloglarla zenginleştirilirken aksiyon kalitesi kayda değer bir düzeyde kalıyor. Sonuç: Hem zekası hem de temposu olan iyi bir aksiyon filmi.
 </p>
 <p class="metin">
  Training Day/İlk Gün aksiyon filmlerinin en önemli tiplemelerinden biri olan ama yüzlerce kez es geçilmiş, hafife alınmış ya da ölümüne aklanmış "polis" figürü üzerinden kanunların gerçeğe ne kadar tekabül ettiğini, gerçeklerden yola çıkan çözümlerin ise ne kadar adil olabileceği gibi ciddi sorular soruyor. Başarısı ise bunları öyle büyük soru işaretleriyle donatmaması, sadece bu iki adamı daha iyi tanımamızı istiyormuş gibi yapması. Jake ve Alonzo'nun bakış açılarındaki kontrast, hem Doğru'ya giden yolun çatallaştığı anlardaki belirsizliği anlatmak için kurgulanmış hem de gerilimi artıran bir şaşırtmaca olarak... "İyi adam", ya da "nihayetinde iyi adam" rollerinin tartışmasız kahramanı Denzel Washington (Pelikan Dosyası, Malcolm X, Philadelphia) bizzat imajıyla katkıda bulunuyor yönetmenin anlatmak istediklerine. İyi polis/kötü polis ayrımından çok, yapılan tercihlerle ilgileniyor film. "Pislikle uğraşabilmek için bir parça pislik olmak gerekir" diyen ve diğer aksiyon filmlerinde de hep gördüğümüz "sert, ağzıbozuk ama özde iyi polis" tiplemesine uygun düşen Alonzo'ya karşı elinde sadece genel ahlak kuralları ve bir kanun kitabı olan Jake'in ikna olmaya hazır ve nazır tutumu bir şeyi şiddetle isteme ama içindeki seslere de duyarsız kalamama halinin en iddiasız ama en sahici anlarından birini oluşturuyor. Fakat tek bir gün yüzlerce yasadan daha çok şey öğretebiliyor, hiç almayacağı kararlar aldırabiliyor insana, çünkü Alonzo suçu yasalardan daha iyi tanıyor...
 </p>
 <p class="metin">
  Training Day /İlk Gün 'mesleklerini farklı tatbik eden, ama beraber çalışmak zorunda kalan iki polis' şablonunu birbirine karşı çalışan iki polis örgüsüne dönüştürerek filme ve türe farklı bir tat ekliyor. Filmin iki oyuncusu da (Ethan Hawke ve Denzel Washington) oyunculuk anlamında oldukça formdalar.
 </p>
 <p class="metin">
 </p>
 <p class="arabaslik">
  Yüzüklerin gücü adına!
 </p>
 <p class="metin">
  Yüzüklerin Efendisi
 </p>
 <p class="metin">
  The Lord of the Rings
 </p>
 <p class="metin">
 </p>
 <p class="metin">
  Yönetmen: Peter Jackson
 </p>
 <p class="metin">
  Oyn: Elijah Wood, Ian McKellen, Viggo Mortensen, Sean Astin, Liv Tyler, Cate Blanchett, John Rhys—Davies, Billy Boyd, Dominic Monaghan, Orlando Bloom, Hugo Weaving, Sean Bean, Andy Serkis, Ian Holm
 </p>
 <p class="metin">
  Senaryo: J.R.R. Tolkien, Frances Walsh
 </p>
 <p class="metin">
  "Hepsini yönetecek tek yüzük. Onları bulacak tek yüzük. Hepsini getirecek tek yüzük. Ve onları karanlıkta birleştirecek..."
 </p>
 <p class="metin">
  Orta Dünya adı verilen bir yerde, belirsiz bir zamanda geçen epik bir macera. J.R.R Tolkien'in hayranları giderek çoğalan üçlemesi Yüzüklerin Efendisi'nin ilk bölümü "Yüzük Kardeşliği" Peter Jackson eliyle düşlerden perdeye indi. Kitap, medeniyetin geleceğini kurtarmak "zorunda kalan" Frodo adlı bir "Hobbit"i milyonlarca insana tanıtmış ve sevdirmişti. Frodo medeniyetin geleceğini kurtarmaya çalışan ama aslına bakarsanız bu misyona en uzak olabilecek kişidir. Akıl hocası Gandalf'in hediye ettiği yüzük, Karanlıklar Lordu Sauron tarafından da şiddetle istendiğinden yüzüğün Mordor'a götürülüp yok edilmesi gerekmektedir. Bunun için Orta Dünya'da yaşayan tüm ırklar; elfler, cüceler, hobbitler, büyücüler ve insanlar biraraya gelirler ve kaderin Frodo'ya verdiği görevde ona yardım etmek üzere bir koalisyon oluştururlar. Frodo Yüzük Kardeşliği'ni oluşturan bu çok ırklı 9 kişilik ekibini de alarak Mordor'a doğru yola koyulur. Mitolojik bir savaş ve arayış hikayesi.
 </p>
 <p class="metin">
 </p>
 <p class="arabaslik">
  Çocuklar, neredesiniz?
 </p>
 <p class="metin">
  Diğerleri
 </p>
 <p class="metin">
  Orj. adı: The Others
 </p>
 <p class="metin">
  Yönetmen: Alejandro Amenábar
 </p>
 <p class="metin">
  Oyuncular: Nicole Kidman, Fionnula Flanagan, Alakina Mann, James Bentley, Eric Sykes, Christopher Eccleston, Elaine Cassidy, Renée Asherson, Gordon Reid
 </p>
 <p class="metin">
  Senaryo: Alejandro Amenábar
 </p>
 <p class="metin">
  2. Dünya Savaşı'nın son günlerinde, tenha Jersey Adası'nda bir genç kadın kocasının cepheden dönüşünü beklemektedir. Grace iki çocuğunu Viktorya tarzı büyük ve güzel evinde büyütmekte ve sadece orada güvende olabileceklerine inanmaktadır. Fakat güvende oldukları su götürür. Açıklanamaz şekilde ortadan kaybolan hizmetçilerinin yerine gelen üçlüyle beraber şaşırtıcı olaylar başlar. Grace'in kızı, evin her odasını gezen belirsiz varlıklar gördüğünü ve onlarla konuştuğunu iddia etmektedir. Grace'in onların kim olduğunu ve ailesinden ne istediklerini öğrenebilmesi için bazı şeylerden vazgeçmesi gerekmektedir.
 </p>
 <p class="metin">
 </p>
 <p class="metin">
 </p>
 <p class="metin">
 </p>
 <br/>
 <center>
  <a class="anaorta" href="http://web.archive.org/web/20020415204556/mailto:nihalbengisu@hotmail.com">
   nihalbengisu@hotmail.com
  </a>
 </center>
 <br/>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2001/368/sinema/1.htm), [web.archive.org (arşiv bağlantısı)](http://web.archive.org/web/20020415204556/http://www.aksiyon.com.tr:80/2001/368/sinema/1.htm)
