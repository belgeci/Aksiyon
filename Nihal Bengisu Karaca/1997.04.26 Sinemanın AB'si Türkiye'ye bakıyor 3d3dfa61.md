# Sinemanın AB'si Türkiye'ye bakıyor

*Nihal Bengisu Karaca 1997.04.26*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Eurimages, sinematografik, görsel, işitsel eserlerin ortak yapımı ve dağıtımı için Avrupa destek fonu anlamına geliyor.
  </font>
 </div>
 <div id="newsText">
  <font class="detail-text">
   Eurimages sinemayı kendisine üye olan ülkelerin ekonomik ve kültürel katkılarıyla, kültürel bir iletişim aracı haline getirmeyi amaçlıyor. Kültür Bakanı İsmail Kahraman'ın daveti üzerine 48. toplantısını Türkiye'de yapan Eurimages, destek verdiği yapımların uluslararası festivallerde aldığı başarılara atfen önemli bir imza sayılıyor. Kurum, Avrupa sineması açısından teşkil ettiği önemin ötesinde bir başka değer daha ifade ediyor ki bu, tüm salonlarımızı istila eden Amerikan menşeli filmlerin ezici üstünlüğüne 'bir mola!' demek... Eurimages imzalı, daha doğrusu Eurimages tarafından desteklenen filmler İstanbul'daki altı sinema salonunda gösterim imkanı elde ediyor. Şöyle ki, sinemalar tüm seansların yüzde 51'ini Türk ve Avrupa filmlerine ayırma şartıyla Eurimages'ten destek alıyorlar. Böylece sinemaseverler de ticari başarı ölçütünün dışında, estetik ve sinematografik olgunluğa sahip ya da hiç değilse Amerikan perspektifi taşımamak gibi bir özelliği olan filmleri seyretme imkanı buluyorlar. Bunlara Türk sinemasının belli kırılma noktalarını aşan ya da sinema dili olarak önemli bir mesafe katetmiş Türk filmleri de dahil. Örneğin bazı salonlarda hâlâ gösterilmekte olan "Eşkıya" (Yavuz Turgul), geçtiğimiz yıllarda adından sözettirmeyi başarmış olan "Seni Seviyorum Roza", "Mavi Sürgün" (Erden Kıral), bu yıl Uluslararası İstanbul Film Festivali'nde gösterilen "Sen de Gitme" ve aynı festivalin en iyi Türk filmi seçilen Ömer Kavur imzalı "Akrebin Yolculuğu" Eurimages tarafından desteklenen yapımlar arasında.
   <br/>
   <br/>
   Eurimages Türkiye temsilcisi Faruk Günaltay 15 yıl sonra bir Türk filminin, Akrebin Yolculuğu'nun, Cannes Film Festivali'nde yarışacağını ve bu gururu Eurimages ile paylaşacağını söylüyor. İkinci prodüktörü Türk olan Hamam filmi de Cannes Film Festivali'nin başka bir bölümünde yarışacak. Eurimages'in Türk Avrupa ortak yapımlarına ve özelde Türk filmlerine en büyük katkısı Türk sinemasının mihmandarlığını üstlenmesi. Başkan Geatano Adinolfi Eurimages'in Türk sinemacılarının Avrupa sineması ve sinemacılarıyla ilişkilerine belli bir yoğunluk ve netlik kazandırdığını söylüyor. Adinolfi, Türk sinemasına, Türk kültür zenginliğini Avrupa'ya taşıyacak bir lokomotif misyonu yüklüyor. Ona göre Avrupa'nın Türkiye'ye ihtiyacı var. "Ben İstanbul'da iken kendimi hem doğduğum kent Napoli'de imiş gibi, hem de doğunun eşsiz güzelliklerinden payını almış bir bölgede imiş gibi hissediyorum." Adinolfi, Türkiye'nin Doğu ile Batı arasında bir köprü olduğunu vurguluyor ve Türk sinemasının da Avrupa ve Türkiye arasındaki kültürel alışverişte aynı işlevi, köprü vazifesini göreceğini söylüyor. Eurimages'in Türk sineması ile ilgili ekonomik hedeflerinin de altını çiziyor başkan. Buna göre Türkiye'de öncelikle sağlam bir altyapı ile sinema endüstrisinin, bir sinema pazarının oluşmasını sağlamak gerekiyor.
   <br/>
   <br/>
   1990'da Eurimages'e üye olan Türkiye ödemekte geciktiği katkı paylarını İsmail Kahraman'ın döneminde telafi etti. Kurum bugüne kadar Türkiye'den başvuran projelerin hiçbirini geri çevirmemiş. Bu yılki toplantılar sonucunda on dört uzun metrajlı filme ve dört belgesel yapıma yardım kararı alınmış. Bunlardan ikisi Türk filmi. İlki Canan Gerede'nin "Ayrılma"sı, diğeri ise Reis Çelik'in "Hoşçakal Yarın"ı. Ayrılma 1 milyon 700 bin Fransız Frangı (yaklaşık 340 bin dolar) yardım alırken, Hoşçakal Yarın, 1 milyon 600 bin  frank kadar yardım alacak. Faruk Günaltay yardım alacak filmlerin belirlenmesinde rol oynayan kriterleri belli bir sinematografik yetkinliğe sahip olma, artistik ve estetik değerleri içerme olarak özetliyor. Yardımlar tek lahzada yapılmıyor. Ödemeler film çekimi başladığında, çekim bittiğinde, laboratuvardan kopya çıktığında, film gösterime girdiğinde ödenmek üzere dört ayrı safhada yapılıyor. Günaltay Eurimages'in yönlendirme, öneri ve müdahalede bulunma ve sansür uygulama gibi eylemlerden şiddetle kaçındığını söylüyor. Günaltay'ın ifadesine göre Eurimages'in desteklediği filmler, fikri ya da estetik herhangi bir baskıya maruz kalmıyorlar.
   <br/>
   <br/>
   Kültür Bakanı İsmail Kahraman'ın beklentileri ise daha ziyade Türkiye'nin kültürel ve tarihi zenginliklerinin Avrupa'ya tanıtılması merkezinde odaklanıyor. Açılış toplantısında yaptığı konuşmasında Türk dostu olarak nitelediği Adinolfi'ye "Tarihi ve kültürel verilerimizle 'kendimizi' ortaya koyduğumuz teşebbüslerimize destek vermenizi bekliyoruz" diye seslenen bakanın bir ikinci "İstanbul Kanatlarımın Altında" faciasının daha yaşanmamasını murad ettiğini düşünebilir miyiz acaba?..
   <br/>
   <br/>
   Dipnot: İstanbul Kanatlarımın Altında filmi için Eurimages'den yardım alan Mustafa Altıoklar'ın ikinci projesi olan "Ağır Roman" 1996'nın desteklenen projeleri arasında görülüyor. Halen sesini ve soluğunu duyamadığımız bu çalışmayı önümüzdeki yıllarda(!) izleyebiliriz diye düşünüyoruz.
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action?newsId=2530), [web.archive.org (arşiv bağlantısı)](http://web.archive.org/web/20131209072434/http://www.aksiyon.com.tr:80/aksiyon/newsDetail_getNewsById.action?newsId=2530)
