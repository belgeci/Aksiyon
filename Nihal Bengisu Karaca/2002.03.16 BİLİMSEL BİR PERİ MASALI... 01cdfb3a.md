# BİLİMSEL BİR PERİ MASALI...

*Nihal Bengisu Karaca 2002.03.16*

<div>
 <img border="0" src="/web/20020325040549im_/http://www.aksiyon.com.tr/yazar/sinek.jpg"/>
 <p class="spot">
  Onlar zihinlerinde havuz ve üç musluk temaşasıyla dolaşmak zorunda olan ve "ne işe yarıyor bunlar" diye söylenen kuşaktan değiller, onlar havuzu yapanlar, dolduranlar ve boşaltanlar.
 </p>
 <p class="metin">
 </p>
 <img border="0" src="/web/20020325040549im_/http://www.aksiyon.com.tr/2002/380/resimler/bilim.jpg"/>
 <p class="metin">
  Onlar başta matematik olmak üzere pek çok bilimin de katkısıyla sıcak savaştan galip olarak çıkmış bir memleketin genç zihinleri. Matematiğin elle tutulur sonuçlarıyla ülkelerini daha ileri –ileri!– taşıyacak genç misyon sahipleri arasından acaba kaç Einstein çıkacak? Profesör Helinger öyle demiyor mu? Acaba Princeton Üniversitesi'nin matematik bölümüne kaydını yaptırmayı başarmış bu öğrencilerin kaçı kendilerinden öncekiler gibi bir buluşa imza atacak, kim atom bombasından daha parlak bir fikir bulacak ve barışa (!), demokrasiye ve özgürlüğe yaklaştıracak güzel ülkeyi. Bu arka plan John Nash'in şizofrenisinin sebebi değil, ama onun hezeyanlarını fazlasıyla dramatik yapan bir zemin. Başarının acımasız bir rekabetle mümkün olduğuna inanılan, "komünistler"e şeytan muamelesi yapılan 50'lerin Amerika'sı...
 </p>
 <p class="metin">
  Film aynı yılların "yeni matematikçiler" kuşağının önemli bir starı olan John Forbes Nash Jr.'un gerçek öyküsünden uyarlanmış. Sylvia Nasar'ın ünlü matematikçi üzerine yazdığı biyografiden yola çıkılarak beyazperdeye aktarılan film "oyun teorisi" keşfiyle Adam Smith'in 150 yıllık doktrinini devre dışı bırakan ve bu yönüyle ekonomi ve iş dünyasına özellikle küresel ticari sözleşmeler alanında hayati çözümler hediye eden Nash'in dramını anlatıyor.
 </p>
 <p class="metin">
  Daha Princeton'a kaydolduğu anda kafasındaki tek şey gerçek anlamda orijinal bir fikir bulmak olan Nash'in "Oyun Teorisi" ile ilgili kuramı kendisini öğretim görevlisi tahtına taşıyan önemli adımlardan biri olmuştur. Ancak öğretim görevlisi olmak onu gerçek anlamda tatmin eden bir iş olmaz. Dahinin yüreğinde yatan, bilimin gerçek anlamda "başarı" ve "zafer" kazandırdığı askeri alanlarda yeterlilik göstermektir. Soğuk savaş dönemine girildiği o günlerde birkaç şifre çözme işinde Pentagon'a yardım etmek onu epey onore etmiştir. Sonunda beklediği teklif William Parcher adlı esrarengiz bir ajandan gelir. Parcher Rusların Amerika'ya bir atom bombası sokmaya çalıştıklarını ve işbirliği halinde oldukları bazı odaklara haftalık dergiler aracılığı ile mesaj gönderdiklerini söyler. Nash'in görevi şifreleri çözüp mesajı ortaya çıkarmaktır. Bu teklifi kabul etmek sıraya girmiş felaketlere davetiye çıkartmak olacaktır Nash için, ama sandığınız gibi değil!
 </p>
 <p class="metin">
  Psikiyatristler şizofreniyi duygu, düşünce ve davranış bütünlüğünün bozulması olarak tarif ediyorlar. Kahramanımız Nash' in hastalık grafiğinde de olduğu gibi sosyal ilişkilere değer vermeme, hatta bu ilişkilerde sürekli geri çekilme halinde olma, duygularını ifade edememe şizofreninin en belirgin özelliği. Başlangıçta tüm bu gizli ilişkiler, casusluk, şifreler ağında karşısına çıkan Alicia ile özel bir şeyler yaşamaya başlayan Nash'in "aşk" gibi bir durum karşısında bile somut kanıtlar araması matematiğe iman etmiş eksantrik bir adamın olağan tepkisi gibi görünüyor. Ama şizofreninin doğasına bakıldığında sorunun matematik olmadığı hatta matematik tutkusunun; bu kesinlik, kanıtlanabilir sonuçlar ve yalınkat gerçeklik saplantısının bir savunma mekanizmasından ibaret olduğu anlaşılıyor. İş dünyası küresel çaptaki başarısını bu dahi hastanın sosyal ilişkilerde ve duygularını ifade etmedeki yetersizliğine borçlu.
 </p>
 <p class="metin">
  Hastalığıyla 30 yıl mücadele eden ve bu mücadelede ilginç bir kaynaktan "hesap edilemez, formüle edilemez " bir şeyden; eşinin kendisine duyduğu sevgiden beslenen  John Nash kuşkusuz hiç de kolay bir portre değil. Beautiful Mind/Akıl Oyunları ele aldığı karakterin mimarisini sinemaya özgü araçları doğru örgütleyerek kuruyor. Nash'in zihninin işleyişi, onun rakamlarla kurduğu ilişki ve içinde bulunduğu halet–i ruhiye grafik, ışık ve açının mükemmel işbirliğiyle kotarılmış. Ama en büyük alkışı Russel Crowe hak ediyor; hikayeyi, diyalogları herşeyi bırakıp sadece Crow'a odaklanmak gibi bir tehlikeyle başetmek zorunda kalıyorsunuz. Crowe'un dramatizasyonu uzunca bir süredir görmediğimiz türden bir oyunculuk dehasına tekabül ediyor.
 </p>
 <p class="metin">
  Akıl Oyunları belki John Nash'in birebir yaşamını yansıtmıyor ama matematik, hastalık ve aşk arasında gidip gelen güçlü yapısıyla etkileyici bir bir film olmayı başarıyor.
 </p>
 <p class="metin">
  Akıl Oyunları
 </p>
 <p class="metin">
  A Beautiful Mind
 </p>
 <p class="metin">
  Yön.: Ron Howard
 </p>
 <p class="metin">
  Oyn.: Russel Crow, Ed Harris, Jennifer Connely, Adam Goldberg
 </p>
 <p class="metin">
  Sen.: Akiva Goldman (Sylvia Nassar'ın kitabından)
 </p>
 <p class="metin">
 </p>
 <p class="arabaslik">
  Namı diğer "ateş topu"
 </p>
 <p class="metin">
  Ali
 </p>
 <p class="metin">
  Yön: Michael Mann.
 </p>
 <p class="metin">
  Sen: Michael Mann.
 </p>
 <p class="metin">
  Oyn: Will Smith, Jamie Foxx, Jon
 </p>
 <p class="metin">
  Voight, Mario Van Peebles,
 </p>
 <p class="metin">
  Ron Silver
 </p>
 <p class="metin">
 </p>
 <p class="metin">
  Cassius Clay hem ringde hem dışarıda akıllı, hitabeti güçlü lider tabiatlı bir "ateş topu"ydu. 1960'lı yıllarda toplumsal muhalefetin spor alanındaki önemli simalarından olan Clay, önce ismini değiştirip Muhammed Ali oldu, sonra da Amerika'nın işgali altındaki Vietnam'a asker olarak gitmeyi reddetti. Bir şampiyon, bir lider ve medyanın önde gelen bir figürü olan Ali, kimilerine göre "tek bir kişide toplanmış dört Beatles" gücündeydi... En iyi erkek oyuncu ve en iyi yardımcı erkek oyuncu dallarında bu yıl verilecek Oscar ödüllerine aday olan filmin asıl önemli yanı yeni neslin pek tanımadığı bu dev adamı 2000'li yılların gündemine taşıması.
 </p>
 <p class="metin">
 </p>
 <p class="arabaslik">
  Tuhaf bir yasak...
 </p>
 <p class="metin">
  Büyük Adam Küçük Aşk filminin yasaklanmasına tepkiler büyüyor. Katıldığı ilk şenlik olan Antalya'dan beri SİYAD dahil pek çok kuruldan ödül alan film bölücülük yaptığı iddiasıyla yasaklandı. SİYAD Yönetim Kurulu Başkanı Atilla Dorsay'ın filme getirilen yasağı kınamak için kaleme aldığı basın bildirisi bu yasağın sadece haksız değil saçma olduğunu da kanıtlıyor. Şöyle ki, filmi bundan aylar önce değerlendiren kurullar arasında Bakanlığın oluşturduğu iki kurul da var: Film Denetleme Alt Kurulu ve Oscar İçin Türk Filmi Seçme Kurulu. Oysa Bakanlık tarafından oluşturulmuş başka bir kurulun oy çokluğuyla getirdiği yasak kararı ise, Ekim 2001'den beri süregelen tüm bu değerlendirmeleri bilmezden ve görmezden gelmekte. "Alınan son karara göre, tüm bu kurulların ve de 100 bini aşkın seyircinin, "ya gaflet, ya dalalet, ya da hıyanet içinde" bulunması gerekmektedir" diyor Dorsay. Gerçekten de, ne bu tür bir "benim yasağım senin onayını döver" durumunu ne de şu meş'um "bölücülük" gerekçesini anlamlandırabilmek mümkün... Siz tutun, yaşlı bir adam ve küçük bir kızın çoklukla sözsüz bir iletişime dayanan ilişkilerinin ülkeyi böleceği vehmine kapılın! Bravo...
 </p>
 <p class="metin">
 </p>
 <p class="arabaslik">
  Yıldızlar Geçidi
 </p>
 <p class="metin">
  Çok Özel Haber
 </p>
 <p class="metin">
  Orj adı: The Shipping News
 </p>
 <p class="metin">
  Yön: Lasse Hallström
 </p>
 <p class="metin">
  Oyn: Kevin Spacey, Julianne Moore,
 </p>
 <p class="metin">
  Judi Dench, Pete Postlethwaite, Cate Blanchett
 </p>
 <p class="metin">
 </p>
 <p class="metin">
  Yaşamı başarısızlıklarla dolu Quoyle'yi son yıkan, karısının kızını alıp kaçmasıdır. Bu yetmeyecek annesi ve babasını da yitirecektir. Hayal meyal hatırladığı esrarengiz halası, hayatının tam bu dönemimde ansızın kapısını çalar. E. Annie Proulx'in Pulitzer Ödüllü romanından beyazperdeye uyarlanan filmde üçüncü sınıf bir gazetecinin doğduğu topraklarda geçmişine doğru yaptığı yolculukta, kendiyle yüzleşmesinin hikayesi anlatılıyor. Günümüz insan ilişkilerinin eleştirisi ve un ufak olan hayatı karşısında endişeye kapılan bir adamın hayatı... Oyuncu kadrosu ise göz kamaştırıyor.
 </p>
 <p class="metin">
 </p>
 <p class="metin">
 </p>
 <p class="metin">
 </p>
 <p class="metin">
 </p>
 <br/>
 <center>
  <a class="anaorta" href="http://web.archive.org/web/20020325040549/mailto:nihalbengisu@hotmail.com">
   nihalbengisu@hotmail.com
  </a>
 </center>
 <br/>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2002/380/sinema/1.htm), [web.archive.org (arşiv bağlantısı)](http://web.archive.org/web/20020325040549/http://www.aksiyon.com.tr:80/2002/380/sinema/1.htm)
