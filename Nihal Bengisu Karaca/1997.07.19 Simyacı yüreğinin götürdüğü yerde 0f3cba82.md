# Simyacı yüreğinin götürdüğü yerde

*Nihal Bengisu Karaca 1997.07.19*

<font class="agenda2NewsSpot">
 "Şu kadar yıldır yayıncılık yaparım, hala Türkiye'li okurun hangi kitabı seveceğini önceden kestiremem.
</font>
<font class="newsDetail">
 Ülkemizde hangi kitap çok satar, neden çok satar; bunun yanıtını veremem" bu sözler Can Yayınları'nın sahibi Erdal Öz'e ait. Yaklaşık bir yıldır çok satan kitaplar listesinden inmeyen genç İtalyan yazar Susan Tamaro ve Brezilya'lı Paulo Coelho'nun başarısı Onu şaşkınlığa uğratmış...Öyle ya "Yüreğinin Götürdüğü Yere Git bir yıl içinde 29 baskı yaptı. Hemen arkasından 27 baskı ile 'Simyacı' geliyor. İki yazarın Mayıs ayında yine aynı yayınevinden çıkan ikinci kitapları da şimdiden beşinci baskılarını yaptılar. 'Simyacı'daki tadı vermeyen Piedra Irmağı'nın kıyısında için kehanetler şimdilik çok parlak değil. Simyacı'da evrensel bir öğretinin tılsımıyla şifa dağıtan Coelho, Piedra'da adreslerin altını biraz fazla çiziyor. Yine de geçtiğimiz haftanın 'en çok satan 'listesinin ilk sırasında yer alıyordu. Coelho'nun bazı ölçme ve hesaplamalarla kurguladığı 'ayar' da bu zaten. Piedra Irmağı'nın kıyısında, Simyacı gibi saf bir kalemle değil, sayısal kaygılarla yazılmış hissi veriyor insana... Coelho' gibi sıkı bir Katolik'in bir "müslüman" ülkesinde niye bu kadar sattığını anlayamadığını söylüyordu Erdal Öz. Acaba müslüman mahallesinde nihilist salyangozlar satan yerli yazarlara ne demeli? Coelho'nun bize sattığı kendi hikayemiz. Global Köy'de zımni bir düzenin tıkır tıkır işlediğini hissetteriyor bize . Batı için arı duru bir değer taşıyan doğulu kültürel kodlarımız ve gelenek tecrübemiz tercihan batılı bir çağdaşımız tarafından onaylansa bile 'asl'a rücu etmiyoruz. Belki şaşılması gereken bu...
 <br/>
 <br/>
 Evrenin özüne 'Best Seller' ile yolculuk
 <br/>
 <br/>
 'Çok satan'kitabın okuyucusuyla buluşma serüveni ; bir kitabın çok satma nedeni kuşkusuz sosyolojik unsurlar taşıyor. Ancak oldukça geniş bir okuyucu profiline sahip olan bu Paulo Coelho ile Susan Tamaro arasındaki tek ortak nokta satış sonuçlarındaki nicel benzerlik değil. Okuyanlar hatırlayacaktır, "Yüreğinin götürdüğü yere git" ve "Simyacı" tutarlı bir anlam dizgesinin farklı hikayelerle anlatılışından başka bir şey değildir. Tamaro'nun yaşlı kadın kahramanı torununa ve aslında bize yazdığı mektupta "Yüreğinin Götürüdüğü Yere Git !" derken ; "Simyacı"nın Santiago'su "Kişisel menkıbesini" yaşamak için o sesin peşine düşer. "Yüreğini susturmayı hiçbir zaman başaramazsın. Hatta onu dinlemiyormuş gibi yapsan da o gene oradadır, hayat ve dünya hakkında ne düşündüğünü sana tekrarlamayı sürdürecektir" (Simyacı sy 134)
 <br/>
 <br/>
 Tamaro ve Coelho farklı usluplarla aynı şeyleri anlatıyorlar. İnsanı ve yaşamın yüceliğini. İnsanoğlunun yaşamla arasına koyduğu engebeli ve aşılmaz duvarlara temas ediyorlar. Ortak bir 'yaşam bilgisi" sunuyorlar ; prototipler üreten keskin uçlu ideolojilerin yüzyıl insanına yapıp ettiklerine (Tamaro'da hayli belirgin); ardından gelen aşırı özgürlükçü ve nihilist akımların düştüğü "anlamsızlık" çukurlarına inat "uyum"a ve "Varlık'ın kaynağına çağırıyorlar okuyucuyu. "Kendini" anlamlandırmanın yaratıcının kainata serpiştirdiği işaretlere bakmayı öğrenmekten geçtiğini öğretiyorlar. Tamaro'ya göre çoğu kez sorunların çözümü günlük deneyimlerden doğar, nesnelere olduğu gibi bakmaktan geçer ; onların olmaları gerektiği şekli düşünmekten değil. (Yüreğinin Götürdüğü Yere Git sy. 63) Bu, Simyacı'nın işaretleri okuma bilgisi ile de eş gibidir. "Tanrı bu dünyayı, insanlar görülen nesneler aracılığıyla bilgisinin mucizelerini anlayabilsinler diye yarattı." (Simyacı, sy 131)
 <br/>
 <br/>
 Sadık Yalsızuçanlar'a göre bu kutsala gönderme yapan bir edebiyat . "Herhangi bir şeyin yeryüzündeki herşeyi anlatabileceğini anlatıyor' bu kitaplar." Ancak sözkonusu metinleri edebi olarak görmemek gerekiyor. Her ne kadar enformatik ve ticari bir tedavüle çekilmişlerse de özde ruhsal bir dirilişe ve tekamül sessizliğine çağırıyorlar insanı. 80'lerde öldüğü söylenen roman'ın 'öykü' ile seyrelen toprağı; varoluşundan huzursuz, tüketen ve sürekli gelecek korkuları büyüten modern çoğunluğun'keşfi' ile yeniden yapılanıyor. "Bu romanlar modern burjuva uygarlığının çoraklaştırdığı dünyaya bir diriliş çağrısı olarak düşüyor"
 <br/>
 <br/>
 Bulanmış vizyon ve yazarın sesi
 <br/>
 <br/>
 Özgür olduğu yanılsaması içinde olan modern insan, kendi dışındaki odakların mahmuzladığı heveslerin yüzeysel ve erksizleştirici dünyasında 'tercih yapma' lüksüne sahip olmaksızın yaşıyor. Dünya için sistem alternatifleri üretme, dünyayı değiştirmeye talip olma bir önceki yüzyılın metaforları olarak yer etti belleklerde; idolojilerin yağmacılığı aşırı gelişmiş 'ben merkezcilik' olarak geri tepti. Yalnızca kendisi için yaşayan insan şimdilerde varlığından bile kuşkulu, farkında olduğu ya da olamadığı bir şuurun etkisiyle 'eylem'e geçmek istiyor. Maddenin ve tensel'in katı gerçekliğinde kaybedilen hazine, hafif dalgalar halinde yayılan bir merakla özleniyor. İnsanlık el yordamıyle ve arınmamış bir sezgisellikle de olsa akıl'dan kaçma belirtileri veriyor; mecraından saptığı da oluyor. Ama aynı insan, bastığı yeri yitirmeye, tüm gemileri yakıp sıfır'dan başlamaya da niyetli değil. Tam da bu durumda şifa niyetine onun için düşünülmüş hazır bir söz. "Söz"...Çünkü bu kitaplar aynı zamanda okuyucunun sözel kültür ihtiyacını doyuruyor. Medyanın dolduramadığı bir iletişim açığı bu. Fatma K. Barbarosoğlu'na göre okuyucu yazarını dinlediğini, sesinin kulaklarında yankılandığını hissediyor bu kitapları okurken.
 <br/>
 <br/>
 Sorunçözüm birarada
 <br/>
 <br/>
 Sözkonusu romanlarda büyük sorulara, büyüklüğünden ötürü ertelenmiş ve giderek unutulmuş sorgulayışlara hem zemin hem de cevap verildiği görülmekte. Yani ruhun açlığını söze dökemeyecek olan okuyucu hem kendisinin sorması gerekeni buluyor orada, hem de cevabını alıyor bir çırpıda. Coelho'nun masalsı ve epik, Tamaro'nun daha modern ve temkinli girişimleri bir açıdan 'reçete vermek' olarak yorumlanıyor . 2000'e 3 kala, F. K Barbarosoğlu'nun deyimiyle 'tam zamanına' doğan bu kitaplar büyük sorunları naif bir uslupla yüklenmeye kalkıyorlar. Matbuat Dergisi yazarlarından Dilaver Demirağ'da aynı görüşte. Bu kolay okunan kitaplar komprime haplar gibi bir an için ihtiyaca cevap veren ancak 'tedavi etmeyen' bir kıvam taşıyorlar. Kolay okunabilir oluşları çok satan listesinden inmemelerinin sebeplerinden biri. Çünkü bu kitaplar içselleştirilmeden tüketiliyor. çabucak bitiyor ve içten gelen dinginliğiyle kolay algılanıyor. Mesela aynı yayınevinden çıkan iki önemli kitap Henri Frederich Blanc'ın "Şeytanın Çağrısı" ve Italo Calvino'nun "Varolmayan Şövalye" si çok daha iyi bir usluba ve derinliğe sahip oldukları halde böylesi bir başarı elde edemiyorlar. "Bu kitaplar reçete vermediği, insanın kendi kendine bir yaşam felsefesi üretmesi gerektiğini söyledikleri için satmıyor" diyor Demirağ.
 <br/>
 <br/>
 Bu belirleme hayatlarında görsel medyanın ve tüketimin vurgulu bir yere sahip olduğu genç kuşak için özellikle olağan. Genç kuşak gündelik hayat akışının dışına taşma istekleri kimi vazifelerle uzlaşmadığı için gerilim yaşıyorlar. Kitaplar ise anı'ı yaşamaktan bahsediyorlar; bugünü, yarını, hiçbir dakikasını ihmal etmeden yaşamı duyumsamaktan...Sonra sanki rüyalardan süzülüp gelen bir ses çoktan unutulmuş masalların ve kıssaların tılsımıyla mırıldanıyor: "Tanrı'nın yaşadığın her güne ektiği mucize tohumlarını ne yaptın? Yaradanın sana bağışladığı yetenekleri ne yaptın?Hepsini bir çukura gömdün, çünkü onları yitirmekten korkuyordun. İşte şimdi elinde kalan: Yaşamı yitirmiş olanın kesinliği"(Piedra Irmağı'nın Kıyısında, Coelho, sy.24)
 <br/>
 <br/>
 Araştırmalarımız sırasında görüşlerini öğrenmek için başvurduğum pek çok yazar ve gazeteci kitaptan habersiz gözüküyordu. Mesela Selim İleri okumadığını, Yeni Yüzyıl Gazetesi Kültür Sanat Editörü Haşmet Babaoğlu sevmediğini, Vivet Kanetti ise edebiyat konusunda çok çok seçici olduğunu kolay yazar beğenmediğini kısaca okumadığını beyan etti. Yine Ahmet Altan, adı geçen kitapları okumadığını üzülerek söylerken "Yazar kısmı kendisine başka yazarlarla ilgili bir şey sorulmasından hoşlanmaz" diyordu gülerek. Ben ise entellektüel ve yazarların (hatta kitapları çok satan yazarı) çok satan kitap okuyucusu olarak telakki edilmek istemediğini düşünüyorum. Çünkü mensubu oldukları bir toplumun ilgilerine bigane kalabileceklerine inanmak çok güç. Yeni Yüzyıl'daki köşesinde Simyacı'yı kaderci bulduğunu söyleyen Orhan Duru'ya ise ancak metin dilinin sembolik boyutundan rahatsız olduğu söylenebilir. Coelho ve Tamaro'nun kaderci olmak bir yana, kendi kaderinize sahip çıkın şeklindeki mesajları gözden kaçmayacak kadar belirgin çünkü.
 <br/>
</font>

Kaynak: [www.aksiyon.com.tr](http://www.aksiyon.com.tr:80/aksiyon/haber-2796-13-simyaci-yureginin-goturdugu-yerde.html), [web.archive.org (arşiv bağlantısı)](http://web.archive.org/web/20110429174745/http://www.aksiyon.com.tr:80/aksiyon/haber-2796-13-simyaci-yureginin-goturdugu-yerde.html)
