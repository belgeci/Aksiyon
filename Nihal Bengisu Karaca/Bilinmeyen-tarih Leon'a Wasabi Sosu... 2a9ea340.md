# Leon’a Wasabi Sosu...

*Nihal Bengisu Karaca Bilinmeyen-tarih*

<div>
 <p>
  <font>
   Wasabi, ‘Leon’ modeli üzerine kurulmuş bir film. ‘Kaba saba görüntüsüne rağmen altın gibi bir kalp taşıyan’ eksantrik bir adam ve uçarı, aklı havalarda bir kız çocuğu. Jean Reno  bu kez kiralık katil değil; şiddete yatkınlığı filmin zoruyla evcilleştirilip sevimlileştirilmiş bir polis...
   <br/>
   <br/>
   İnsan Jean Reno’yu karizma yoksunu rollere yakıştıramıyor. “Şu karizma ne ola ki” diyebilirsiniz pek tabii, artık neredeyse herkeste bulunduğuna ve her iki lafın başı “Abi, karizmayı çizdirdim” veya “Nasıl abi, çok karizma olmuşum dii mi?” ifadeleriyle donatıldığına göre? Söyleyeyim, gerçek karizma, su katılmamış, yüksek ısıda soldurulmamış, terli terli su içip hastalanmamış, dile düşmemiş, el aleme madara olmamış gerçek karizma; Jean Reno’daki gibi bir şey... Kelimenin ilahi kattan, göksel bir hediye olarak bahşedilmiş büyüleyicilik, etkileyicilik anlamına geldiğini de hatırlarsak, paytak paytak yürüyen Leon karakterinin neden özürlü biri gibi değil de ‘özel’ biri gibi göründüğünü de anlamış oluruz... Karizma denen şey Allah vergisi; siyah güneş gözlüğüyle, yakışıklılık ve mükemmellikle, ya da uzun deri pardösülerle olmuyor. Bu yüzden Jean Reno’nun, Nikita’dan ve Leon’dan vâkıf olduğumuz bu ‘spontane’, bu takdiri nimeti kimi büyük prodüksiyonlu kimi daha ufak bütçeli filmlerde çarçur etmesi hoşnutsuzluk seviyesine ekstra ivme kazandıran bir etken. Onu Mission İmmposible/Görevimiz Tehlike’de neredeyse Amerikan traşlı liseli çocuk görünümündeki Tom Cruise’nin dehası altında ezilirken görmek içimizi burkuyor, ya da Just Visiting /Ziyaretçiler’deki abuk subuk Count Thibault rolünde olmasına katlanmak...
   <br/>
   <br/>
   Wasabi Luc Besson ile Jean Reno’yu buluşturan ikinci proje. Yönetmen, Luc Besson’un Taxi 2, Taxi 3 ‘ ve 2003’te gösterime girecek olan Fanfan La Tulip’de birlikte  çalıştığı Gerard Krawczyk. Filme adını veren Wasabi, son zamanlarda bizde de revaçta olan Japon mutfağının acılı ve lezzetli garnitürlerinden...Wasabi, burada filmin misyonunun “lezzet verme” amaçlı olduğunu imliyor gibi. Çok çok acılı bu sosun Hubert’in gücünü kuvvetini, eski tüfek’liğini vurgulayan bir sembol olduğu da ortada.
   <br/>
   <br/>
   Yaptığı bir baskında yanlışlıkla Emniyet Müdürü’nün oğlunu döven Hubert tatlı sert tatile zorlanır. Yumruklarına hakim ola–ma–maktan başka kusuru olmayan Hubert tam 19 yıl önce Japonya’da bulunduğu sırada yaşadığı o büyük aşkın tesirlerini ‘hâlâ’ taşıyacak kadar da naif bir tiptir. Unutulmayan kadın Miko’nun ölüm haberi gündemine bomba gibi düşer. Miko tek vârisi olarak Hubert’i göstermiştir, Japonya’ya gitmek farz olur. Hubert’i bekleyen başka sürprizler de vardır: Miko’nun cesedi üzerinde dönen kuşku bulutları ve 19 yaşında deli dolu bir kız. Etraf siyah giysili adamlarla doludur üstelik...
   <br/>
   <br/>
   Wasabi, ‘Leon’ modeli üzerine kurulmuş bir film. ‘Kaba saba görüntüsüne rağmen altın gibi bir kalp taşıyan’ eksantrik bir adam ve uçarı, aklı havalarda bir kız çocuğu. Jean Reno bu kez kiralık katil değil ama ona yakın birşey; Hubert karakteri şiddete yatkınlığı filmin zoruyla evcilleştirilip sevimlileştirilmiş bir polis... Hedefine ulaşana dek gözünün üzerinde kaşı olmak gibi büyük kusurları bulunan on kişiyi daha sorgusuz sualsiz haklayabiliyor. Bu sert ama özde iyi ve bolca özverili baba rolünü destekleyen bıcır bıcır bir Japon oyuncu. Sevimli, gözalıcı. Ama bir Japon sevimliliği bile Leon’u Leon yapan küçük güzel Mathilda’nın buruk güzelliğiyle boy ölçüşemiyor. Denklem sadece ağır ve soğukkanlı bir Fransız ergeninin eksikliğinden değil, filmin asıl olarak komedi/aksiyon alaşımı bir yapı üzerine bina edilmesi nedeniyle de tutmuyor. Jean Reno karizmasından ödün vermiyor, Hubert karakteri senaryo boyunca yaşanılabilecek pek çok şeyi aydınlatacak şekilde, hızla oluşuyor. Ama aynı şeyi Yumi için söylemek mümkün değil; bu bir aksiyon komedi de olsa Yumi 19 yaşında bir Japon kızı için fazla karikatürize bir tip; kaynanadili mi dersiniz, altıpatlar mı bilemem, kızcağız bir gökte bir yerde... Wasabi’nin kahramanları, Leon’un aslında pek de doğal olmayan stilize karakterlerinin yanında origami sanatının işçilikli ama ‘kağıttan’ figürleri gibi kalıyor.
   <br/>
   <br/>
   Sinemanın yaz mevsimiyle beraber hafiflemesi gerektiğini düşünenler için ideal.
   <br/>
   <br/>
   Wasabi
   <br/>
   Yön: Gerard Krawczyk
   <br/>
   Oyn: Jean Reno, Ryoko Hirosue, Michel Muller
   <br/>
   Sen: Luc Besson
   <br/>
   <br/>
  </font>
 </p>
 <p>
  <font>
   (Bu yazı 143 kez okunmuştur)
  </font>
 </p>
</div>


Kaynak: [www.aksiyon.com.tr](http://www.aksiyon.com.tr:80/yazdir.php?id=1511), [web.archive.org (arşiv bağlantısı)](http://web.archive.org/web/20050301171120/http://www.aksiyon.com.tr:80/yazdir.php?id=1511)
