# Mehmet Gündem: Kitap her eve girecek

*Nihal Bengisu Karaca 2001.05.05*

<div>
 <p class="spot">
  Zaman Kitap Yayın  Yönetmeni Mehmet  Gündem, yayınevlerinin  popülist tavırlarının iyi  bir kitabı kötü kitap  mesabesine  düşürdüğünü söylüyor.  Ona göre kitap hakettiği  zeminde, hakettiği  şekilde yer almalı,  sunulmalı
 </p>
 <p class="metin">
 </p>
 <img border="0" src="/web/20020215052509im_/http://www.aksiyon.com.tr/2001/335/resimler/Kitap.jpg"/>
 <p class="metin">
  Kitap platformu yeni bir yayınevine daha stand açtı: Zaman Kitap üretime başladı. Kitapların herbiri 2000 adet basıldı ve bir ay içinde ikinci baskıları yapılacak. Şimdilik dört kitap var: Biraz da Müzik/Cinuçen Tanrıkorur, Din, Devlet Demokrasi/Ali Bulaç, Günsarısı/Ali Çolak, Pierre Dubois'nin Anı ve Görüşleri/Niyazi Öktem, Kemal Suman, Turhan Ilgaz. Yayın Yönetmeni Mehmet Gündem ile Zaman Kitap'ı konuştuk, Türkiye'deki mevcut yayınevi zeminine kuşbakışı bir göz attık.
 </p>
 <p class="arabaslik">
  —Türkiye'de okuma oranının düşüklüğünden dem vurulur sürekli, hatta bu orana bakarak pek fazla yaınevi olduğu bile söylenebilir, Zaman Yayınevi böyle bir ortamda neleri göze alıyor, mevcut zemine ne gibi katkılar getirmeyi hedefliyor? Sizin farklılığınız ne olacak?
 </p>
 <p class="metin">
  Türkiye'de her yıl bir milyonun üstünde kişi üniversiteye giriyor, bu her yıl katlanarak devam ediyor. Demek ki okuyan ya da en azından okuması gereken bir kitle var Türkiye'de. Bu insanlar belki kitapla vaktinde tanışamıyorlar, kitap bunlara ulaşamıyor; belki hayatın içine girdikten, hayatın yorgunluğu ve yükünü aldıktan sonra tanışıyorlar kitapla. Bizim anlayışımızda, kitabı üretmek kadar onu en uç noktaya kadar ulaştırmak da var. Tükiye'de şehirde okunan kitap ile kırsaldaki kitap bir yerde buluşamıyorlar ve genele ulaşamıyorlar. İstanbul'daki yayınevi başka bir yere açılmaya cesaret edemiyor sözgelimi, var olan kanallarıyla devam ediyor, çünkü malum, dağıtım büyük bir sorun. Anadolu'da da bazen sadece o bölgeye yönelik yayınevleri oluyor, onların ürettiği de büyük kentlere ulaşamıyor. Merkez merkez olmaya devam ediyor, taşra taşra olarak kalıyor. Kitabı üretmek kadar onu taşradaki en küçük birime kadar ulaştırmanın ve bunu sürekli yapmanın gerekliliğine inanıyoruz. Bunlar mevcut okuma oranıyla ilgili sıkıntıları aşmaya yeterli olacak mı bilemiyoruz, ama biz en azından kitabı okurla buluşturma noktasındaki engelleri minimalize etmek istiyoruz, farkımız bu. Tabii kitabı okura ulaştırmanın bir kaç yolu var, öncelikle okuyucuyu kitaptan haberdar etmeniz gerekiyor, okur adayı kitapçıya gitmeden öğrenebilmeli o konuda bir kitabın varolduğunu. Bu konuda da okuyucuya yardımı olacak tüm imkanları kullanacağız.
 </p>
 <p class="arabaslik">
  —Doğan Yayınları, Sabah Kitapları, Aksoy Yayıncılık vs. Gazetelerin bir de yayınevine sahip olması neredeyse gelenekselleşti.
 </p>
 <p class="metin">
  Bu oradaki imkanları görmekten kaynaklanan bir şey. Siz gazeteyle her gün yüzbinlerin üzerinde insana ulaşıyorsunuz. Öte yandan etrafınızda düşünen ve yazan bir oluşum var, merkez ve çevredeki imkanları bir üretim doğrultusunda kurgulayalım dediğinizde en uygun yol yayınevi oluyor. Gazete yoluyla keşfedilen imkan ve insanların birikimlerinin aktarıldığı bir süreç bu.
 </p>
 <p class="arabaslik">
  —İlk etapta düşündüğünüz kategoriler neler olacak, projelerinizi kısaca özetleyebilir misiniz? Nasıl bir sistemle çalışacaksınız?
 </p>
 <p class="metin">
  Yayınevlerini genel olarak tasnif ettiğimizde ya çok popüler ürünlere yer veren ya da marjinal kalma pahasına entellektüel çizgilerini koruyan yayınevleri olmak üzere iki tür eğilim görüyoruz. Biz popüler olanı dışlamamakla birlikte entellektüel düzeyi korumaya çalışan bir çizgi takip etmekten yanayız. Ortaya koyacağımız kitapların içeriğinin bu platforma uyması gerekiyor. Edebiyat önemli bir ayak, tarih, felsefe, din, aktüalite de hâkezâ. Sonuncu kategori için bahsini ettiğimiz bu çizginin önemi daha da belirgin. Ömrü üç ay olan ve daha sonra basmış olmaktan pişmanlık duyacağımız kitaplara imza atmak istemiyoruz. Bastığımız kitap şimdi de anlamlı olmalı beş on yıl sonra da. Aktüalite dediğimiz şey güncel tarihi okuma çabası olacak. Yayınevi kendisini kurumsal anlamda deklare ettikten sonraki aşamalarda sözünü ettiğimiz kategorilerin başına getirdiğimiz editörlerle çalışacağız. Her alan için o alanda kendini ispat etmiş isimlerle çalışmak istiyoruz.
 </p>
 <p class="arabaslik">
  —Özellikle hangi tür birikimleri değerlendirmeyi düşünüyorsunuz?
 </p>
 <p class="metin">
  Yayınevinin bir misyonu olsun istiyoruz. Mehmet Altan gibi, Orhan Pamuk gibi yazarlarla okuyucu arasında zaten bir tür sessiz anlaşma yapılmış gibidir. Bu yazarlar yazar, okuyucu alır okur. Ama bir toplumda elliden fazla yazar olmalı bize göre. Yeni insanlara imkan tanımak gerekiyor. Bu anlamda yeni kalemlerin keşfine de olanak sağlamak istiyoruz, ama tabii belli bir zemine oturduktan sonra.
 </p>
 <p class="arabaslik">
  —Gazetenin okuyucu kitlesi ile yayınevinin okuyucu kitlesi arasında birebir örtüşme olacak mı, Zaman Kitapları'nın yayın politikası Zaman gazetesinden ne ölçüde bağımsız kalabilecek?
 </p>
 <p class="metin">
  Yayınevi tamamen bağımsız bir protokole tâbi. Zaman Kitap'ın düşündüğü okur kitlesinin gazetenin okur kitlesiyle örtüştüğü yer de olacak, ayrıştığı yer de. Biz sadece Zaman gazetesinin okuyucusuna kitap üretecek olsaydık böyle ayrı bir platform düşünmez, hazırladığımız kitapları cep kitapları olarak verirdik. Bu başka bir kulvar, bir kısım insanların entelektüel birikimlerine yön verecek, bir kısım insan ve kurumların da sosyalleşmesini sağlayacak bir süreç.
 </p>
 <p class="arabaslik">
  —Yayınevinin bilgiyi toplumun çeşitli tabakalarına yayma gibi bir misyonu var. Türkiye'deki yayınevleri bu misyonun ne kadar farkında?
 </p>
 <p class="metin">
  Türkiye'deki yayınevleri bir market gibi çalışıyorlar. Standa bir konserve kutusu koymakla bir kitap koymak arasında fark yok. Üretiyor satıyor ve para kazanıyorlar. Bilgiyi hızla tüketen bir mekanizma içinde yeraldığınızda artık bir yayınevi değilsinizdir. Kültürel bir duruşu olsun isteyen, varolan hayatı ya da toplumu deşifre etmeye dönük samimi çalışmaları olan yayınevi sayısı çok az. Onların da halkla buluşma olanakları çok sınırlı. Belki ondan dolayı Türkiye'de bir kitap 2000 kadar ya satıyor ya satmıyor.
 </p>
 <p class="arabaslik">
  —Harry Potter, Bridget Jones'un Günlüğü ve Yüzüklerin Efendisi gibi kitaplar peynir ekmek gibi sattılar. Bunlar reklamı, promosyonu, altyapısı bir yana, sinema gibi sektörlerle dirsek teması içindeler. Kitap bir endüstriyel ürün burada, öte yandan kitabın ayrılaştırıcı, farklılaştırıcı bir sloganı var. Kitap endüstriyel bir ürün olarak mı gerçek değerine daha yakın, bir mit seviyesinde algılanırken mi? Bu iki noktadan hangisi daha tercihe şayan?
 </p>
 <p class="metin">
  Tabii ki iyi olanı ortada olan bir nokta. Ancak mit seviyesinde olmasa bile önemli yerde durmalı kitap, değeri bilinmeli. Kitap okumak kutsal bir iş olmasa bile asli bir ihtiyaç. Ama biz düşünmeye, tartışmaya ve bu etkinlikleri besleyecek "kitap okuma edimine" yeteri kadar zaman ayırmıyoruz. Çünkü bunun bir ihtiyaç olduğunu henüz keşfedemedik. İktisadi açıdan sürekli problem yaşayan bir ülkeyiz, tabii ki karnı aç olan birine "Neden beyninin açlığını doyurmuyorsun?" diye de sorulamaz.
 </p>
 <p class="arabaslik">
  — "Çok satan kitap" zaafına nasıl bakıyorsunuz?
 </p>
 <p class="metin">
  Çok satan kitap iyidir diye bir şey yoktur, ama çok satan kötüdür, her kültür seviyesinden herkese hitap ediyorsa onda bir düşüklük vardır diye düşünmek de önyargılı bir tutum olur. Ama şu da var, seçkin bir tavır geliştiremezseniz iyi bir kitabı popüler yapı içinde tüketme, yok etme durumunu da yaşayabilirsiniz.
 </p>
 <p class="arabaslik">
  —Bunu açabilir misiniz?
 </p>
 <p class="metin">
  Kitabı doğru yerde ve doğru zamanda tanıtmak ve sunmak lazım. Herşeyi her yere taşıyorsanız eşyanın tabiatına aykırı bir şey yapıyorsunuz demektir. Kitap kitaba uygun zeminlerde bulunmalı, konuşulmalı. Kitabın bir Televole programına taşınmasının anlamı yoktur.
 </p>
 <p class="arabaslik">
  —Kitabın sansasyonelliğini, dolayısıyla çok satmasını sağlamak için yayınevinin planladığı şeyler olmuyor mu bunlar?
 </p>
 <p class="metin">
  Evet ama sözünü ettiğimiz gibi yayınevlerinin çoğu bir market gibi çalışıyor, bu da bunu getiriyor. Eskiden sadece kitapla ilgili gazeteye, dergiye reklam verilirdi; şimdi bu yetmiyor. Sözgelimi Ahmet Altan'ın bir kitabı sözkonusuyken Ahmet Altan'la beraber kızını da çağırıyorsunuz ve dağıtımcınız kamera getiriyor. Olay bir anda farklı bir şeye dönüşüyor. Kitap bahane, magazin şahane oluyor, kitap üçüncü planda kalıyor.
 </p>
 <p class="arabaslik">
  —Türkiye'de kitapların içeriğine ve yayınevine göre sağ ve sol diye ayırma alışkanlığı var. Bu durum yayının okuruyla buluşmasının önündeki en önemli engellerden birini oluşturuyor. Bazı kitabevleri sağ yayınları satmıyor sözgelimi. Zaman Kitap bu tip engelleri aşmak için nasıl planlar yapıyor?
 </p>
 <p class="metin">
  Biz iki dağıtım firması ile çalışıyoruz. Biri Alfa Dağıtım bu bizim genel dağıtımımızı yapacak, diğeri ise NT mağazaları. Var olan fotoğraf, her yaş her düşünceden okuyucuya ulaşabildiğimizi gösteriyor.
 </p>
 <p class="arabaslik">
  —Yeni yazarlar bir tarafa belirli bir okuyucu kitlesi olan, tırnak içinde "yazarlar"dan bağlantı yaptığınız kimseler var mı, "...yakında zaman kitapta" diye duyuracağımız isimler yani?
 </p>
 <p class="metin">
  Çok yakında Mehmet Altan'ın "Köylüler Nasıl Manşet Olur" adlı kitabı karşınızda olacak. Ayrıca Ömer Çaha'nın Dört Akım Dört Siyaset, gazete okuyucularının tanıyacağı Faruk Mercan'ın Nesim Malki ile ilgili kitabı "Niso" ve Ahmet Selim'in henüz ismi tartışmalı olan bir romanı da yakında standlarda olacak. Bu arada birtakım önemli isimlerle görüşmelerimiz devam ediyor tabii.
 </p>
 <p class="metin">
 </p>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2001/335/haberler/3.htm), [web.archive.org (arşiv bağlantısı)](http://web.archive.org/web/20020215052509/http://www.aksiyon.com.tr:80/2001/335/haberler/3.htm)
