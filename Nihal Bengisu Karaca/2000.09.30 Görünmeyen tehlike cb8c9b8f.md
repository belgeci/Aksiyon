# Görünmeyen tehlike

*Nihal Bengisu Karaca 2000.09.30*

<div>
 <img border="0" src="/web/20020224082347im_/http://www.aksiyon.com.tr/yazar/sinek.jpg"/>
 <p class="spot">
  Yönetmen, mantık ilkelerine uygun olması beklenmeyen
ama yalandan da  olsa bir tutarlılık içinde kurgulanması gereken bilimkurgunun  en temel gereksinimini boşlukta
bırakarak kan şöleni vermeye  girişiyor.
 </p>
 <p class="metin">
  <img border="0" height="161" src="/web/20020224082347im_/http://www.aksiyon.com.tr/2000/images/SINEMA.jpg"/>
  İç bayıltan yaz sıcaklarının ve hatıramızda kötü bir anı olarak kalacak bir sinema sezonunun ardından çalışkan çocuklardakine benzer bir "okullar açıldı" saflığı ve sevinciyle aldık koltuktaki yerimizi. Malûm, eylül ayıydı. Hoş karşımızdaki Verhoeven'di, ne zaman ne yapacağı belli olmazdı; belli oyunları, belli imgeleri ve klişeleri tekrar etmekten, insanlığa yüklediği, oysa basbayağı kendi şahsına münhasır bir "açlıkla" donattığı karelerden mürekkep olacaktı gösteri. Beklentilerimizin mütevazılığı endişelerimizin kararsızlığıyla baş başaydı sözün kısası. Ancak sözkonusu durum söze dökülemeyecek kadar ham, film hakkındaki ön bilgi ve yargılar daha glikoz safhasındaydı ki kıyamet koptu. Bilimin, aşırı strese maruz kaldığında "ülser" olduğunu ispat ettiği bir fare, "görünmez goril" Isabella'nın kafesine atılıverdi; sırf insana bu kadar yakın bir özellik taşıdığı için bile bir miktar saygıyı haketmesi gereken küçük hayvan Isabella'nın dişlerini kanıyla görünür kıldı. Ardından gelen sahnelerde, bilimadamı rolündeki Elzabeth Shue'yu gördük, böylesine büyük bir projede çalışabilmek için o kadar güzel görünüyordu ve o kadar kıvırtarak yürüyordu ki üstadın Starship Troopers'i geliyordu akla. Kaba şiddet, kör gözüm parmağına bölme, parçalama ve yutma sahnelerini koyup "al karton bebek Dennis Richards'ı böl Elizabeth Shue'ya" gibi saçma bir işlem yaptım kendi kendime. "Kalan" hanesinde Shue'nun bir zamanlarki Oscar adaylığı belirdi ve durum "Elveda Las Vegas"tan bu yana hatırı sayılır bir projede yer alamamış genç yıldız için hayli acıklı göründü gözüme.
 </p>
 <p class="metin">
  Görünmez Adam/Hollow Man, dâhi olduğu kadar hırslı olan Sebastian Caine'in tam görünmezliği sağlayan serumu geliştirmesi ile başlar. Hayvanlar üzerinde başarılı olan serumun insan'da kullanılmasının zamanı gelmiştir. Caine bu iş için gönüllü olur, kendi buluşu saydığı serumu dener. Caine'i görünmez yapmak kolay olmuştur ancak geri getirme konusunda komplikasyon çıkar. Uzun süre görünmez kalan Caine kişilik bozuklukları göstermeye başlar. Bu bozukluklara Caine'in görünmez olmakla ilgili keşifleri de etkilenir. "Aynaya bakmak zorunda olmadığında her şey daha kolay" demektedir Caine ve olayların çığrından çıktığını farkeden ekip arkadaşlarını kendi varlığının tehdidi olarak algılamaya başlar.
 </p>
 <p class="metin">
  Baş rollerde görmeye alışık olmadığımız Kevin Bacon, Sebastian Caine rolünde. Filmin yarısından çoğunda "görünmüyor" ama sadece teknik açıdan seyirciyi tatmin edecek düzeyde olan film, Bacon'un yokluğuna bir çare buluyor; ekip arkadaşlarının görünmez adamı somut kılmak için geliştirdikleri maske Bacon'un mimiklerini ele verecek kadar başarılı. "Görünmez Adam", serumun beden üzerinde meydana getirdiği değişiklikleri çarpıcı efektlerle sahneliyor. Ancak son model arabalara binen, pop müzik dinleyen ve yapılan işlemlerin bilimselliği konusunda izleyiciyi ikna etmeye çalışmayan bilimadamlarını ikinci yarıda müthiş bir şiddetin içine sürüklüyor. Mantık ilkelerine uygun olması beklenmeyen ama yalandan da olsa bir tutarlılık içinde kurgulanması gereken bilimkurgunun en temel gereksinimini boşlukta bırakarak kan şöleni vermeye girişiyor. Veterinerin görünmez adamın yerini tesbit edebilmek için etrafa paket paket kan saçtığı o sahnede de olduğu gibi kanın kurbana ait olması bile gerekmiyor üstelik...
 </p>
 <p class="metin">
  Gerçi yönetmen bunu hep yapıyor. Kitsch kategorilerini bile zorlayan, absürd komedi mi, bilimkurgu mu olduğu pek anlaşılamayan Starship Troopers'da da şiddete yoğunlaşıyordu Verhoeven. Şiddeti cinsellik olmadan düşünemeyen yönetmen, kadın ve erkek cinselliğini hep aynı mükemmelikteki bedenlerle resmederek dilediği kontrastı da oluşturmuş oluyor. Görünmez adamın bilimadamları ve kadınlarındaki itici cazibe Starship Troopers'in mürettebatıyla yarışıyor, Temel İçgüdü'nün yazarını oynayan Sharon Stone da tüm aşırılığıyla tezimizi destekleyen bir yerde duruyor. Şiddet, cinsellik ve tanrıcılık oynama. Verhoven'in üç temel içgüdüsü gibi. Sarışın yazar önce yazmak sonra da "çizmek"le itham ediliyordu; karakterler "yaratılıyor", hikayeden çıkmaları gerektiğinde gerçek hayattaki muadilleri ile beraber çöp tenekesini boyluyorlardı, muhtemelen uygun bir ceset torbasının içinde.... Bir "tanrı gibi" görünmez olmayı sağlayacak ve bu yönüyle çağı sarsacak keşfiyle "Tanrı benim" diyen Sebastian Cain'e Catherine Tramell'e olduğu kadar cömert davranmıyor Verhoeven. Belki bir zamanlar "olgusu kendisinden çekici olan" bu adamın bedeninden sonra aklını da yitirmesinden kaynaklanıyor bu...
 </p>
 <p class="metin">
  <br/>
  <br/>
 </p>
</div>

Kaynak: [www.aksiyon.com.tr](http://www.aksiyon.com.tr:80/2000/304/sinema/3.htm), [web.archive.org (arşiv bağlantısı)](http://web.archive.org/web/20020224082347/http://www.aksiyon.com.tr:80/2000/304/sinema/3.htm)
