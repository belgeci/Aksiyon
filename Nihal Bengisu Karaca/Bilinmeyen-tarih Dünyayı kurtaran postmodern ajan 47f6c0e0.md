# Dünyayı kurtaran postmodern ajan

*Nihal Bengisu Karaca Bilinmeyen-tarih*

<div>
 <p>
  <font>
   XXX klişe casus filmlerine meydan okuma ve farklı bir janr olma iddiasıyla ortaya çıkmış yeni nesil bir ajan filmi. Filmin ti’ye aldığı şeylerin başında James Bond kültü geliyor. Nerede, çatal bıçak kullanmayı bilen,  bulunduğu en sıkışık ortamda bile bayanların sigarasını yakmak için fırsat bulan ve snob edasıyla ‘azizim bi kendine bak bi de bana, sen zibidisin, ben beyefendi’ diyen James Bond; nerede ağzı bozuk, görgüsüz, rap ve punk müzik delisi, tehlikeli sporlara düşkün anarşist ve ‘hödük’ Xander Cage...
   <br/>
   <br/>
   Filmin gişelerde elde ettiği başarıya bakılırsa imaj doğru çizilmiş. James Bond’un en son versiyonunun, Pierce Brosnan’ın bile yaşı 40’ı geçti, kuşak çatışması var bir kere. Yani ‘yeni nesil’ takım elbiseli cool ajanlara çoktaaan almış gardını, daha kolay özdeşleşeceği, sokaklardan yetişmiş, rap müzik dinleyen ve bilgisayar oyunu oynayan, kendi kültürüne göre bıçkın bir ‘bizden biri’ni özlermiş meğer. Sözünü ettiğimiz adam tehlikeli sporlardan ve yasa dışı her tür etkinlikten hoşlanan, bunları internette yayınlayan, tahmin edileceği gibi kanunlarla ve devlet kavramıyla başı hoş olmayan absürd bir adam. İnine çekildiği anlardan birinde basılana ve yaka paça götürülene kadar dokunulmaz olduğunu sanıyor. Hünerleri haşmetmeabın hoşuna gitmiştir ve kendisine ‘kırk katır mı kırk satır mı’ diye sormaktadır. Yahut devlet dışında ama imparatorluk içinde olan ve pis kokular yayan Prag’da bulunan Anarşi 99 adlı örgütü çökertebilir ve bunun karşılığında suç kaydı silinebilir. Pek fazla şansı olmayan Xander sunulan alternatifi kabul etmek zorunda kalır. Karar arefesinde filmin klişeleri aşma iddiasına uyma kriterine en yaklaştığı anlar yani Xander’in zorlu görev için sınavdan geçirildiği bölümler yaşanır. Film bir daha da bu türden bir ‘yeni nesil’ iddiasının altını dolduramaz.
   <br>
    <br>
     Xander’in yalnızca bilgisayar oyunlarında adam öldürmüş bir serseri olması ve bu ilk zorlu ajanlık deneyiminde doğal olarak silahın emniyetini açmayı unutması, CIA ne derse tam tersini yapması ama bunun da zaten CIA tarafından bilinmesi gibi hoş detaylar filme elbette renk ve farklılık katıyor. Fakat Xander’in abuk subuk giysileri, her olayın içine ‘yettim gari’ diyerek dalması ve ‘relax’ tavırlarıyla normal ajan prototipinden ne kadar ‘farklı’ olduğu, eğitimsiz olduğu, -ama bakın!- bunlara rağmen ne kadar da becerikli olduğu film boyunca gözümüze dürtüldüğü için puanın düşmesine neden oluyor, artmasına değil. Bir kere, Xander’in zoraki ajanlığında yeni olan hiçbir şey yok, bu ‘hasbelkader’lik ve otoritenin baskısıyla işe el koyma durumu en başta 80’lerin Rambo filmlerinden beri aşina olduğumuz bir şey. Ama hak yemeyelim, burada CIA olarak adı konulan otorite, Rambo’nun hüzünlü ve bilge komutanına hiç benzemiyor. Samuel L. Jackson’un canlandırdığı Gibbons işini çok iyi bilen düpedüz kötü bir adam. “Bizim ajanlarımızın işe yaramadığı ortada, neden yılan deliğine sürünerek giden bir yılan göndermeyelim?. Neden iyice kullanıp sonunda harcayacağımız bir pislik bulmayalım?” diyerek ifade ediyor niyetini.
     <br>
      <br>
       Film birkaç heyecan verici detaydan sonra özellikle ikinci yarıda iddialarının hepsini unutarak dehşetengiz bir klişe çöplüğüne dönüşüyor. Eşkıya karargahında şeytan yüzlü ama iyi kalpli güzel bir kız (Yelena - bugünlerde birtakım büyük dergilere kapak olan Asia Argento, Dario Argento’nun kızı, ve handiyse Cüneyt Arkın filmlerindeki ‘Kahpe Bizans’ın yaman güzeli’ klişesi), Xander gibi bir adamın bu kızın neredeyse dest-i izdivacına talip olacak kadar ‘geleneksel’ bir havaya girmesi, Prag atmosferinde dünyayı yönetmek isteyen kafayı sıyırmış eski bir Rus ajanı, (Doğu Bloku değil misin hepiniz aynısınız, klişesi) gözü dönmüş örgüt liderinin ‘Rus bilimadamları’na yaptırdığı kimyasal silah (daha kısa bir zaman önce gösterime giren ‘En Büyük Korku’dan ve daha bir çok filmden hatırlanacaktır ‘Rus bilimadamı’ tribi), espriler, beklenen son, elbette mutlusundan... Sonra en önemlisi ‘hangi kisve altında olursanız olun, sistem sizi bulur ve kendine mal etmeyi başarır’ mesajı...
       <br>
        <br>
         Yıldızı ‘Hızlı ve Öfkeli’ ile parlayan ama göze çarpması Pitch Black / Derin Karanlık filmindeki kötü adam / sıradışı yetenekleri olan mahkum rolüyle olmuş Vin Diesel çizilen imajın altını doldurmakta oldukça başarılı. Diesel, dazlak kafası, kütük boynu ve ablak suratına tüm bunlara tezat edercesine yayılan zeki gülümsemesi ile kısa zamanda hatırı sayılır bir hayran kitlesi elde etti. Filmin bu kitleyi daha da kabartacağı ortada. Ne kadar işe yaramaz olursa olsun film bir ‘Vin Diesel Show’ ve Diesel anti kahraman, otorite karşıtı ama son kertede bu karşıtlığın nimetlerini fazlasıyla -ve en az James Bond kadar- tadan, sözde anarşist özde sistemin yeni keşfi olarak dimdik ayakta. Çağın odaksız, ideolojisiz, anarşizmi bungie jumping yapmak ve EMINEM dinlemek sanan gençliği için bundan daha iyi bir model olabilir mi?
         <br/>
         <br/>
         Yeni Nesil Ajan / XXX
         <br/>
         Yön: Rob Cohen
         <br/>
         Oyn: Vin Diesel, Asia Argento, Marton Csokas, Samuel L. Jackson
         <br/>
         Senaryo: Rich Wilkes
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </p>
 <p>
  <font>
   (Bu yazı 114 kez okunmuştur)
  </font>
 </p>
</div>


Kaynak: [www.aksiyon.com.tr](http://www.aksiyon.com.tr:80/yazdir.php?id=1879), [web.archive.org (arşiv bağlantısı)](http://web.archive.org/web/20050301181924/http://www.aksiyon.com.tr:80/yazdir.php?id=1879)
