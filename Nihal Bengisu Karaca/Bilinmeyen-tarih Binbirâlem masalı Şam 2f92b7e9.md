# Binbirâlem masalı: Şam

*Nihal Bengisu Karaca Bilinmeyen-tarih*

<div>
 <font>
  <img border="0" height="1" src="/web/20041106195401im_/http://aksiyon.com.tr/images/blank.gif"/>
 </font>
 <font class="content">
  <p>
   <img border="0" hspace="5" src="http://web.archive.org/web/20041106195401im_/http://www.aksiyon.com.tr/resim/446/70.jpg" vspace="5"/>
  </p>
 </font>
 <font class="content">
  Şam gerçeği Binbirgece Masalları’nın anlatılma ve açılma sürecine benziyor. Şehrin, tıpkı Binbirgece gibi ‘genel’ ve çelimsiz bir çerçeve öyküden oluştuğunu, onu lezzetli kılan asıl unsurların anlatıldıkça açılan, keşfedildikçe belagat kazanan ‘içerdeki’ masallar olduğunu çok geçmeden kavrıyorsunuz.
 </font>
 <p>
  <font class="content">
   “Batı tarihinin belli başlı olaylarından birisi de Doğu’nun bulunmasıydı” der Borges. Ve ekler: “Doğu deyince de Binbirgece Masalları düşer aklımıza”. Takdir edersiniz ki Binbirgece Masallarının çoğu ‘Şam’da geçer. Bu nedenle ve -belki de ne korkunçtur ki- Şam’a girdiğimde bir Batılı gibi, ben de Binbirgece Masallarındaki Şam’ı görmek istedim, hem de ilk anda, sabırsızca. Heyhat, yerinde yeller esiyordu. Şehrin merkezi en yenisi 80’lerde yapılmış gibi görünen isli binalarıyla kara kara çalımlanıyordu. Yığış tepiş kirli bina ve Arapça ‘avukat’, ‘doktor’ tabelaları arasında vardığımız Damascus International Hotel’in dört yıldıza rağmen vaadettiği ‘asgari’ refah seviyesi ile karşılaştığımda çoktan yerle bir olmuştu oryantal heveslerim. Çirkin olan Şam değil, içimdeki budanmış ‘oryantalist’ti, zararsızdı ve sesi yüksek tondan çıkmıyordu çok şükür. Nitekim, onu ayıplamak ve susturmak zor olmadı. Hatta ağzına bir parmak bal çalmak bile olasıydı. Çünkü Şam gerçeği tam da Binbirgece Masalları’nın anlatılma ve açılma sürecine benziyordu. Onun tıpkı Binbirgece gibi ‘genel’ ve çelimsiz bir çerçeve öyküden oluştuğunu, onu lezzetli kılan asıl unsurların anlatıldıkça açılan, keşfedildikçe belagat kazanan ‘içerideki’ masallar olduğunu çok geçmeden kavrayacaktım.
   <br/>
   <br/>
   705 yılında inşa edilmiş bir Emevi Camii var Şam’da. Avlusunda sahabelerin dolaştığını, çeşmelerinden nice geçmiş şöhretli ulema ve evliyanın abdest aldığını hayal etmek hiç de zor değil, tam 1298 yaşında. Ama bu sizi yanıltmasın, yorgun ve ihtiyar görünen Şam’ın yüzünde gencecik bir gülümseme olacak kadar dinamik bir masal bu. Yaşlı bir dedeye ‘Allahüekber’, az çok duygulu bir çocuğa ‘süperrr’ narası attıracak cinsten bir tarih, güzellik, estetik, aşınmışlık, yaşanmışlık abidesi. Ama hayranlık nidalarına değil, yaşamın parçası olmaya talip oluyor sanki. Üzerinde işlemeleri bulunan bir gövdesi, nereye baksak gözümüze değecek bir minaresi, dört mihrabı ile, mezhepleri, kadınları ve çocukları içine alan bir fanus. Avluya ‘tesettürsüz’, modern giysilerle giren ve cami tarafından hizmete amade tutulan büyük örtülere bürünürek cuma namazını eda eden kadınları görüyoruz girişte, içeride ise saatler öncesinden kurulmuş, cuma namazının tadını eze eze çıkaran yaşlı kadınlar ve genç kadınlar var. Tam secdeye varacakken önüne atlayan çocuğunu incitmeden kenara çekip öylece namazına devam eden ‘relaks’ babalar da cabası. Din ve namaz, günlük hayatın rutinleri, gerekleri ve normalleri ile buluşup, tenakuza uğramadan bütünleşiyor Şam’da. Hatta birkaç genç ve hırpani görünümlü yaşlı bir kadın namaz kılmadıkları halde ‘orada’lar, caminin avlusunu çevreleyen duvarın geniş kenarlıklarında ‘siesta’ yapıyorlar. Bir cuma vaktini Emevi Camii olmadan geçirmek büyük bir ayıpmış gibi. Hz. Yahya’nın kabri caminin içinde; İsa’nın gelişini müjdelemiş peygamberin türbesi her cuma namazında İslam ümmetinin ziyaretçileriyle dolup taşıyor.
   <br/>
   <br/>
   Emevi Camii çevresi ise bir başka ‘âlem’. Şam’dan aldığım ilk izlenimden, en çok orada utanıyorum. Bin yıllık dar sokaklarda, kemerlerle birbirine bağlanmış eski ahşap cumbaların arkalarında Şehrazat’ın kahramanları yaşıyor. Erkekler, cami ile sırt sırta olan Nafura’da zaten nargilelerini ve keskin kakula kokusundan mürekkep sert kahvelerini içmekteler. Eski bir konaktan ya da küçük bir saraydan dönüştürülmüş olan Emevi Restaurant herşeyiyle; taşları, merdivenleri, sedirleri, sinileri, testileri, buhurdanlıklarından yayılan tütsülü kokusu ile bütünlüklü ve sıcak bir Şark atmosferi veriyor. Lakin çay bardaklarının kenarından Lipton markalı kağıtlar sarkıyor. Suriye ne yazık ki Lipton’a teslim olmuş durumda, her yerde böyle bu.
   <br/>
   <br/>
   Şam, bir Osmanlı vilayeti olduğu günleri hatırlıyor. Sokaklarda “Türk müsünüz?” diye soranlar oluyor; sonraki ilk soru ise “İstanbul or Ankara?” İstanbul dediğinizde gözler ışıldıyor. İki ülkenin yakın tarihten kaynaklanan sorunları, kötü Osmanlı valileri ve arkadan bıçaklama hikayelerinin konuşulmadığı, milliyetçi husumetlerle örselenmeyen bir ‘muhabbet’ tesisine yağ gibi akılıyor. Tanıştığımız bir yazar ‘Biz eskiden aynı evin çocuklarıydık, ama şimdi komşu evlerin çocuklarıyız” diyor. Asya-Afrika Dayanışma Platformu’nun girişimi dolayısıyla görüştüğümüz Suriye Enformasyon Bakanı ise dünya kupasında Türkiye’nin üçüncü olduğu akşam insanların sokaklara çıkıp neşelendiklerini, arabalara atlayıp korna çalarak bir bayram havası yarattıklarını söylüyor. Aynı sevecen ilgi Hz. Zeynep’in türbesinde de gelip ilişiyor yanımıza. Simsiyah örtülü kadınların ve sade giyimli insanların altın ve gümüş alaşımlı türbenin görkemiyle kontrast oluşturduğu avluda çocuklar koşuşturuyor, ibadetini bitirmiş kadınlar salınıyor, bir grup erkek ise mermer zemine oturmuş Kur’an okuyor. İlgisini çektiğimiz insanlar bir turiste gösterilebilecek ‘yabansı’ bir ilgiyle değil, ‘İstanbul? Ah, biliyorum, ne güzel...” ifadesiyle yaklaşıyorlar yanımıza, uzaktan bir akrabanın hatırlanması duygusu büyüyor karşılıklı. Hz. Zeynep’in türbesinde Şii bir coşku var, Emevi Camii’nde Sünni bir sükunet. Ama her ikisinde de din; dostluk, ahbaplık ve gündelik yaşam ile yanyana duruyor: Birbiriyle katman, iç içe iki hilal gibi sarmaş dolaş.
   <br/>
   <br/>
   Şam’da ve Suriye genelinde sarmaş dolaş olan sadece bunlar değil. Suriye bir İslam ülkesi fakat bu diğer dinler ya da mezhepler, etnik gruplar arasında hiyerarşik bir ilişki olduğu anlamına gelmiyor. En azından sokakta ve Suriye’nin kültürel varlığının prezentasyonunda böyle bir ast-üst ilişkisi gözlemlenmiyor. Suriye’de yüzde 10’lara varan bir Hıristiyan nüfus, yüzde 11.5 oranında Nusayri (Şiiliğin bir kolu) var. Şam’ın meşhur Hamidiye Çarşısında ya da bizim Sultanahmet Camii yanındaki ‘Arasta’yı andıran otantik dükkanlarında Hz. İsa ve Meryem ikonlarına ve hatta Azizlerin resimlerini taşıyan gümüş, pirinç süs eşyalarına da rastlıyorsunuz, Hz. Ali resimlerine de. Şam’dan 40 dk. kadar uzaklıkta bir Hıristiyan köyü olan Maaloula, St.Serge Manastırı kenti ziyaret edenlerin mutlaka görmeleri gereken ‘korunmuş’ bir yer. 2 bin 500 yıllık köyü yukarıdan görecek şekilde inşa edilmiş bir beş yıldızlı otelin varlığı ise hükümetin kültürel varlıklarını bir turizm avantajına dönüştürmekte kararlı bir politika izlediğini gösteriyor. Çünkü Suriye bir özel yatırım ve girişim cenneti değil. Bu açılımlar henüz ve yavaş yavaş gerçekleşmekte. Maaloula köyünün en önemli yönü Hıristiyanlığın ‘ilk’ dilinin yani Aramice’nin konuşulduğu bir köy olması. Köyün ahalisi Aramice konuşan Müslümanlar ve Hıristiyanlar. Aramice Arapçaya çalan bir dil; Hz.İsa’nın konuşutuğu ve dinini tebliğ ettiği dil. Manastırın papazı tevhid akidesine uymayanların ve putperestlerin tasfiye edildiğini söylüyor. İslam kültürü ile yakınlaşmış, tevhid akidesine bağlı bir Ortodoksi ile Roma’ya bağlı bir kilise. Arap dünyası denildiğinde sadece ‘Müslüman’lardan oluşan bir dünya tasavvurunun anlaşılmasından yakınıyor papaz, “ ...oysa Arap dünyası dediğimiz bütünün içinde Hıristiyanlar da var”. Herşeyin, o lafzın, ‘bir’in etrafında döndüğünün açılımı gibi geliyor bunlar, bir semazen St. Serge Manastırında, elinde açıkça Arapçaya benzer bir metin olan Hz. İsa ikonu önünde dönüyor tahayyülde. Doğuyu Arap, kendisini Hıristiyan olarak kodlayıp, skalanın en uç köşelerine yerleştirmiş olan Batı, tam da bu ayrımı yaptığı cihetten yanılgıya düşüyor gözlerimin önünde. Hz. İsa buraların malı çünkü, bugün gelse Maaloula köyündekilerle pek güzel anlaşır, ama Papa 2. Jean Paul ile Latince yazışabilir mi, onu bilemiyorum.
   <br/>
   <br/>
   Baas partisi ile yönetilen, Beşşar Esad’ın nisbeten yumuşak politikaları sayesinde biraz daha rahatlamış görünen bir hava var Şam’da. Ancak dönerci tabelasında bile bir Hafız Esad resmine rastlayabiliyorsunuz. Dahası bir Osmanlı camiinin, Süleymaniye Camii’nin avlusunda Hafız Esad’ın büstünü görüp şaşırabiliyorsunuz. Büstü yağmurdan ve olası kuş pisliklerinden korumak için üzerine plastik bir tente yapılmış! Süleymaniye Camii dilini bilmediğimiz bir ülkede neden kendi ülkemizdeymişiz gibi hissediyor oluşumuzu yeniden tercüme ediyor. Süleymaniye Camii ‘anne hissi’ uyandırıyor Şam’da. Ön bahçesindeki havuz, kurmuş olduğu bir sofra gibi, mimarisi, tanıdık kokusu, yuvarlak hatları hep emin olduğumuz şefkati. Arka bahçesinde ise yatılı bir misafiri ağırlamakta. Son padişah Vahdettin’in mezarı Süleymaniye’nin arka duvarına bakan küçük bahçede. San Ramo’da ölmüş Vahdettin ve ‘Beni vatan toprağına gömün’ vasiyeti üzerine Şam’a gömülmüş. Ön avluda tente ile korunmuş bir eski başkan büstü, arka avluda ise günah keçisi haline getirilmiş bir padişahın cansız vücudu. Vahdettin’in mezarı küçücük ve korunmasız, mezartaşı alelade. Bu ironi, imparatorluk günlerine özlem duymayan ve görkem delisi olmayanların bile içini burkacak bir manzara.
   <br/>
   <br/>
   Şam, İslam âleminin yıldızlarına parlarken de, söndükten sonra da yuva olan bir yer. Bilal-i Habeşi’nin mezarı orada, Hz. Yahya ve Zekeriya’nın, İbni Arabi’nin, Ebu Hureyre’nin, Hz. Zeynep’in, Refia Sultan’ın...
   <br/>
   <br/>
   Şam’ın Müslüman dokusu alabildiğine geniş; ama her yerde değişik bir dünya boy veriyor; etnik, kültürel ve sınıfsal dünyalar. Saydnaya’da Suriyeli orta-üst sınıfın eğlence anlayışına tanık oluyoruz. Saydnaya genel olarak yine Hıristiyan nüfusun oluşturduğu bir bölge ve gece kulübü, restaurant gibi işletmeleri ile anladığım kadarıyla ancak Arap ülkelerinden gelen turistlerin ihtiyaçlarını karşılayabilecek bir potansiyele sahip. Yüksek volümlü müzikten, önce Pala Remzi yayılıyor, derken Fransız chansonları, Enrico Masias’tan, Ameila Rodrigez’in fadolarından aranje edilmiş şarkılar çalınıyor. Sonra ortaya Rashid Taha ya da Rai müziğinin yeni temsilcilerinden Faudel (bildiğimiz Fadıl) misali bir çocuk fırlayıp şarkılar söylüyor; büstiyerli ve dövmeli kızlar ve ‘Doğuş’ gibi, Tarkan’ın eski hali gibi görünen çocuklar çıkıp dansediyor. Hiç sevmediğim bir kelime ile, “Suriye bir ‘mozaik’miş...” diye geçiyor içimden. Ama mozaik’in son gördüğüm parçası biraz ‘imitasyon’ gibi geliyor bana.
   <br/>
   <br/>
   Suriye anlatılmakla bitecek gibi değil. Üstelik bunun bir de Halep’i var. Halep, kalesi ve yeni olanları bile geleneksel mimari ile yapılmış taş evleri ile başlı başına bir olay. Şanslı bir grup arkadaşımızın gözlerinin dolmasına neden olan, onlara “şimdiye kadar bizi hep kandırmışlar” dedirten ünlü Halep kebabı ise, yolu Suriye’ye düşenlerin ‘Şellal’e uğramalarını acil hale getiren bir vakıa. Tabii tercih sizin, dilerseniz ‘İtalyan Lokantası’nı da tercih edebilirsiniz. Ama pek tavsiye etmem. Çünkü “Halep kebabı cidden güzel mi?”, diye soranlara ‘Bilmiyoruz biz nezih bir İtalyan lokantasına gittik” cevabı vermek pek akıllıca olmuyor, bittecrübe sabit. Yavaş yavaş, yorulmadan gezmek ve yemekler konusunda cesur davranmak gerekiyor Suriye’de. Değilse sirayet edemediğiniz lezzetlerin hayali boğazınıza takılıp kalıyor, ‘tadı damağımda kaldı’ demek varken.
   <br/>
  </font>
 </p>
</div>


Kaynak: [www.aksiyon.com.tr](http://aksiyon.com.tr:80/detay.php?id=2709&yorum_id=1), [web.archive.org (arşiv bağlantısı)](http://web.archive.org/web/20041106195401/http://aksiyon.com.tr:80/detay.php?id=2709&yorum_id=1)
