# Gençlerin Üzerinde 'Satılık' Yazıyor

*Nihal Bengisu Karaca Bilinmeyen-tarih*

<div>
 <p>
  <font>
   Akmerkez"in yiyecek katında bütün gün dolanan fakir aile çocukları var. Güya bir gelecek, bir dünya kurmak için oradalar. Komşusu açken horul horul uyuyan yetişkinler, rüyalarında  büyüyüp gol kralı olacak oğullarını görüyorlar. Türkiye linin büyük bir vicdan sorunu var artık.
   <br/>
   <br>
    Yıl 2001. Çemberlitaş ve Etiler arasındaki mesafe birkaç ışık yılı. Boğaziçi"ni kazanmanın iyi bir gelecek temin etmediği bir dönem; şimdiki zaman. Hayat mutluluk şeytan üçgeninin koordinatlarını belirlemiş, çemberin içinde olmak için ruhunu satmalısın, Türkiye"nin derisi dermatologların dediği şekilde "karma"; kimi yerde pul pul kimi yerde tuhaf tuhaf ışıldamakta. Her iki görüntünün altında ortak bir gerçek: Derinin altında kurtlar oynaşıyor. Yazar uyarıyor: Tehlike var!
    <br>
     <br/>
     <br/>
     Perihan Mağden artık sağır sultanın bile duyduğu son romanında (İki Genç Kızın Romanı) çocukluktan yetişkinliğe geçişte yaşanan o hiçlik dönemini, birbirlerini sığınma evi yapan iki genç kızın kalbini, Türkiye"nin güncel ve derin meseleleri eşliğinde inceliyor. Ortaya genç kızların, orta yaşlı kadınların, annelik hallerinin, Range Rover"a binen  delikanlıların, nefretin, cinayetin, ekşili köftenin akıp gittiği bir tür siyasal roman çıkıyor. İçimi akıttım dediği roman içine çöreklenip kalmış yazarın; hâlâ huzursuz ve epey asabi.
     <br/>
     <br/>
     Yazarı yakından takip edenler için kaçıncı baskı röportaj olacak bu, bilmiyorum. Mağden, İki Genç Kızın Romanı"na çok anlam yüklediği için, bu kitabın okunmasını çok ama çok istediği için röportaj verme işinde bir miktar "hırs basması"na uğradığını söylüyor. Bu hırs basmasından aldığımız payı paylaşalım diyoruz ve "yeni" bir şeyler duyacağınızı vadederek teybin sesini açıyoruz...
     <br/>
     <br/>
     -Genç kızlar, yetişkinler, hiçbir yolun aydınlığa açılmadığı bir Türkiye, alt orta sınıfın zayıflıkları, küçük burjuva özentileri, arkadaşlık, nefret ve şiddet. Psikolojik olduğu kadar sosyolojik bir vaka: İki Genç Kızın Romanı. Bu roman "aslında" neye dair?
     <br/>
     <br/>
     Bir kere yeniyetmelik yılları yılanın kabuk değiştirmesi gibi bir hal, çocukluktan erişkinliğe geçmek belalı bir şey. Ama Türkiye"de durum çok daha farklı, kayıp bir kuşak yetişiyor. Bizim zamanımızda insanların üzerinde duracakları ideolojik bir zemin vardı. Herkes politikti ve olmayanlar hallerinden utanırdı. Politik olmak ülkenle ilgili güncel bir kaygıyla soluk alıp vermen demek. Şimdi bu bitti, herkesin altından halılar çekildi. 80 sonrası kuşak çok apolitik yetiştirildi. Anneler babalar çok korktu çünkü. Şimdi apolitiklik bile enjekte edilmiyor, çünkü 12 Eylül"ün üzerinden de epey zaman geçti. Ama Türkiye 12 Eylül ile hesaplaşmadı, temiz bir sayfa açamadı demokrasi adına. Bu kadar karışık, ne et ne balık bir toplumda yeniyetmelik gibi bir sorunun çok daha sorunlu yaşanacağı açık.  Korkunç bir tıkanıklık yaşanıyor ve bu isyan noktasına gelecek, kitap bunun vehametiyle ilgili. Türkiye"nin büyük bir kısmı alt orta sınıftan oluşuyor, bu alt orta sınıfın kıstırılmışlığını anlatmak istedim romanımda. Üstelik bence bir X kuşağı geliyor artık: Tik"leyen bir bombanın üzerinde oturuyoruz. Bu çaresizlik ve iki yeniyetmenin ilişkisi... Bu ilişki bir yönüyle sembolik. Elbette birebir, psikolojik bir tarafı da var. Ben kadınların birbirini sevebilme konusunda son derece başarılı olduklarını düşünürüm. Ama 15-16 yaşlarında yeniyetme genç kızlar arasındaki arkadaşlık çok başka bir şeydir. Erkeklerin bilemeyeceği şekilde yoğun bir arkadaşlık yaşanır o yıllarda, öyle bir ilişkiyi belki hayatın boyunca tatmazsın bir daha. Roman bunun gibi, hem sosyolojik hem de psikolojik ögeler üzerine kurulu, bunların hepsine dair.
     <br/>
     <br/>
     -Gücün ve paranın dünyasından dışlanmış insanlar için bir çıkış noktası yok, bu insanların idealize edebilecekleri ve içinde yer alabilecekleri bir tasarım yok, 2000"ler böyle mi diyorsunuz?
     <br/>
     <br/>
     Tabii ki  bu ülkede insanlar pop starı olabilir, şarkıcı olabilir, manken olabilir, fahişe olabilir, futbolcu olabilir, BBG"ye girip ünlü olabilir ve "yırtabilir". Elimizdeki ihtimaller bunlar, bu kadar mı olmalı, ya da bunlar mı olmalı insanların önündeki modeller. Çapa Tıbbı kazanmak bir ideal değil artık, doktora ihtiyaç yok gibi yapılıyor. Ben insanların hepsi katil olup sokaklara dökülecek demiyorum. Ama bunun olma ihtimali var bundan sonra diyorum. Çünkü bu kadar sıkıştırılmaz insan, bu kadar yarınsız, geleceksiz, parasız pulsuz bırakılmaz.
     <br/>
     <br/>
     -İnsanların -kendilerini yaratıcının teskin edici gücüne bırakmak isteyen insanların- dayanışma içinde oldukları, sabretmeye yönlendirildikleri yapılara, cemaatlere, topluluklara da kara çalıyor sistem, kaka ilan ediyor.
     <br/>
     <br/>
     Herşeyin dayatıldığı bir ülke burası. Belki bu yüzden iki arada bir derede bir toplumuz.  Osmanlı imparatorluğundan yırtış yırtış bir cumhuriyet oluşturulmuş bir kere. Bunları tartışmaya hakkımız var mı? Diyelim ki tartıştık, çıkan neticelerden yeni bir demokrasi kurabilecek miyiz? Bütün bunlar tıkanmanın olduğu noktalar. Avrupa Birliği"ne bu yüzden taraftarım. Birtakım demokrasi normlarını uygulamak zorunda bırakacağı için. Ama burada bizim kendimize özgü usullerimiz devreye giriyor. Onlar bizden ikametgah ilmühaberi, nüfus cüzdanı, dört vesikalık istiyorlar, biz onlara diyoruz ki, "Yaa valla ben şimdi muhtara filan gidemem, mazeretlerim var, benim arkadaşım sana bir mektup yazsın ben de altına bir çöp adam resmi çizeyim, beni böyle kabul et."
     <br/>
     <br/>
     DGM ye rağmen özgür olunmaz
     <br/>
     <br/>
     -Behiye"nin zararsız statik nefretini harekete geçiren şey kız arkadaşına duyduğu sevgi! Sevgiyi Türk romanındaki "uysal" görüntüsünden arındırmak ve ona "ölümcül" bir çehre mi kazandırmaya çalıştınız?
     <br/>
     <br/>
     Bir göz kararması var Behiye"nin sevgisinde. Aşka benzer bir şey, müthiş bir doz alımı, bedene dışarıdan zerkedilen bir şey gibi. Sünepe kuşakların sevgisi sünepe olur. Ama senin içinde bir yanardağ varsa hislerinin sana yapacağı etki bu yanardağın milyonla çarpılması neticesinde elde edilen sonuca özdeştir. Hakikaten Türk edebiyatında pasifize edici bir şeydir sevgi; cama başını dayarsın, şurdan rüzgar eser, elinde mendil vardır vs.
     <br/>
     <br/>
     -Hiç sevmediğiniz, o "Yüreğinin Götürdüğü Yere Git" mantalitesinde olduğu gibi mi?
     <br/>
     <br/>
     Evet ben bu söylemden ikrah ediyorum. Bunlar günlük pasifizasyon sürecini yapmaya soyunmuş söylemler. Al çocuğum Passive Flora"nı iç, bugünkü anti-depresanını al, uyu. Ağzımıza avuç avuç bunlar sokuluyor. Yüreğinin götürdüğü yere git veya Tarkan"ın o şarkısı mesela, özgürlük içimizde filan. Ne demek özgürlük içimde, bu bir yalan. Özgürlük dışımda asıl. DGM varsa ben özgür filan değilim, parti kapatılıyorsa özgür değilim. Katiller salınıveriyorsa, adres soran kadınlara işkence yapılıyorsa ben özgür değilim. Neymiş, mutlu olma özgürlüğüm varmış? Peki neye dayanarak mutlu olacağım, işim mi var, aşım mı var, geleceğim mi var? Geleceksiz insanlar kadar tehlikeli bir şey var mıdır? Yok milli takım, yok özgür kız, şarkılar, türküler... Ama olmayacak, bir gün narkozdan çıkacak bu hasta.
     <br/>
     <br/>
     Adı konmamış herşey meşru
     <br/>
     <br/>
     -Üstelik "yaşam kalitesi" diye de bir şey dolandı dilimize. Kitaptaki marka detayları Beigbeder"in 3.900 ve Ellis"in Amerikan Sapığı"nı hatırlatıyor. Bu statü sembolleri  Batı toplumlarında daha etkili, ama kitabınızdan aldığım izlenim bu özenme/edinme arzusunun bizde daha kötü sonuçlar vereceği.
     <br/>
     <br/>
     Elbette, çünkü "ayranı yok içmeye" durumu var bizde. Şimdi işçi sınıfından bir Alman kafayı markaya taksa ve habire Versace, Gucci, Valentino giyse dersin ki, salağın teki ama hiç değilse orada asgari ücret 1500-2000 euro. Ama asgari ücretin 200 milyon TL. olduğu bir ülkede insanlar marka diye kuduruyorsa, Batının statü sembolleri için yanıp tutuşuyorlarsa durum çok daha kötü demektir. Kendisini "alternatif" diye sunan eğilimler, insanlar bile marka düşkünü.
     <br/>
     <br/>
     -Salaş giysiler üreten markalar bile var, güya "sürüden ayrı" görünmek için bile epey para ödemen gerekiyor.
     <br/>
     <br/>
     Evet yırtık pırtık kotlar, ikinci el görüntüsü olan, eskitilmiş tişörtler 300 dolar filan. Bütün bunlar için verilen para ve bunlar için yaşamak insanları bir yerleri çarpma, bir şeylerden yırtma, voliyi vurmaya yönlendiriyor. "BBG evine girsem, kaset çıkarsam, oramı buramı açsam, şöhret olsam da bir elde etsem"e dönüştü iş. Akmerkez"in yiyecek katında bütün gün dolanan fakir aile çocukları var. Ruhlarının ve bedenlerinin üzerinde satılık yazıyor. BBG evindeki çocukların üzerinde de var bu "satılık" yazısı. Annelerinin, babalarının, mahalle bakkallarının, tüm Türkiye"nin önünde flört ediyorlar ve aileler de bunu onaylıyor. Adı konmuyor ya! Oysa belli ki bunlar arasında cinsel birtakım şeyler de var. Ama burası Türkiye ve adı konulmadığı sürece herşey yaşanabilir, yeter ki etiket koyma. Ben muhafazakar biri değilim ama bu erozyonu dehşet içinde izliyorum. Çok üzücü değil mi, oysa voliyi vuracaksın da nasıl mutlu olacaksın bunca yoksulluğun içinde? Ama oluyorlar da garip bir şekilde. Türklerde daha önce böyle bir vicdan sorunu yoktu, ama artık var. Komşusu açken horul horul uyuyan ve rüyasında oğlu gol kralı olunca alacağı transfer parasını gören bir Türkiyeli var artık. Bu kadar apolitik olmamıştık hiç. Arjantin"de, Rusya"da, Arnavutluk"ta bir şeyler oluyor ama Türkiye"de hiçbir şey olmuyor. Az önce Türk romanı dedin mesela, çekilen filmlerimiz ve yazılan romanlarımız da tuhaf; olay sanki Macaristan"da geçiyor, Belçika"da geçiyor, sanki Türkiye"de insanların sorunu yok. Türkiye"de insanlar vize kuyruklarında bekliyor oysa, bunlar yok sayılarak yapılan işler beni çok üzüyor ve kızdırıyor.
     <br/>
     <br/>
     Uhrevileşmek istiyorum
     <br/>
     <br/>
     -Ontolojik olarak şu marka çantam olmalı ya da şu çocuk beni beğenmeli ile yazım şurada yayınlanmalı, kitabım çok satmalı arasında bir fark var mı sizce?
     <br/>
     <br/>
     Aslında yok. Ruhani olarak yok. İkisi de dünyevi. Buna hırs basması diyorum ben. Bu aralar ben de uğradım bu hırs basmasına. Mesela bu kitap çok okunsun istiyorum. Ben röportaj yapmaktan çok hoşlanmıyorum normalde, çünkü insanlar gelip senin özel hayatına dair açıklar yakalamaya çalışıyorlar. Ama yine de bir sürü röportaj yaptım bir çok kişiyle bu kitap yüzünden. Şöhret peşinde koşmuyorum ama kitabımın çok satmasının peşinde koşuyorum. Bu da çok düşük bir şey aslında.  Bu kitaba içimi o kadar akıttım ki belki bir daha ömrüm boyunca roman yazamayacağım. Bence çok siyasi bir içeriği var bu romanın, o yüzden yayılmasını istiyorum; kendi çapımda propaganda broşürümü yazdım: Tehlike var! Tehlike var! İşareti çakmaya çalıştım. Ama bu kadar dünyevi bir hisle, bunun yayılmasını istemek de hoş bir şey değil. Bu çok çirkin bir şey... Elli yaşımda kendimi böyle görmek istemem. İnsan giderek bunları azaltmalı. Çok uhrevileşmek istiyorum aslında, hele o yaşlarda daha uhrevi bir aşamada görmek isterim kendimi. Hırsımı yitirmeliyim evet ama kimilerinin çok rağbet ettiği Budizm mudizm, reiki vs gibi pasifleştirici bir hal de istemem kendim için, yanımdakinin üzüntüsünü hayatımın sonuna kadar duymakla mükellefim sonuçta.
     <br/>
     <br/>
     Kadınlar köleleştirildi
     <br/>
     <br/>
     -Behiye etrafındaki kadınlara da fazlasıyla öfke duyuyor. Ama sonuçta bu öfke varlıklı ailelerin  züppe çocuklarından çıkıyor. Vahşi kapitalizm, gelir adaletsizliği, aidiyet sorunları vs. bir yana, genç kızların doğru bir kimlik edinememesinin temelinde erkekler mi var?
     <br/>
     <br/>
     Behiye"nin kadınlara duyduğu öfkenin bir yumuşak karnı var, hepsiyle zaman zaman kontakt kurabiliyor sonuçta, onları anlayabiliyor. Kitabın sonlarında kurduğu cümle önemli "Güç kimdeyse kötü onlar!" Bence kadınlar özgürlüğünü filan kazanmadı. Kadın özgürlüğü adı altında kadınlara ekstra kazıklar sokuldu dünyanın her yerinde. Daha da zorlaştı hayat kadınlar için. Kadın dergileri normal kadın ve kızlara alenen seks köleliğinin tekniklerini öğretmeye çalışıyorlar. Bu korkunç bir şey, bir insan bundan daha fazla aşağılanabilir mi? Bu kadın özgürlüğü mü şimdi? Kimin işine yarıyor bunlar? Tüm bunlar erkeklerin eskisinden de güçlü olduğunu gösteriyor bence.
     <br/>
     <br/>
     -Kitap yetişkinlerin dünyasına da sorti yapıyor. Ormanda koşan güya mükemmel çift, bir ceset gördüklerinde dağılıyorlar mesela. Kadın bu tanıklığın ayrılmalarına neden olacağını anlıyor. Birliktelikler çirkin -ama gerçek- malzemelerin asla affedilmediği sit-comlara mı dönüştü?
     <br/>
     <br/>
     Erkekler Esquire, kadınlar Cosmopolitan okuyorlar. Rol modellerini bunlardan alıyorlar. Volvo arabaları, marka kazakları, köpekleri, bilmem neleri; ceset gördüklerinde kızın aklına tek gelen "Eyvah benim evlilik güme gitti, oysa iki yıldır kusursuz bir biçimde bu proje üzerinde çalışıyordum" oluyor. Bu çok tipik. Okuyan arkadaşlarımın hepsi dehşet içinde ne kadar doğru yazmışsın dediler.
     <br/>
     <br/>
     Ebeveynler çocuklarından utanıyor
     <br/>
     <br/>
     -Radikal İki okuru bir babanın çocuğundan utanması meselesi var bir de. Yeni nesil ebeveynlere tıpkı şu parfüm, şu araba dayatıldığı gibi belli bir çocuk tipinin de dayatıldığını mı düşünüyorsunuz?
     <br/>
     <br/>
     Evet, aynen. Bir kere insanların artık hayatın doğal akışı içinde çocuk sahibi olmadıklarını, çocuk sahibi olmanın artık bir statü sembolü olduğunu düşünüyorum. 40 yaşında bir genel müdür yardımcısı olabilirsin, iyi bir kocan olabilir ama iki tane de çocuğun olmalı! Biri kumral biri sarışın, biri kız biri erkek... Çocuk edinilmesi gereken bir şey.
     <br/>
     <br/>
     -Bir başarı göstergesi mi?
     <br/>
     <br/>
     Evet bir başarı ölçüsü bu. Olmazsa olmaz bir şey, evindeki televizyonun markası gibi, çocuğun da olmalı, çocuğunla ilgili birkaç mevzuun olmalı dalgınlıkla ettiğin...
     <br/>
     <br/>
     -Utanma niye?
     <br/>
     <br/>
     İnsan kendi çocuğunu büyütmezse çocuk onun olmaz. Hiçbiri kendi çocuğunu büyütmüyor, sonra da ortaya çıkan mamulden memnun olmuyorlar. Çünkü çok başarılı sonuçlar istiyorlar. Ama çocuklar mutsuz... Çoğu üst sınıf ailenin çocuğu psikoloğa gidiyor; altına işeme, oğlan çocukları arasında hiperaktivite, dikkat dağınıklığı gibi sorunlar çok yaygın. Hele bazı evlerde çocukları Bulgar asıllı, Romen asıllı  hizmetçiler büyütüyor. Korkunç kültürel melezler çıkıyor ortaya. Bunlar "mamul" çocuk, hakiki çocuk değil. Çocuk edinmek tabiiliğini kaybetti.
     <br/>
     <br/>
     At gözlüğü müthiş bir konfordur
     <br/>
     <br/>
     -Köşe yazılarınızda "ben" vurgusunun önde olduğu bir dil kullanıyorsunuz. Nesnel bilgi de içeriyor yazılar ama hissiyat iklimi fazlasıyla devrede. Hissiyatın gel-geç, yazının kalıcı olması bir gerilim yaratıyor mu?
     <br/>
     <br/>
     Böyle bir gerilim var tabii. Şimdi dünyadaki siyaset bile başka akslara kayıyor. Artık insanları politize etmenin yolu bile hissiyattan geçiyor. Ama bunu böyle düşündüğüm için böyle yazmıyorum. İçimden gelen tarz bu, şimdi sorduğun için minareye kılıf uydurmaya çalışıyorum. Benim stilim bu, yapabileceğim bu.
     <br/>
     <br/>
     -Dün hoşlanmadığınızı, alay ettiğinizi bugün iyi ifadelerle anabiliyorsunuz ama, Tarkan meselesinde olduğu gibi. Üslubun doğal bir uzantısı mı bu da?
     <br/>
     <br/>
     Bence zeki insanlar mutlaka çelişki de yaşayan insanlardır. Kendime zeki demiş olmak istemiyorum ama bence beş yıl, on yıl aynı olaya aynı şekilde bakmak için mankafa olmak lâzım. Herşey değişiyor.  Ama bunu bir öyle bir böyle gerekçelendiriyorsan o zaman rüzgar gülüsün demektir. Ben kendi iç tutarlılığımı koruduğumu düşünüyorum. Tarkan da çok değişti mesela. Kıl Oldum Abi'yi söyleyen çocuk değil ki. Askerlik meselesiyle Türkiye onu çok yordu, o da başka şeyleriyle Türkiye"yi yordu. Gel-gitler yaşayan bir insanım bu doğru, ama düşünen biriysen gel-gitlerin olur. Ancak atgözlüğü kullananlar bir mesele hakkında yıllarca aynı şeyi düşünür ve bu kolay olandır. At gözlüğü müthiş bir konfordur.
     <br/>
     <br/>
     Marka ve ürün tanıtan köşe yazarlarından  nefret ettiğinizi söylüyorsunuz. Ama onlardan bazıları sizi seviyor (Örnek: Radikal gazetesi köşe yazarı Nur Çintay).
     <br/>
     <br/>
     Ne yapabilirim, kimin ne olduğu ortada.
     <br/>
     <br/>
     -Acaba onların suçluluk duygusuna mı hitap ediyorsunuz?
     <br/>
     <br/>
     Bence bu tip şeyler taktik icabı oluyor. Ben bunun anneler teyzeler kuşağında çok sık rastladığımız bir burjuva kadın taktiği olduğunu düşünüyorum. Sizi sevgisiyle pasifize etmeye çalışırlar. Biat ederler ve takdirlerini iletirler, siz de böylelikle onlara çatamazsınız.
     <br/>
     <br/>
     -Ürettiğiniz kimi "gıcık olma" gerekçeleri bazı kadın yazarlar tarafından sahiplenildi. Artık hangi vesile ile olursa olsun birileri Sertap Erener"den hoşnut değilse onu sizin kodladığınız şekilde, "gırtlağını göstere göstere şarkı söyleyen kadın" diye anıyor.
     <br/>
     <br/>
     Pek çok şey çalındı benden, üslup mesela. Üslubumdaki öznelliği, özgürlüğü araklamaya çalışıyorlar ama bunu yapanlar genellikle hiçbir şeye politik bir pencereden bakmayan tipler. Aldırış etmiyorum bunlara, sevinmiyorum da, üzülmüyorum da.
     <br/>
     <br/>
     -Yazılarınızın kalbi olarak üslubunuzu değil politik bakış açınızı görüyorsunuz yani.
     <br/>
     <br/>
     Elbette, aslında herşeye siyasi açıdan bakıyorum, o perspektiften değerlendiriyorum. Belki de o yüzden magazinel değerlendirmeler ya da bir Ajda Pekkan meselesi bu kadar infial yaratıyor.
     <br/>
     <br/>
    </br>
   </br>
  </font>
 </p>
 <p>
  <font>
   (Bu yazı 211 kez okunmuştur)
  </font>
 </p>
</div>


Kaynak: [www.aksiyon.com.tr](http://www.aksiyon.com.tr:80/yazdir.php?id=1276), [web.archive.org (arşiv bağlantısı)](http://web.archive.org/web/20050301155116/http://www.aksiyon.com.tr:80/yazdir.php?id=1276)
