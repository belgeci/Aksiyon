# ALTINI OLAN KURALI KOYAR

*Nihal Bengisu Karaca 2001.05.26*

<div>
 <img border="0" src="/web/20020209020318im_/http://www.aksiyon.com.tr/yazar/sinek.jpg"/>
 <p class="spot">
  Kapital ateşinin yeni bir kıtayla ve en ilkel duygularla harlanıp, büyüyüp yön aradığı günler. Yıl 1867. İlk altın arayıcılarının, bakir California topraklarını altın umuduyla delik deşik etmesinden yıllar sonra. Murphy'nin altın kuralı gereği:
 </p>
 <p class="metin">
 </p>
 <img border="0" src="/web/20020209020318im_/http://www.aksiyon.com.tr/2001/338/resimler/Altin.jpg"/>
 <p class="metin">
  Altını olan kuralı koymuş, şehirler kurmuş, gönenmiş, kendilerine ev ve bankalar yaptırmış, o bölgenin kanun adamı, belediye başkanı, valisi, askeri, mafyası, herşeyi olmuştur. Ancak şehri kurmak yetmemekte, bütün eyaletlerin baştan aşağı demir ağlarla örülmesi gerekmektedir. Zira zorlu ve çetin iklim koşulları olsun, bölgeye yeni kaynakların aktarımı meselesi olsun pek çok açıdan diğer şehirlerle ve nazari olarak merkezi olan yerlerle temas içinde olunmalıdır. Bu yüzden yeni gelen mühendis ve demiryolunu kuracak ekip iyi karşılanır, bu yüzden o şehrin sahibi olan Dillon misafirperverliğini onlardan esirgemez. Şehre gelenler sadece mühendis Dalglish ve ekibi değildir, Elena ve Hope da aynı kafileyle şehre adım atmıştır. Yeni konuklar birbirlerinden bağımsız olarak ve farklı nedenlerle Dillon'un küçük feodal beyliğinde geri dönüşü imkansız bir sürece neden olacaklardır.
 </p>
 <p class="metin">
  Winterbottom sahip olduğu gerçeklik duygusunu (gerçeği nasıl anlıyorsa) filmin hikayesiyle birlikte örebilen yönetmenlerden. Jude'dan sonra çektiği I Want You ile ününü perçinlemekle kalmamış, anlatımındaki inceliklerin farklılığına dikkat çekerek kaydadeğer bir imza olduğunu ispatlamıştı. The Claim tipik Winterbottom filmlerinden büyük prodüksiyonu ile ayrılıyor gibi görünse de film yönetmenin tarzını taşıyan karakteristik özellikler ortaya koyuyor. Bir kere Micheal Winterbottom'un ismini duyurduğu Jude adlı film gibi The Claim de bir Thomas Hardy uyarlaması. Kuşkusuz geniş bütçesiyle olduğu kadar, çaplı bir dönem filmi oluşuyla ve alışılmışın dışında bir western tadı sunmasıyla hem kendi gibi dönem filmlerinin hem de Winterbottom filmlerinin arasında özel bir yerde duruyor The Claim. Ancak sıracalı, sancılı ve acılı karakterler tipik bir biçimde beliriyorlar perdede. Yanlış zamanda ve yanlış şekilde atılan adımlar ve hayatı kaçınılmaz bir biçimde zorlaştıran fevri kararlar yönetmeni her zaman olduğu gibi hayli ilgilendiriyor. Dünya; haz, zaaf, suçluluk duyguları, kader ve acı denkleminde basit bir yere oturuyor ve anlatım sanki bu basitliğe gönderme yaparcasına yer yer kabalığa ve acımasızlığa varan bir dışavurum içeriyor. Altın bulma hevesiyle dünyanın çeşitli yerlerinden göç ederek lanete uğramış adamlar bir taraftan kavgacı, küfürlü, habis varlıklarıyla soluğu genelevde alıyorlar, bir taraftan oradaki kadınlarla duygusal bir iletişim kurup evlenme hayalleri kurabiliyorlar. İnsanın ilkel ve zayıf doğası tüm vahşiliği ve masumiyetiyle Winterbottom'u kendine çekiyor. The Claim evsizlik, yersizlik ve yurtsuzluk duygusunun insan benliğinde açtığı yarayı derinden derine işliyor. Ancak altının herşey olmadığını anlayan karakterler yoluyla doğru mesaj içeren film finale doğru Amerika'nın gerçek sahipleri olan bu haydutlar, sağduyu yoksunu muhterisler ve fahişeler için "öncü" ibaresiyle yetinmeyip "kral" ifadesini kullanarak yönetmenden beklediğimiz eleştirel tavır yolundan sapıyor. Kendisine bir Avrupalı olduğu halde neden Amerika'nın kuruluşuyla ilgili bir film yaptığı sorulduğunda "Onlar kendilerine bir hayat kurmak için yollara düşen Avrupalılardı, yani onlar bizlerdik" diye cevap veren Winterbottom'un artık bu filmden sonra kendisini eğrisi doğrusu ve yanlışıyla bir ülke inşa eden Amerikalılara daha yakın hissettiğini söylemek mümkün. Zira adına hırs densin, ya da çaresizlik, hayatta kalma güdüsü, sözkonusu motivasyonun Kızılderilileri topraklarından atmaya ve dahi köklerini kazımaya yol açan boyutu hiçbir şekilde yansımıyor yönetmenin vizöründen. Dolayısıyla bir Avrupalı'nın ve az çok entelektüel bir duruş içinde olan bir yönetmenin yorumundan bile insani olanla insanlık dışı olanın tümüyle kaynaşmış olduğu, haksızlıkların ve adaletsizliklerin başka adaletsizliklere, yuva özleminin başkalarını yuvalarından etmeye, iktidarı ele geçirme azminin neden olduğu evsahibi mağdurlara, kısacası hayati nosyonları yerinde olan bir Amerikan tarihi vurgusuna kavuşamıyor seyirci. Ey, şu büyük prodüksiyon olayı denen şey, diyor insan, sen az şey değilsin...
 </p>
 <p class="metin">
 </p>
 <p class="arabaslik">
  Bir Kaç Dakika İçin 15 dakika
 </p>
 <p class="metin">
  Orj adı: 15 Minutes
 </p>
 <p class="metin">
  Yazan ve yöneten: John Herzfeld
 </p>
 <p class="metin">
  Oyn: Robert De Niro, Edward Burns,Kelsey Grammer
 </p>
 <p class="metin">
  Yapım: Industry Entertainment
 </p>
 <p class="metin">
  Dağıtım: Warner Bros
 </p>
 <p class="metin">
  Hikaye Newyork kentinde çözülmeyi bekleyen ikili bir cinayet üzerine yoğunlaşmıştır. Asıl suçlu bir yana bir de onu kontrol eden vardır. Polisler katilleri, medya polisi kovalar ve herşey tırmanan bir alev topuna dönüşür. "15 Dakika" adını "Herkes gelecekte 15.dk.lığına şöhret olacak" diyen Andy Warhol'un sözlerinden alıyor. Suçlulardan polislere, politikacılardan avukatlara kadar herkes o güçlü spot ışıklarının altında kameralara bakma ve oradan yüzbinlere ulaşma arzusu içindedir ve bu durum suç ve şöhreti tarihin hiçbir döneminde olmadığı kadar birarada tutmaktadır. Robert de Niro süperstar bir cinayet dedektifi rolünde. Ancak görevi o kadar basit değil, çünkü kendisine medya düşmanı bir müfettiş (Ed Burns) eşlik ediyor ve peşlerinde olduğu suçlular şöhretlerini bir hukuk ve medya çılgınlığıyla ayyuka çıkarmayı planlıyor.
 </p>
 <p class="metin">
 </p>
 <p class="arabaslik">
  İtalyan mutlu...
 </p>
 <p class="metin">
  Bu seneki Cannes Film Festivalinde ödüllerin gittiği yerler sürpriz isimler olarak nitelendiriliyor. Bu yılki Uluslararası İstanbul Film Festivali'nde pek çok filmini izleme şansını yakaladığımız Michael Haneke'nin The Piano Teacher adlı filmi Jüri Özel Ödülü'nün yanısıra En İyi Kadın Oyuncu ve En İyi Erkek Oyuncu ödüllerini de aldı. Ancak Altın Palmiye'yi kazanan bir İtalyan oldu, The Son's Room ile Nanni Moretti bu yılın Altın Palmiyesi'nin sahibi oldu.  Tek bir ödül bile alınamayan geçen yılın festivalinden sonra Moretti'nin başarısı çok sevindirici oldu İtalyanlar için. 54. Cannes Film Festivali'nden ödülle dönen filmler kısaca şöyle: Altın Palmiye: The Son's Room / Nanni Moretti, Jüri Özel Ödülü: The Piano Teacher / Michael Haneke, En İyi Erkek Oyuncu: Benoît Magimel / The Piano Teacher, En İyi Kadın Oyuncu: Isabelle Huppert / The Piano Teacher, En İyi Senaryo: Danis Tanovic / No Man's Land, En İyi Yönetmen: Joel Coen / The Man Who Wasn't There, David Lynch / Mulholland Drive.
 </p>
 <p class="metin">
 </p>
 <p class="metin">
 </p>
 <br/>
 <center>
  <a class="anaorta" href="http://web.archive.org/web/20020209020318/mailto:nihalbengisu@hotmail.com">
   nihalbengisu@hotmail.com
  </a>
 </center>
 <br/>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2001/338/sinema/1.htm), [web.archive.org (arşiv bağlantısı)](http://web.archive.org/web/20020209020318/http://www.aksiyon.com.tr:80/2001/338/sinema/1.htm)
