# Bütün devler burada

*Nihal Bengisu Karaca Bilinmeyen-tarih*

<div>
 <p>
  <font>
   Beklenen film, —yoksa kadro mu demeliyiz— perdeye düştü düşecek. Karşımızda filmler filmi, yapıtlar yapıtı diyemeyeceğimiz ama en azından yeniden çevrimlerin en güzeli nişanını hiç zorlanmadan hak edecek bir film var.
   <br/>
   <br/>
   Danny Ocean’ın aklında, kamu görevlilerini “ehlileştiği” konusunda ikna etmeye çalışırken bile tek bir şey vardır: Vegas’ı neredeyse tekeline almış zalim kumarhane patronu Terry Benedict’e ait üç büyük kumarhaneyi soymak. Hapishaneden çıktığında listesini tuttuğu 11 özel adamın peşine düşer hemen. İş zor, hasılat büyüktür. Çok sıkı güvenlik önlemleri ile korunan bu üç kumarhaneyi soymayı başarırlarsa tam 150 milyon dolarları olacaktır. Bu arada kumarhaneyi tanımak için Benedict’i yakın takibe alan adamlar başka bir şeyi fark ederler: Benedict, Danny’nin eski karısı Tess ile çıkmaktadır. Bu, Danny’nin asıl amacının ne olduğu konusunda kafaları karıştırır. Ama ekip öylesine profesyoneldir ki bu durum planı mükemmelleştirecek pozitif bir faktöre dönüştürülür hemen...
   <br>
    <br>
     2001, Steven Soderbergh için çok iyi bir yıl oldu. 2000 yılında gösterime giren ve her ikisi de 100 milyon doların üzerinde hasılat elde eden “Erin Brockovich/ Tatlı Bela” ve “Traffic/Trafik”, Soderbergh’e çifte Oscar adaylığı getirmiş, yönetmen sonuçta “Trafik” sayesinde Oscar’lı yönetmenler kervanına katımayı başarmıştı. “Ocean’s Eleven” ise yönetmenin Amerika’da üst üste 100 milyon doların üzerinde hasılat yapan üç filminin başarısını daha da katladı; 170 milyon doları aşan hasılatıyla aynı zamanda yönetmenin kariyeri boyunca en fazla ilgi gören filmi unvanını da ele geçirdi.
     <br>
      <br>
       Yeniden çevrimler ya hayalkırıklığı yaratır ya da beklenen heyecanı uyandırmaz (Phsyco/Sapık, Thomas Crown Affair, Kral ve Ben gibi). Ama bu sefer iş farklı; Ocean’s Eleven adıyla gösterime giren yeni versiyon, başrollerinde Frank Sinatra, Dean Martin ve Joey Bishop’un olduğu 1960 yapımı orijinalinden daha iyi. Bunun nedenlerinden biri mükemmel bir soygunun günümüz teknolojisinin sağladığı imkanlar sayesinde daha başarılı olabileceği ihtimali. Aynı teknik imkanların böyle bir hikayeyi anlatacak bir filmin inandırıcılık yönünü kuvvetlendireceği de ortada. İşin içinde Soderberg’in sihirli parmakları gibi ıskalanmaz bir faktör de var. Görüntü yönetmenliğini de —başka bir isim altında— Soderberg’in yaptığı film, hikayeye ısınamayacak olanların yakalanan karelere ve planlar arasındaki dinamik geçişlere ram olacağı çok yönlü bir “kapan” gibi çalışıyor. Ocean’s Eleven, George Clooney, Brad Pitt, Julia Roberts, Matt Damon, Andy Garcia gibi isimlerle iyice parlayan oyuncu kadrosuna direnebilenleri hikayesiyle, soygun hikayelerinden hazzetmeyenleri enerjik anlatımıyla tavlamayı başarabilecek bir film. Ancak şimdiden uyarmalı; parlak oyuncu kadrosuna bakıp bu filmde muhteşem bir oyunculuk performansı sergilendiğini sanmayın. Çok kalabalık bir kadrosu olan ve ilgiyi muhteşem bir soygunun planlanmasındaki zeka ve “önceden hesap edilebilirlik” oranlarına çekmeye çalışan film aynı nedenlerle karakterleri işlemekte ve derinleştirmekte yetersiz kalıyor, ya da bunu gereksiz buluyor. Bu tutum Danny ve Tess arasındaki duygusal iletişim/gerilimin nedenleri noktasında da devam ediyor. Adı geçen starların hepsini aynı filmde yönetmek kuşkusuz ancak usta bir yönetmenin başarabileceği bir şey ama oyunculuk malzemesinin kullanım tarzı sanki bu starlarla yönetmen arasında Clooney haricinde hiç kimsenin fazla öne çıkmaması, fazla artistlik yapılmaması ve oyunun berabere bitirilmesi yolunda gizli bir pazarlık varmış izlenimini veriyor. Ancak her halukarda karakterlerini, ev sahibinden yana değil hırsızdan yana olmamızı sağlayacak sempatik formasyonlarla donatmayı başarıyor yönetmen. Bireysel olarak yolsuzluğun, hilenin ve hırsızlığın her türüne karşı olduğunu düşünen izleyici, zenginden alan ve kendisi zengin olan bu adamların “başarı” öyküsüne kaptırmaktan alamıyor kendisini.
       <br>
        <br>
         Ocean’s Eleven
         <br/>
         <br/>
         Yön.: Steven Soderbergh
         <br/>
         Oyn.: George Clooney, Matt Damon, Andy Garcia, Brad Pitt, Julia Roberts, Casey Affleck, Scott Caan, Elliott Gould, Carl Reiner, Don Cheadle
         <br/>
         Se.: Ted Griffin (Harry Brown ve Charles Lederer’ın yazdığı 1960 tarihli filmin senaryosunu temel alarak)
         <br/>
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </p>
 <p>
  <font>
   (Bu yazı 16 kez okunmuştur)
  </font>
 </p>
</div>


Kaynak: [www.aksiyon.com.tr](http://www.aksiyon.com.tr:80/yazdir.php?id=12096), [web.archive.org (arşiv bağlantısı)](http://web.archive.org/web/20050228023358/http://www.aksiyon.com.tr:80/yazdir.php?id=12096)
