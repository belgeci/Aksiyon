# Balık düşünmez çünkü güzeldir...

*Nihal Bengisu Karaca 2000.04.15*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Bir aforizma "balık düşünmez, çünkü bilir" der. Hayatlarını yaratıldıkları minval üzre sürdüren balıklar şaşırma, heyecanlanma gibi belirtiler göstermedikleri gibi kendilerini satın alan ve onları evin en mutena köşesine yerleştirip önlerinde saatlerini geçiren sahipleri ile de pek ilgilenmezler.
  </font>
 </div>
 <div id="newsText">
  <font class="detail-text">
   Bir beklentileri de yok gibidir. Yemlerini vermediğinizde sesizce ölürler. Yaşamaları için gereken sebeplere asılmak şöyle dursun onların farkında bile değillerdir. Sözüm elbette memeli olanlar meclisinden dışarı! Haşa bir Yunus balığı için aynı şeylerin söylemek ne mümkün? Hayvanlar âleminde birbirleriyle iletişim kurdukları ve bunun için kendi içinde anlamlı bir dizgeden faydalandıkları bilim tarafından ispatlanmış olan bu balıkların akvaryumdaki hemcinsleri için neler düşündüğünü öğrenmek isterdim ve şöyle bir cevap alırdım herhalde: "Onlar mı, iki günlük bir denizanası bile inanın daha fazla şey bilir". Bilimadamları ile fazlaca haşır neşir olan bir Yunusa da kalkıp "İlim ilim bilmektir ilim kendin bilmektir" gibi şeyler söyleyip, "bilmek"in geniş çağrışımlarından bahsedemezsiniz. Laf aramızda çok da haksız sayılmaz Yunus. Daha ileri gitmemişse edebindendir. Balığın düşünmeye gereksinim duymaması güzelin her türüne olağan üstü zaafı olan insan türünün bonkörlüğündendir. Balıkla bilmeyi yanyana getiren beyhude çıkarım böylesine harikulade bir yaratığa "beyinsizlik" gibi bir sıfatın bir türlü yakıştırılamamasından kaynaklanır naçizane fikrimi sorarsanız.. Varlıklarını onları görünür kılan bu ışıltılı hapishaneye borçlu olan küçük güzellik abideleri bakışların kendilerine zımbalanacağından o kadar emindirler ki sigarasının yanında çakmak taşımayı kendilerine zul addeden güzel kızlar yanlarında hiç kalır. Melek balığının saatlerce tek bir hareket bile etmeksizin suda asılı kalışı başka neyle açıklanabilir ki? Janjanlı gövdesinde parıltı devşiren Neon balığının voltası liseli bir yeniyetmenin piyasa yapışını andırmaz mı? Ama haksızlık etmeyelim. Öfkeli güzel Beta en güzel olduğu anların en kızgın olduğu anlar olduğunu pek âlâ "bilir". Black molly bu baharyaz kreasyonunun hiç bitmeyen defilesine Naomi'ye taş çıkartacak siyahlığı ile katılır. Tetrazon yumuşak başlı, yengeç burçlu politik kadınları hatırlatır: Ortamın suyuna gider, sert ya da tatlı oluşuna göre renk değiştirir, ama güzelliğinden asla taviz vermez. İzlenmeye alışmış ve kendini çeperine adamış her kadın gibi gibi akvaryum balığında da analık duygusu yoktur. En doğurganı olan Lepistes bile lezzetinden emin olduğu yavrularını doğurur doğurmaz mideye indirir. Şerrinden kurtarabildiğiniz yavruları bu "üst sınıf" damak tadı gelişmiş balıklardan koruyabilmeniz için akvaryum içinde kurtarılmış bir bölge icad etmeniz gerekir. Bunu yaparken acaba doğaya müdahale mi ediyorum ikilemine düşmemenizi tavsiye ederiz. Çünkü varsıllıklarına nankörce bir kayıtsızlık içinde olan ve doğal koşullarda asla yaşamayacak balıklar yetiştirmektesiniz. Doğanın ancak bir simülasyonu olabilecek bir akvaryum sözkonusu iken bu türden endişelere kapılmanız pek "doğal" olmayacaktır doğrusu. Kadim denge akvaryumunuza da yansımıştır; süs'ten ibaret bir varlığın doğası bile saf güzellikten mürekkep değildir....
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-6083-34-balik-dusunmez-cunku-guzeldir.html), [web.archive.org (arşiv bağlantısı)](http://web.archive.org/web/20120429085106/http://www.aksiyon.com.tr:80/aksiyon/haber-6083-34-balik-dusunmez-cunku-guzeldir.html)
