# Yalom’un değil Pala’nın divan'ı

*Nihal Bengisu Karaca Bilinmeyen-tarih*

<div>
 <p>
  <font>
   Yayın dünyası kapılarını yepyeni bir yayınevi için aralıyor: L&amp;M yayıncılık. Bir başka deyişle, yani popüler söyleyişle Elem yayıncılık. “Edebiyatın olduğu yerde elem vardır, divan edebiyatı ise elemin hasbahçesidir, elem aşk demektir” diyor İskender Pala. Divan şiiri, öğrenmek isteyenlere aşkın gerçekliğini gösterecek. Ama onu yaşayanlar için ancak ayna olacak şiir. L&amp;M, bu kılavuzun ikamet edeceği bir misafirhane.
   <br/>
   <br/>
   L&amp;M sadece krucusu olan İskender Pala’nın kitaplarını yayınlayacak. Ekim ayı başında kitapçılarda İskender Pala’nın 20 kitabı olacak. Bunlardan 15 tanesi baskısı tükenen ve iki yıldır piyasada bulunmayan kitaplar. Yeniler arasında tarihi anekdotlar ve nüktelerle zenginleştirilmiş ‘Tavanarası’ ve ‘Kahve Molası’ adlı iki kitap okuyucunun ilgisini bir hayli çekecek gibi. Hepsi ayna anlamına gelen Ayine, Gözgü ve Mirat adlarını taşıyan seri ise gençlere hitap edecek tarzda kaleme alınmış yazılardan oluşuyor. ‘Gül Yazıları’ Pala’nın Peygamber (s.a.v) hakkında yazdığı yazılarla ona ithaf edilmiş gül şiirlerini bir araya getiren bir antoloji. Yazdığı söylentisi çıktığından beri merakla beklenen romanı ise çoktan bitmiş, demlenmeye bırakılmış. Ocak ayında yayınlanacakmış. Şimdiki verilere göre 2003 yılının Temmuz ayında L&amp;M logosu taşıyan tam 36 adet kitap rafları süslüyor olacak.
   <br>
    <br>
     -Tek bir şahsın kitaplarını basmak üzere kurulmuş yayınevi pek rastlanan bir şey değil. Divan şiiri ya da araştırmalarına hasredilmiş bir çerçeve değil, sadece İskender Pala kitapları basmaya özgülenmiş bir yayınevi! Neden böyle?
     <br>
      <br>
       Evet L&amp;M Yayıncılığın kuruluş şartlarından bir tanesi “L&amp;M yayıncılık sadece İskender Pala kitapları yayınlar” şeklinde sınırlandırıldı. Buna bir nevi romantizm diyebiliriz. Ben divan şiiri sayesinde çok dost edindim, bu şiir bana bir meslek ve itibar kazandırdı. Divan şiirine olan borcumu ödemem lazımdı. Divan şiirini en güzel şekilde sunmalıydım. Elbette önceki yayıncılarım da elinden geleni yaptılar bu konuda. Ama daha iyisi olabilirdi. Düzenli, sürekli ve güzel bir baskı ile, profesyonelce hazırlanmış kitaplar olmalıydı. Divan şiiri bunu hak ediyordu. Şimdi divan şiiri kendine yeni bir adres edinmiş oldu. Divan şiiri üzerine yapılmış her tür çalışma, denemesinden hikayesine, sözlüğünden romanına kadar pek çok şey burada olacak artık.
       <br>
        <br>
         Öte yandan yazarların yayıncılığa öykündüklerinde yazı hayatlarının bundan oldukça olumsuz etkilendiği de bir vakıa. Deneme, roman, şiirle uğraşırken birden kendisini çek, senet, matbaa işleri içinde bulur yazar. Kendi kitaplarımı yayınlarsam yazı hayatımı etkileyecek bağlantılardan uzak durmuş olurum diye düşündüm. İşin matbaası, mürekkebi, mizampajı ile ortaklarım ilgilenecek. Başka yazarların kitaplarını yayınlamak istemiyorum, çünkü dostlarımla hep dost kalmak istiyorum. Dostum olan bir yazarın kitabı bana geldiğinde bu iyi bir kitap ama satmayacak bir kitap gibi bir ikilemde kalmak istemiyorum. Çünkü ne yazık ki böyle bir vakıa var, bilimsel çalışmaların yüzü soğuk.
         <br/>
         <br/>
         -Divan şiiri bilimsel yöntemler gereksinen bir alan. Sizce kitaplarınız bu handikapı nasıl aştı?
         <br/>
         <br/>
         İskender Pala için divan şiirini halka sevdiren kişi deniliyor.  Ben çalışmalarımın sadece akademik bir kitleye dönük olmamasına gayret ettim hep. Ama Türkiye’de pek çok bilimsel çalışma sadece akademik kütüphanelere girecek cinsten kitaplardır. Benim de böyle çalışmalarım oldu elbette. Ama ben doktora tezimi bastırmayı hiç düşünmedim mesela. Çünkü kitaplarım doktora tezimin özünü içeriyorlardı zaten. Bilimin soğuk yüzünü biraz denemeyle, biraz şiirsellikle, üslup ile farklılaştırmaya çalışıyorum. Ben bir hikaye yazmalıyım, insanlar onu hikaye gibi okumalı ama içinde divan şiiri olmalı. İnsanlar gezete köşelerindeki yazıyı okurken ondan keyif almalı ama divan şiiriyle ilgili çok önemli kültürel doneleri de elde etmeli. Divan şiirini sevdirmenin yolu bu. İnsanlar artık televizyonlardan bir şeyler öğrenmenin yoluna bakıyorlar çünkü. Ama divan şiirini folklorize ettiğim yolunda çok da tenkit aldım. Türkiye’de bilimselliğin ölçütü sayfada yer alan dipnot sayısıdır ama bu okunurluluğun ölçütü değildir. İnsanlar kendilerini ‘eğlendiren’ şeyleri okuyorlar ve bu yolla öğreniyorlar. Sanırım bu gerçeğin farkına erken varmış olmamın faydaları oldu. Hiçbir kâr gayesi gütmüyorum bu yoldan, kitaplarımın benden sonra da devam etmesini, benim sadaka-i cariyem olmalarını istiyorum. Umudum o ki, sizin torununuzun torunu da kütüphaneyi karıştırırken onları bulsun ve beğenip okumaya başlasın.
         <br/>
         <br/>
         -Divan şiiri neredeyse, dünyanız orada. Ama klasik akademisyen ketumluğu içinde de değilsiniz. Gençlerle sürekli teşrik-i mesainiz var sözgelimi. İçine kapanıklık belki divan şiiri gibi bir konuda ihtisas sahibi olan biri için daha kolay bir yol olurdu. Bu iki dünya arasındaki yarık sizi tehdit ediyor mu zaman zaman?
         <br/>
         <br/>
         Hesabı kolay verilemeyecek bir soru bu aslında benim için. Çünkü sınıfımda her zaman bir akademisyenim, ama filanca kültür merkezinde ya da bilmem ne konferans salonunda bir halk adamıyım. Evimde bir okuyucu ve araştırmacıyım. Gençlerin arasında olmak nefes aldırıyor bana. Onların açlıklarının ne olduğunu, zihinlerinin neyi arzuladığını, kalplerindeki boşluğun nasıl meydana geldiğini ancak içlerindeyken görebiliyorum ve onlara yapacağım konuşmaları da bu doğrultuda hazırlıyorum. Grup terapisine benzetiyorum halka açık derslerimi.
         <br/>
         <br/>
         Çağımızın insanı o kadar kırgın ve üzgün ki; yüreği çizik çizik. Hissetmesi gerekenleri hissedecek kabiliyete sahip değil, o melekeleri geliştirecek bir yol yordam açılmamış önüne. Bir şeylere ihtiyacı var ama neye ihtiyacı olduğunu bilmiyor. Onlara “Gülümseyin, iyilik diye bir şey var dünyada” diyorum. “Zihinleriniz boş kalmasın, acıkabilir; kalpleriniz boş kalmasın acıkabilir, ruhunuza iman lazım. Sadece midenizin peşinde koşmayın. Bakın ben size bir iman örneği vereyim” diyorum ve bir beyit okuyorum, “Bir sevgi örneği, bir düşünce tarzı örneği vereyim” diyorum ve beyitler geliyor yine, hemen arkasından açıklamaları tabii. Sonunda medeniyetin, folklorün, sosyolojik ve psikilojik ögelerin de yansıdığı aynada bir yüz beliriyor. Tanıdınız mı bu yüzü diyorum. Hepsi “evet bu yüz bizim” diyorlar. Divan şiiri demek ‘biz’ demek zaten. Divan şiiri gençleri kendileriyle barıştıracak birikimi içeriyor. Genlerindeki potansiyeli fark ediyorlar. Divan şiiri bir hatırlatmadır. Onlarla birlikte olmam bana da çok şey kazandırıyor.
         <br/>
         <br/>
         -Divan şiiri denince akla ilk aşk geliyor. Ama acı ile manalanmış bir aşk bu. Günümüzde ise kimse aşkın acı yanına talip değil. ‘Make love’ gibi bir kalıp bile var, aşklar ‘haz’ üzerine kurulu. Bu iki anlayış karşılaştığında ne oluyor?
         <br/>
         <br/>
         Gençlerin özleyişlerinden biri de bu bence. Onlar aslında bu türden aşkların tecrübelerinden süzüle süzüle gelmişler; onlar büyük aşkların coğrafyasında büyük aşklar yaşayan insanların torunları. Mayalarında bu var ama karşılarında kelimenin ancak küçük bir cüz’ünü taşıyan bir şey var, daha ötesi yok. Ama divan şiiri herşeyden önce soyut olanı anlatır. Soyut olan şey asırların geçmesiyle eskimez, kıymet bulur. Acı, aşk, sevgi, insanlık çağlar üstü kavramlar. 16 Temmuz’da aşık olan bir çocuk kendisini 16.yy.’daki bir şair ile özdeşleştirebilir. Kendisine çok ötelerden bir akraba buluyor. Belki bulduğu arkadaş kendi büyük dedesi. Konferansıma gelen kişileri melankoliye sevk etmeye çalışmıyorum ben, hayır. Sadece yetenekleriniz yaptıklarınızın çok çok üstünde diyorum, başarabilecekleriniz şu an yaşadıklarınızın çok ötesinde. Benim hedefim onların kalpleri, ruhları ve zihinleri. Yani 21.yy. insanının kaybetmiş olduğu üç şey.
         <br/>
         <br/>
         -Bunu kimyevi bir bozulma değil, bir kayıp olarak mı görüyorsunuz?
         <br/>
         <br/>
         Evet. Fonksiyonlar duruyor, onları işletecek mekanizmalar kurulduğunda işliyor ama. O mekanizma yoksa alınabilecek lezzetler alınmadan ve hiç mutlu olunamadan bitebiliyor bir ömür. Zihninin edebi bir metinden zevk alacağını anlayamadan ölenlerin oranı herhalde nüfusun yüzde 80’ine tekabül ediyordur.
         <br/>
         <br/>
         -Fakat bugün sıradan bir okuyucunun ulaşabileceği edebiyatın bir kültürel kimlik inşasındaki rolü karganın kılavuzluğu gibi neredeyse. Edebiyat dün olduğu kadar iddialı değil, kimse ondan hayatın anlamını göstermesini istemiyor, o da bu sorumululuğu üstlenmiyor zaten. Okuyucu kendisini heyecanlandıracak şeyler istiyor. Divan şiiri bu durumu ve talepleri karşılayabilir mi?
         <br/>
         <br/>
         Divan şairi beni 500 yıl sonra şöyle şöyle ansınlar diye yaşamadı ve yazmadı. Divan şairi rahmani olanı dile getirdi, kendisine ait mücerred bir düşünce oluşturdu ve onu içinde olduğu toplumun rafine birikimine atfen söyledi. Bu bakımdın aslında divan şairi büyük bir handikap içinde. En azından dili değişti, bugün kimse divan şairinin dilini anlamıyor. Bir divan şairi bugün bir çaybahçesine gidebilecek olsaydı garsondan çay bile isteyemezdi. Ancak divan şairi için şöyle bir şans var: Eline doğru anahtar verilmiş bir okuyucunun -ki bu divan şiiri dünyasının anahtarıdır- o kapıları bir bir açmaktan alacağı keyif. Okuyucu piramitlerin dehlizlerinde ilerleyen ve hangi Mısır tanrısıyla karşılaşacağını bilmeyen bir arkeoloğun heyecanıyla çözümlüyor beyitleri. Okuyucu divan şiirinde klasik rolünün dışına çıkıyor, çünkü divan şiiri okuyucuya her an yeni bir şey sunuyor. Çerçeveli, kuralları olan bir şiir olmasına rağmen. Bu yüzden günümüzün edebiyat ortamı divan şiiri için iyi bir zemin bence. Çünkü öyle bir döneme girdik ki, bu dönemde ancak kendi kültürü üzerinde yükselen bir duruşa sahip olanlar ayakta kalacak. Milletler medeniyet birikimlerinin farklılıkları oranında pay alacaklar pastadan. Kültürün alınır satılır bir malzemeye dönüşmesinin nedeni bu. Elinde gitar olan bir Türk çocuğunun New York’ta fark edilme şansı çok az. Ama New York’a okumaya giderken yanında kanun’unu ya da ebru teknesini götüren çocuğun varolma ihtimali daha yüksek. Divan şairi de bu açıdan hem bizden hem farklı; farklılıklarına aşina olmamız ve ayrıcalıklarını edinmemiz gereken bir güzellikle duruyor bugün.
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </p>
 <p>
  <font>
   (Bu yazı 150 kez okunmuştur)
  </font>
 </p>
</div>


Kaynak: [www.aksiyon.com.tr](http://www.aksiyon.com.tr:80/yazdir.php?id=1913), [web.archive.org (arşiv bağlantısı)](http://web.archive.org/web/20050301175650/http://www.aksiyon.com.tr:80/yazdir.php?id=1913)
