# Bilim kurgu kalmadı, şamata verelim

*Nihal Bengisu Karaca 2001.07.28*

<div>
 <img border="0" src="/web/20020325034125im_/http://www.aksiyon.com.tr/yazar/sinek.jpg"/>
 <p class="spot">
  Mevsim yaz, gün sezonun verimsizlikten kıvrandığı ve sinemaseverin kıt kanaat bulduğuyla yetindiği gün. Yani, sinemasever izlenebilecek düzeyde bir film bulduğu zaman izliyor, çıkışta da "Hmmm bayağı iyiydi"  türünden değerlendirmeler yaparak kendi kendini mutlu kılmaya çalışıyor.
 </p>
 <p class="metin">
 </p>
 <img border="0" src="/web/20020325034125im_/http://www.aksiyon.com.tr/2001/347/resimler/bilim.jpg"/>
 <p class="metin">
  Bu arada gösterime iyinin azıcık üzerinde bir yapım girerse hak bayram sanıyor, ağzı kulaklarında  iyi bir tercih yapmış olduğu için  defalarca tebrik ediyor kendini.
 </p>
 <p class="metin">
  Aslında Evrim/Evolution böyle bir girişi hak etmiyor ama Hollywood'un, önce aslını, sonra aslının benzerlerini, sonra da aslı ve  benzerlerini ti'ye alan bir "parodi" yapma şeklinde özetlenebilecek endüstriyel uyanıklığının bilimkurgu ayağına tekabül ediyor olduğundan bir miktar can sıkıyor. Yani "Alien" çıktığında hepimiz elimiz ağzımızda, "Waaawww" nidalarıyla izliyoruz onu, Jurassic Park'ta, bu kendini fazlasıyla ciddiye alan saçma sapan filmde büyüleniyoruz, sineğin kanından üretilen dinozor bile akla yakın geliyor ( Vay anasını, gavur nasıl da yapıyor!). Sonra ikiler, üçler geliyor ya da bir başka şey, The Relic gibi, The Virus gibi, Starship Troopers gibi ikinci, üçüncü sınıf yapımlar. En sonunda da tüm bunlarla dalga geçen, "Ayy ne kadar da komiklerdi ama siz bunları ciddi ciddi izlediniz" diyen filmler geliyor. Nasıl bir ülkenin gelişmişlik belirtilerinden biri  kullanılan maddelerin   geri dönüşümünün sağlanması, tüketilen şeylerden maksimal oranda faydalanma imkanı sunması ise, Hollywood mantığıyla karşı karşıya olduğumuzun delili de bir janrdan sonuna kadar faydalanabilmenin mümkün kılınması. Bir korku türünden, bir aksiyon türünden, bir romantik komediden ve en nihayetinde bir bilimkurgudan cılkını çıkarana kadar yararlanmak sonra da bunların cılkının çıktığının resmini çizmek; eti de sütü de yünü de, helal....
 </p>
 <p class="metin">
  Evrim /Evolution tam da böyle bir şey... Arizona yakınlarına düşen bir meteoru incelemek için bölgeye giden  Ira ile Harry ilk başta asrın buluşunu yaptıklarını düşünürler. Ira oldukça parlak bir CV'si olan ama ordu için yaptığı bir ilacın askerler üzerindeki korkunç sonuçları yüzünden gözden düşmüş bir biyologdur. Harry ise kız öğrencilerine arada bir torpil yapan çenesi düşük siyah bir jeoloji öğretmeni. Her ikisi de meteor üzerinde inceleme yaparken Nobel ödülünü kazanacaklarını hayal ederler. Zira inceledikleri meteorun üzerinde tanımlayamadıkları yapışkan, mavi bir sıvı bulmuşlardır. Kanayan kaya parçasından örnek alıp incelediklerinde bunun hızla evrim geçiren bir organizma olduğunu anlarlar. Hesaba katmadıkları diğer şey ise bu tür filmlerin kaçınılmaz kabusu olan "ordu" faktörüdür. Onlar orduyla didişirken evrim sürer ve ortaya garip yaratıklar çıkmaya başlar. Yeraltındaki çatlaklardan kamu alanlarına, evlerin bodrum katlarına kadar giren yaratıklar büyük bir paniğe yol açacaklardır. Ancak dünyanın kurtarılması yakındır.
 </p>
 <p class="metin">
  David Duchovny  X—Files'a, Julianne Moore'un Jurassic Park 2'ye göz kırpmak için bulunuyorlar. İsimleri oynadıkları filmlerle imajlaşan iki karakter eski rolleriyle kontrast oluşturan karakterlere bürünüyorlar. Duchovny X—Files'taki gizemli, mistik ve suratsız adama nazaran daha relax, daha sevimli bir kisveye bürünüyor. Julianne Moore ise Jurassic Park ve Hannibal'daki mesleğin estetiğini yaptığı işten okuyabileceğiniz,  hamarat ve "cool" imajının aksine kafası çalışan ama had safhada sakar, vıdı vıdı ve histerik bir kimlikle çakıyor karşımıza. Julianne Moore'u bir komedide görmek gerçekten iyi, ama bu iki büyükten daha iyi olan bir şey var filmde: İki yeni yüz. Biri Fifth Elementh/Beşinci Element'teki "geveze"(Chris Tucker) tiplemesini çağrıştıran jeoloji öğretmeni Harry, diğeri ise itfaiyeci olmaya çalışan ama bu meteor yüzünden buna fırsat bulamayan sıradışı genç. Film zaten görmeye ve duymaya alıştığımız onlarca bilimkurgu ve aksiyon malzemesi üzerinden  olsa da bir komedi olmayı başarıyor. Fakat içten kahkahalar atacağınız üç dört sahnenin dışında ehemmiyetli bir film olduğu söylenemez Evrim'in. Reitman'ın bu yapıtında ne yazık ki Ghostbusters/Hayalet Avcıları'nın yapıldığı dönem için geçerli olabilecek parıltıyı görmek zor.
 </p>
 <p class="metin">
  Yön: Ivan Reitman.
 </p>
 <p class="metin">
  Oyuncular: David Duchovny, Dan Aykroyd, Julianne Moore, Orlando Jones, Seann William Scott
 </p>
 <p class="metin">
  Senaryo: Don Jakoby, David Diamond.
 </p>
 <p class="metin">
 </p>
 <p class="arabaslik">
  Ben kimdim, ne yapmaktaydım? (Akıl Defteri)
 </p>
 <p class="metin">
 </p>
 <p class="metin">
  Orj adı: Memento
 </p>
 <p class="metin">
  Yön: Christopher Nolan
 </p>
 <p class="metin">
  Oyn: Guy Pearce, Carrie—Anne Moss, Joe Pantoliano
 </p>
 <p class="metin">
  Sen: Christopher Nolan
 </p>
 <p class="metin">
  Yapım: Suzanne &amp; Jennifer Todd
 </p>
 <p class="metin">
 </p>
 <p class="metin">
  Leonard pahalı takım elbiseleri ve Jaguarıyla başarılı bir iş adamı görüntüsündedir ancak onun tek bir işi vardır: İntikam. O karısının ırzına geçip öldüren adamın peşindedir. Adalet arayışında son derece zorlu bir mücadele vermektedir. Çünkü Leonard'ın nadir görülen ve tedavisi imkansız olan bir hafıza kaybı hastalığı vardır. "Kaza" öncesi tüm olayları ayrıntısıyla hatırlayabilen Leonard, kazadan on beş dakika önce ne olduğunu, ne yaptığını, aslında kimden şüphelendiğini, kimleri tehlikeli bulmuş olduğunu bile hatırlayamamaktadır. Bu yüzden bir yandan karısının katilini ararken diğer yandan fotoğraf, pano not ve dövmelerle yönlendirilen bir hayatı yaşar. Akıl Defteri 20. İstanbul Uluslararası Film Festivalinde de gösterilmişti. Bence sezonun en ilginç filmlerinden biri, kaçırmayın.
 </p>
 <p class="metin">
 </p>
 <p class="arabaslik">
  Kimin kalbini kırdığına dikkat et! (Ölümcül Bedel)
 </p>
 <p class="metin">
 </p>
 <p class="metin">
  Orj adı: Valentine
 </p>
 <p class="metin">
  Yön: Jamie Blanks
 </p>
 <p class="metin">
  Oyn: David Boraenaz, Denise Richards, Marley Shelton, Katherine Heigl
 </p>
 <p class="metin">
  Sen: D&amp;W Powers, G.J.Berg,A. Harberts
 </p>
 <p class="metin">
  Yapım: Dylan Sellars
 </p>
 <p class="metin">
 </p>
 <p class="metin">
  İşte sevgililer günü. Yılın bu en romantik gününde yakın arkadaşlar Kate, Paige, Dorothy, Lily ve Shelly uğruna ölecekleri bir sevgili bulmanın derin ihtiyacını daha  fazla hissetmektedirler. Bu beş kişi ortaokuldan beri arkadaştırlar. Şimdi bir kariyerleri de vardır ama hep tek kişilik bir sahnede seyahat etmektedirler. Ne yazık ki  bu güzel günde nelerle karşılacaklarını  ve geçmişte yapılmış düşüncesizce davranışların kendilerini bulmak için geri geleceğini bilmemektedirler henüz.  "Korku filmlerinde aşk, cinsellik ve ölüm hep yan yana giderler" diyor yapımcı Sellars. Kahramanlarımız ilk ikisini planlıyor ama bu gezintide ölüm de şöyle bir tur atmak istiyor onlarla.
 </p>
 <p class="metin">
 </p>
 <p class="arabaslik">
  Eleştirmenler "Rüşvet almakla" suçlandı!
 </p>
 <p class="metin">
  Amerika film eleştirmenlerinin oldukça etkin olduğu bir ülke. Burada sinemaseverler eleştirmenlerin yorumunu merak ve ilgiyle takip ediyorlar.  Avrupalı sinemacılar, Amerikan film eleştirmenlerinin de Hollywood filmleri gibi boyalı ve uyduruk yorumlarla işlerine sahip çıkmadıkları görüşlerini sık sık dile getirmeteydiler ama bu eleştiriler son dönemde patlayan bir iddia kadar sarsmamıştı ABD sinema endüstrisini. Bu iddiaya göre bazı film eleştirmenleri  büyük yapımcı stüdyolardan rüşvet alıyorlardı  ve böylece filmler hakkında iyi yorumlar yazıyorlardı. Amerikalı sinemaseverler durur mu, hemen bazı büyük film stüdyolarına ve film eleştirmenlerine dava açtılar. Onları "halkı yanıltmak ve yanlış yönlendirmekle" suçluyorlar şimdi.  İlanlarında yorumlarını okudukları eleştirmenin tavsiyesiyle filme gittiklerini ancak filmden hiç hoşnut kalmadıklarını ileri süren  insanlar, film yapım şirketlerinin seyahat, hediye ya da para karşılığında bazı film eleştirmenlerini satın aldıklarını düşünüyorlar. "Film Reklamcılığında Gerçek İçin Vatandaşlar" adlı grubun sözcüleri davayı Los Angeles'ta açtılar. Dava dosyasına altı film eleştirmeninin adını da koyan davacılar, halkı yanıltmanın karşılığında alınan ücretin suç sayılacağını iddia ediyorlar.
 </p>
 <p class="metin">
 </p>
 <br/>
 <center>
  <a class="anaorta" href="http://web.archive.org/web/20020325034125/mailto:nihalbengisu@hotmail.com">
   nihalbengisu@hotmail.com
  </a>
 </center>
 <br/>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2001/347/sinema/1.htm), [web.archive.org (arşiv bağlantısı)](http://web.archive.org/web/20020325034125/http://www.aksiyon.com.tr:80/2001/347/sinema/1.htm)
