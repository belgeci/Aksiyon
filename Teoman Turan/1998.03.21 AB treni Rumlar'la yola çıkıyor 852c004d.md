# AB treni Rumlar'la yola çıkıyor

*Teoman Turan 1998.03.21*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Tarihsel sürece baktığımızda LondraZürih anlaşmalarına göre, Kıbrıs Cumhuriyeti, garantör ülkelerden Türkiye ve Yunanistan'ın üye olmadığı hiç bir birliğe giremez.
  </font>
 </div>
 <div id="newsText">
  <font class="detail-text">
   Ancak gelin görün ki, bu anlaşmaya İngiltere'nin uymadığı, hatta 1974'te Rumlar'ın, Kıbrıs Türkleri'ne karşı silahlı saldırısına bile sessiz kaldığı gün gibi ortada duruyor.
   <br/>
   <br/>
   Ortaklık Cumhuriyeti'nin Rumlar tarafından yıkılmasına rağmen, Birleşmiş Milletler'in yasal olmayan Rum hükûmetini "Kıbrıs Cumhuriyeti" olarak tanıması, Rum Yönetimi'nin işini kolaylaştırıyor. Yasal olmayan bu hükûmet,  AB'ye gitmek üzere kalkan trene 3 Temmuz 1990'da bilet aldı. Başka bir ifadeyle, Avrupa Birliği'ne Kıbrıs Türkleri'nin de rızası olmadan üyelik için müracaat etti.
   <br/>
   <br/>
   Biraz daha geriye bakacak olursak, Türkiye ile Yunanistan 1963'te Avrupa Birliği'ne üye olmak için müracaat etmiş, ancak Türkiye'deki siyasi istikrarsızlıklar, birliğe üye olmasını engellemişti. Yunanistan ise 1981'de Avrupa Birliği'ne üye oldu ve bu köprüyü de geçti.
   <br/>
   <br/>
   1974'ten sonra Kıbrıs'ta iki toplumlu, iki bölgeli federasyon tartışmaları sürdü gitti. Bunda bir başarı sağlanamayacağını anlayan KKTC, AB ve Kıbrıs sorunuyla ilgili görüşmelerde son noktayı koydu. Toplumlararası görüşmelerin ancak devletlerarası yapılabileceğini tüm dünyaya duyurdu. KKTC Meclisi'nde iktidarın oylarıyla geçen kararda vurgulanan bir başka konu ise Rumlar'ın "Kıbrıs Cumhuriyeti" adı altında tek taraflı olarak müracaat ettikleri AB görüşmelerine katılmayacaklarıydı. Bu gelişmelerden sonra Kıbrıs'a gelen Avrupa Birliği yetkilileri, sadece Rumların görüşlerini dinleyerek adadan ayrıldı. Son olarak AB, Rumlar'ın "Kıbrıs Cumhuriyeti" adı altında bilet aldığı treni geçtiğimiz günlerde adaya gönderdi ve iki toplumdan sadece birini, yani Rumlar'ı alarak hareket etti.
   <br/>
   <br/>
   RumYunan ikilisi silah zoru ve ambargolarla yapamadığını, Yunanistan'ın 'müzakereler başlamazsa tüm genişleme sürecini baltalarım'  tehdidine takılan AB aracılığıyla almış oldu. Ne Türkiye'nin, ne KKTC'nin engelleyemeyeceği tren gidiyor... Peki şimdi KKTC ne yapacak? Türkiye ile arasındaki özel ilişkileri daha da sıklaştıracak, Rumlar'ın Avrupa Birliği ile atacakları adımlara denk adımları Ankara ile birlikte atacak. Örneğin su ve tarım kredilendirme projeleri hızlandırılacak. Türkiye muslukları açarsa, Kıbrıs ekonomisi düzelecek. Türkiye Kıbrıs'a sadece balık vermeyecek, balık tutmayı da öğretecek. Kıbrıs'taki muhalefet bu durumda AB, Türkiye ve KKTC'nin yanlış politikalarının etkili olduğu görüşünde. AB üyeliğinin Kıbrıs Türkleri'ne de yarar sağlayacağına inanan muhalefet, Rum tarafının Kıbrıs'ın bütünü üzerinde Bizans entrikaları ile egemenlik kurmak istediğini de inkar etmiyor. Muhalefet, Kıbrıs Cumhuriyeti adı altında olmasa da BM'ce uygulanan prensipler çerçevesinde müzakerelere katılmak gerektiği kanaatinde. Gümrük Birliği uğruna Yunan vetosunu kaldırmak için sessiz kalmasını Ankara'nın hatası olarak nitelendiriyor ve Kıbrıs'taki sınırın bundan sonra artık AB sınırı olacağı hatılatılıyor.
   <br/>
   <br/>
   Bir de Kıbrıs Cumhuriyeti pasaportu krizi var. Rum Yönetimi'nin Kıbrıslı Türklere de pasaport vererek, "İşte Kıbrıslı Türk vatandaşlarım" demesi pek muhtemel. Bugün Kıbrıslı Rumlar'ın kişi başına yıllık geliri Türkler'in dört katı. Ekonomisi bozuk bir adada yaşamak istemeyen Kıbrıslı Türkler'in Rum pasaportu alarak adayı terkedeceği endişesi, sadece muhalefeti değil iktidarı da kara kara düşündürüyor.
   <br/>
   <br/>
   AB'nin 31 Mart'ta Rumlar'la müzakerelere başlama kararı BM'yi harekete geçirdi. BM Genel Sekreteri'nin Kıbrıs Özel Temsilcisi Diego Cordovez, salı günü geldiği Kıbrıs'a ayak basar basmaz çok ilginç bir açıklama yaparak iki tarafı da uyardı. "Birleşmiş Milletler Kıbrıs'taki durum konusunda endişeli. Uluslararası topluluk Kıbrıs sorunuyla ilgilenmekten vazgeçebilir. Bu ilginin değerlendirilmemesi de trajik olabilir..."
   <br/>
   <br/>
   Bu parametrelerin içerisinde öncelikle Rum Yönetimi'nin Rusya'dan satın aldığı S300 füzelerinin yürüyen takvimi ve Baf Hava Üssü'nün kullanılış biçimi, genel anlamda Rum silahlanmasının modernizasyon adı altında güç denemelerinde belirleyici olması gösteriliyor. Kıbrıs'taki tahminler, BM'nin Denktaş ve Klerides'i bir araya getirmeye çalışacağı, Meclis kararıyla bunu imkansız hale getirdiği için KKTC aleyhine bir karar çıkacağı şeklinde. Türkiye de payına düşeni alacak.
   <br/>
   <br/>
   Kısacası Kıbrıs sorunu fena kilitlenmiş durumda. Herkes anahtarı karşısındakinde görüyor. AB üyeleri aralarında tartışsalar da bölünmüş bir Kıbrıs'ın AB'ye giremeyeceği görüşü artık gündemden düşmüş görünüyor. AB de, Rumlar da görüşmelerinin rahat bir ortamda geçmeyeceğini biliyorlar, çünkü AB geleneklerini ilk kez çiğneyerek, halen ateşkes koşullarının yürürlükte olduğu sorunlu bir ülkeyle tam üyelik görüşmelerine başlıyor. Oysa  AB, "Önce çözüm sonra tam üyelik" diye diretseydi, kalıcı bir çözüme katkıda bulunmuş olacaktı.
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-3571-ab-treni-rumlarla-yola-cikiyor.html), [web.archive.org (arşiv bağlantısı)](http://web.archive.org/web/20140414071936/http://www.aksiyon.com.tr:80/aksiyon/haber-3571-ab-treni-rumlarla-yola-cikiyor.html)
