# Hayalet Kent: Maras

*Teoman Turan 1997.03.08*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Güney Kıbrıs Rum Yönetimi'nin Rusya'dan S300 füzeleri alma kararının ardından kimi zaman "Hayalet Kent", kimi zaman "Yalnız Kent" olarak da nitelendirilen Maraş yeniden ilgi odağı oldu.
  </font>
 </div>
 <div id="newsText">
  <font class="detail-text">
   Denktaş'ın, "Füzeleri getirirseniz, Maraş Gazimagosa ile bütünleşir" şeklindeki şok açıklaması, uyuyan dev Maraş'ı uyandırdı.
   <br/>
   <br/>
   1974'ten beri bakımsızlıktan farelerin, yılanların top oynadığı Kıbrıs'ın en büyük turizm kenti Maraş'ta, Güvenlik Kuvvetleri'ne bağlı askerler ile Gazimagosa Belediyesi ekipleri, gecegündüz temizlik için çalışıyorlar.
   <br/>
   <br/>
   Özellikle ana caddelerin temizliği, hatta yer yer saksı çiçekleriyle oluşturulan düzen dikkati çekse de binaların çoğu tabiatın verdiği zarardan yıkılmaya yüz tutmuş. Şehirde askerlerin yanısıra 100'den fazla bekçi görev yapıyor. İki bina yurt olarak Doğu Akdeniz Üniversitesi'nde öğrenim gören öğrencilere tahsis edilmiş. Bunun dışında tüm binalar bomboş.
   <br/>
   <br/>
   23 yıl önce narin hanımları ağırlayan parfümeri dükkanları, telaşlı müşterilerle dolup taşan uluslararası bankalar, Niko ile Hasan'ın aynı masada yemek yediği lokantalar, tüm Magosa'dan duyulan buziki seslerinin yayıldığı tavernalar, ihtişamın en görkemlisinin yaşandığı lüks oteller şimdi yalnızlığa mahkum olmuş. Yani Maraş'taki her şeyin özeti hüzün. Solmuş tabelalar, boşalmış raflar, kral dairelerinde biten yabani otlar, yıkılmaya yüz tutmuş duvarlar, içinde hâlâ para olan mühürlü kasalar hep yalnızlığı, hep hüznü çağrıştırıyor. Maraş'taki 7 kiliseden biri olan kilise, sokağın ucunda sapasağlam ayakta.
   <br/>
   <br/>
   Maraş bölgesinin en güney noktasında bulunan Golden Sands Oteli, bin yatak kapasiteli ve kentin en büyük oteli. Golden Sands 1974 yılında bırakıldığı şekilde kapatılmış ve mühürlenmiş. Otelde kalan turistler, 1974 Barış Harekatı'nda Maraş'ta yaşayan Rumlar gibi herşeylerini bırakıp terketmişler oteli.
   <br/>
   <br/>
   Maraş'ın birçok caddesinde halen Rumca sokak isimlerine rastlamak mümkün. Bununla birlikte Maraş'ın açılması gündeme geldikten sonra bazı caddelerin isimlerinin Türkçeleştirildiği göze çarpıyor. Bu da Türk tarafının Maraş'ı yerleşime açma konusunda kararlı olduğunun bir göstergesi olarak kabul ediliyor.
   <br/>
   <br/>
   Orduevi'nin üzerine çıkınca, denizin her tonunun ayaklarınızın altına serildiğini hissediyorsunuz. Mavi ve yeşilin hemen hemen her tonunun rahatlıkla seçilebildiği denize girmemek için insan zor tutuyor kendisini. Tek bir çakıl taşının dahi bulunmadığı kumsalda onlarca otel büyük bir ahenkle diziliyor.
   <br/>
   <br/>
   23 yıldır kuşun uçmadığı, kervanın geçmediği Maraş'taki doğa güzelliğine hayran kalmamak elde değil. Cemile çiçekleri 23 yıldan sonra bile rengarenk süslüyor sokakları, evleri.
   <br/>
   <br/>
   Kıbrıs'ın gözbebeği
   <br/>
   <br/>
   5.4 kilometrekarelik alana sahip Maraş'ta 4 bin 469 aileye yetecek kadar ev var. Bu da ortalama 1520 bin kişinin iskan edilmesi demek.
   <br/>
   <br/>
   İstatistiki bilgiler Maraş'ta 105 adet dört ve beş yıldızlı otel, bin 953 ticari işyeri, 99 eğlence yeri, 143 resmi daire, 4 bin 469 ev, 380 harabe ve yarım inşaat, 21 banka, 7 kilise, 1 türbe, 1 mezarlık, 24 tiyatrosinema vb, 25 müze, 8 okul, 2 spor tesisi, 414 kasa olduğunu söylüyor. Maraş'taki 105 otelin toplam yatak kapasitesi 10 bin. KKTC'nin toplam yatak kapasitesinin 7 bin 500 olduğu dikkate alınırsa, Maraş'ın turizm açısından ne ölçüde öneme sahip olduğu kolaylıkla anlaşılıyor.
   <br/>
   <br/>
   3 bin 400 metrelik kıyı şeridine sahip Maraş'la ara bölge arasında halen KKTC'nin kontrolünde 22,5 kilometre uzunluğunda arsa nitelikli büyük bir arazi parçası da bulunuyor. Bu arazi, Türk tarafında Yukarı Derinya ile Rum tarafında Aşağı Derinya köyleri arasında kalıyor.
   <br/>
   <br/>
   Aslında vakıf arazisi
   <br/>
   <br/>
   1974'ten beri iskana kapalı tutulan turizm kenti Maraş, Kıbrıs sorununun çözümüne ilişkin görüşmelerde önemli bir yer tutarken, iki toplum arasında yaşanan gerginlikte de gündemin ilk sıralarına yerleşiyor.
   <br/>
   <br/>
   Maraş'ı elde etmek için hiçbir fırsatı kaçırmayan Rum Yönetimi ne kadar hak iddia etse de kentin evkaf arazisi üzerine kurulduğu su götürmez bir gerçek olarak ortada duruyor.
   <br/>
   <br/>
   1571'de Osmanlılar'ın Kıbrıs'ı fethiyle ada tümüyle Türk toprağı oldu. Bu tarihten başlayarak Kıbrıs'ta vakıflar oluşturuldu. İkinci Selim, Lala Mustafa Paşa, Abdullah Paşa gibi birçok kişinin girişimleriyle vakıflar geliştirildi. Lala Mustafa Paşa ve Abdullah Paşa'nın Türk toplumuna bıraktığı vakıf arazilerinin büyük bir bölümünü Maraş oluşturuyor. Maraş toprağı, Evkaf adına tapu aracılığıyla da tescil edilmiş. İngiliz sömürge dönemi ve daha sonraki yıllarda, Rum Ortodoks Kilisesi'nin öncülüğünde, Türk varlığını simgeleyen herşey yerle bir edildi ve bölge parsellenerek Rumlara tapulandı. Vakıf arazilerinin büyük bir kısmı kiliselere, papazlara, metropolitlere, manastır ve kilise öğretim kurumlarına peşkeş çekildi. Kayıtlar bir Rum heyeti tarafından tahrifat yapılarak değiştirildi. Türk vakıf isimleriyle adlandırılmış olan Çiftlikler, Tekeyanı ve Yeldeğirmeni isimleri, Nikola, Aya Memno, Aya Luka gibi kilise ve manastır isimlerine dönüştürüldü ve kilise toprağına eklendi.
   <br/>
   <br/>
   KKTC İçişleri Bakanlığı'na bağlı Harita Şubesi'nin Maraş ve Derinya bölgesindeki vakıf arazilerinin tesbiti ile haritalanması konusunda sekiz ay süren ve 1994'te tamamlanan çalışma 8 bin 488 dönüm vakıf arazisinin Rumlara, 164 dönüm eski Kıbrıs Cumhuriyeti'ne, 89 dönüm İngiliz Savunma Bakanlığı'na verildiğini, sadece 78 dönüm arazinin de Vakıflar İdaresi'ne kaldığını ortaya çıkartmış.
   <br/>
   <br/>
   İngiliz ve Kıbrıs Rum Yönetimlerinin Maraş vakıf mallarını zorla istimlak ve el koyma eylemleri karşısında, hak sahiplerinin açtıkları davalar, 1936'dan 1975 yılına kadar sürdü. Fazla ısrarlı görünenler, "sus payı" verilerek susturuldu ve devre dışı bırakıldı. KKTC mahkemelerince başlatılan Maraş vakıfları davalarında, alınmış ara emirler de bulunuyor.
   <br/>
   <br/>
   Maraş'ın gerçek sahiplerinin saptanmasında Evkaf Dairesi Arşivi, Gazimagosa Tapu Amirliği, Türkiye Tapu ve Kadastro Dairesi arşivinde bulunan Osmanlı tapu kayıtlarını içeren 150 tapu kayıt defteri ile İngiliz Sömürge Yönetimi tarafından hazırlatılan tapu kayıt defterleri önemli kaynaklar arasında.
   <br/>
   <br/>
   Yetkililer, hiçbir yapının üzerinde bulunduğu vakıf arazisini vakıf olmaktan çıkaramayacağı, aksine vakıf arzisinin bu yapıları kendi bütününe katabildiği gerçeğini hatırlıyorlar.
   <br/>
   <br/>
   Sürekli taviz istendi
   <br/>
   <br/>
   Maraş'ın toplumlararası görüşmeler süreci içindeki yeri incelendiğinde KKTC tarafından yapılan önerilerde, elde tutulan bu koza karşılık önemli bir bedel istendiği ortaya çıkıyor. Barış Harekatı'ndan beri devam eden müzakerelerde Türk tarafı kendisine çok az bir bölümü verilerek Maraş'ın iskana açılması için teklifler getirildi.
   <br/>
   <br/>
   Buna karşılık Türk tarafının bir iyiniyet şeklinde ileri sürdüğü ilk toprak teklifleri 5 Ağustos 1982 tarihinde iki harita şeklinde ortaya kondu. Bu haritalardan biri Maraş, diğeri de sınır düzenlemeleri ile ilgili idi.
   <br/>
   <br/>
   Maraş'la ilgili haritada bugün savunulan sınırlar içinde bir "güvenlik kuşağı" oluşturulması önerilmekteydi. Türk tarafının bu teklif ancak bütünlüklü bir anlaşmanın parçası ve diğer sorunlarla birlikte toprak sorununun da çözümü şartıyla ortaya konmuştu.
   <br/>
   <br/>
   Rum tarafı Türk tarafına sadece yüzde 20 oranında toprak teklif için bu teklifleri reddedince ortaya konan haritalar da masadan kalkmış oldu.
   <br/>
   <br/>
   Türk tarafının Maraş'ı kapsayan ikinci teklifi Kuzey Kıbrıs Türk Cumhuriyeti'nin ilanından birbuçuk ay sonra 2 Ocak 1984 tarihinde ortaya kondu.
   <br/>
   <br/>
   Cumhurbaşkanı Denktaş tarafından "iyi niyet teklifleri" adıyla sunulan bu tekliflerde Maraş'a karşılık iki toplumun her alanda sıkı işbirliği yapması tüm ambargoların kalkması ve bütünlüklü bir anlaşma için görüşmelerin derhal başlaması teklif edilmekteydi ve "güvenlik kuşağı" üzerinde ısrar edilmekteydi.
   <br/>
   <br/>
   Dönemin Rum lideri Kiprianu bu teklifi "KKTC'yi tanımak" anlamına gelir" gerekçesiyle reddetti.
   <br/>
   <br/>
   Daha sonra BM Genel Sekreteri tarafından ortaya konan Ocak 1985 ve Mart 1986 belgeleri de paket anlaşma çerçevesinde Maraş konusunun çözülmesini kapsadı. Ne var ki bütünlüklü bir anlaşma öngören bu belge de Türk tarafınca kabul edilmesine rağmen Rum Yönetimi'nce reddedildi.
   <br/>
   <br/>
   Açılsın mı, açılmasın mı?
   <br/>
   <br/>
   23 yıllık yalnızlığında zaman zaman tabiata yenik düşen Maraş şimdi iskana açılacağı günü bekliyor. Bu arada Türk tarafının elinde yıllardır koz olarak tuttuğu Maraş yerleşime açılırsa Kuzey Kıbrıs Türk Cumhuriyeti ekonomisinin nefes alıp almayacağı soruları da sorulmuyor değil. Bazı turizmciler, Maraş'a yapılacak milyarlarca dolar harcamanın, KKTC'nin kalkınması için kullanılması halinde elde edilecek kârı hesaplamaya çalışıyorlar.
   <br/>
   <br/>
   Maraş, Ortadoğu'nun ikinci bir Beyrut'u olmaya namzetmiş bir zamanlar. Yaklaşık 2 ile 4 milyar dolar harcanarak eski haline dönebileceği söyleniyor. Ancak eski haline dönebilmesi için en az 5 seneye de ihtiyaç bulunduğu belirtiliyor. Turizmciler, Maraş'tan 5 yıl sonra gelir almanın zor olduğunu düşünüyorlar.
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-2342-34-hayalet-kent-maras.html), [web.archive.org (arşiv bağlantısı)](http://web.archive.org/web/20140816224201/http://www.aksiyon.com.tr:80/aksiyon/haber-2342-34-hayalet-kent-maras.html)
