# Yolsuzluk göklerde

*Volkan Öztürk 1999.10.23*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Türk Hava Kurumu (THK) Başkanı Prof. Dr. Atilla Taçoy, Avrupa ülkelerinin bile talip olmadığı 1. Dünya Hava Oyunları'nı düzenleme hakkı kuruma verildikten sonra yazdığı bir yazısında şöyle diyordu:
  </font>
 </div>
 <div id="newsText">
  <font class="detail-text">
   "Bizim bu oyunlara talip olmamız dipsiz bir kuyuya taş atmak gibi bir şeydi. Yani cesaret isterdi. THK bu cesareti gösterdi ve o dipsiz kuyuya taşı attı. Evet, taşı attı ve ondan sonra başladık o taşın yere değmesinden çıkacak sesi duymak için beklemeye..."
   <br/>
   <br/>
   Taçoy ve arkadaşları o kuyunun başında hâlâ ses duymak için bekliyorlar mı bilmiyoruz ama, kamuoyu duyacağı sesi ortaya çıkarılan büyük yolsuzluklar sebebiyle duydu bile. Ortaya çıkarılan klasörler dolusu belgeler, Taçoy ve taifesinin bir değil birçok dipsiz kuyuya taş attığını ortaya çıkardı. İçişleri Bakanlığı müfettişleri, şimdi bu dipsiz kuyuları tek tek tesbit edip içine atılan taşları çıkarmaya çalışıyor.
   <br/>
   <br/>
   Uçaklar dipsiz kuyuya düştü
   <br/>
   <br/>
   Elde edilen bilgilere göre, Taçoy'un dipsiz kuyularından en büyüğünü, İngiliz firması EPA ile yapılan zirai ilaçlama ve orman yangınlarında kullanılmak üzere Uçak Üretim (!) Projesi Anlaşması oluşturuyor. Herşey Atilla Taçoy'un 1992 yılında ABD'ye yaptığı seyahatte Woyager uçaklarının üretim tesislerini ziyareti ve bu uçağı yapan Burt Rutton ile görüşmesinden sonra başlıyor. Taçoy, zirai ilaçlama ve yangın söndürme uçaklarının THK'nın Türkkuşu Tesisleri'nde üretilebileceği hayalini kuruyor. Ardından THK Yönetim Kurulu, 17.12.1994 gün ve 4655 sayılı kararla, Taçoy'a bu hayalini gerçekleştirmesi için tam yetki veriyor. Ardından uçak üretimi yapan yerliyabancı 16 firmaya teklifler ulaştırılıyor. Bunun üzerine ABD'nin AYRES, NEXUS ve AIR TACTOR ile İngiliz EPA firmaları tekliflerini veriyorlar. Atilla Taçoy, Cumhur Evcil, H. Erkan Karaca, H. Yılmaz Çavuşoğlu ve Mustafa Bozer 05.11.1996 tarihinde düzenledikleri bir tutanakla, dört firmadan EPA'nın teklifini uygun görüyorlar. Ardından THK Genel Yönetim Kurulu da bu firmanın NAC6 uçağının THK tarafından üretilmesini kabul ediyor. 27.01.1997 tarihinde ise, THK ile EPA Aircraft Com. Ltd. arasında üretim anlaşması imzalanıyor.
   <br/>
   <br/>
   Buraya kadar herşey normalmiş gibi görünüyor. Oysa işin aslı başka. İçişleri Bakanlığı müfettişleri, uçakların alımı ve üretimi ile, üretilecek uçakların ihtiyaçlara göre modifikasyonu ve sertifikasyonu işinin THK Tüzüğü ve ArtırmaEksiltme ve İhale Yönetmeliği'ne aykırı olarak başlatılıp devam ettirildiğini saptadı. Sivil Havacılık Genel Müdürlüğü'nden Pilot Nihat Yılmaz ve Uçak Mühendisi Yalçın Buz'dan oluşan bilirkişi heyeti de Fizibilite Raporu'na sadık kalınmayarak EPA firmasının seçimiyle, bu raporda belirtilen hazırlık ve prototip dönemlerinin atlanarak, doğrudan üretim dönemine geçildiğini, bu sebeple de kaçınılmaz yanlışlıklar yapıldığını belirlediler.
   <br/>
   <br/>
   Hatta THK yöneticileri, yönetmelik hükümlerine rağmen, zirai mücadele ve yangın söndürme uçağı alım ve üretim işinden Hava Kuvvetleri Komutanlığı'na bilgi bile vermedikleri, ortağı oldukları TAI'nin yaptığı işbirliği teklifini de bıraktıkları ortaya çıktı. Özetle Taçoy ve arkadaşları, THK'nın 65 milyon dolar maliyeti olacağı öngörülen 100 uçaklık bir üretimle kendini amorti edebileceği düşünülen bu projeye girişmelerinin yanlış bir tercih olduğunu hâlâ anlamamışlardı.
   <br/>
   <br/>
   EPA sıfırı tüketmiş!
   <br/>
   <br/>
   EPA firmasını incelemek üzere İngiltere'ye gönderilen THK Genel Başkan Danışmanı H. Yılmaz Çavuşoğlu'nun düzenlediği, 21.08.1996 tarihli değerlendirme raporu ise, daha çok parodi metnini andırıyor. İnceleme sırasında uçak üretilen herhangi bir tesise rastlanmamış, uçak üretimi için Türkiye'ye getirilecek olan tezgah, teçhizat ve malzeme görülememiş. Üstelik firmanın Yugoslavya'da bulunan ve görülemeyen üretim tesislerinin, savaş sebebiyle 1992 yılından bu yana kapalı olduğu ortaya çıkarılmış. Daha bitmedi.. THK Yönetim Kurulu Başkanlığı'na verilen 16.12.1996 tarihli yazı ve ekindeki Dr. Seyhan Canova ve Arthur Andersen'in raporuna göre, EPA firmasının vergiler hariç zararı 307 bin, net varlığı eksi () 515 bin İngiliz Sterlini. Uçak işini 20.02.1992 tarihinde devralan firmanın personelinin resim galerisi sahibi Avusturyalı Andrew Mackinnan, eşi, kardeşi ve sekreteriyle birlikte dört kişiden ibaret olduğu belirlenmiş.
   <br/>
   <br/>
   Bütün bunlar belirlenmiş belirlenmesine de, Atilla Taçoy, Cumhur Evcil, H. Erkan Karaca, H. Yılmaz Çavuşoğlu ve Mustafa Bozer bu raporlardan sonra, yukarıda da belirttiğimiz gibi bile bile 05.11.1996 tarihinde düzenledikleri bir tutanakla, EPA'nın teklifini uygun görmüşler. Ardından THK Genel Yönetim Kurulu da bu firmanın NAC6 uçağının THK tarafından üretilmesini kabul etmiş. 27.01.1997 tarihinde ise, THK ile EPA Aircraft Com. Ltd. arasında üretim anlaşması imzalanmış. Bu durumda ya yazılan raporlar THK Yönetim Kurulu üyeleri ve genel başkana ulaştırılmamış, ya da ulaştığı halde hasır altı edilerek kabul edilmesi sağlanmış. Ya da Başkan da, Yönetim Kurulu üyeleri de hep beraber bu yanlışta veya yolsuzlukta ısrar etmişler. Sonuçta da bu komedi ortaya çıkmış.
   <br/>
   <br/>
   Bu arada THK'nın EPA'yı tercih sebeplerinden birinin THK'nın üstlendiği 1. Dünya Hava Oyunları'na 1 milyon dolar ile katılma taahhüdü olduğu ortaya çıktı. Hatta dünyaca tanınmış ve güvenilir diğer Amerikan şirketlerinin teklifleri de oyunlara destek olmayı kabul etmedikleri için geri çevrilmişti. Ne var ki, EPA da bu taahhüdünü yerine getirmedi. Yani THK açıkça dolandırıldı.
   <br/>
   <br/>
   Herşey bununla bitse yine iyiydi, ama değil. Tüm bu olanlara rağmen her biri için 400 bin dolar ödeme yapılan ilk etap 8 uçaktan sadece ikisi, bugüne kadar Türkiye'ye ulaşabildi. Ancak küflenmiş ve paslanmış olmaları nedeniyle geçtiğimiz yıl gelen iki uçak, gümrük yetkilileri tarafından böyle bir cihazın ülkeye giremeyeceği şeklinde rapor edilmişti. Ancak herşeye rağmen THK yönetimi uçakların geçişini sağladı. Buna karşılık emekli Hava Korgeneral ve TAI Lojistik Koordinatörü Ali Güllü, sözkonusu uçakların dünyanın hiçbir yerinde kullanılmadığını, bu uçaklara Türkiye de dahil hiçbir sivil havacılık kuruluşunun uçuş izni vermediğini hatırlatan bir rapor hazırlayarak THK yönetimine sundu. Ama nafile. Bu raporu da dikkate almayan THK, EPA firmasıyla yapılan anlaşmadan bu yana iki yıl geçmesine rağmen uçak üretim şirketinin kurulamamış olmasına rağmen milyonlarca dolar ödemeye devam etti.
   <br/>
   <br/>
   Sonuç olarak, Taçoy ve arkadaşlarının malvarlığı devlet malı sayılan THK'yı; gerçekleşmesi mümkün ve yararlı olmayacağı somutlaşan zirai mücadele ve yangın söndürme uçağı alımı ve üretimi işinde EPA firmasından alınan, azami değerinin (bilirkişi raporuna göre) 2 milyon dolar olabileceği tahmin edilen malzeme bedeli dışında mahiyeti, piyasa ve ekonomik değeri belirlenemeyen sınai mülkiyet hakkı için 4 milyon 300 bin dolar ödemek zorunda bırakılarak zarara uğrattıkları ortaya çıkıyor. Buna rağmen aynı şirkete halen 1 milyon 200 bin dolar borcu bulunan THK, bu borcunu da ayda 200 bin dolar olarak ödemeye devam ediyor.
   <br/>
   <br/>
   THK'dan önce proje için yurtdışı firmalarından temsilcilik alma girişiminde bulunmak suretiyle başından beri işin içinde olan EPA firmasının Türkiye temsilcisi HES firması sahipleri Hasnun Toroslu ve Murat Özdicle ile dizayn destek anlaşması imzalanan N.D.N. Aircraft Ltd. şirketi sahibi N. Desmond Norman'a haksız menfaat temin ettikleri ve devam ettirilen ödemelerle de kurumun zararını artırdıkları da İçişleri Bakanlığı müfettişlerince tesbit edilmiş. Başka bir deyişle THK yetkilileri, hayır paraları ile oluşan bütçelerini ziyan etmekte ısrar ediyorlar.
   <br/>
   <br/>
   Son söz yargının
   <br/>
   <br/>
   İçişleri Bakanlığı'nca görevlendirilen Mülkiye Müfettişleri Muammer Erol ve Ali Soylu 20 sayfadan oluşan İnceleme ve Soruşturma Raporu'nun 'sonuç' bölümünde vardıkları noktayı açık ve kesin bir ifadeyle şöyle açıklıyorlar:
   <br/>
   <br/>
   "Türk Hava Kurumu'nun zirai mücadele ve yangın söndürme uçağı alımı ve üretimi işine ilişkin iddiaların incelenip soruşturulması sonucunda; inceleme ve tahlil bölümlerinde etraflıca açıklandığı üzere, soruşturma konusu, zirai mücadele ve yangın söndürme uçağı alımı ve üretimi işinde, başından beri, Kurumun ArtırmaEksiltme ve İhale Yönetmeliği yok sayılarak gerçekleştirilen işlemler ile alınan kurul ve komisyon kararlarına katılmak suretiyle, kurumun imkan ve menfaatleri gözetilmeden verilen yanlış kararlarla üçüncü kişilere haksız ve karşılıksız menfaat sağlayarak, Türk Hava Kurumu'nu zarara uğrattıkları ve devam ettirilen ödemelerle bu zararı artırdıkları anlaşılan; Türk Hava Kurumu Genel Başkanı Atilla Taçoy, Genel Başkan Yardımcısı İsmail Yılmaz, Genel Yönetim Kurulu üyeleri Aydoğan Babaoğlu, Lütfi Doğan, Yalçın Şenol, Erol Özbal, İbrahim Geylani, Yavuz Fırat, H. Erkan Karaca, Turgay Oktar, Neşide Bozkaya, Enver Yavuz, Murat Demir, Şaban Baş, THK Merkez Denetleme Kurulu Başkanı Cumhur Evcil, THK Genel Başkan Danışmanı H. Yılmaz Çavuşoğlu ve THK Türkkuşu Harekat Başkanı Mustafa Bozer haklarında, Ankara Cumhuriyet Başsavcılığınca genel hükümlere göre işlem yapılması gerektiği, kanaat ve sonucuna varılmıştır."
   <br/>
   <br/>
   İşte Taçoy ve ekibi Atatürk'ün kurduğu bir kurumu bu hale getirmişler. Halktan toplanan fitre, zekat ve kurban derisi gelirlerinden oluşan 65 milyon dolar gibi büyük miktardaki parayı resmen tehlikeye atmışlar. Şu anda el atılan dipsiz kuyudan çıkan zarar miktarı 56 milyon dolar gibi gözüküyor. Bu da bugünkü kur üzerinden hesaplandığında yaklaşık 3 trilyona tekabül ediyor. Ancak anlaşmadan doğacak zorunlu ödemelerle kurumun daha ne kadar zarara uğratıldığı önümüzdeki günlerde anlaşılabilecek.
   <br/>
   <br/>
   Bu durumda THK Genel Başkanı Atilla Taçoy ve diğer sanıkların Türk Ceza Kanunu'na göre yargılanmaları ve THK zararının kendilerinden tanzimi için yargı yoluna müracaat edilmesi gerekiyor. Bundan sonra söz yargının.
   <br/>
   <br/>
   Ançak Taçoy'un dipsiz kuyuları bunlarla da sınırlı kalmıyor. THK iki yıldır topladığı kurban derisi, fitre ve zekatlardan diğer hayır kurumlarına vermesi gereken payları vermeyip, üzerine yatıyormuş. 1983 yılında çıkarılan 2860 sayılı Yardım Toplama Yasası'nın 21. maddesi "Kurban derisi, bağırsak, fitre ve zekat zarfı dağıtmak suretiyle yardım toplama yetkisi Türk Hava Kurumu'na aittir" derken, 2 Mayıs 1992 yılında bu madde üzerinde yapılan küçük değişikliklerden sonra toplanan bu yardımın nasıl dağıtılacağı ise şöyle düzenlenmiş: "Yüzde 40'ı Türk Hava Kurumu'na, Yüzde 23'ü Sosyal Yardımlaşma ve Dayanışma Vakıflarına, yüzde 15'i Türkiye Kızılay Derneği'ne, yüzde 15'i Sosyal Hizmetler ve Çocuk Esirgime Kurumu'na, yüzde 5'i ise Diyanet Vakfı'na". Yasa böyle diyor ama, Taçoy'un THK'sı tam tersini yapıyor. İki senedir yasal olarak dağıtmakla yükümlü olduğu yardım paylarını dağıtmayan THK'nın, bu yasadışı uygulaması paydaşlarının gönderdikleri yazılarla da ispatlanmış durumda.
   <br/>
   <br/>
   THK bu bu süre zarfında paydaşları olan Kızılay'a 126 milyar 961 milyon, SHÇEK'e 35 milyar 807 milyon, Diyanet Vakfı'na 11 milyar 156 milyon, Sosyal Yardımlaşma ve Dayanışma Fonu'na 140 milyar 325 milyon olmak üzere toplam 315 milyara yakın para vermek zorundaydı kanunen, ama buna uymadı. Gerek Türk Kızılay Derneği, gerek Diyanet Vakfı'nın paylarını alamadıklarına dair gönderdikleri yazıda aynen şu ibareler yer alıyor: "Parayı alamadığımız gibi neden alamadığımıza dair bir bilgi de alamıyoruz".
   <br/>
   <br/>
   İki seneden beri paylarımızı alamıyoruz diyen paydaş kurumların içler acısı durumları bir yana Taçoy'un bu yolsuzluğa ilişkin bulduğu kılıf insanı hayrete düşürücü cinsten. Taçoy, iki senelik bu pay dağıtımındaki aksaklığa gerekçe olarak düzenledikleri 1. Dünya Hava Olimpiyatları'ndaki aşırı masrafları gösteriyor. THK'nın bu duruma gerekçe gösterdiği hava olimpiyatları da tam bir fiyasko aslında.
   <br/>
   <br/>
   Olimpiyatları düzenleme hakkını önce Fransa ve Yunanistan elde etmişti. Fakat iki ülke de bu işin çok masraflı olduğunu görünce, çekilmek zorunda kalmışlardı. Ortada bir tek THK kalmıştı ve istenilmeden de olsa hava olimpiyatları düzenleme hakkı THK'ya verildi. Peki THK ne yaptı onca masrafın altından kalkmak için; önce kendilerine sponsor bulmayı vadeden PH firmasıyla yönetmeliklere aykırı bir şekilde üstelik ihalesiz anlaştılar. Fakat PH firmasıyla yapılan anlaşmanın neticesi tam bir fiyasko oldu. Tıpkı 1. Dünya Hava Oyunları Olimpiyatları'ndaki gibi. Olimpiyatlardaki yolsuzluklar ve vurdumduymazlıklar serisi daha organizasyon devam ederken yavaş yavaş belirmişti. Olimpiyatlar devam ederken meydana gelen ölümler tedbirsizliklerin eseri olarak çıktı. Fakat asıl oyun olimpiyatlar bitince ortaya çıktı. THK, PH isimli aracı kuruluşa olimpiyatlarda sponsor bulması için milyarlar ödemesine rağmen hiç bir sponsor bulunamadı. Dolayısıyla paralar havaya uçtu. Hava olimpiyatlarının THK'ya faturası yaklaşık 18 milyon dolar olarak gerçekleşti. PH sayesinde elde edilen gelir ise, 1 milyon dolarla sınırlı kaldı. Yani kurum 17 milyon dolar zarara uğratılmıştı. Bu 18 milyon dolarlık harcamanın 9 milyon dolarlık kısmını mal varlıklarını teminat gösterip aldığı banka kredisi ile karşıladı THK, geri kalan için ise hâlâ ödemeler yapılıyor. Kurum bu derece batırılınca THK yıllardır hayırseverlerin kendisine bağışladığı gayri menkulleri satmaya, başka bir deyişle "emlakçılık" yapmaya başladı.
   <br/>
   <br/>
   Aradan geçen zaman diliminden sonra konu FP'li milletvekili Azmi Ateş'in gayretleriyle Meclis gündemine getirildi. Ateş, THK'nın PH ile imzaladığı anlaşma sebebiyle büyük zarara uğratıldığını söyledikten sonra, İçişleri Bakanı'nın dikkatlerini şu noktalara çekiyordu: "Sözleşmede sözleşme bedeli yok. Afaki ve ne olduğu bilinmeyen bir tutar üzerine sözleşme imzalanamaz... Bununla da yetinilmemiş 6 Aralık 1996'da sözleşmenin aynı maddesi tekrar değiştirilmiş, sözleşmenin 4. maddesindeki bedele ilişkin oran yüzde 2.5'ten yüzde 20'ye çıkarılarak THK yüzde 800 oranında zarar ettirilmiştir. Yine sözleşmede belirtilen kredi miktarı 50 bin dolardan 102 bin dolara çıkarılmıştır. Kanunla belirlenmiş kuruluşlar dışında hiçbir kişi ve kuruluş veremez, verirse tefecilik yapmış olur."
   <br/>
   <br/>
   Taçoy, paraları vermekle kalmamış, üstelik bunu Yönetim Kurulu kararı olmadan, yönetmeliklerde kendi yetkisiyle verebileceği 20 bin dolar limitini beş kat aşarak kendi inisiyatifi ile vermiş. Nitekim Mülkiye müfettişlerinin daha sonra yaptıkları tahkikatlar da, yapılan yolsuzlukları bakın nasıl ortaya koymuş: "Bu kurum ile sözleşme imzalanırken THK'nın çıkarları dikkate alınmamıştır. Şirket seçilirken daha önce bu tür büyük organizasyonları düzenleme tecrübesine ve şirketin mali gücüne dikkat edilmemiştir. Şirketten sözleşme koşullarının yerine getirilmesi için herhangi bir teminat mektubu alınmamıştır. Sözleşme kapsamında iş tam tarif edilmemiş olup, sözleşme gereği belirlenen işlerin hiç gerçekleşmemesi durumunda ne yapılacağı veya şirket tarafından THK'ya sözleşme kapsamında en az ne kadar gelirin ve ne kadar sürede sağlanacağı belirlenmemiştir".
   <br/>
   <br/>
   PH isimli kuruluşun THK'yı hortumlamasına ilişkin kayıtsızlık aslında ne ilkti ne de son olacaktı. Çünkü Cannes'a festivale giden THK Başkanı Taçoy ve diğer yöneticilerin gezileri de bu şirkete havale edilmiş. Taçoy ve 9 kişilik ekip, oradaki tüm masraflarını son kuruşuna kadar THK'ya ödettiriyorlar. Burada yapılan harcamalar ile ilgili ödemelerdeki karmaşıklık da bir başka yolsuzluğu gözler önüne seriyor. PH isimli program hizmetleri şirketi, 2 Mayıs 1996 tarihli üç ayrı fatura gönderiyor kuruma. Üç faturanın da açıklama kısmında yazılan şu; "Cannes tv fuarı ve etkinlikleri muhtelif harcamaları". Birincisinin tutar kısmındaki miktar 1 milyar 47 milyon lira, ikincisindeki 99 milyon, üçüncüsündeki ise 314 milyon Türk Lirası. 19 Temmuz 1996 tarihli ve aynı masraf mahreçli bir başka faturanın tutar kısmında görünen ise 54 milyon lira.
   <br/>
   <br/>
   Yıllardır kurumun başında bulunan Taçoy'un toplanan onca yardımları ve onca girdileri nasıl çarçur ettiğini THK'nın bugün için ilkel sayılabilecek eğitim düzeyi de gözler önüne seriyor. Müfettişlerin yaptıkları incelemeler sonrasında THK'nın eğitim kalitesi ile ilgili şu iç burkutucu manzara ortaya çıkmış: "Türk Hava Kurumu bünyesinde verilen eğitimin kalitesi özellikle son yıllarda düşmüştür. Bunun en büyük göstergesi son yıllarda meydana gelen kazalarda kaza faktörünün genellikle pilotaj olmasıdır. Türkkuşu bünyesinde yapılan eğitimlerde çağdaş eğitim programları uygulanmamaktadır. Bu da Türkkuşu tarafından yetiştirilen özellikle pilot personelin havacılık camiasında iş bulma şanslarını ortadan kaldırmaktadır. Havacılık camiası sivil kaynaklardan personel bulamayınca da askeri kaynaklara yönelmekte. Bu da silahlı kuvvetlerimizde büyük sıkıntılar oluşturmaktadır."
   <br/>
   <br/>
   Yıllardır yolsuzluklar ve vurgunlar içinde yüzdürdüğü THK gemisini batma noktasına getiren Başkan Atilla Taçoy, anlaşılan THK'nın kurucusu Mustafa Kemal Atatürk'ün "istikbal göklerdedir" şeklindeki yol gösterici özdeyişini, "yolsuzluk göklerdedir" gibi yoldan çıkarıcı bir şekilde yanlış anlamış. Hal böyle olunca da mal varlığı "devlet malı" olan bir kurumun milyonlarca doları heba edilmekle kalınmamış, yıllardır zorla toplanan deri paraları, fitre, zekat ve hayırseverlerin bağışladıkları nakdi yardımlar ve gayrımenkuller de keyfi yönetimlerle çöpe atılmış.
   <br/>
   <br/>
   Sonuçta yıllardır THK'ya bel bağlayan ve yardım edenlerin koca bir hayal kırıklığı geriye kaldı. Nitekim, Atatürk'ün manevi kızı ilk Türk kadın pilotumuz Sabiha Gökçen bile, şimdi THK'ya bağışladığı gayrımenkullerini geri istiyor. Bundan sonra yardım yapmayı isteyenlerin durumu da artık Gökçen'den farklı olmayacak. Şimdi, THK'yı kurtarmaya çalışanlar, Taçoy'un "kuyuya attığı taşları" çıkarmaya çalışıyorlar...
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=05791BD201F0C2C670FF8F4F337CBDAC?newsId=5475), [web.archive.org (arşiv bağlantısı)](http://web.archive.org/web/20120429073504/http://www.aksiyon.com.tr:80/aksiyon/newsDetail_getNewsById.action;jsessionid=05791BD201F0C2C670FF8F4F337CBDAC?newsId=5475)
