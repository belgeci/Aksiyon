# TÜRKLER'İN 13. KAT KORKUSU

*Volkan Öztürk 2001.10.13*

<div>
 <p class="spot">
  Koyu Katolik inançlı yerleşim merkezlerinde görülen 13 sendromundan Türkiye de kendini kurtaramadı. Kapı numarası olarak 13 kullanılmıyor, gökdelen ve otel asansörlerinde 13'üncü kat yok. Özellikle büyükşehirlerdeki plaza ve alışveriş merkezlerinde her şey 12'den 14'e transit geçiş yapıyor
 </p>
 <p class="metin">
 </p>
 <img border="0" src="/web/20020113093918im_/http://www.aksiyon.com.tr/2001/358/resimler/türk.jpg"/>
 <p class="metin">
  İnsanoğlu yüzyıllardır sayıların büyüsüne inanır. İnanç sistemleri bazı sayıları uğurlu, bazılarını da uğursuz kabul eder. Sayıların gizemi bazen çok sinir bozucu olur. Uğursuz ilan edilen rakamlardan uzak durulur. Felaketlerden çıkarılan dersler gibi rakamlar da vardır. Amerika'da kaçırılan uçakların ikiz kulelerin vurulmasında kullanılması üzerine, Amerikalılar, bu uçakların sefer sayılarını gösteren rakamları uğursuz ilan etti. Her inancın kendine göre uğurlu ve uğursuz kabul ettiği rakamlar var. Ama bunların içinde en yaygını 13 rakamı. Özellikle Batı dünyasında "en korkulan rakam'' özelliğini taşıyor.
 </p>
 <p class="metin">
  Hz. İsa'yı 13. kişi öldürdü
 </p>
 <p class="metin">
  Nedenleri çok çeşitli. En yaygın olanı Hz. İsa'nın ünlü "son yemeği''. İsa, Katoliklerin inancına göre son yemeğine 12 havarisi ile katılıyor. Ancak bu yemekte 13'üncü bir konuk daha olduğuna ve İsa'yı onun öldürdüğüne inanıyorlar. Diğer bir inanış da yine Hıristiyanlara ait. Hıristiyanlıkta "üç tanrılı din" var. Baba, oğul, kutsal ruh. Müslümanlığın ortaya çıkışıyla tek tanrısal güce inanan yeni bir din güçleniyor. Öyle ki "bir inançlı din, üç inançlı dinin önüne geçiyor." Yani bir, üçün önüne geçiyor. Diğer bir inanış İstanbul'un fethedildiği 1453'e dayandırılıyor. 1453'ün rakamları olan bir, dört, beş ve üç'ü toplayınca ortaya "13" rakamı çıkıyor.
 </p>
 <p class="metin">
  13 rakamının öyküsünü çok daha eskilere götürenler de var. Büyük İskender'in babası Philippe kendi heykelini 12 tanrı tasvirinin bulunduğu aynı kaide üzerine diktirince çok geçmeden düşmanlarının hazırladığı bir suikaste kurban gitmiş. Mistikler de derler ki; 12, evrenin düzenini simgeleyen sayıdır. 12'ye eklenen 1, bu düzenin bozuluşunu temsil eder. Tarot kartlarında 22 imgeden oluşan ve kadere bağlı etkileri anlatan majör arkana (büyük sırlar) destesinde 13. kart ölümü simgeliyor.
 </p>
 <p class="metin">
  Ne kadar batıl da olsa, uğursuzluk inancı çağdaş dünyamızda etkisini fazlasıyla gösteriyor. Örneğin, gökdelenlerde ve büyük otellerde 13 numaralı odanın ve buradaki asansörlerde 13. kat düğmesinin bulunmaması gibi. Bu yüzden oldukça koyu Katolik inançlı yerleşim merkezlerinde her şey 12'den 14'e transit geçiş yapıyor. Hatta Avrupa Birliği'nin bayrağında 12 yıldız bulunmasını da, 12 havari dolayısıyla bu konuyla ilişkilendirenler var. Birliğe üye olan devlet sayısı 12 de olsa, 20 de olsa, bayraktaki yıldız sayısının değişmeyeceği beyan edilmiş AB ilgilileri tarafından.
 </p>
 <p class="metin">
  "Triskaidekaphobia'' olarak da adlandırılan 13 korkusu, işe gelmeme, uçak ve tren rezervasyonu iptalleri ve ayın 13'ünde ticaretin azalması nedeniyle Amerika'ya yılda yaklaşık bir milyar dolara mal oluyor. Batı dünyasında insanlar evlerine 13 konuk davet etmeye çekiniyorlar. Demiryolu istasyonlarında da 13 numaralı peronlara yer verilmiyor. Ayrıca, ayın onüçüncü günü Hz. İsa'nın öldüğü cuma gününe rastlarsa, işe gelmeme oranında büyük bir artış görülüyor. NASA bile Apollo 13'ün patlamasından sonra hiçbir uçuşa 13 numarasını vermedi. Apollo 13, Ay'a yolculuğuna 11 Nisan 1970'te bir cumartesi günü başlamış, bu tarihten iki gün sonra, 13 Nisan'da, uzay gemisinin oksijen tankı patlamıştı.
 </p>
 <p class="metin">
  13 rakamı ve cuma günüyle ilgili batıl inançlara, tek ve çok tanrılı dinlerde sıkça rastlanıyor. 13'ün uğursuzluk getirdiğine dair en yaygın inanış, Hz. İsa'nın 12 havarisinden Yahuda'nın ihanetine dayanıyor. Eski Roma ve Müslüman inancının tersine, Hazreti İsa'nın çarmıha gerildiği gün olduğu kabul edilen cuma günü, Hıristiyan inanışında uğursuz sayılıyor. Korku filmlerinde de en çok işlenen temalardan biri olan 13'üncü cuma, şeytani ruhların uyanışı olarak tasvir ediliyor.
 </p>
 <p class="metin">
  Uğursuzluk inancı Türkiye'de de var
 </p>
 <p class="metin">
  Peki tüm bunlar bizi neden ilgilendiriyor? İlgilendiriyor; çünkü, Hıristiyan geleneğinin dünyaya bıraktığı korku mirasından biz de pay almışız. İstanbul'daki beş yıldızlı otellerin hemen hemen tamamında 13. kat ve 13 numaralı oda yok. Örneğin Polat Renaissance 26 kat, 13. kat yok. The Marmara 20 kat, 13. kat yok. İstanbul Princess 26 kat, 13. kat yok. Dedeman 16 kat, 13. kat yok. Conrad Hotel'de de 13, kat yok. Daha bitmedi... Mecidiyeköy, Maslak ve Levent'teki plazaların birçoğunda da 13. kat bulunmuyor. Plaza yöneticileri bu bilgiyi vermekten özellikle kaçınıyor. Gerekçe olarak da Amerika'da gerçekleştirilen saldırıyı göstererek 'güvenlik' nedeniyle bu bilgiyi veremeyeceklerini söylüyorlar.
 </p>
 <p class="metin">
  Adana'da Sabancı Holding'in yaptırdığı 19 katlı HiltonSA Oteli'nde 13. kata, rakamın uğursuzluğu nedeniyle müşteri alınmamıştı. Otel müşterilerinin genellikle uğursuz kabul edip kalmak istemediği 13. kat, Avrupa'da olduğu gibi asansörden iptal edilmiş. Hatta 13 kurbanımız bile var. Şehriban Coşkunfırat, Avcılar' daki evinden 13 Eylül'de Bakırköy'e gitmek üzere ayrıldı. Üç gün kendisinden haber alınamadı. 17 Eylül 1999'da çıplak cesedi Ortaköy Mezarlığı'nda bulundu. Polisin yaptığı araştırma sonucu 21 yaşındaki Coşkunfırat'ın, "satanist" (şeytana tapan) adı verilen bir grup tarafından öldürüldüğü ortaya çıkmıştı. Katiller, Gülşah'ı, ayın 13'ü olmasını hatırlatarak, "Bugün uğursuz bir gün. Şehriban evin altıncı çocuğu. Altı da şeytanın rakamı. Bu yüzden onu kurban etmeliyiz' diyerek öldürmüşlerdi. Bu batıl Katolik inancı, yaşamın çeşnisi olarak kabul edilemeyecek kadar yaşamın içine girmiş durumda. Kimbilir Amerika'daki gibi ayın onüçünde kaç kişi işe gelmiyordur. Siz de etrafınıza şöyle bir bakarsanız eğer; bindiğiniz asansörün 13. katta durmadığını, itiraf edenleri, utananları, korkanları, göğsünü gere gere 13 sendromuyla yaşadığını söyleyenleri fark edeceksiniz. İstanbul'daki manzaraya ilk bakışta bir İslam ülkesinde 13 sendromunun bu kadar etkili olduğunu görmek şaşırtıyor insanı. Megaköy'e yeni adet gelmiş. Ne diyelim artık... Bugün dünyada her yedi kişiden birinin yaşamını batıl inanç üzerine kurduğunu gözönüne aldığımızda söylenecek birşey yok aslında.
 </p>
 <p class="metin">
 </p>
 <p class="arabaslik">
  SAYILARIN GİZEMİ
 </p>
 <p class="metin">
  İslam kültürü uzmanı Annemarie Schimmel'in araştırmasına göre, her sayıya nüfuz eden 1 rakamı, bütün inanç sistemlerinde kutsal kabul ediliyor. Sayıların ortak ölçüsü olan, bütün sayıları kendinde birleştiren, her zaman aynı ve değişmez olan, kendi kendisiyle çarpıldığında yine kendisini veren, parçası olmasa da bölünebilen 1 sayısı, birçok inançta Tanrı'yı simgeliyor.
 </p>
 <p class="metin">
  Kutsal 7 ve 3 sayılarının sonucu olan 21'in "mükemmellikle" bağlantılı olduğu kabul edilirken, 5'in "yaşam ve sevgi sayısı'', 6'nın "Yaratılmış Dünyanın Mükemmel Sayısı", 11'in "Dilsiz Sayı", 17'nin "fetih sayısı'', 70 ve 72'nin ise "bolluk sayısı'' olduğuna inanılıyor.
 </p>
 <p class="metin">
  İslam'da 40'ın önemi
 </p>
 <p class="metin">
  İslam dünyasında ise 40 sayısının önemli bir yeri var. Özellikle Türkiye, Ortadoğu ve İran'da büyük sayılar arasında 40'a "en büyüleyici sayı'' olarak bakılıyor. Hazreti Muhammed'in adının başında ve ortasında bulunan mim harfinin sayısal değerinin 40 olması ve ilk vahyini 40 yaşında alması nedeniyle, 40 sayısının Peygambere has bir sayı olduğuna inanılıyor.
 </p>
 <p class="metin">
  Nuh Tufanı'nın 40 gün süren yağmurlardan sonra oluşması, hamileliğin 40 hafta sürmesi, dini folklordeki 40 kez sınava tabi tutulan 40 atlı kahramanlar, 40 şehitler, 40 ermişler, Hz.Ali'nin 40 müridinin olması gibi örnekler de, İslam inanışındaki 40 sayısının önemini gözler önüne seriyor.
 </p>
 <p class="metin">
  Ayrıca bazı inanışlarda da Allah'ın Adem'in çamurunu 40 gün yoğurduğuna, dünyanın sonu yaklaştığında Mehdi'nin 40 yıl yeryüzünde kalacağına, yeniden dirilişte göklerin 40 gün boyunca dumanla kaplanacağına ve dirilişin 40 yıl süreceğine inanılıyor.
 </p>
 <p class="metin">
  Türkler'de 40 sayısı
 </p>
 <p class="metin">
  Schimmel, Türklerde de 40'ın, günlük olaylarda kullanılan önemli bir sayı olduğunu, Türkler'in "birisiyle birlikte kahve içmenin 40 yıllık bir ilişki kuracağına" inandıklarını, uzun sürecek bir işi başarmak için "40 fırın ekmek yemek gerekir" dediklerini hatırlatıyor.
 </p>
 <p class="metin">
  Schimmel ayrıca, Türk ve İran folklorunda kahramanların düğün şenliklerinin 40 gün sürdüğünü ifade ediyor.
 </p>
 <p class="metin">
  17 rakamı
 </p>
 <p class="metin">
  En kötü rakam sayılır. Hele cuma gününe gelirse beterdir. Akdeniz ülkelerinde ve özellikle İtalya'da 17 numaralı hane veya kapı numarası bulunmaz. Uçaklarda, otobüslerde 17 sıra atlanır. Romalılar zamanından kalmadır. Romen rakamlarının yer değiştirmesi ile "VIVI" yani "Yaşadım o halde öldüm" anlamına gelir. Kara kedi kadar uğursuzdur.
 </p>
 <p class="metin">
 </p>
 <p class="metin">
 </p>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2001/358/haberler/1.htm), [web.archive.org (arşiv bağlantısı)](http://web.archive.org/web/20020113093918/http://www.aksiyon.com.tr:80/2001/358/haberler/1.htm)
