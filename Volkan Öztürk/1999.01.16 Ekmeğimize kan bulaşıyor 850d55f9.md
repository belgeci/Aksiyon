# Ekmeğimize kan bulaşıyor

*Volkan Öztürk 1999.01.16*

<div class="pNewsDetailMainContent" itemprop="articleBody">
 27 Kasım sabahı, Alibeyköy sokaklarında dört gölge sessizce ilerliyordu. Hedef bir ekmek fırınıydı. Amaçları gün doğmadan fırıncı Ali Yüksel'i ortadan kaldırmaktı. Maskelerini giyen kimliği meçhul kişiler soluklarını tutarak köşebaşında beklemeye başladı. Fırının kapısı aralandığında silahlar art arda ateşlendi. 52 yaşındaki fırıncı, can verirken, saldırganlar karanlık sokaklardan süzülerek kayboldu. Ertesi günkü gazetelerin haberine göre, Ali Yüksel 80 bin liralık ekmeği 50 bin liradan sattığı için öldürülmüştü. Olay korkunçtu.
 <br/>
 <br/>
 Polis bültenlerine adi bir cinayet olarak geçen olayın daha da korkunç yanı; bir dilim ekmeğe muhtaç insanların bulunduğu ülkemizde bir fırıncının ekmeği 30 bin lira daha ucuza sattığı için öldürülmesiydi. "30 bin lira için bir insan öldürülür mü?" diye düşünenler olabilir. Fakat küçük bir araştırmadan sonra günde yaklaşık 1 trilyonun döndüğü ekmek piyasasında 30 değil 5 bin lira için bile adam vurulabileceğine şahit olduk. Peki kimdi bunlar? Gazetenin tek sütunluk cinayet haberinde halkın ekmeğiyle oynayan güçlerin adresi de veriliyordu: Fırıncı Mafyası!
 <br/>
 <br/>
 100 milyar dolarlık suç ekonomisine sahip ülkemizde diğerleri gibi Fırıncı Mafyası'nın varlığını da bilmeyen yok gibi ama hiç kimse konuşmaz. Biz konuşan birilerini bulduk ve konuştuk. İsimleri bizde saklı olan bu kurum ve kuruluş yetkililerinin verdiği bilgiler ve araştırmalar sonucunda Fırıncı Mafyası denilen oluşumun bugünkü Rekabet Kurulu'nun illegal versiyonu olduğunu gördük. İllegal sektörün işleyişi öyle bizim rekabet kurulununki kadar karmaşık da değil. Tek bir görevi var; aylık 24 trilyonluk (sadece İstanbul için) piyasadaki ekmek arzını ve fiyatlarını, dolayısıyla rantını kontrol altında tutmak.
 <br/>
 <br/>
 Böyle bir denetim için genellikle 'şirket' olarak tabir edilen model benimsenmiş durumda. Bu oluşumun adı şirket ama çoğunun tabelası yoktur. Sadece varlığı bilinir. Bazan da resmi olarak bir şirket kurulur. Şirkete üye olan fırın sayısı o şirketin faaliyet bölgesinin sınırlarını oluşturuyor. Bu örgütlenme modeli Anadolu'da il bazında gerçekleşirken, İstanbul'da ilçelere ve semtlere kadar uzanıyor. Yani her ilin, ilçenin ve semtin mutlaka bir şirketi var. Bu örgütlenme sayesinde ekmek arzı ve fiyat esnek olmayan bir şekilde belirleniyor, aynı zamanda denetleniyor.
 <br/>
 <br/>
 Önce ekonomik terbiye
 <br/>
 <br/>
 Örneğin sermayesi olan bir vatandaş bu oluşumdan izin almadan fırın açıp üretim yapamıyor. Resmi makamlardan gerekli izni almış olsa dahi bu mümkün değil. Açarsa ne olur? Fırın hangi bölgede açılmışsa o yerin şirketi, bu fırına un ve maya satan şirketlere boykot uyarısında bulunur. Sözkonusu şirket bu uyarıyı genellikle dikkate alır. Üreteceği ekmek için hammadde bulamayan fırın bir süre sonra kapanır. Buna 'ekonomik terbiye' deniyor.
 <br/>
 <br/>
 Bazan da yeni açılan fırından şirkete üye olması ve üretim yapmaması istenir. Bunun karşılığında fırıncıya aylık 300500 milyon verileceği taahhüt edilir. Fırıncı bu teklifi kabul ederse şirket gerçekten taahhüdünü yerine getirir. Bunun finansmanı şirketlerin bu iş için oluşturduğu fondan karşılanır. Bu fonun kaynağını da fırınların her ay ya da ekmek başına belirlenen miktarda ödediği aidatlar oluşturuyor. Zaman zaman şirket üyesi fırınlar da kapatılıp aylık aidatlar ödeniyor. Şirket, üye olmayan ve istediklerini yapmayan fırınların ise halka ekmek satmasını yasaklıyor. Bu tür fırınlar ancak birkaç fabrika ya da işyerine üretim yaparak yaşamını sürdürebiliyor. Halka ekmek satmaları durumunda bildik mafya yöntemleriyle cezalandırılıyorlar.
 <br/>
 <br/>
 Kurşun ekonomisi!
 <br/>
 <br/>
 Ancak her zaman işler yolunda gitmeyebiliyor. Örneğin teşebbüs hürriyetinin Anayasa tarafından güvence altında olduğunu okuyan ve biraz da kendine güvenen bir vatandaş, piyasaya girip istediği kadar üretim yapıp, üstelik daha ucuz ekmek satma girişiminde bulunabilir.
 <br/>
 <br/>
 Bu durumda hemen ekonomik terbiye yöntemi uygulanır. Başarılı olunamazsa şirkete üye olması teklif edilir. Fırıncı bunu da kabul etmezse artık 'kurşun ekonomisi'nin kuralları geçerli olur. Fırıncı önce ayaklarından kurşunlanır, bunun yanında üretim yapmaması için açık senet imzalattırılır. Senetlerin miktarı 5 ila 10 milyar lira arasında değişiyor. Fırıncı üretim yapmaya kalktığında senetler tahsile konuluyor. Sözkonusu fırıncı günün birinde yine üretim yapmaya kalkışırsa kesinlikle öldürülüyor. Aynı uygulama bakkallar ve marketler için de geçerli. Bu nedenle bir bakkal her zaman ekmek aldığı fırınını değiştirip, başka bölgenin fırınından ekmek alamıyor.
 <br/>
 <br/>
 Kurşun ekonomisi masraflı bir işmiş gibi görünse  de onlara göre çok ekonomik ve kesin bir çözüm. Çünkü bir fırının günlük kapasitesinin ortalama 5 bin ekmek olduğu varsayılırsa, ayda 12 milyar eder. Bu tavizi diğer fırınlar izleyecektir ve bu da 24 trilyonluk piyasadan daha az rant anlamına gelir. Oysa suç fiyatları daha ekonomik. Örneğin tehdit ve korkutma 25250 milyon lira. Çeksenet tahsilinde yüzde 50 komisyon alınıyor. İşyeri ve ev kurşunlama 100500 milyon lira. Ayaktan kurşunlama 150600 milyon lira. Adam kaçırma 400 milyon1 milyar lira. Kurşunlayarak öldürme 750 milyon 3 milyar lira. Bu fiyatlar karşısında piyasadaki payının azalması yerine 3 milyarı gözden çıkararak rakibin ortadan kaldırılmasını daha ekonomik buluyor. Temizlik işleri ise, piyasayı elinde bulunduranların aksine farklı bir siyasi görüşü savunan gruplara ihale ediliyor. Eskiden Karadenizlilerin hakim olduğu piyasa son yıllarda Kars, Van ve Ağrı'dan gelenlerin eline geçmiş durumda.
 <br/>
 <br/>
 Ekmeğimizden nasıl çalıyorlar?
 <br/>
 <br/>
 Sektörü kurşun ekonomisinin kurallarıyla ellerinde tutan güçler, asıl vurgunu ekmeğin üretim ve satış aşamasında gerçekleştiriyor. Tüketiciyi
 <br/>
 <br/>
 Koruma Derneği (TÜKODER) Antalya Şubesi yaptığı araştırmada ekmeğin daha ucuza imal edildiğini ortaya çıkardı. Araştırmaya fırıncıların ekmek fiyatı hesaplama verilerini baz alan dernek, her 1 kiloluk ekmekte 50 bin 500 lira haksız kazanç elde edildiğini saptadı. 50 kiloluk bir çuval undan 63 kiloluk net ekmek elde edildiği varsayılarak bir çuvaldaki haksız kazanç miktarı 31 milyon 815 bin 500 lira olarak hesaplandı. Orta ölçekli bir fırının günde 20 çuval unu ekmeğe çevirdiği dikkate alındığında günlük haksız kazancı 636 milyon 310 bin liraya ulaşıyor. İstanbul için böyle bir araştırma henüz yapılmadığı için megakentteki haksız kazancın boyutunu bilemiyoruz. Fakat, İstanbul'a göre daha düşük olan Antalya fiyatları baz alınarak yapılan bir hesaplama bile hırsızlığın boyutlarını ortaya koyuyor. '1 Günlük Haksız Kazanç x İstanbul'daki Fırın Sayısı' formülüne göre İstanbul'da bir günde tüketicinin cebinden çalınan para 1 trilyon 908 milyar 930 milyon lira.
 <br/>
 <br/>
 Bir başka hırsızlık yöntemi de şöyle: Ekmeklerin soğumuş halde tartılması gerekiyor. Ekmek fırından yeni çıktığında tartılırsa nem oranı yüksek olduğundan ekmek başına 8 gramlık bir farka yol açıyor. Bazı uyanık fırıncılar ekmeği sıcak iken tartıyor. İstanbul'da bir günde 10 milyon ekmek üretildiğini gözönüne aldığımızda bu fark 80 milyon gram yani 300 gramlık 266 bin 666 adet ekmek ediyor. Bu da 21.3 milyar yapıyor.
 <br/>
 <br/>
 Daha bitmedi. Zaten büyük bir bölümü kayıtdışı olan sektörde işçilik ve girdi fiyatlarının şişirilerek birim maliyetleri yüksekmiş gibi gösterilerek direkt satış fiyatına yansıtılıyor. Maliyet düşük olsa bile hakim güçlerin belirlediği fiyat piyasada kabul ediliyor ve bunun altında satış yapmak mümkün değil. İşte halkın ekmeğiyle böyle oynuyorlar.
 <br/>
 <br/>
 Mafyasının panzehiri Halk Ekmek
 <br/>
 <br/>
 Peki vatandaş bundan sonra da ucuz ekmek yiyemeyecek mi? Bu soruyu yine tüketici örgütleri, sendikacılar ve üreticilere sorduk. Kurşun ekonomisine karşılık serbest piyasa ekonomisi kuralları çerçevesinde bir formül önerdiler. Buna göre, sektördeki mevcut arz ve fiyat dengesini bozmak yeterli. Tek çare ise, daha ucuz olan Halk Ekmek'in üretiminin artırılması. Piyasaya giren ucuz ekmek miktarı artırılarak arz dengesi bozulacak ve vatandaş ucuz ekmeği tercih etmeye başlayacak, böylece fırıncılar da mecburen fiyatları ucuzlatmak zorunda kalacaklardı. Öyle de oldu.
 <br/>
 <br/>
 Halk Ekmek Genel Müdürü Mehmet Hadi Tunç'un verdiği bilgiye göre Halk Ekmek'in üretimini yoğunlaştırmasıyla serbest piyasa koşulları bir miktar oluştu gibi. Örneğin Anadolu yakasında şu anda 30 bin lira ile 70 bin lira arasında ekmek var. Avrupa yakasında da Anadolu yakası kadar yaygın olmamakla birlikte ekmek fiyatları 40 ile 30 bin lira geriledi. Halk Ekmek'in üretimi yılbaşından itibaren günde 2 milyon adede ulaştı. Hazirandan sonra ise toplam üretim 2 milyon 250 bin adede ulaşacak. Bu da İstanbul'daki 10 milyonluk üretimin yüzde 23'üne denk geliyor.
 <br/>
 <br/>
 Serbest piyasa koşulları içinde ekmeği ucuzlatacak diğer basit önlemler şöyle sıralanıyor: Ucuza satmak isteyebilecek fırınların güvenliği sağlanmalı. Bakkallardan ekmek satışı alınıp Fırıncı Odaları'nın ekmek satış büfeleri açılabilir. Böylece bakkal kârı ortadan kalkar. Dağıtım tek bir elden yapılırsa birkaç bin lira da oradan fiyat kırılabilir. Belediyeler, mafyanın tehdit ettiği fırınlarla anlaşarak ucuza alacağı ekmeği kendi büfelerinde satabilir. Belediyeler fırın kurabilir. (Tuzla, Pendik, Maltepe, Bağcılar, Sultanbeyli belediyeleri bu fikri hayata geçirdi ve fiyatlar düştü.)
 <br/>
 <br/>
 Osmanlı böyle çözmüştü
 <br/>
 <br/>
 1600'lü yıllarda İstanbul'da bin civarında fırın bulunmaktaydı. Eyüp, Galata ve Üsküdar kadılıklarının başta gelen yoğun işlerinden biri bu fırınları denetlemek ve organizasyonu sağlamaktı. Saray, ekmek gramajına ve kalitesine özen gösterir ve bu konuda da asla taviz vermezdi.
 <br/>
 <br/>
 1768 tarihli bir fermanda "Halkın ekmek temininde sıkıntıya düşmemesi için, fırıncıların ambarlarında en az 6 aylık stoklarının bulunması, ekmek narhına dikkat edilmesi ve gerekçesi ne olursa olsun hiçbir fırıncının ve ekmekçinin izinsiz dükkanını kapatamayacağı" ilan edilmiştir.
 <br/>
 <br/>
 Fırınlar da kendi aralarında disiplinli bir örgüt oluşturmuştu. Ekmekler bakkallarda veya seyyar olarak sokak aralarında gezen ekmekçiler vasıtasıyla satılırdı. Esnaf örgütlerinden kefil göstermeyen hiçkimse fırıncılık yapamaz ve ekmek satamazdı.
 <br/>
 <br/>
 Fırınını kapatmak isteyen fırıncı kefilini ve kendini kontrol eden birimdeki sorumlu kişiyi bularak kadıya başvurmak zorundaydı. Fırın, kadının izniyle yine aynı şartlarda başka birine devredilirdi. Uncular ve değirmenciler de aynı nizamnameye tabiydiler. Nizamnameye aykırı davranan fırıncının dükkanı başkasına devredilirdi.
 <br/>
 <br/>
 1863 Nizamnamesi'ne göre pişirilen ekmek çiğ, kara, gramajı düşük veya bozuk undan yapıldığı takdirde kadılık tarafından çalışması engelleniyor ve para cezalarına çarptırılıyordu.
 <br/>
</div>


Kaynak: [www.aksiyon.com.tr](http://www.aksiyon.com.tr:80/dosyalar/ekmegimize-kan-bulasiyor_504571), [web.archive.org (arşiv bağlantısı)](http://web.archive.org/web/20150710074243/http://www.aksiyon.com.tr:80/dosyalar/ekmegimize-kan-bulasiyor_504571)
