# Meslek karın doyurmayınca

*Volkan Öztürk 1998.08.15*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Gazeteciliğin saygınlığı azaldıkça kârlılığı artan bir ticari girişime dönüştüğü günümüzde, bir avuç idealist, doğru haber, ilkeli yayıncılık, onurlu medyaya doğru yelken şişirirken;
  </font>
 </div>
 <div id="newsText">
  <font class="detail-text">
   onlar lotaryanın, asparagasın, pazarlamacılığın bayrağını daha da yükseklerde dalgalandırmaya devam ediyor.
   <br/>
   <br/>
   Her ne kadar "Gazeteci ticaret erbabı değildir. Gazetecilik, toplum hakları için bir kamuoyu baskı grubudur" denilse de haberi "mal", okuru "müşteri", gazeteyi "süpermarket" olarak gören Babıtelli sakinleri, haber değil sektör sektör ihale peşinde koşuyor. Gazetecilik mesleğinin belki de tarihinde hiç olmadığı kadar itibar yitirmesine yol açan bu gelişmeler, küçüklere (Anodolu basınına) kötü örnek oldu.
   <br/>
   <br/>
   Yer yer yağmaya dönüşen özelleştirme bütün hızıyla sürerken Anadolu'nun çeşitli yerlerindeki meslektaşların bazen ferdi bazen de meslek örgütleriyle birlikte -tabir yerindeyse- 'malı götürme' çalışmalarına katıldıkları haberleri daha sık gelmeye başladı.
   <br/>
   <br/>
   Meslekte etik konusunun yeniden ciddi bir şekilde tartışmaya açılma zamanının geldiğinin işaretini veren olayların sonuncusu bugünlerde İskenderun'da yaşanıyor. Yerel bazda tüm şiddetiyle süren tartışma İskenderun Gazeteciler Cemiyeti (İGC)'nin, 2 Mart 1998 tarihinde Özelleştirme Yüksek Kurulu (ÖYK) tarafından özelleştirme kapsamına alınan ve 4 milyar dolar değer biçilen İskenderun Demir Çelik Fabrikaları (İSDEMİR) için oluşturulan Özeleştirme Müteşebbis Heyeti'ne katılmasıyla başladı. Heyette cemiyetin yanı sıra Öz Çelikİş Sendikası, İskenderun Ticaret ve Sanayi Odası, Konsorsiyum (Ekinciler Holding, Diler Holding, Oyak Holding), İskenderun Sanayici ve İşadamları Derneği (İSSİAD), Esnaf Odaları, Dörtyol Ticaret ve Sanayi Odası, Nakliyeciler ve Demir Tüccarları Derneği, Haddeciler ve Sanayiciler Derneği, Organize Sanayi Bölgesi Yönetim Kurulu bulunuyor.
   <br/>
   <br/>
   Bir gazetecilik örgütünün adının ticari ilişki ortaklığında yer almasına ilk tepki, kendi üyelerinden geldi. Gazete sahipleriyle muhabirlerden oluşan bir grup gazeteci, muhtıra gibi bir bildiri yayınlayarak cemiyeti böyle bir oluşumun dışında kalmaya çağırdı.
   <br/>
   <br/>
   Buna karşılık, İskenderun Gazeteciler Cemiyeti Başkanı Sami Uygur, redcilerin amacının 'üzüm yemek değil bağcıyı dövmek' olduğunu öne sürerek, ticari bir oluşumda yer almalarının gerekçelerini şöyle açıklıyor: "Bizim hisse alacak durumumuz yok. Sadece bu fabrikanın bir holding yerine işçisi, sanayicisi, esnafıyla herkesin hisse alabileceği geniş tabanlı bir şirkete verilmesini istiyoruz."
   <br/>
   <br/>
   Başkan Uygur'un açıklamasına redciler, bildirilerinde şu yanıtı veriyor: "Gazeteciler Cemiyeti'nin görevleri, tüzüğünde açıkça belirtilmektedir. Cemiyetimizin, sermayenin sözde tabana yayılması gibi bir sorumluluğu yoktur. İSDEMİR'in özelleştirilmesi, özelleştirilmemesi ya da ne şekilde özelleştirileceği siyasi bir karardır ve cemiyetimizin siyasi bir karara doğrudan taraf olması meslek ilkeleri açısından yanlıştır... "
   <br/>
   <br/>
   Bildirinin son bölümünde ise, meslek kuruluşunun ve haberlerin tarafsızlığına kamuoyu nezdinde gölge düşürülmüş olacağı uyarısında bulunularak, "İskenderun Gazeteciler Cemiyeti böyle bir oluşumdan derhal çekilmelidir" deniliyor.
   <br/>
   <br/>
   Cemiyetin böyle bir oluşumda yer almasını meslek örgütleri de etik açıdan doğru bulmuyor. Özelleştirme Müteşebbis Heyeti'ne karşılık sendika, parti ve işçi komitelerinden oluşan 22 örgütten oluşan bir muhalifler cephesi bulunduğuna dikkati çeken Anadolu Basın Birliği Hatay Temsilcisi Akın Bodur, bu durumda cemiyetin müteşebbis heyetinde yer almasının bile taraf olması anlamına geldiğini belirtiyor. Özelleştirmeye karşı olan ve İSDEMİR İşçi Komitesi, Petrolİş, Türkİş, MadenSen, Demiryolİş, TMMOB, Sağlıkİş, Belediyeİş, Tüm EmekliSen, Tes Koopİş, Türk MetalSen, Tüm BelSen, Hizmetİş, EğitimSen, Genelİş, DİSK, CHP, ÖDP, İP ve EMEP'ten oluşan red cephesi, gazetecilerin bu oluşumda yer almasına da açıkça tepki gösteriyor.
   <br/>
   <br/>
   Redcilerden yerel SES Gazetesi Haber Müdürü Saadet Berkyürek de protokolün "........bu oluşuma katılmak isteyenler için kararın müteşebbis heyetçe verilmesine karar verilmiştir" şeklindeki 5. maddesine dikkat çekerek, oluşuma girmek isteyen başka kuruluşların devredışı bırakılmaları durumunda, cemiyetin bu oluşumda yer alması nedeniyle onların seslerinin duyurulamayacağını, bunun da objektif habercilikle bağdaşmayacağını vurguluyor.
   <br/>
   <br/>
   İmam bildiğini okur!
   <br/>
   <br/>
   "Cemiyetin orada bulunmasının mahsuru neymiş?" diyerek tepkilere katılmadığını ifade eden Başkan Uygur, "Biz o konsorsiyumun bizim isteğimiz dışına çıktığı an karşısındayız. Aksi olduğu halde bozuşuruz" diyerek güvence vermeye çalışıyor. Uygur, "Cemiyetin böyle bir oluşum içinde bulunmasını etik açıdan nasıl değerlendiriyorsunuz?" şeklindeki sorumuzu "Benim açımdan normal. Yönetim Kurulu kararı da aldık. İmam bildiğini okur. Onlar nasıl devam edecekse etsin kendilerinin sorunu" diye yanıtlıyor.
   <br/>
   <br/>
   İlginç bağlantılar...
   <br/>
   <br/>
   Başkanla yaptığımız telefon konuşması sonunda bir miktar tatmin oluyoruz hatta bazen hak bile veriyoruz. Ama işin içinde bugüne kadar siyasilerin çiftlik olarak kullandığı Ortadoğu'nun en büyük entegre tesisi olunca tabiri caizse pirelenip (meslek icabı) biraz daha araştırmak istiyoruz.
   <br/>
   <br/>
   O da ne!.. Mini araştırma sonucunda herkesin kafasını karıştıracak bir ilişkiler zinciri ortaya çıkıyor. Cemiyet Başkanı Sami Uygur, uzun yıllar İSDEMİR'in basın danışmanlığını yapmış. Bu sektöre oldukça ısınan Uygur, şu anda da İSDEMİR ihalesi için oluşturulan üçlü konsonsiyumda yer alan Diler Holding'e bağlı Yazıcı Demir Çelik'in basın danışmanı.
   <br/>
   <br/>
   Cemiyetin Denetim Kurulu Üyesi ve Ekonomik Rapor Dergisi Yazı İşleri Müdürü Yaşar Diken, yine İSDEMİR'e talip olan İskenderun Sanayici ve İşadamları Derneği'nin basından sorumlu Yönetim Kurulu Üyeliği görevini yürütüyor.
   <br/>
   <br/>
   Müteşebbis heyetini destekleyen İGC Yönetim Kurulu Üyesi Semir Yazar, yerel Çınar TV'nin hissedarı. Aynı zamanda Gözcüler Belde Belediye Başkanı olan Yazar, ticaretle uğraşıyor.
   <br/>
   <br/>
   Çınar TV ise İSDEMİR taliplilerinden Tosyalı Demir Çelik'e ait. Bu firmanın İSDEMİR'den usulsüz bir şekilde ucuz demir alan kuruluşlar arasında adı geçiyor. Girişime destek veren birçok gazetecinin de çeşitli demir çelik firmalarıyla ilişkili olduğu ulaşan bilgiler arasında.
   <br/>
   <br/>
   Sivas Demir Çelik Fabrikaları'nın özelleştirilmesi sırasında da İskenderun'dakine benzer bir durum ortaya çıkmış, ancak Sivaslı gazeteciler, sınavı geçmeyi başarmıştı. Demokratik kitle örgütleriyle birlikte oluşturulan girişim grubunda yer alan Sivas Gazeteciler Cemiyeti son anda çekildi. Cemiyet resmi olarak konsorsiyumda yer almadı ama tüm toplantılara katılarak yöre halkının menfaatleri doğrultusunda tavrını koydu.
   <br/>
   <br/>
   Böyle gitmez...
   <br/>
   <br/>
   Sonuç; vahim! Bir değerlendirme yapılmak istenirse ortada genel meslek ilkeleriyle bağdaşmayan bir şeyler döndüğü kesin. Ama neler döndüğünü bilmek bile istemiyoruz. Ancak, gazetecilik mesleğini kirletmeye hiç kimsenin hakkı olmadığını çok iyi biliyoruz.
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-4018-meslek-karin-doyurmayinca.html), [web.archive.org (arşiv bağlantısı)](http://web.archive.org/web/20120615211232/http://www.aksiyon.com.tr:80/aksiyon/haber-4018-meslek-karin-doyurmayinca.html)
