# MGK yolsuzluklara el atıyor

*Adnan Öksüz - Cevdet Gengörü 2000.08.26*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   'Öteki Türkiye' tartışmalarının yoğun olarak gündeme geldiği ülkemizde, yolsuzluk endişe verici boyutlara ulaşmış durumda. 'Öteki Türkiye' formülü altında toplanan espri, Türkiye'deki milli gelirin dağılımıyla direkt olarak ilgili.
  </font>
 </div>
 <div id="newsText">
  <font class="detail-text">
   Ülkemizde milli gelirin büyük kısmını küçük bir azınlık paylaşırken, geriye kalan küçük dilim ise kàhir ekseriyet tarafından bölüşülüyor. Ve bu gelir dağılımı uçurumu, daha doğrusu yoksulluk her sene biraz daha büyüyor. Gelir dağılımının biraz daha büyümesi demek Türkiye'de ahlâk sisteminin ve onun dayandığı toplumsal sistemin çöküşü demek; uç akımların daha da sivrilmeleri ve kendilerine taraftar toplaması demek. Yani devletin büyük paralar harcayarak sağlamaya çalıştığı sistem, bunun düzeltilmesiyle belki de kendiliğinden gerçekleşecek.
   <br/>
   <br/>
   İşte sorulması gereken soru burada yoğunlaşıyor; sonuçta herkes mutabık ama bu sorun nasıl düzeltilecek? Dile getirilen başlıca çözüm yolu, problemin 'piramit' esasına göre çözülmesi. Yukardan başlayarak aşağı doğru düzelerek gelen bir sistem kısacası. Bürokrasinin kendisini düzeltmesi ve yolsuzlukların asgariye indirilmesinin başlangıç noktasını ise 'hükümete her ay tavsiyelerde bulunan' Milli Güvenlik Kurulu' oluşturuyor. Konunun öncelikle MGK'da ağırlıklı olarak ele alınıp kamuoyuna mâledilmesi genel bir beklenti olarak karşımıza çıkıyor. Bu görüş çeşitli şekillerde dillendirildi. Milli Güvenlik Kurulu Genel Sekreterliği'nde de bir dönem çalışan ve sistemi tahlil eden emekli yarbay ve Yolsuzlukla Mücadele Derneği Başkanı Tevfik Diker'in Aksiyon'la söyleşisinde dile getirdiği başlıca husus da bu noktada yoğunlaştı; "MGK, bunu ağırlıklı olarak ele almalı". Asker kökenli eski bir milletvekili olarak Diker'in söyledikleri elbette önemliydi.
   <br/>
   <br/>
   Türkiye'nin, yolsuzluk cenneti bir ülke olduğu rahatlıkla söylenebilir. Olumsuzluklarda ilk sırayı almasına alıştığımız ülkemiz, yolsuzluk konusunda da ilk üçte yer alıyor. 'Paraşüt', 'Balina' ve 'Matador' isimli hayali ihracat operasyonları ile yolsuzluk olayı yeniden gündeme geldi. Ancak yolsuzluk yapanların 'mûteber aile fotoğrafları'na girebildiği ve bunu bir yöntem olarak seçtiği bir ülkede bunlardan bir sonuç alınması ne derece mümkün!
   <br/>
   <br/>
   Ahbapçavuşyandaş ilişkilerinin büyük prim getirdiği, adaletin işlemediği, hukukun siyasallaştığı bir ülkede, 'paraşüt operasyonu'nda yakalanan ve trilyonlarla ifade edilen yolsuzluğun baş oyunculuğunu yapan Mehmet Niyazoğlu'nun ülkeyi yönetenlerin yanına kadar sokulup, onların yanıbaşında objektiflere poz verebilmiş olmasının bir kıymeti harbiyesi bulunmuyor ülkemizde. Olmadık yerlerden haber çıkarmakta mâhir medyamız için de böylesine önemsiz bir fotoğrafın elbette bir haber değeri olamaz! Türkiye'de yolsuzluğun yakın tarihte, 1980'lerin ikinci yarısından itibaren yaygınlaştığı şeklinde bir anlayış var; bu tespitte doğruluk payı bulunmakla birlikte eksiklik var. 12 Eylül İhtilali'nden sonra başlayan süreçte yolsuzluğun yaygınlaştığı bir gerçek, ancak Türkiye'de bundan önce de geniş çapta yolsuzluk vardı; fakat sistemin kapalılığından dolayı bunlar kamuoyuna pek yansımıyordu. Özal'ın, 'Benim memurum işini bilir' sözleri ile bir nevi meşruiyet kazanan yolsuzluğun, bugün ülkemiz için büyük bir tehdit oluşturduğu ve bütçeyi kemirdiği halde, yeterince üzerine gidilmiyor olması anlaşılmaz bulunuyor.
   <br/>
   <br/>
   Susurluk kazasından sonra devletsiyasetçete ilişkileri gündeme gelmişti. Bu üçlüye bir de mafyayı eklemek gerekiyor. Zaten siyasetçi ve bürokratlar tarafından kollanmamış olsa bu kişilerin bu kadar büyük çaplı yolsuzluk yapmaları ve yakalanmamaları mümkün görülmüyor? MHP Genel Başkan Yardımcısı Şevket Bülent Yahnici geçtiğimiz aylarda yaklaşık 100 milyar dolarlık bir uyuşturucu kaçakçılığından bahsetmiş ve bazı güvenlik güçlerinin de bu işin içinde olduğunu ifade etmişti. Tabii, bunu söyleyebilmek için istihbarat bilgisine sahip olmak gerekmiyor. Bilindiği gibi Asya ve Ortadoğu ülkelerinden getirilen uyuşturucu, ülkemiz üzerinden Avrupa'ya götürülüyor. Sayısız kontrol noktaları olan ve yolcuların didik didik arandığı, valizlerin kontrol edildiği bir bölgeden tırlarla uyuşturucu sevkıyatı devlet içinden birilerinin yardımı olmadan mümkün değil.
   <br/>
   <br/>
   Üzerinde durulması gereken diğer bir nokta da ceza sistemi. Tişört çalan çocuklar 77 yıl cezaya çarptırılabiliyor. Ancak devleti milyarlarca dolar zarara uğratanlar en fazla 56 yıl hapis istemiyle yargılanabiliyor.
   <br/>
   <br/>
   1970'li yıllarda Lockheed Skandalı Amerika dahil bir çok ülkede çoğu bakanı koltuğundan ederken, Japonya'da hükümetin devrilmesine yol açarken Türkiye'de bu skandala karışanlar yargılanamadı bile. İSKİ skandalı kahramanı Ergun Göknel, Gümrük ve Tekel eski Bakanı Tuncay Mataracı ve ANAP Milletvekili İsmail Özdağlar dışında hapis cezasına çarptırılan siyasetçi olmadı bugüne kadar. Bunca yolsuzluğun yapıldığı bir ülkede böyle bir tablo ibret verici ve yolsuzluğun önünün alınamamasının ana nedenlerinden de en önemlisi. Türkiye'nin yolsuzluktan kurtulması için çare olarak şeffaf yönetimin sağlanması ve demokratik mekanizmaların işletilmesi öngörülüyor. 'Verdimse ben verdim' anlayışıyla yolsuzluğun önlenemeyeceği ortada.
   <br/>
   <br/>
   Kaliteli, ahlâklı, namuslu insan yetiştirmek yolsuzluğu önlemenin en önemli reçetelerinden. Ne yazık ki ülkemizde daha ilkokul sıralarında üç kilo süte bir kilo su katma hilesi çocukların beynine kazınıyor. Üretmeyen, kolay yoldan para kazanma peşinde koşan ve çaldığının hesabının âhirette kendisinden sorulacağını düşünmeyen, bunu umursayacak ahlâki ve dîni donanımı olmayan insanların çalıpçırpmaları aslında anormal karşılanacak bir durum değil.
   <br/>
   <br/>
   Gelir dağılımındaki uçurum
   <br/>
   <br/>
   HAKİŞ'in yıllık faaliyet raporuna göre, Doğu ile Batı arasındaki gelir farkı tam 11 kat. Alt ve üst gelir grupları arasındaki fark ise 14 kat. DİE tarafından 1995 yılında yapılan araştırmaya göre Kocaeli'de yıllık ortalama gelir 7 bin doların üzerinde iken, Iğdır, Kars, Bayburt, Van, Hakkâri gibi illerde bu rakam 500 dolara kadar düşüyor. UNICEF tarafından hazırlanan "Bölgelerin Gelişimi 2000" raporu Türkiye'deki gelir dağılımındaki çarpıklığı açıkça ortaya koyuyor. Araştırmaya göre nüfusun yüzde 14.2'si yetersiz beslenen yoksullardan oluşuyor.
   <br/>
   <br/>
   Yolsuzluk ve usulsüzlüklerin Türkiye'nin sistemine nasıl etkide bulunduğu ve milli gelir dağılımındaki adaletsizliğin kitleleri nasıl etkilediği konusunda çok fazla değişik görüş yok. Ana fikri, yolsuzlukların bir an önce sona erdirilmesi ve başta cumhurbaşkanı olmak üzere ilgililerin üzerine düşen görevleri yerine getirmeleri oluşturuyor.
   <br/>
   <br/>
   HAKİŞ Başkanı Salim Uslu, yolsuzluğun ve yoksulluğun Türkiye'nin birinci sorunu olduğunu belirtiyor; "Demokratik denetim mekanizmaları çalışmıyor. Devletin elindeki ihâle, teşvik, kredi, borçlanma politikalarını elden geçirmeden bu iş düzelmez". Uslu'ya göre, soygun düzeninin üstüne gidilmemesi için birileri sürekli olarak ideolojik tartışmalar çıkarıyor ve halkı bu tartışmalarla oyalıyor; "Türkiye'de siyasete güvensizliğin önemli bir nedeni çıkar ilişkileridir. Ekonominin düzelmesi, toplumun nefes alması ancak bunun önlenmesiyle mümkündür. Silah kaçakçılığı, hayâli ihracat, ihâlelerdeki yolsuzluklar çok önemli. Bu özellikle siyasetçilerin sorunudur. Rant ekonomisinin önüne geçilmesi gerekiyor. Gelir adaletinin olmaması en önemli etken. Devlet 10 katrilyon TL memura veriyor, aynı miktardaki parayı otuzbin kişiye faiz olarak ödüyor".
   <br/>
   <br/>
   Ceza sistemi yetersiz
   <br/>
   <br/>
   Türkiye Sağlıkİş Sendikası Genel Başkanı Mustafa Başoğlu, her konunun MGK'da konuşulmasına karşı olduğunu, adalet mekanizmasını işletmeden, caydırıcı kanunlar olmadan MGK'da da görüşülse bile bir sonuç alınmasının mümkün olmadığını söylüyor. Başoğlu, asıl sorunun insan yetiştirme olduğunu belirtiyor: "Devletin malı deniz, yemeyen keriz' anlayışı var. Bu anlayışı ortadan kaldıracak şekilde insan yetiştirmek gerekiyor. Kişi, devletin malına el uzatırken, onda birçok insanın hakkı olduğunu düşünecek, hem bu dünyada hem öbür dünyada bundan hesaba çekileceğini bilecek. Ancak o zaman yolsuzluğun önüne geçilebilir."
   <br/>
   <br/>
   Başoğlu'nun altını çizdiği nokta ceza sisteminin yetersizliği. Yolsuzluk yapanlar ya bir süre sonra serbest bırakılıyor ya da yurtdışına kaçıyor. KESK Başkanı Siyami Erdem, yolsuzluğun ulaştığı boyutların siyasi ahlâkı ve toplumsal değer yargılarını çökerttiğini, devlet işleyişine çomak soktuğunu, ülke bütçesini harap ettiğini, devletin tüm kurumlarının acil önlem alması gerektiğini söylüyor. Erdem'e göre siyasetçilere güven duyulmamasının en önemli nedeni de çıkar ilişkileri.
   <br/>
   <br/>
   Ankara Ticaret Odası Başkanı Sinan Aygün, bütçeyi kemiren ve yoksulluğu artıran yolsuzluk illetinin MGK'nın ilk gündem maddesi olacak önemde olduğunu ifade ediyor. Sanayicinin yüzde 70'inin rüşvetle iş yapabildiğine, rüşvetin olduğu yerde yolsuzluğun kaçınılmaz olduğuna dikkat çekiyor. Aygün'e göre yolsuzlukta en büyük handikap yapanın yanına kâr kalması.
   <br/>
   <br/>
   MemurSen Başkanı Fatih Uğurlu, konunun, MGK dahil devletin tüm kurumlarında ivedilikle görüşülmesi gerektiğini söylüyor. Uğurlu, yolsuzluğun Türkiye için en büyük tehdit olduğunu ve üzerine gidilmediği için yeni yolsuzlukların çok kolay yapılabildiğini kaydediyor.
   <br/>
   <br/>
   "Seçilmişlere değil
   <br/>
   <br/>
   yüksek bürokrasiye bakılsın"
   <br/>
   <br/>
   DYP Denizli milletvekili Kemal Aykurt, "Türkiye'yi asıl içten içe sarsan faktör yolsuzluklardır" diyor. Hukukçu Aykurt, MGK'da yolsuzlukla ilgili gelişmelerin tüm boyutlarıyla ele alınmasının doğru bir karar olacağını belirterek, "MGK hükümete tavsiyelerde bulunuyor" hatırlatmasını yapıyor. Aykurt, ayrıca bu alanda şimdiye kadar ciddi müeyyideler konmadığını, yolsuzluk yapanın, devleti soyanın yaptığının yanına kâr kaldığını belirterek, Meclis'te gerekli yasal düzenlemelerin gerçekleştirilmesi gerektiğini kaydediyor.
   <br/>
   <br/>
   TBMM Başkanlık Divanı üyesi ve Erzincan Milletvekili Sebahattin Karakelle ise, yolsuzluk araştırmasının ve tartışmasının öncelikle içi boşaltılan 5 bankayla başlaması gerektiğini ifade ediyor; "Adres belli. Yaklaşık 8 milyar doların nerelere gittiğinin ve buna kimlerin göz yumduğunun araştırılması gerekir" diyor. Karakelle çok daha önemli noktaları işaret ediyor; "Bugüne kadar samimi ve dindar birçok insanı irticacı diye fişlediler. Şimdi de Türkiye'de yolsuzluk yapanların listesini çıkarsınlar. Bunu yapmak da oldukça kolay bir iş. Bir de şunu eklemek istiyorum, MHP milletvekili Şevket Yahnici, Köksal Toptan'ın İzmirli işadamından para aldığını, bunun devede kulak olduğunu, asıl medya patronlarının devletten trilyonlar götürdüğünü ileri sürdü. Hükümet icra makamıdır, bunlar kimse açıklaması gerekir".
   <br/>
   <br/>
   DYP Tekirdağ milletvekili Nihan İlgün de konuyla ilgili ilginç bir teklifte bulunuyor; "Parlamenterler ve belediye başkanlarının seçildikleri zaman ve sonrasındaki malvarlıklarını gerçek biçimiyle açıklamaları ve bunları gerekli yerlere asmaları gerekir. Bunun ilk adımı budur". İlgün'e göre, Türkiye'de yolsuzlukların kaynağı "seçilmişler değil atanmışlardır" ve "ne kadar kötü koku geliyorsa bunun kaynağı yüksek bürokrasidedir". İlgün, öncelikle devletin bu kişi ve grupların ayaklarına basması gerektiğini ifade ediyor. Yolsuzluk olaylarının MGK'da ele alınması konusunda da ihtiyatlıydı İlgün; "Evet alınsın ancak, bu makama da gerçek vatanseverler rapor yazıp sunsunlar..."
   <br/>
   <br/>
   MHP Trabzon milletvekili Nail Çelebi, yolsuzluğun önüne geçmenin temel yolunun iyi insan yetiştirmekten geçtiğini kaydediyor. Çelebi'nin altını çizdiği bir diğer nokta, sivil inisiyatifin etkili çalışamaması. "MGK'ya katılan sivil üyeler derslerine iyi çalışmıyorlar, onlar derslerine iyi çalışırsa askerlerin karşısında zayıf kalmazlar" diye ekliyor Çelebi.
   <br/>
   <br/>
   MHP Manisa Milletvekili Hüseyin Akgül, yolsuzluğun milli mesele haline dönüşmesi gerektiğini, polisin, halkın ve her kesimin konuya duyarlı olması gerektiğine dikkat çekiyor. Polisin, uyuşturucu kaçakçılığında olduğu gibi davranmaması gerektiğinin altını çizen Akgül şunları kaydediyor: "Bu mesele dış tehdit kadar önemlidir. Çünkü toplumsal barışı bozuyor, huzursuzluğa sebep oluyor"
   <br/>
   <br/>
   Sezer kucağında buldu
   <br/>
   <br/>
   Yolsuzluk ve usulsüzlük tartışmaları ve ilgili dosyalar MGK'nın önemli gündem maddelerini oluşturuyor. Memurların keyfi olarak işten atılmasıyla ilgili Kanun Hükmünde Kararname'yi hükümete ikinci kez iade eden Cumhurbaşkanı Ahmet Necdet Sezer, koltuğuna oturduktan sonra ilk kez başkanlık ettiği Milli Güvenlik Kurulu'nda 'usulsüzlük ve yolsuzluk' dosyalarını bir bakıma kucağında buldu. Konunun hassasiyetle Milli Güvenlik Kurulu'nda ele alınmış olacak olmasının bir başka anlamı da 'piramit' esasını gündeme getiriyor. Yani, konu, baştan başlayarak en küçük devlet birimlerine kadar herkesi ve her kesimi kapsayacak şekilde ele alınacak. Zaten Sezer'in isterse anında harekete geçirebileceği Devlet Denetleme Kurulu gibi bir mekanizma elinde bulunuyor.
   <br/>
   <br/>
   email: adnan@aksiyon.com.tr
   <br/>
   <br/>
   cgengoru@yahoo.com
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-6511-mgk-yolsuzluklara-el-atiyor.html), [web.archive.org (arşiv bağlantısı)](http://web.archive.org/web/20121226122919/http://www.aksiyon.com.tr:80/aksiyon/haber-6511-mgk-yolsuzluklara-el-atiyor.html)
