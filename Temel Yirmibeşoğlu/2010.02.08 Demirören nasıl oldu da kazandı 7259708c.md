# Demirören nasıl oldu da kazandı?

*Temel Yirmibeşoğlu 2010.02.08*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Başkanlığı döneminde sayısız futbolcu transfer eden, sık sık teknik adam değiştiren, kulübün borçlarını artıran ve taraftara ‘Yeter artık!’ dedirten Yıldırım Demirören, Murat Aksu karşısında nasıl oldu da zafer elde etti?
  </font>
 </div>
 <div id="newsText">
  <font class="detail-text">
   <p class="MsoNormal">
    Beşiktaş’ta çok tartışılan ve eleştirilen Yıldırım Demirören, bir kez daha başkanlık koltuğuna oturdu. Murat Aksu ile yapılan kıyasıya yarışta “grupların, derneklerin ve üyelerin” nabzını iyi tutan Demirören ve arkadaşları, seçimden büyük bir zaferle çıktı. İki ay önce “Değişim şimdi” sloganı ile yola çıkan Aksu 2837 oyda kalırken, Yıldırım Demirören 4285 oy aldı.
   </p>
   <p class="MsoNormal">
    Demirören; 63 futbolcu, 5 teknik adam göndermişken ve 200 milyon doların üzerinde borçtan bahsedilirken neden “devam” oyu aldı? Murat Aksu nerede hata yaptı? Yoksa Beşiktaşlı kongre üyeleri kendi iç dinamiklerini konuşturarak Aksu’ya geçit vermedi mi?
   </p>
   <p class="MsoNormal">
    Aksu’nun Demirören’e rakip olma süreci, camianın önde gelen isimlerinin mali açıdan kulübün zor durumda olduğunu dillendirmesiyle başladı. Kulüp sürekli olarak borçlandırılıp çıkmaza sokulunca, Rahmi Koç, Süleyman Seba, Hikmet Çetin, Tuncay Özilhan gibi isimler bir şekilde bu gidişe “dur” denilmesini istiyordu. Aksu, camia içinde kabaran bu hissiyatı somut hâle getirmek için herkesin ismi altında birleştiği Hikmet Çetin’i başkan adayı olarak öne çıkardı. Onursal Başkan Süleyman Seba’nın da gönlü Çetin’den yanaydı. Ancak Hikmet Çetin, mali durum ve ailevi nedenlerden dolayı çekimser kaldı. Artık bu yük Aksu’nun üzerine binmişti. Aksu, gerekli çalışmaları yaparak adaylığını açıkladı.
   </p>
   <p class="MsoNormal">
    Murat Aksu’nun adaylığı, Yıldırım Demirören’in de kongreye bakışını değiştirdi. Bir önceki seçimde karşısında aday olmadığı için rahatlıkla listesini oluşturmuş ve seçimi kazanmıştı. Ancak durum şimdi farklıydı. Oluşturulacak liste de, seçim stratejisi de çok önemliydi. Demirören, öncelikli olarak oy potansiyeli bulunan hemen her gruba bir şekilde mavi boncuk dağıttı. Kimine yönetime alma, kimine ise oluşturacağı komitelerin başına geçirme sözü verdi. Maç seyahatlerine kongre üyelerini götürdü. Yıldırım Demirören, bu stratejiyi asıl listelerin verilmesine üç gün kalana kadar sürdürdü.
   </p>
   <p class="MsoNormal">
    Murat Aksu, başkanlığa soyunduğu ilk günden itibaren ‘hesap soracağız’ söylemi ile hareket ederek “Hiçbir gruba, derneğe söz vermedik. Beşiktaş’ı yönetecek iyi bir liste oluşturacağız.” vurgusuyla hareket etti. Zaten oluşturduğu yönetim kurulu listesinde de derneklerle bağlantılı isim yoktu. Aksu’nun bu stratejisi ilk bakışta mantıklı gözükse de kongre süreçlerinin gruplar ve dernekler üzerinden yürüdüğü gerçeği göz ardı edildi.
   </p>
   <p class="MsoNormal">
    Yıldırım Demirören, seçim süreci başladıktan sonra çok konuşmamaya özen gösterdi. Çünkü geçmişte yapılan hataların gündeme getirilmesi kendisine zarar veriyordu. Hatta yaptığı toplantıları basına kapalı tutarak sanki haber yapılmasını da istemiyordu. Her kapalı toplantıda üyelere “Ben de hatalar yaptım. Çalışan hata yapar ama şimdi bu hatalardan ders çıkarttım.” diyordu. Bir tek “seçime siyaset karıştı” sözleri Yıldırım Demirören’i zora soktu. Murat Aksu’nun aileden gelen siyasi yönüne ve desteğe dikkat çekmek istemiş ancak ters tepmişti. Demirören, yönetim listesinde bulunan milletvekili Ertuğrul Kumcuoğlu ile kendi hesabına çalışan Beşiktaş Belediye Başkanı İsmail Ünal’ı unutmuştu.
   </p>
   <p class="MsoNormal">
    Listeler açıklandığında Murat Aksu, bireysel başarılara imza atmış, Beşiktaş’ın içinde olmasa da takımı yakından takip eden isimleri yanında toplamıştı. Murat Akdoğan, Emre Berkin, Adnan Dalgakıran, Mahmut Aslan gibi isimler dikkat çekiyordu. Ancak camia içinde bu isimlerin çok fazla tanınmaması bir handikaptı. Demirören’in listesi ise biraz stratejikti. Azeri iş adamı Mubariz Mansimov’un CEO’su Alaattin Aykaç ve Serdal Adalı dışında mali yönden güçlü isim yoktu. Metin Keçeli, Fahrettin Curoğlu, Sinan Vardar gibi camianın yakından tanıdığı isimler, seçime artı puan olarak yansıdı.
   </p>
   <p class="MsoNormal">
    Bir de seçime birkaç gün kala el altından yayılan dedikodular Murat Aksu’nun farklı kaybetmesinde önemli rol oynadı. “Diyarbakırlı’ya oy mu vereceğiz?”, “AKP, Beşiktaş’a geliyor”, “Beşiktaş, Aksu ile siyasete bulaşacak”, “Aksu, Demirören’in çalışanı değil miydi?” gibi küçük gruplar arasındaki bu dedikodular çok etkili oldu. Özellikle CHP’li Belediye Başkanı İsmail Ünal’ın “AK Parti, Beşiktaş’a girecek” dedikodusunu güçlü bir şekilde yaydığı iddia ediliyordu.
   </p>
   <p class="MsoNormal">
    Seçimden iki gün önce Murat Aksu’nun listesinde yer alan Faruk Pala’nın (Süleyman Seba döneminde genel sekreterlik yaptı) çekilmesi de Yıldırım Demirören’e olumlu yansıdı. Mali kongrede Demirören’i ibra edeceğini söyleyen Pala, Aksu ile ters düştü ve listeden ayrıldı. Beşiktaş’ta özellikle eski üyeler ibrayı bir teamül olarak görüyor. Murat Aksu’nun ibra etmeyeceğini açıklaması da eski üyeleri oldukça rahatsız etti. Zaten ilk üç sandıkta Yıldırım Demirören’in 100 oyun üzerinde fark elde etmesi de yaşlı üyelerin “ibra” tepkilerindendi.
   </p>
   <p class="MsoNormal">
    Demirören’in bütün sandıklarda önde çıkması, Murat Aksu’nun grup ve derneklerle çalışmamasından kaynaklandı. İsmail Ünal’ın çabaları birçok üyeyi etki altına aldı. Baba Erdoğan Demirören’in yıllardır gelen etkinliği de farkın oluşmasına katkıda bulundu. Ancak işin görünmeyen tarafında “AKP ve Diyarbakır” vurgusu önemli rol oynadı.
   </p>
   <p class="MsoNormal">
    Nihayetinde kongre üyelerinin Demirören’e bakışı ile siyah-beyazlı taraftarların bakışının aynı olmadığı ortaya çıktı. Taraftarın “Yıldırım Demirören yeter!” çağrısına kulak asan olmadı.
   </p>
   <p class="MsoNormal">
    Seçimden zaferle ayrılan Demirören, şimdi “Kavgalar artık bitsin” diyerek zeytin dalı uzatıyor. Bakalım, bundan sonraki süreç neyi gösterecek?
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=991A7E3255AC42083AA62EE352A23EB2?newsId=26076), [web.archive.org (arşiv bağlantısı)](http://web.archive.org/web/20130118081100/http://www.aksiyon.com.tr:80/aksiyon/newsDetail_getNewsById.action;jsessionid=991A7E3255AC42083AA62EE352A23EB2?newsId=26076)
