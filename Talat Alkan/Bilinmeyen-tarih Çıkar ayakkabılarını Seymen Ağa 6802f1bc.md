# Çıkar ayakkabılarını Seymen Ağa

*Talat Alkan Bilinmeyen-tarih*

<div>
 <p>
  <font>
   Sokaklar Seymen Ağa, Çakır, Sümbül Hanım,  Cabbar Ağa, Heredot Cevdet, Serseri gibi dizi kahramanlarıyla dolu. Ama televizyon kahramanlarının yaşantısı ile hayatın gerçekleri uyuşmadığı için, taklitçiler soluğu psikologda alabiliyor.
   <br/>
   <br/>
   Bugünlerde televizyon dizileri, hiç olmadığı kadar hayatımızın içinde. Takım tutar gibi fanatiği olduğumuz dizi(ler) var. Aslında bunda anormal bir şey yok. Günün bir ya da iki saatini dizi izlemekle geçirerek bir şey kaybetmeyebiliriz. Ama dizi kahramanlarını taklit etmeye başladığımızda işin rengi değişiyor. Etrafınıza bir bakın; ne kadar çok "Seymen Ağa", "Sümbül Hanım", "Ali Öğretmen", "Kirli", "Sultan", "Çakır", "Miroğlu" var göreceksiniz. Şu anda televizyonlarda 150"den fazla dizi film oynuyor. Bu da yüzlerce kahramana (!) denk geliyor.
   <br>
    <br>
     Sanal kahramanları taklit edenlerin küçük bir sorunu var. Dizilerde yansıtılan ile hayatın gerçekleri hiç de uyuşmuyor. Dar bir pantolonun altına sivri burunlu ayakkabı giyip gömleğinin yakasını açan Seymen Ağa mukallidi, eve geldiğinde ayakkabısını çıkartmak zorunda kalıyor ve ortaya nahoş kokular yayılıyor. Kadir İnanır bakışıyla etrafı süzen, benden büyük yok imajı veren bıçkın delikanlı, yeri geldiğinde otobüs şoföründen zılgıt yiyor. Okuduğu beylik lafları başkalarıyla paylaşmak için Heredot düzeni alan biri, karşısında kimseyi bulamayınca, "Ben kimim?" diye sormaya başlıyor kendine. Sümbül Sultan havasına giren bir ev hanımı, kocası gelince sanal âlemden çıkıveriyor ve gerçekle yüz yüze geliyor. Çünkü yıkanacak çamaşır, çekilecek çileler bekliyor onu.
     <br>
      <br>
       Örnekleri çoğaltmak mümkün. Televizyon karakterleri doğruyu ne kadar yansıtıyor sorusunun cevabı ise ortada. Bu dizi kahramanlarının hikayeleri -gerçek hayattan alınmış olanları da dahil- genelde abartılı. Sosyologlar, televizyon kahramanlarının kimliklerine bürünen fertlerin, hayatın gerçekleri karşısında bocaladığını söylüyor.
       <br>
        <br>
         65"lik bıçkın delikanlı
         <br/>
         <br/>
         Kahramanları taklit etmek sadece bizde değil, tüm dünyada yaygın bir eğilim. Mesela, Elvis Presley yıllar önce öldü ama hâlâ onun gibi görünmek isteyen binlerce genç var. Diğer ülkelerde taklit daha çok yıldızların kullandığı aksesuarlarla sınırlı kalıyor ve mukallitler genellikle gençlerden çıkıyor. Bizde ise 60"lık ihtiyarların bile kendini Miroğlu zannediyor, yaşını başını almış ev kadınları Sümbül Sultan edası takınıyor. Mesela, Marmara Üniversitesi İşletme Bölümü Başkanı Prof. Dr. Osman Altuğ, 65 yaşında olmasına rağmen elinde tespihle geziyor, yeleğini çıkarmıyor ve en karmaşık muhasebe problemleri arasında "Bizde delikanlılık esastır! Yiğidin harman olduğu diyardanız" naraları atabiliyor. Yine, her Türk erkeğinin idolü olan Kadir İnanır"ın bakışlarını 55 kiloluk cılız bir erkekte görmek bizi şaşırtmıyor.
         <br/>
         <br/>
         Türkiye gibi dinamik ve genç nüfusa sahip ülkelerde yazılı basının ve ilmî neşriyatların yanı sıra televizyonun etkisi de gün geçtikçe ağırlığını hissettiriyor. Yani, sadece sosyal bilimciler değil, televizyon dizileri de topluma yeni değerler sunuyor.
         <br/>
         <br/>
         Seymen Ağa"yı evinize sokar mısınız?
         <br/>
         <br/>
         Peki, popülaritesi yüksek dizilerin idealize ettiği tipler, topluma gerçekten örnek olması gereken tipler mi? İnsanların sürekli takip ettikleri için aşina oldukları ve televizyon aracılığıyla evlerinde ağırladıkları bu kahramanlar, gerçekten de misafir edebileceğimiz vasıfta mı?
         <br/>
         <br/>
         Mesela, Seymen Ağa"nın kösele ayakkabılarıyla evimize girip temiz halılarımızı çiğnedikten sonra bizden viski istemesine kaçımızın gönlü razı olur? Elbette, Seymen Ağa evlerimizi ziyaret edemeyecek kadar meşgul ama bir de yetişmekte olan küçük Seymen"ler yani bugünün çocukları var.
         <br/>
         <br/>
         Şahin Ağa, Cabbar Ağa, Seymen Ağa gibi savurgan, biri cip olmak üzere en az iki arabası olan, iki eşli, hiç çalışırken görünmeyen, mutlaka yakışıklı, neşeli, yabancı dil bilen ağalar acaba bu toplumda hiç yaşadı mı? Televizyondaki ağa karakterlerini örnek alan toplum, gerçek ağalarla karşılaşınca ne hisseder? Önceki yıllarda Yeşilçam"ın da etkisiyle zihinlerde oluşan ağa tipi (istisnalar hariç elbette) çirkin, kaba, okumamış, fakirleri küçümseyen ve konumunu kaptırmamak için sürekli huzursuz yaşayan tipler değil midir?
         <br/>
         <br/>
         "Bu silah da amma ağırmış ya!"
         <br/>
         <br/>
         Atalarımızın olmazsa olmazları "at, avrat, silah" üçlemesi televizyon dizilerinde evrimleşmiş ve "cip, tespih ve silah"a dönüşmüş. Gerçek hayatta ise insanlar ancak üçün birini (tespihi) bulabiliyor. Cipe hayal dünyalarında binen fotokopi kahramanlar için son dönemde silah da sorun olmamaya başladı. Belinde muhteşem bir 7.65  gördüğüm gence bunu nasıl elde ettiğini sorduğumda ilginç bir cevap almıştım; "Yok abi bu oyuncak, birebir taklit yapıyorlar. Bak ağırlığı bile aynı." Taklit silahların daha çok dizilerdeki silah modasına göre yapıldığını öğrenince şaşırıyor ve soruyorum, "Hiç mi sakıncası yok silah taşımanın?" Aldığım cevap ise daha da ilginç: "Abi silah iyi de, çok ağır be. Akşama kadar yoruyor beni bu delikanlılık aleti!"
         <br/>
         <br/>
         Otobüsteki kahraman!
         <br/>
         <br/>
         Televizyon dizilerindeki kahramanlar bulaşık yıkamıyor, fatura ödemiyor, dayak yemiyor, terlemiyor, trafik sorunu çekmiyor, sıra beklemiyor ve diğer insanlardan hep farklı oluyor. Sanal kahramanları taklit edenler hayatın gerçeklerine "erken uyanırlarsa" pek problem yok. Ama kahraman olmanın kendilerine tanınan bir hak olduğuna inanıyorlarsa o noktada problem başlıyor ve kişilik çatışması ortaya çıkıyor, şiddet eğilimi artıyor. Psikolog Hüsniye Kadir bu çatışmayı şöyle açıklıyor: "Her şey güzel başlar. Kahramana birkaç kıyafet değiştirerek benzediğinizi hissedersiniz. Çevrenizden de olumlu tepki gelir. Ama sonra işler değişir. İşe gitmek, hayatın zorluklarına katlanmak gerekir. Birey, sanal bir kimlikle mutlu olacağını umarken, mutsuzluğun tam ortasına düşmüştür. Kısa süre sonra sorgulama başlar, sonra da hırçınlık... Dizi kahramanlarını taklit edip mutsuz olanlar sadece fakirler değil. Bu işe yeltenen orta halliler hatta zenginler de aynı akıbete uğruyor. Kendini ağa hisseden bir zengin, işçisinin tehditleri karşısında pek bir şey yapamaz. İşte size çatışma."
         <br/>
         <br/>
         Diziler silahı meşrulaştırıyor
         <br/>
         <br/>
         Dizilerdeki görüntüler, hayat normlarımızda belli değişikliklere yol açıyor. Silah taşımak, ayakkabıyla eve girmek, anneyle kadeh tokuşturmak normal kabul ediliyor. Ortadoğu Teknik Üniversitesi Psikoloji Bölümü öğretim üyesi Doç. Dr. Bengi Öner, dizi film kahramanlarının izleyiciler üzerindeki etkisini  şöyle açıklıyor: "Türkiye"de insanlar birçok kanal izledikleri hissine kapılsalar da, aslında bir medya grubuna veya holdinge ait birkaç tekelin yayınlarını takip etmek zorunda kalıyor. Çok gibi görünen fakat aslında tek olan ve milleti istediği yere yönlendiren bir sesin varlığı söz konusu. Dizilerdeki şiddet içerikli sahneler izleyiciyi direkt etkilemiyor görünse de bu aldatıcıdır.  Araştırmaların da desteklediği gibi izleyici şiddet modelini zihin repertuarına katıyor ve bu şiddet kendini aile hayatında veya dışarıda gösteriyor."
         <br/>
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </p>
 <p>
  <font>
   (Bu yazı 1562 kez okunmuştur)
  </font>
 </p>
</div>


Kaynak: [www.aksiyon.com.tr](http://www.aksiyon.com.tr:80/yazdir.php?id=3224), [web.archive.org (arşiv bağlantısı)](http://web.archive.org/web/20050218203619/http://www.aksiyon.com.tr:80/yazdir.php?id=3224)
