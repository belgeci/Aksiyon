# Mücella'nın dantelleri Nazlı'nın kitapları

*Murat Tokay 2016.01.12*

<div class="pNewsDetailMainContent ctx_content" itemprop="articleBody">
 <p>
  Nazan Bekiroğlu, yeni romanı Mücellâ’da gaz lambasının ışığında, evlerde gizli hazine gibi duran eski zaman sandıklarının üzerindeki örtüyü aralıyor.
 </p>
 <p>
  Mücellâ’yı bitirdiğimde yaşadığım duygunun adını hüzünlü mutluluk koymuştum. Hayatın kıyısında kalmış ‘kuruyup gitmiş yaşlı bir kız’ın yaşadıklarından daha çok yaşayamadıkları rikkatime dokunmuştu. Bütün etkili sanat eserleri gibi Mücellâ da ardında bir sessizlik bıraktı. Suskunluğu üzerimden atıp romanla ilgili defterime not düşmek üzere masama geçtiğimde Mahir’in çok bilinen şu beytini içimden tekrar ederken buldum kendimi: “Kanı ol gül gülerek geldiği demler şimdi / Ağlarım hatıra geldikçe gülüştüklerimiz”...
 </p>
 <p>
  Bir Mücellâ yazısı kaleme almaya bu üçüncü teşebbüsüm. Uzunca bir zaman başucumda durdu kitap. Romanda Trabzon’dan çıkmayan kahramanımız, o “çiçek şefkatli kadın”, benimle İstanbul’u gezdi, vapura, metroya bindi, Karaköy’ün kafelerinde kahveme eşlik etti. Zaten öyle değil midir ‘kitaplar sadece okumak için değil, aynı zamanda birlikte yaşamak içindir’. Bu yazıda Mücellâ ile birlikte geçirilmiş zamandan da izler olsun istedim.
 </p>
 <p>
  Böyle bir girişten sonra Mücellâ’nın zor okunan bir roman olduğunu sanmayın. Aksine okuru yormayan –daha az yoran- klasik bir romanla karşı karşıyayız. Bir önceki roman Nar Ağacı’nda başlayan dilde sadeleşme Mücellâ’da da sürüyor. Üslupçu Nazan Bekiroğlu yerine “düz cümlelerle” (boş cümlelerle değil) konuşan bir yazar var. Nazan hocanın Nun Masalları, Yusuf ile Züleyha, İsim ile Ateş Arasında gibi kitaplarında imaj sağanağı belirgindir ve şiirli dil baskındır. Mücellâ’da ise şiirsel duyuşun ve ürpermenin romanın bütününe yayıldığını görüyoruz. Şiir dil olarak değil; bir koku, bir tat olarak metinde kendini duyuruyor. Nazan hocanın deneme yazılarına aşina olanlar bu “sadeleşme”nin ipuçlarını yakalayabilir. Onun son yıllarda yazılarında sıkça karşılaştığımız “Biraz azalsam, sadeleşsem, durulsam” diyen sesinin yazıda karşılığı olarak okuyabiliriz bu dil tercihini. Dil yalınlaşmış olsa da romanın bir derdi var ve bu meseleyi çok satan romanların matematiği ile ortaya koymak pek de mümkün değil. Hâliyle popüler kitaplar okumaya alışık okurun yorulacağını, yer yer zorlanacağını belirtmiş olalım. Ezbere “bir solukta okunan”, “su gibi akan”, “bir çırpıda biten” bir roman değil Mücellâ.
 </p>
 <p>
  Romanın sayfalarını çevirmeye Andre Gide’in şu sözünü anarak başlayalım: “Anı yazmak, ölümün elinden bir şey kurtarmaktır.” Mücellâ, bir anı kitabı olmasa da Nazan Bekiroğlu geçmiş, yitmiş bir zamanı, “yekpare bir anı” kayda geçiriyor. Gaz lambasının ışığında evlerde gizli hazine gibi duran eski zaman sandıklarının üzerindeki örtüyü aralıyor, kapağını açıyor. Lavanta kokusunu alıyorsunuz önce; kumaşlar, danteller, mektuplar ve gül oyası kederler saçılıyor… Sandıkta özenle saklanan sararmış siyah beyaz fotoğraflar dilleniyor. Tıpkı Mücellâ’nınki gibi ninelerimizin, annelerimizin hayatları da sayfalarda akıyor.
 </p>
 <p>
  Mücellâ’da bütün hikâye Trabzon’da geçiyor. Zaman 1920’lerden başlayıp 1976’da son buluyor. Günlerin yavaş aktığı, tel dolaplı, gaz lambalı, maltız ocaklı, sofalı, sedirli, radyolu yıllar… Kısa Türkiye tarihi, siyasi çalkantılar, değişim-dönüşüm arka planda bir fon olarak aktarılıyor.
 </p>
 <p>
  Romanın ana kahramanı Mücellâ, ilkokul mezunu, babasız, anne baskısıyla büyümüş hayatı düz bir çizgide ilerleyen, renksiz bir karakter. Mücellâ ne kadar silikse etrafındaki hayatlar o kadar fırtınalı. Roman kahramanımızın hayatı bir şekilde bu inişli çıkışlı ömürlerle kesişiyor. Kimi zaman aşk mektuplarını ulaştırması rica edilen bir sırdaş, ulak, kimi zaman arkadaşının çocuklarının pusetini iten bir teyze, kimi zaman dert ortağı abla olarak görüyoruz Mücellâ’yı. Altmış yıla yaklaşan ömründe ne kendisine aşkla mektup yazılan bir kadının hissettiklerini duyabiliyor ne de ‘anne’ seslenişinin muhatabı olabiliyor. Eline yabancı bir el değmeden sürüp gitmiş; kendisi için değil başkaları için yaşanmış; yapayalnız tükenmiş dantelli, kenar süslü bir ömür Mücellâ’nınki. Kaderinden kimseye şikâyet etmemiş, kimseye küsmemiş bir kadın Mücellâ. Yalnız ve mutsuz ama mutsuzluğunun farkında bile değil (Burada bir benzeri olarak romanda da açık gönderme yapılan Halit Ziya Uşaklıgil’in Ferhunde Kalfa’sını da anabiliriz).
 </p>
 <p>
  Nazan Bekiroğlu bir kuşağın hikâyesini kadınların gözüyle anlatırken âdeta kalemini bir kamera gibi kullanıyor, hiçbir görüntüyü, detayı atlamamaya çalışıyor. Mücellâ’nın ilk bölümünde uzun betimlemelere girişiyor –bu günümüz okuruna sıkıcı gelebilir, romanda bir handikap gibi görülebilir- uzun cümleler kuruyor. Dün hayatın merkezinde ama artık sözlüklerde unutulmuş kelimeleri peş peşe sıralayarak onların üzerindeki tozu alıyor. Bunu bir vefa hissiyle, şefkatle yaptığını seziyoruz. Roman kahramanlarının adlarına baktığımızda da bunu görüyoruz. Neyyire, Mümine, Mücellâ, Müzeyyen, Mahpare, Sahir Efendi, Tevfik, Yusuf Ziya… Bugün neredeyse adları bile yaşamayan çoktan masala karışmış insanlar ve onların yaşadıkları kendi dillerinde, kendi incelikleriyle aktarılıyor.
 </p>
 <p>
  Biz nasıl bir dönemi hem de insanı anlamak için tarih ve psikoloji kitaplarından çok romana; Kiralık Konak’a, Aşk-ı Memnu’ya, Huzur’a, Fatih-Harbiye’ye müracaat ediyorsak Mücellâ da aynı yerde duruyor.
 </p>
 <p>
  Mücellâ’da Nazan Bekiroğlu’nu bir roman kahramanı; hikâyenin anlatıcısı Nazlı olarak görüyoruz. Nazlı, –tıpkı Nazan Bekiroğlu gibi– Mücellâ’nın hayatını kaybettiği yılda (1977) Erzurum’da Edebiyat Fakültesi’nde okuyan bir üniversite talebesidir. “Kırk yıl sonra hâlâ masamın başında, kitapların, defterlerin, kâğıtların arasında oturuyorum. Kadrajındaki herkesin artık ölü olduğu eski fotoğraflardan birine sık sık göz atsam da penceremin dışında bahar bahçesi uzanıyor... Hatırladıklarıma sizi inandırmak için elimde bir eski zaman aynasından fazlası yok.” Bu sözlerden sonra Mücellâ’nın yarım kalmış hikâyesini okumaya duruyoruz: “Tanımaktır anlamanın ilk şartı. Sevmek anlamaktan sonra gelir ve Mücellâ’yı anlamak için önce Neyyire Hanım’ın bahçesine bakmak gerekir.”
 </p>
 <p>
  Romanda Yusuf Ziya’nın uzunca aşk mektubuna ayrı bahis açmak gerekir. Sevdiğine ve istediği hayata kavuşamayan, annesinin çizdiği dar çerçevenin dışına çıkamadığı için mutluluğundan vazgeçen Yusuf Ziya’nın yakıcı mektubu sayfalarda bir hıçkırık gibi duruyor.
 </p>
 <p>
  Romanda hayatın ne getireceğini bilmemenin kendine has lezzeti, hevesler, kırık aşklar, bir türlü tamamlanamayan yarım yaşanmışlıklar, hüzünler kendi yatağında çağıldayarak akıp giderken okura da ayna tutuyor. Ağızda buruk bir tat bırakarak son buluyor roman.
 </p>
 <p>
  “Mücellâ yaşamdan alacağı kalmamışlara mahsus bir duyguyla çevirdi başını. Kimseye vereceği de yoktu. Durmadı üstünde artık. Razı geldi payına düşene. Demek hayat böyle bir şeydi. Buydu demek, bu kadardı onun nasibi.”
 </p>
</div>


Kaynak: [www.aksiyon.com.tr](http://www.aksiyon.com.tr:80/kultur-sanat/mucellanin-dantelleri-nazlinin-kitaplari_553587), [web.archive.org (arşiv bağlantısı)](http://web.archive.org/web/20160115023934/http://www.aksiyon.com.tr:80/kultur-sanat/mucellanin-dantelleri-nazlinin-kitaplari_553587)
