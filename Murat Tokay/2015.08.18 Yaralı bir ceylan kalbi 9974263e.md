# Yaralı bir ceylan kalbi

*Murat Tokay 2015.08.18*

<div class="pNewsDetailMainContent ctx_content" itemprop="articleBody">
 <p>
  Mim Kemal Öke’nin tasavvuf yolculuğunu anlattığı yeni kitabında okuru “Yaralı bir ceylan kalbi gibi bir içli ses” bekliyor.
 </p>
 <p>
  Modern çağın ruhta açtığı girdaplar derinleştikçe, insanın kendi gerçekliğine dair arayışları da hızlanıyor. Bu anlamlı arayışların neticesi olarak tasavvufa eğilim giderek yoğunlaşırken, bu alandaki yayınların sayısı da gün geçtikçe artıyor. Popülerlik kaygısı gütmeden tasavvuf alanında anlamlı katkılar sağlayan Sufi Kitap, geçen günlerde Yaralı Ceylanlar Kulübü adında önemli bir kitap yayımladı.
 </p>
 <p>
  Gazeteci-yazar Fatih Vural’ın hazırladığı kitap, ünlü tarihçi Mim Kemal Öke’nin tasavvufi yolculuğundan başlayıp kendi manevi dünyasının büyüklerine de uğramasıyla ruhumuza önemli bir keşif haritası sunuyor. Tasavvufu merak edip henüz tanışmamışlar için bir “Tasavvufa Giriş” kitabından da bahsedebiliriz...
 </p>
 <p>
  Kızı Nazlı’nın down sendromlu doğmasının ardından başlangıçta “Neden ben?” sorusuyla içsel bir kırılganlık yaşayan Öke, Nazlı perdeleri araladıkça, kendi hakikat yolculuğunun da farkına varmış. Bu yolculuk sırasında tasavvuf deryasında karşılaştığı önemli adalar sayacağımız manevi büyükleri kendisine rehber edinmiş, tam bir teslimiyetle. Onlardan aldığı feyz ve ilhamlar, Öke’yi sadece manevi anlamda etkilememiş, “Türkiye’nin en genç profesörü” olmuş bir tarih hocasının bilimsel bakış açısını da geliştirmiş. O, tasavvufun, kendi tarihçiliğine dair perdeleri de araladığını belirtirken, “Tarihi Allah yapar!” diyor.
 </p>
 <p>
  On bölümden oluşan kitap, birinci bölümde Mim Kemal Öke’nin kitaplara gömülmüş bir beyaz Türk, Nişantaşı çocuğu olarak yaşadığı maddi ve manevi yalnızlığın dönemeçlerini anlatıyor. Öğrenim gördüğü Cambridge Üniversitesi’nde bir papazın “Neden kendi dinini yaşamıyorsun?”  sorusuyla Öke, sadece İslamiyet’i değil, kendisini de tanımaya başlıyor. O keşif, “Bir garip âşığım ben” diyecek genç sosyal bilimcinin, Nazlı’nın doğumunun hemen ardından tanıştığı Mehmed Faik Erbil Hazretleri’yle bambaşka bir hâl alıyor. Öke, ‘yaralı ceylan’ olduğunu bu sayede fark ediyor ve bu kulübün bir parçası olmak istiyor!
 </p>
 <p>
  Tarihin metafiziksel olarak nasıl okunması gerektiğini; tasavvufun Türk tarihi içinde nasıl bir rolü olduğunu, bu rolün özellikle Akdeniz havzasında ne tip sonuçlara yol açtığını anlatıyor Öke. Bizleri Arûsiyye tarikatıyla ve tarikatın büyükleriyle tanıştırıyor.
 </p>
</div>


Kaynak: [www.aksiyon.com.tr](http://www.aksiyon.com.tr/kultur-sanat/yarali-bir-ceylan-kalbi_552028), [web.archive.org (arşiv bağlantısı)](http://web.archive.org/web/20151216194529/http://www.aksiyon.com.tr/kultur-sanat/yarali-bir-ceylan-kalbi_552028)
