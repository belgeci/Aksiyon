# Gerçek paralel yapı Ergenekon’dur

*Murat Tokay 2014.03.17*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Zirve cinayetinde katledilenlerin avukatlığını yapan, Ergenekon davasını yakından takip eden Cengiz, “Gerçek paralel yapı Ergenekon’dur; Malatya’da gördük. İttihatçı geleneği AK Parti tam kavrayamadı. Erdoğan, Ergenekoncuların, verdiği rolü oynayacağını sanıyor” diyor.
  </font>
 </div>
 <div id="newsText">
  <font class="detail-text">
   <p>
    Orhan Kemal Cengiz, Radikal ve Today’s Zaman yazarı, hukukçu, insan hakları savunucusu… Malatya Zirve davasında katledilenlerin avukatlığını yaptı. Ergenekon davasını yakından takip eden bir isim. 17 Aralık’tan bu yana hükümetin attığı adımları ‘panik atak’la açıklıyor. Ergenekoncuların salıverilmesiyle Türkiye’de atmosferin değişeceğini söylüyor. Türkiye’yi yarı açık bir topluma benzeten Cengiz’e göre, Başbakan Erdoğan ya hukukun önünü açıp Türkiye’yi demokratikleştirecek ya da Kuzey Kore gibi kapalı bir toplum olacağız. Orhan Kemal Cengiz’le Ergenekon tahliyelerini ve 17 Aralık yolsuzluk soruşturmasını konuştuk.
   </p>
   <p>
    <strong>
     -İki yıl evvel Hrant Dink davasıyla ilgili ‘örgüt yok’ kararının ardından yaptığımız röportajda öngörüde bulunarak “Erdoğan statükoyla barışmaya çalışıyor.” diyordunuz. Bugün Ergenekoncuların salındığını görüyoruz. İki yıl evvel siz ne görmüştünüz?
    </strong>
   </p>
   <p>
    Başbakan’ın önünde iki yol vardı. Ya Türkiye’yi demokratikleştirecek ya da otoriter bir rejim kuracaktı. Başbakan ikincisine doğru çok net bir şekilde gidiyor. Bunun son yıllarda emareleri görülmeye başlamıştı. Uludere’de mesela. Bugün geldiğimiz noktada otoriterliğin sebepleri de anlaşılır hâle geldi. Bu kadar çok aşırı kontrol tutkusu anlaşılamıyordu. İstanbul’daki ihalelere neden bu kadar meraklı bilinmiyordu. Şimdi bunlar da anlaşılıyor.
   </p>
   <p>
    <strong>
     -Bu konuda Erdoğan’ı Putin’e benzetenler var.
    </strong>
   </p>
   <p>
    İnsanlar kolay benzetmeler yapmak istiyor. Putin diyorlar, Peron diyorlar. Erdoğan bir Putin, bir Peron değil. Şu anda Türkiye’ye özgü bir durumu yaşıyoruz. Erdoğan, devlet aygıtı uygun olsa çok hızlı bir şekilde rejimi kapatıp otoriterleştirebilir. Fakat yapmak istedikleri için şartlar şu an için elverişli değil. Güçler çarpışıyor, demokrasi oradan doğuyor. Bu çarpışma sayesinde Ergenekon geriletildi. Davalar olmasaydı AKP iktidarda kalamazdı.
   </p>
   <p>
    <strong>
     -Bir düzenlemeyle bugün Ergenekoncuların salıverildiğini görüyoruz. Sizin gördüğünüzü AKP göremiyor mu?
    </strong>
   </p>
   <p>
    Ben gördüklerini düşünmüyorum. Şöyle stratejik hesap yapıldı. Yolsuzluk davalarıyla köşeye sıkışmış durumdayız. Kendimize yeni müttefikler edinmemiz ve buradan bir çıkış yolu bulmamız lazım. Tek çıkış yolu da daha önce üretilmiş bazı şeyleri yeniden canlandırmak. “Ergenekon’da, Balyoz’da delil üreten, iftira eden polis ve savcılar bugün aynısını bize yapıyor” algısı oluşturmak. Çok basit bir senaryoyla çıkış aranıyor ve bunun önü arkası düşünülemiyor. Çünkü AK Parti’nin Türkiye’deki İttihatçı yapıyı çok iyi anladığını düşünmüyorum. Bunun ne kadar derine gittiğinin farkında değiller. Eğer farkında olsalardı biz çok farklı bir arınma sürecine girerdik.
   </p>
   <p>
    <strong>
     -O derinlik bu davaların iddianamelerinde yok muydu? Görülemedi mi?
    </strong>
   </p>
   <p>
    Çok iyi bir örnek var. Zirve davasında Malatya jandarmasının misyonerlerle ilgili kara propaganda dokümanları hazırladığı anlaşıldı, görüldü. Bu dokümanların bazılarında misyonerlerin PKK’yla birlikte çalıştıkları, misyonerlerin yurtdışındaki bazı lobilerle birlikte hareket ettikleri gibi üretilmiş bilgiler yer alıyordu. Yine hatırlayınız Malatya’da cinayet işlendiğinde “Malatya’da elli kilise var” haberleri kamuoyuna yansıtıldı. Bu da aynı ekibin kara propagandasıydı. İddianameye baktığımızda jandarmaların yalan belgeleri gerçekmiş gibi kendi üst komutanlarına ilettikleri anlaşılıyor. Kayseri’deki jandarma komutanlığına aynı yalan belgeler sunuluyor. Kendi üst komutanlarını aldatıyorlar. Malatya’daki jandarmanın komutanlarını aldatabilmesi için paralel bir yapıdan emir alması lazım. İşte gerçek paralel yapı Ergenekon’dur. Malatya’da en çıplak yanıyla gördük. İttihatçı geleneği AK Parti tam anlamıyla kavrayamadı. Eğer anlamış olsalardı Malatya davası daha da derinleşirdi. Burada 2002, 2003, 2004 MGK’sında misyonerliğin bir numaralı millî güvenlik sorunu olarak görüldüğünü de hatırlayalım. Erdoğan ve ekibi de ilk başta bu kanaati taşıdı, misyoner avına destek verdi. Ama Malatya’da katliam olunca, burada bize karşı bir şey var, dediler. Jeton düşer gibi oldu. Ama tam kavrayamadılar.
   </p>
   <p>
    <strong>
     -Size göre bu cinayetlerle hedef AK Parti miydi?
    </strong>
   </p>
   <p>
    Rahip Santoro, Hrant Dink ve Malatya katliamlarıyla bir taşla birkaç kuş vurulmak istendi. 3 cinayet işlendi; ama polis daha sonra Samsun, Mersin, Diyarbakır, İzmir ve başka illerde benzer cinayetleri engelledi. Ergenekon’un planı Santoro’dan başlayarak her ay bir Hıristiyan öldürerek dünyaya bir mesaj vermekti. ‘Dincilerin iktidara gelmesiyle Türkiye Hıristiyanların kıtır kıtır kesildiği bir ülkeye dönüştü’ mesajıydı bu. Böylece Türkiye’de yapılacak bir askerî darbede dışarıdan gelen muhalefeti kesmek, azaltmak amaçlanıyordu. Bunu anlar gibi oldular fakat tam anlamadılar. Malatya davası çok derinleşirdi. Hükümet bu işin peşini bırakmazdı.
   </p>
   <p>
    <strong>
     -Kendini hedef alan bir yapıyı şimdi nasıl alelacele bırakıyor peki?
    </strong>
   </p>
   <p>
    Erdoğan ve ekibi o kadar kendini kurtarma derdinde ki Ergenekonculara, Kuva-yı Milliyecilere yaranacaklarını düşünüyorlar. Burada dehşetli bir suçüstü yakalanma hâli, bir panik var. Tek çıkış olarak Ergenekoncuları gördüler. Ergenekoncular, Balyozcular başından beri kendilerine yönelik suçlamaların sahte olduğunu iddia ettiler. Hatırlayın Zir Vadisi’nde bir yarbayın evinde cephane çıktı. Askerî mahkeme bu adamı suçlu buldu. Mahkûm etti. Adam hâlâ Ergenekon davasında ‘Bunu polis gömdü’ diyordu. Hükümet de aynı yöntemi kullanacak. Amaç burada Ergenekoncuları, Balyozcuları çıkarıp havayı değiştirmek, kendilerince bir ittifak oluşturmak.
   </p>
   <p>
    <strong>
     -Bu düzenlemeyle Hrant Dink ve Malatya davası sanıklarının çıkacakları bilinmiyor muydu? Bu tahliyeler şaşkınlıkla karşılandı.
    </strong>
   </p>
   <p>
    Biliyorlardı. Bu bir tesadüf değil. Bu düzenlemeden kimlerin yararlanacağına dair ellerinde bir liste vardı. Tutukluluk sürelerinin 10 yıldan beş yıla inmesi Anayasa Mahkemesi’nin bir kararı üzerine oldu. Anayasa Mahkemesi o kararında düzenleme yapmak için bir yıl süre verdi. Ağustosa kadar hükümetin yasal düzenleme için zamanı vardı. Acele edilmeyip bu süre kullanılsaydı Malatya’daki gibi garabet olmayacaktı. Çünkü 20 Nisan’da Malatya davasının son duruşması yapılacaktı. Bu tahliyeler olmayacaktı. Ama bekleyemediler. Sabırsızlar. Bir an önce havayı değiştirmek istiyorlar. Ergenekoncuları salmak o kadar öncelikli ki hükümet için Malatya ve Hırant Dink tahliyelerini küçük bir teferruat olarak gördüler.
   </p>
   <p>
    <img alt="" height="291" src="http://web.archive.org/web/20140322200506im_/http://medya.aksiyon.com.tr/aksiyon/2014/03/17/murat-orhan-(4).jpg"/>
   </p>
   <p>
    <strong>
     -Doğu Perinçek ve Veli Küçük de çıktı. Hükümet kendi ayağına kurşun sıkmış olmuyor mu?
    </strong>
   </p>
   <p>
    O kadar stratejik akılları yok. 17 Aralık’tan bu yana hükümetin bütün adımlarında bir panik var. Tamamı bu yolsuzluk soruşturmasının kapatılması, kamuoyunun manipüle edilmesi ve yeni müttefik bulma arayışı. Başka hiçbir şey değil.
   </p>
   <p>
    <strong>
     -Peki, Ergenekoncular bu ittifakın neresinde?
    </strong>
   </p>
   <p>
    Hükümet, “Kalleş cemaat bize yaptığı gibi size de kumpas kurdu” demelerini bekliyor. Ama öyle olmayacak. Bir süre sonra ülkedeki atmosfer değişecek. Başbakan, herkes verdiği rolü oynayacak zannediyor. Fantastik bir düşünme biçimi. Mesela, Ergenekonculara bir rol verdiler.
   </p>
   <p>
    <strong>
     -Ne verdiler?
    </strong>
   </p>
   <p>
    Topluma bir paralel yapı var, bu yapı sahte delil üretiyor savını anlatmak üzere salıverildiler. Burada fantastik olan şu: İnsanların kendi ajandaları olduğunu, kendi dünya görüşleri, ideolojileri olduğunu unutuyorlar. Derin devlet geleneği olan bir yerde onların sizin verdiğiniz rolleri oynayacağını düşünmek fantastik bir düşünme biçimidir. Ergenekoncuların cezaevinden çıkma şokunu atlattıktan sonra neler yapacaklarını göreceğiz. Ergenekon’un birinci hedefi hükümettir, Erdoğan’dır.
   </p>
   <p>
    <strong>
     -AK Parti’yi ve Gülen’i bitirme belgesi yayımlanmıştı Taraf’ta. Bu plan işliyor o zaman.
    </strong>
   </p>
   <p>
    Ergenekoncuların kafasında şu var. Şimdi hükümetle bir olup cemaatin defterini dürelim. Sonra da bunların defterini düreriz.
   </p>
   <p>
    <strong>
     -Paralel yapının Ergenekoncuları mağdur ettiği, haksız yere içeride tuttuğu izlenimi mi verilmeye çalışılıyor?
    </strong>
   </p>
   <p>
    Ergenekon davasında çeşitli haksızlıklar, yanlışlıklar yapıldı. Bunun sebeplerinden biri hükümetin tavrıdır. Mesela deniyor ki İlker Başbuğ terör örgütünün nasıl başı olabilir? Türkiye’deki yasal mevzuat bu tür suçları soruşturmaya müsait değil. Çünkü birkaç suç örgütü tipi var: “Terör örgütü” ve “çıkar amaçlı suç örgütü”. Bunlar ne çıkar amaçlı suç örgütüne ne de terör örgütüne giriyor. Ergenekon tipi yapılanmaya baktığımızda kamu gücünü kullanan bir örgüt görüyoruz. Yani elindeki kamu gücünü seçilmiş hükümetin altını oymak için kullanıyor ve hükümet iktidara geldiği günden beri bunu biliyor. Mükemmel bir mevzuat hazırlayabilirdi. Kamu gücü kullanan bir suç örgütü tanımlaması yapılabilirdi. Yine davalarda pek çok haksızlık Terörle Mücadele Yasası’ndan kaynaklanıyordu. Bunları kaldırabilirlerdi. Savcıların elinde bir tane araç var. O da Terörle Mücadele Kanunu ve terör tanımı. Onlar da her şeyi bu tanımın içine koydular. Adaletsizlik görüntüsü oluşturan şeylerin başında bunlar geliyor. Bunların hepsi hükümetin sorumluluğudur. Büyük bir belayı atlatmanın yolunu bir avuç hâkim ve savcının omuzlarına yıktılar. Kendilerine ait hiçbir sorumluluğu yerine getirmediler. Ayrıca bu davaların pozitif eleştiriden yararlanmasını sağlayabilirlerdi.
   </p>
   <p>
    <strong>
     -Medya da iyi bir sınav vermedi.
    </strong>
   </p>
   <p>
    Davaların muhalifleri de destekçileri de iyi bir sınav veremedi. Davayı destekleyen Zaman, Bugün gibi gazeteler daha iyi bir rol oynayabilirdi. Ahmet Şık, Nedim Şener, Hanefi Avcı’nin içeri alınması eleştirilebilirdi. Bunlar davanın sapmasına ve büyük prestij kaybına sebep oldu. Çağdaş Yaşamı Destekleme Derneği’nden burs alanların araştırılması falan davanın kötüye kullanılmasıydı. Bunlar davanın altını boşalttı. Çok ciddi suçlamaları görünmez hâle getirdi. Hükümet çok pozitif bir rol oynayabilirdi. Bunları eleştirebilirdi. Meclis’te kuracakları komisyonlarla yargıya yön gösterebilirlerdi. Medya pozitif eleştiriler getirebilirdi. Savcı, polis ne yaparsa olumlandı. Yanlışlara işaret edilebilirdi. Oralarda yanlış yapılıyor denseydi savcılar ve süreç korunmuş olacaktı.
   </p>
   <p>
    <strong>
     -Dün kahraman ilan edilen savcıların bugün hedef olmasını nasıl görüyorsunuz?
    </strong>
   </p>
   <p>
    Savcılar çok yalnız bırakıldı. Şu an korkunç şeyler yapılıyor. Bir taraftan onlara Türkiye’nin en büyük sorununu çözme sorumluluğu verildi. Şimdi çok ağır suçlamalarla bir kenara atılıverdiler. Korkunç bir şey bu. Savcılar büyük yanlışlar yaptı fakat herkesin suçu üç savcının üzerine yıkılmış durumda. Yasal mevzuat uygun değil, hükümet gerekli iradeyi göstermemiş, medya önemli bir yayın grubuyla bu davaları desteklerken destekleme işini tamamen bütün hataların üzerinin örtülmesine dönüştürmüş. Hükümet “Ben davanın özünü önemsiyorum ama şu şu yanlışlar da yapılıyor” diyebilmeliydi. Bunlar zor şeyler değil. O dönemde umurlarında değildi. Şimdi bütün davayı hatadan ibaretmiş gibi göstermeye çalışıyorlar. Beş-on yıl sonra hayatlarının en büyük hatasını yaptıklarını görecekler.
   </p>
   <p>
    <strong>
     -Bütün bu darbe planları yalan mı çıktı şimdi?
    </strong>
   </p>
   <p>
    Bu davalar olmasaydı hükümetin darbe yemeden durabilmesi mümkün değildi. Ya Sarıkız ya Ayışığı ya Balyoz bir darbeyle gidecekti AK Parti. Bu çok açık. Darbeler bu davalarla durdurulabildi. Ayrıca müstakbel darbecilere büyük bir gözdağı verildi. Ama bugün işler değişmeye başlıyor olabilir.
   </p>
   <p>
    <strong>
     -Darbe tehlikesi hâlâ var mı?
    </strong>
   </p>
   <p>
    Bu çok da muhtemel bir şeydir. 1960 tipi bir darbenin hayalleri yeniden kurulmaya başlamış olabilir. Darbe yapmaya kalkmak dünyanın her yerinde çok ciddi suçtur ama bütün toplum kesimlerine bu insanlara iftira atıldı diyerek salıyor olmanız çok zehirli bir formülü hazırlıyorsunuz demektir, farkında olmadan.
   </p>
   <p>
    <strong>
     -Peki, 17 Aralık’ta ne oldu?
    </strong>
   </p>
   <p>
    Suçüstü yakalandılar. İnsanlar şunu anlamıyor. Başbakan Erdoğan ve ekibinin oluşturduğu sistemde yolsuzluk olmaması mümkün değil. Basın kamu adına sizin harcamalarınızı didik didik eder, ihalelerinize bakar. Siz bu kanalı baskı altına almışsınız. Sayıştay’ı kapatmışsınız. İhale Yasası’nı değiştirmişsiniz. Öbür taraftan parti içi eleştiri mekanizmaları ortadan kalkmış. Bütün ihalelere bir avuç insan karar veriyor. Ve görüyoruz ki ta İstanbul Büyükşehir Belediye Başkanlığı döneminden itibaren hep aynı insanlar üzerine ihaleler dönüyor. Burada yolsuzluk olmaması mümkün değil. Ülkeyi bir taraftan şantiyeye dönüştürmüşsünüz. Yolsuzluğun olması için her şey var. Şeker, un, su, yağ... Maşallah sistem öyle bir dizayn olmuş ki burada helva olmaması mümkün değil. Şu anda bahsettiğimiz yolsuzluklar siyasal yozlaşmanın sonucu. Üç politikacının, iki bürokratın sapması değil bu. Sistem rayından çıkmış. Yolsuzluğun yolsuzluk olarak görülmediği bir sistem kurulmuş. Fetvalar da alınmış.
   </p>
   <p>
    <strong>
     -Niye bu tablo ortaya çıktı?
    </strong>
   </p>
   <p>
    İnsanlığın ortak birikimleri bize gösterdi ki denetlenmeyen, hukuk önünde hesap vermeyen bütün iktidarlar sapmıştır. Yüzüklerin Efendisi’nde anlatılan şey insanlığın ortak mirası. Kimin eline yüzük geçmişse onun gözleri kararmıştır. Gözü kararanların tökezleyip düşmemesi için birtakım denetim araçları getirmeniz lazım. Görüyoruz ki bütün bunlar ortadan kalkmış. Tek adam ihalelere karar veriyor.
   </p>
   <p>
    <strong>
     -Yolsuzluk soruşturmasına farklı tepkiler verildi. Hükümet tarafı “Bunlar iftira, montaj” savunmasına girişti. Hukuk kanalları kapatıldı. Bu iş nasıl çözülecek? Biz yargıya nasıl güveneceğiz?
    </strong>
   </p>
   <p>
    O yargılamanın bütün mekanizmaları öldürüldü. 17 Aralık’ta bir yargı darbesi yaptı hükümet. Hakkında suçlama getirilen insanlar yargılama olsa belki beraat edecekler. Ama şimdi yargının üzerinde öyle bir baskı oluşturuldu ki yargı yok edildi. Polisler sürüldü, savcılar sürüldü, mahkeme değiştirildi. Yasalar değiştirildi. İstanbul’da mali şube çaycısına kadar değiştirildi. Korkunç bir hukuk katliamı yapıldı. Emirler uygulanmadı. Bunlar darbe dönemlerinde bile olmamış şeyler. Hukuk üzerinde bu kadar büyük şaibe yaratarak orada masum olanlar varsa onların toplum vicdanında aklanmasının önüne geçmiş oldular. Hukukun bu kadar bastırılması yoğun bir suçluluk duygusunu ortaya koyuyor açıkçası.
   </p>
   <p>
    <strong>
     -HSYK düzenlemesi çok tartışıldı. Siz nasıl görüyorsunuz?
    </strong>
   </p>
   <p>
    Belki de en çok pişman olacakları düzenleme bu. Yarın başka bir siyasal parti iktidara gelirse bu HSYK altında yargılanacaklar. Korkunç bir şey bu.
   </p>
   <p>
    <strong>
     -Başbakan bu korkunçluğu göremiyor mu?
    </strong>
   </p>
   <p>
    Erdoğan’ın durumunu şuna benzetiyorum ben. Kavgada bıçak darbesi alırsınız. Kavga bitinceye kadar aldığınız darbenin büyüklüğünü fark etmezsiniz. Ancak eve gittiğinizde anlarsınız ki bıçaklanmışsınız. Büyük bir kanamanız var. Anlamadıkları şey şu. Bu adımlarla kan kaybını artırıyorlar. Bu suçlamalardan aklanacak yer mahkemeler. İstersen sandıkta yüzde 100 oy al.
   </p>
   <p>
    <strong>
     -Bu davalar ne olacak? Nasıl bir süreç işleyecek?
    </strong>
   </p>
   <p>
    Tekrar ediyorum. Erdoğan’ın önünde iki yol var. Ya yargının önünü açacak ya da Türkiye’nin önünü kapatacak. Şu an biz yarı açık bir toplumuz. Eğer yargının önü açılmazsa yarın öbür gün hükümeti eleştiren insanları istihbaratçılar içeri atacak, Facebook, Twitter kapatılacak; Türkiye, Kuzey Kore ve Çin’e dönüşecek. Medyanın büyük bir kesimi hükümetin baskısı ve kontrolü altında. İnternet de kontrol altına alınmaya çalışılıyor. MİT’e olağanüstü yetkiler getirilmeye çalışılıyor. Yarı açıklık hâli devam ettirilemez. Ya tam kapanacak ya da demokrasiyi geliştireceğiz.
   </p>
   <p>
    <strong>
     -Gidişat ne yöne sizce?
    </strong>
   </p>
   <p>
    Türkiye içe kapanacak gibi görünüyor ama hesaplayamadıkları şeyler var. Mesela Gezi… Ayrıca o kapanan Türkiye’yi onlara yedirmezler. Türkiye Avrupa Birliği umudunu yitirdiği, dışarıya kendisini kapattığı anda birileri ortaya çıkıp der ki “Böyle yöneteceksen ben senden çok daha iyi yaparım! Eğer Avrasyacılık filan yapılacaksa sen bir çekil kenara!” deyiverirler.
   </p>
   <p>
    <strong>
     -Bütün bu olup bitenlere AK Parti’nin içinden yüksek eleştiri getirilmemesine ne diyorsunuz?
    </strong>
   </p>
   <p>
    Yapbozun en anlaşılmaz kısmı bu. Herhâlde bunun da iki sebebi var. Birincisi, katakulli işlerine katılımın fazla olması. İkincisi, belki de Erdoğan’ın dinî lider olarak sorgulanamaz bir yerde görülüyor olması.
   </p>
   <p>
   </p>
   <hr/>
   <h3>
    <span>
     100 EURO’NUN HESABININ SORULMASI GURURUMA DOKUNDU
    </span>
   </h3>
   <p>
    <img alt="" height="375" src="http://web.archive.org/web/20140322200506im_/http://medya.aksiyon.com.tr/aksiyon/2014/03/17/murat-orhan-(3).jpg"/>
    Benim maruz kaldığım vergi denetimi, tamamen Ergenekoncu zihniyetin geri döndüğünü gösteren bir şey. Büyük Mükellefler Vergi Dairesi’ne çağrıldım. 12 yıllık hesaplarım didik didik edilmiş. Müfettişlere “Düğünümde arkadaşlarımdan aldığım borcu ödeyememiş bir adamım. Benim evim bile yok. Eşimle aldığımız ortak arabamız var. Eşimin evini satarak almışız arabayı da. Gazetelerden aldığıyla ve avukatlıktan kazandığı üç beş kuruşla yaşayan bir adamım. Ben nasıl sizin radarınıza girmiş olabilirim?” dedim. Burada bir baskı mesajı da var. ‘Senin her şeyini izliyoruz. O kadar atıp tutma. Bir yerden yakalarız.’ deniyor. Benim başıma gelen tesadüf değil. Genel atmosferi gösteriyor. Büyük atmosfer değişiminin arkasından belki de başka şeyler de uyduracaklar. Vergi denetimine uğradığım gün dışarı çıktığımda yağmur yağıyordu. Malatya Zirve davasının mağdurlarının avukatlarından biriyim. 2008’de aldığım tehditler sonucu polis korumasıyla gezmişim bir süre. Bu katliamı yapanlar bir gün önce dışarı çıkarılmış. Ergenekoncular serbest bırakılmış, milyarlarca liralık yolsuzluktan bahsediliyor. Devlet ise bana 100 Euro’nun hesabını soruyor. Dışarıda yağmur var, yürüyorum. Bunları düşündüm. Bu o kadar acı geldi ki bana, gururuma dokundu. Ülke adına hicap duydum. Yazıktır, günahtır. Bu nasıl bir devlet anlayışıdır? Ben bunu Türkiye’deki gelecek günlerin önemli bir habercisi olarak algılıyorum.
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-38091-gercek-paralel-yapi-ergenekondur.html), [web.archive.org (arşiv bağlantısı)](http://web.archive.org/web/20140322200506/http://www.aksiyon.com.tr:80/aksiyon/haber-38091-gercek-paralel-yapi-ergenekondur.html)
