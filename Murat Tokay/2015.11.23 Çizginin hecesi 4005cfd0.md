# Çizginin hecesi

*Murat Tokay 2015.11.23*

<div class="pNewsDetailMainContent ctx_content" itemprop="articleBody">
 <p>
  Alanında dünyanın en prestijli etkinliklerinden 32. Aydın Doğan Uluslararası Karikatür Yarışması’nda dereceye girenler ödüllerini Trump AVM Kültür ve Gösteri Merkezi’nde düzenlenen törende aldı. Yarışmanın birincisi Arnavut karikatürist Agim Sulaj’a ödülünü Aydın Doğan Vakfı (ADV) Onursal Başkan Vekili Sema Doğan verdi. Sanatçı “Teröre, şiddete ve savaşa karşı bir karikatür çizdim. Sosyal adaletsizliğin terörizmi provoke ettiğini anlatmak istedim.” diye konuştu. Yarışmada ikinci olan İranlı karikatürist Mohsen Nouri Najafi’nin ödülünü ADV Yönetim Kurulu Başkan Vekili ve Hürriyet Gazetesi Yönetim Kurulu Başkanı Vuslat Doğan Sabancı, yarışmanın üçüncüsü İranlı karikatürist Jalal Pirmarzabad’ın ödülünü ise ADV ve Doğan Online Yönetim Kurulu Başkanı Hanzade Doğan Boyner takdim etti. Yarışmada ilk üçün dışında 12 eser de başarı ödülüne layık görüldü. Yarışmaya 66 ülkeden 787 yarışmacı katıldı. Finale 237 karikatür kaldı. Ödül alan karikatüristleri ve eserleri, Yunan karikatürist Michael Kountouris’in başkanlığındaki Ercan Akyol, Latif Demirci, Selçuk Demirel, Bayram Hajizadeh (Azerbaycan), Piyale Madra, Godfrey Mwampembwa (Tanzanya), Tan Oral, Yuko Shimizu (Japonya) ve Jen Sorensen’den (ABD) oluşan jüri üyeleri belirledi. Yarışmada birinciye 8 bin, ikinciye 5 bin, üçüncüye 3 bin 600, başarı ödülüne layık görülenlere de 500’er dolar verildi. Dereceye giren karikatürler Caddebostan Kültür Merkezi’nde 15 Aralık’a kadar görülebilir.
 </p>
</div>


Kaynak: [www.aksiyon.com.tr](http://www.aksiyon.com.tr/kultur-sanat/cizginin-hecesi_553043), [web.archive.org (arşiv bağlantısı)](http://web.archive.org/web/20151125155118/http://www.aksiyon.com.tr/kultur-sanat/cizginin-hecesi_553043)
