# Yaşayan 100 yıllık tarih

*Murat Tokay 2015.09.15*

<div class="pNewsDetailMainContent ctx_content" itemprop="articleBody">
 <blockquote>
  <p>
   Prof. Dr. Halil İnalcık, Türkiye’nin gurur duyduğu dünya çapında nam salmış bir tarihçi. Geçen hafta 100 yaşına giren İnalcık’ın hayat duraklarına göz attık.
  </p>
 </blockquote>
 <p>
  Yaşayan bir tarih efsanesi. Şeyh’ül Müverrihin. Tarihçilerin kutbu. Ülkemizde tarih denince akla ilk gelen isim. Osmanlı üzerine araştırmaları ile tüm dünyada nam salmış bir tarihçi Halil İnalcık. 100. yaşını geçen hafta dostlarıyla birlikte kutlayan İnalcık için Timaş Yayınları bir armağan kitap yayımladı. “Tarihe Düşülen Notlar” adıyla basılan iki ciltlik kitap, hocanın konuşmaları ve röportajlarından oluşuyor. 100 yaşına giren Prof. Dr. Halil İnalcık’ın kısa bir portresini çıkardık.
 </p>
 <p>
  1916 İstanbul doğumlu. Baba tarafı Kırım muhaciri. Annesi Ayşe Bahriye Hanım, İstanbul’un tarikat şeyhlerinden birinin soyundan geliyor.
 </p>
 <p>
  İlk tahsilini 1923-1930 arasında Ankara Gazi Mektebi’nde yaptı. Sivas Muallim Mektebi’nde başladığı orta tahsilini 1931’de Ankara’da Gazi Muallim Mektebi’nde tamamladı. Liseyi o dönemin en iyi okullarından biri olan Balıkesir Necati Bey Muallim Mektebi’nde okudu (1935).
 </p>
 <p>
  Ankara’da Dil Tarih Coğrafya Fakültesi’nde Fuad Köprülü’nün öğrencisi oldu. Köprülü’nün teşvikiyle fakültede asistan olarak kaldı ve tarih araştırmalarına yöneldi. Doktora çalışmasını 1940-1942 yılları arasında tamamladı. Doktora tezi Bulgaristan’daki Tanzimat raporlarıydı. Halil İnalcık ismi çok kısa zamanda arşivlerin etkin kullanımı ve yorumlarla dünya tarihçileri arasında geçmeye başladı.
 </p>
 <p>
  1972 yılına kadar Ankara Üniversitesi Dil Tarih Coğrafya ve Siyasal Bilgiler Fakültesi’nde hocalık yaptıktan sonra 1972-1986 yılları arasında Chicago Üniversitesi’nde tarih profesörü olarak görev aldı. 1993’te Türkiye’ye döndü ve Bilkent Üniversitesi Tarih Bölümü’nü kurdu, uzun yıllar dersler verdi.
 </p>
 <p>
  65 kitap, 500’e yakın makale kaleme aldı. İnalcık’ın İngilizce yayımladığı The Ottoman Empire-The Classical Age (Osmanlı İmparatorluğu Klasik Dönem) ve (An Economic and Social History of Ottoman Empire (Osmanlı İmparatorluğu’nun Ekonomik ve Sosyal Tarihi) adlı eserleri birçok dünya diline çevrildi. Okullarda ders kitabı olarak okutuldu.
 </p>
 <p>
  100 yaşına ulaşmasını, kendisine hedefler belirlemesine borçlu olduğunu söylüyor. İlimle uğraşmanın verdiği bir zihin açıklığıyla hâlâ diri. Romatizma dışında ciddi bir sağlık problemi yok. Gece onda yatıp sabah altıda uyanıyor. “Cumartesi, pazar tatilim yoktur. Hep çalışırım. Sabahleyin en geç dokuzda çalışmaya otururum. 13.00’e kadar çalışırım.”
 </p>
 <p>
  Akademik araştırmalarına devam ediyor, yeni yayınların heyecanını duyuyor: “Neşredilmek üzere bekleyen 6-7 kitap editörlere gönderilmiştir. Benim elimden çıkmıştır.”
 </p>
 <p>
  Edebiyata yakın bir tarihçi. Şair ve Patron’un yazarı. Şairliği var, aruzla şiir yazmışlığı… Fuzuli hayranı. Edebiyatçı olamadığı için hâlâ hayıflanıyor. Divan Edebiyatı’nı sevmesinde Balıkesir Muallim Mektebi’nden hocası Abdülkadir Gölpınarlı’nın payı büyük.
 </p>
 <p>
  Onun büyük tarihçi olması biraz da beş dile hâkim olmasıyla alakalı. İngilizce, Almanca ve Fransızcayı çok iyi derecede biliyor. Arapça ve Farsçayı kullanabiliyor. Sözlük yardımıyla okuyabildiği diller arasına İtalyancayı da katabiliyor. İnalcık’a göre “Osmanlı tarihini yazabilmek için 5 dil bilmek gerek.”
 </p>
 <p>
  Adına Bilkent’te bir araştırma merkezi var. Türkiye, ABD, İngiltere, Sırbistan ve Arnavutluk Akademileri asli üyesi. 23 üniversiteden de fahri doktora unvanı sahibi. Cambridge Uluslararası Biyografi Merkezi’nin Halil İnalcık’ı dünyada sosyal bilimler alanında sayılı 2 bin bilim adamı arasında gösterdiğini de not düşelim.
 </p>
 <p>
  Tarihçiliği kadar hocalığı ile de maruf. Türkiye’de ve yurtdışında yüzlerce öğrenci yetiştirdi. İlber Ortaylı bu tarihçilerden biri.
 </p>
 <p>
  En sevdiği roman Halit Ziya’nın Mai ve Siyah’ı. Peyami Safa, Refik Halid, Ömer Seyfettin en beğendiği yazarlar.
 </p>
 <p>
  Klasik müzik tutkunu. Mozart ve Haydn’i saatlerce dinler. Münir Nureddin, Safiye Ayla, Behiye Aksoy sevdiği müzisyenler.
 </p>
 <p>
  Halil İnalcık, “Yazmak yaşamımı elimden aldı.” dese de 100 yıllık ömrünü dolu dolu geçirmenin huzurunu yaşıyor.
 </p>
</div>


Kaynak: [www.aksiyon.com.tr](http://www.aksiyon.com.tr/kultur-sanat/yasayan-100-yillik-tarih_552274), [web.archive.org (arşiv bağlantısı)](http://web.archive.org/web/20160106144130/http://www.aksiyon.com.tr/kultur-sanat/yasayan-100-yillik-tarih_552274)
