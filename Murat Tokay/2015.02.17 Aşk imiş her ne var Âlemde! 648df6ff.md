# Aşk imiş her ne var Âlemde!

*Murat Tokay 2015.02.17*

<div class="pNewsDetailMainContent" itemprop="articleBody">
 <p>
  Mİm Kemal Öke “Aşkın Ekolojİsİ” adını verdİğİ kİtapta dünyaya değİl, âleme duyduğu aşkın keşfİnİ anlatıyor.
 </p>
 <p>
  Son cümlesi, kitabın anahtarı hükmünde: “Başka  çaremiz yok. Tuba ağacının gölgesine sığınmaktan başka.” Aşkın Ekolojisi, önsözde ifade edildiği gibi yazarının dünyaya değil, âleme duyduğu aşkın keşfini anlatıyor. Âlemi sadece tabiat olarak görebilirsiniz. Ama daha dikkatlice o esere baktığınızda o âlemi Yaratan Yüce Müessiri de onda /orada görebiliyorsanız; o zaman iş değişir, farklı bir veche kazanır.
  <br/>
  Adından dolayı açıkçası kitabı tereddütle elime almıştım. Son yıllarda çok satmanın ve pazarlamanın bir formülü oldu “aşk”. Kirletildi. Her yıl önünde ve sonunda aşk kelimesi geçen onlarca kitap yayımlanıyor. Tereddütle ama merakla da kitabı elime aldım. Çünkü kitabın yazarı Mim Kemal Öke. Daha çok tarihçi kimliği ile bildiğimiz saygın bir akademisyenin böyle bir “kurnazlığa” başvurmayacağı düşüncesiyle kitabın sayfaları arasında gezinmeye başladığımda yanılmadığımı anlamam geç olmadı. Kitapta bir gönül insanının sayıklamaları, mırıldanmaları var. “Âlem, sahip olduğu özellikler (isimler ve sıfatlar) sayesinde bir ‘hayat’ hissi uyandırmışsa o zaman âlemin var oluşundaki aşkı keşfedebilirsiniz. Bu yol sizi o âlemi yaratan aşka götürür.”
  <br/>
  Mim Kemal Öke’ye göre bugün çevre-mimari-teknoloji döngüsüne sıkıştırdığımız âlem algısını yeniden gözden geçirmenin vakti geldi. Yazar, “3A Denkliği” adını verdiği Allah-Âlem-Adem birlikteliğini yürünecek doğru yolun haritası olarak sunuyor. Nedir 3A? İnsanın yaşadığı, irtibatlı olduğu çevreyi âleme çeviren; en küçük canlıdan cansız taşlara kadar her şeyin insana, bütünüyle göbek bağıyla bağlı olduğunu gösteren sistemdir. Aynı zamanda yeryüzünü de bir ayna kabul ederken ışığın kaynağına işaret eder.
  <br/>
  Bu bakışın tasavvuftaki âlem algısıyla kesiştiğine işaret eden Öke, “Şehir imajı İslam uygarlığında cennet tasavvurunun bir yansımasıdır.” diyor ve mimarlığı ekolojik bağlamda yeniden yorumluyor. Mekân tasavvuru üzerine ıskalanmayacak tespitlerin yer aldığı Aşkın Ekolojisi, hümanizmden sanayi devrimine, tekdüze yorumları sarsacak ciddi bir bilim tarihi eleştirisi de yapıyor. Kitapta Mevlana’dan İbn-i Arabi’ye birçok mutasavvıfa gönderme var. Kitabı bitirdiğimde, “Tabiat Risalesi’ni kaleme almış ve eserlerinde sıklıkla bu konuları işlemiş, yeni şeyler söylemiş Said Nursi okumalarının da sayfalarda olmasını arzu ederdim” diye düşündüm.
 </p>
</div>


Kaynak: [www.aksiyon.com.tr](http://www.aksiyon.com.tr/kultur-sanat/ask-imis-her-ne-var-alemde_549069), [web.archive.org (arşiv bağlantısı)](http://web.archive.org/web/20150325200920/http://www.aksiyon.com.tr/kultur-sanat/ask-imis-her-ne-var-alemde_549069)
