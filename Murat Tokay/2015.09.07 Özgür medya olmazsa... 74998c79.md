# Özgür medya olmazsa...

*Murat Tokay 2015.09.07*

<div class="pNewsDetailMainContent ctx_content" itemprop="articleBody">
 <blockquote>
  <p>
   Yolsuzluk soruşturmaları ve tek başına iktidarın sarsılması sonrasında hükümetin en önemli hedefi özgür medyayı yok etmek. Peki, özgür medya olmasaydı hangi yalanları gerçek sanacak ve hangi olaylardan haberdar olamayacaktık?
  </p>
 </blockquote>
 <p>
  İktidar kanadının sıkça dillendirdiği bir söylem: “Özgür basın olmasa bunları yazabilir miydiniz?” Ülkede basın özgürmüş, bunun göstergesi de kendilerine yöneltilen eleştirilermiş. Türkiye’de herkes gerçeğin öyle olmadığını biliyor. Bu konuda yayımlanan raporlar da bu gerçeği ortaya koyuyor. Sınır Tanımayan Gazeteciler Örgütü’nün (RSF) ‘2015 Dünya Basın Özgürlüğü Endeksi’ raporunda Türkiye, 180 ülke arasında 149. sırada yer aldı. RSF raporunda, Türkiye’de haber alma özgürlüğünün, siber sansür ve yayın yasağı gibi alanlarda gerilediği kaydedildi. Basın özgürlüğü konusunda çalışmalar yapan ABD merkezli düşünce kuruluşu Freedom House da yayımladığı raporda Türkiye’yi geçen yıl olduğu gibi yine ‘basının özgür olmadığı ülkeler’ arasında gösterdi. Türkiye, son beş yılda Tayland ve Ekvador’un ardından basın özgürlüğünde en hızlı gerileyen üçüncü ülke oldu.
  <br>
   AKP iktidarı dönemiyle birlikte literatüre “yandaş medya”, “havuz medyası” ve “penguen medyası” kavramları girdi. Satın alma, el değiştirme, mali ve siyasi baskılar, vergi cezası gibi yöntemlerle muhalif sesler susturuldu. Bugün yandaş medya algı operasyonlarının bir aracı olarak kullanılıyor. Star, Yeni Şafak, Akşam, Türkiye gibi gazeteler özellikle AKP belediyelerinin desteğiyle gerçeğin çok üzerinde tirajlara ulaştırılıyor. Vatan, Milliyet, Habertürk gazeteleri de iktidara yanaştıkça etkinliklerini kaybettiler. Hürriyet’in başını çektiği Doğan Grubu ise ağır vergi cezasının ardından eleştirilerini daha dikkatli yöneltiyor. Muhalif seslere kanallarını ve sayfalarını açan Sözcü, Taraf, Cumhuriyet, Samanyolu, Birgün, Yeni Asya, Zaman, Bugün, Kanaltürk gibi medya organları ise susturulmaya çalışılıyor. İpek Medya Grubu’na baskın yapıldığı gün Prof. Dr. Deniz Ülke Arıboğan attığı bir tweet yüzünden TRT’deki programından kovuldu. Arıboğan’ın attığı o tweet şöyleydi: “Demokrasi ona layık olanların, ona sahip çıkanların hak ettiği rejimdir. Medyanın özgür olmadığı bir ortamda demokrasiden söz edilemez.”
   <br>
    Biz de özgür medya olmasaydı Türkiye’de nelerin üzeri örtülürdü, neleri öğrenemezdik bir arşiv taraması yaptık. Yakın tarihten kimi “özgür basın” örneklerini sıraladık.
   </br>
  </br>
 </p>
 <p>
  <span>
   <strong>
    Sarayla ilgili gerçekleri öğrenemeyecektik:
   </strong>
  </span>
  Ankara’daki Atatürk Orman Çiftliği arazisine Başbakanlık binası olarak yapılan sarayın kaçak olduğunu, Cumhurbaşkanı Erdoğan’ın ikamet ettiği devasa yapının elektrik ve doğalgaz harcamalarının Bayburt gibi şehirlerinkinden fazla olduğunu, israf abidesi binanın 1150 odasının bulunduğunu, TOKİ’nin “Maliyetini açıklarsak ekonomi zarar görür.” dediğini, özgür basın olmasa kimse bilmeyecek, duymayacaktı. Vatandaş, milyarlarca lira harcanan ve ABD başkanlarının oturduğu Beyaz Saray’dan tam altı kat büyüklükte olan bu saray sayesinde Türkiye’nin dünyadaki itibarının arttığını sanacaktı.
 </p>
 <p>
  <strong>
   <span>
    Yarbayın çığlığını duyamayacaktık:
   </span>
  </strong>
  Son iki ayda gelen şehit haberleri bir toplumsal infiale yol açtı. Şehit yakınları cenaze törenlerinde öfkelerini sadece terör örgütü PKK’ya değil, Cumhurbaşkanı Erdoğan ve AKP iktidarına da yöneltti. Muvazzaf Yarbay Mehmet Alkan, yüzbaşı kardeşinin cenazesinde “Bugüne kadar ‘çözüm’ diyenler neden şimdi ‘sonuna kadar savaş’ diyor?” sorusunu yöneltip isyan ederken; iktidara yakın medya, benzer tepkiler gibi bu çığlığı da görmezden geldi. 9 iktidar yanlısı gazete yarbayın feryadını sayfalarına hiç taşımadı. Tepkilerin halka ulaşmaması adına şehit cenazelerine sadece Anadolu Ajansı ve TRT’nin alınmasına karar verildi.
 </p>
 <p>
  <span>
   <strong>
    İçi silah dolu TIR’lardan haberdar olamayacaktık:
   </strong>
  </span>
  Adana’da durdurulan MİT TIR’larında bulunan silah ve mühimmat görüntülerini Türkiye, Cumhuriyet gazetesinin yayınıyla öğrendi. Gazete daha sonra TIR’ların durdurulmasına ilişkin videodan fotoğrafları manşetine taşıdı. Arama yapılması hükümet girişimiyle engellendiği için içlerinde ne olduğu belirlenemeyen TIR’larla ilgili soru işaretleri cevabını buldu. AKP hükümeti, olayın ortaya çıktığı günden bu yana Bayırbucak Türkmenlerine yardım malzemesi götürüldüğü savunmasını yapıyordu. Bayırbucak Türkmenleri ile yakın ilişkisi bulunan pek çok kaynak, onların kendilerine yapıldığı öne sürülen yardımdan haberdar olmadığını açıkladı. Bu silahların ne kadarının IŞİD ne kadarının PYD’nin eline geçtiği bilinmiyor.
 </p>
 <p>
  <span>
   <strong>
    Seçim sonuçlarında manipülasyon:
   </strong>
  </span>
  Son iki yılda yapılan bütün seçimlerde hedefte hep Cihan Haber Ajansı oldu. Siber saldırılarla sistemi çökertilmeye çalışıldı. Bunun niye böyle olduğu ise açıktı. Anadolu Ajansı, 7 Haziran’da AKP’nin oylarını ilk başlarda yüzde 55’lerde gösterdi. Cihan, AKP’nin oy oranını yüzde 42 ile başlattı ve sonuç çok az bir hata payı ile yüzde 40,6 olarak gerçekleşti.
 </p>
 <p>
  <span>
   <strong>
    Muhalefet sesini duyuramayacaktı:
   </strong>
  </span>
  “Özgür basın olmasaydı”nın cevabını en iyi TRT’den örnekle verebiliriz. Milletin vergileriyle yayın yapan TRT, 30 Mart seçimleri öncesi (22 Şubat-4 Mart tarihleri arasında) AK Parti’ye 13 saat, MHP’ye 48, CHP’ye 45 dakika, BDP’ye 2 dakika yer ayırdı. Toplam yayın süresinin yüzde 89,52’sinde AKP haberleri yer alıyordu. 7 Haziran seçimlerinde CHP’nin “Milletçe Alkışlıyoruz” reklamı reddedilirken gerekçe evlere şenlikti: “Filmde iktidar partisi hedef alınıyor.” Özgür basın olmasaydı muhalefet sesini duyuramayacak, oy oranı daha düşük olacak ve belki de HDP barajı aşamayacaktı. Yani 2071’e kadar tek başına iktidar!
 </p>
 <p>
  <strong>
   <span>
    Senaryoyu gerçek zannedecektik:
   </span>
  </strong>
  Özgür basına yapılan baskınların en somut örneği Zaman gazetesi ve Samanyolu TV’ye düzenlenen 14 Aralık operasyonuydu. Hidayet Karaca bir dizi senaryosundan dolayı gözaltına alınıp tutuklandı. Ekrem Dumanlı “iki köşe yazısı bir haber” sebebiyle gözaltında tutuldu. Tahşiye ve 14 Aralık gerçeğini Türkiye bu yayınlardan öğrendi.
 </p>
 <p>
  <span>
   <strong>
    Yolsuzlukları öğrenemeyecektik:
   </strong>
  </span>
  Özgür basın olmasaydı halkın, 17/25 Aralık yolsuzluk operasyonlarından, içi para dolu ayakkabı kutularından, para sayma makinelerinden, sıfırlama çabalarından haberi olmayacaktı. “Parayı operasyonu yapan polisler koydu” yalanını ortaya atıp günlerce yayın yapan yandaş medya, Reza Zarrab ve adamları parayı faiziyle geri aldığında hâlâ algı operasyonunu sürdürüyordu. Özgür basının, paraların faiziyle geri alındığını gösteren bavulu yayımlaması, iktidar medyasının etkisinde kalan birçok insanın uyanmasını sağladı.
  <br>
   Darbeler koleksiyonumuzun nadide örneklerinden bihaber kalacaktık: Alper Görmüş yönetiminde çıkan Nokta dergisi, 29 Mart 2007 tarihli sayısında Darbe Günlükleri’ni yayımladı. Eski Deniz Kuvvetleri Komutanı Oramiral Özden Örnek’e ait olduğu belirtilen günlükler sayesinde, 2004 yılı içinde ‘Sarıkız’ ve ‘Ayışığı’ kod adı dışında bir de isimsiz üç darbe girişiminin atlatıldığı ortaya çıkmıştı. Ayrıca Genelkurmay’ın medya kuruluşları için hazırladığı güvenilirlik değerlendirme raporu olan ‘Andıç’ı da yayımlamıştı. Darbe Günlükleri’nin yayımlanmasının ardından dergi 13 Nisan’da polis baskınına uğradı. Bir hafta sonra da dergi “maddi gerekçeler” öne sürerek kapandı.
  </br>
 </p>
 <p>
  <span>
   <strong>
    4 şehidi hâlâ kaza sanacaktık:
   </strong>
  </span>
  Taraf gazetesi yayın hayatına başlayana kadar asker hakkında olumsuz haber yapmak neredeyse imkânsızdı. Mehmet Baransu imzalı birçok haber çıktı. Bunlardan biri vardı ki tüm Türkiye’yi ayağa kaldırdı. Baransu’ya Sedat Simavi Gazetecilik Ödülü’nü kazandıran haber 26 Ağustos 2009’da “Pimini çekip bombayı verdi” başlığıyla yayımlandı. Haberde Elazığ’ın Karakoçan ilçesinde nöbette uyuyakalan bir askere komutanı tarafından verilen ceza anlatılıyordu. Teğmen Mehmet Tümer tarafından er İbrahim Öztürk’ün eline tutuşturulan pimi çekilmiş bomba patlayınca Öztürk’le birlikte üç arkadaşı şehit olmuştu. Genelkurmay, dört askerin ölmesini kaza olarak açıklamıştı. Taraf gazetesinin haberinden sonra Teğmen Mehmet Tümer tutuklanarak cezaevine konuldu.
 </p>
 <p>
  <span>
   <strong>
    Tepemize Balyoz inecekti:
   </strong>
  </span>
  Taraf gazetesi; Ayışığı, Sarıkız, Yakamoz ve Eldiven kod adlı darbe planlarından farklı olarak, icra sürecinin bütün aşamaları en ince ayrıntılarına kadar tasavvur edilmiş bir darbe planını daha yayımladı. Akabinde Balyoz Davası başladı, çok sayıda üst düzey komutan yargılandı.
 </p>
 <p>
  <span>
   <strong>
    Susurluk, sıradan bir kaza olacaktı:
   </strong>
  </span>
  Balıkesir’in Susurluk ilçesinde 3 Kasım 1996 tarihinde meydana gelen kaza, devletin kirli ve derin yüzünü ortaya koymuştu. Bir kamyonun çarptığı otomobilden dönemin Doğru Yol Partisi (DYP) Milletvekili Sedat Edip Bucak, eski İstanbul Emniyet Müdür Yardımcısı Hüseyin Kocadağ ve 1970’lerden bu yana aranan Abdullah Çatlı çıkmıştı. Özellikle Radikal gazetesinin yayınları sayesinde ‘derin devlet’ kavramı, o andan sonra siyasi literatüre girdi. Susurluk bir milat oldu.
 </p>
 <p>
  <strong>
   <span>
    Pozantı Cezaevi’ndeki skandal devam edecekti:
   </span>
  </strong>
  Pozantı Cezaevi’nde yaşanan skandalın ortaya çıkarılması da özgür basının çabasıylaydı. Cezaevinde çocukların yaşadıkları cinsel taciz, tecavüz ve işkenceyi ilk olarak Kürt sorunu ile ilgili haberleri geçmesiyle tanınan Dicle Haber Ajansı duyurdu. Ana akım medya ilk başlarda olaya kayıtsız kalırken sosyal medyada mağdur çocuklarla ilgili kampanyalar başlatıldı. Haberi yapan muhabirler KCK operasyonları gerekçe gösterilerek gözaltına alındı.
 </p>
 <p>
  <span>
   <strong>
    Somalı işçi yediği tekmeyle kalacaktı:
   </strong>
  </span>
  Başbakanlık Müşaviri Yusuf Yerkel, 301 işçinin hayatını kaybettiği Soma’da bir işçiyi yerde tekmelerken görüntülendi. Yandaş medya fotoğrafı görmezden gelirken 10 yıllık maden işçisi yandaşlarca ‘provokatör’ ilan edildi. Yine dönemin başbakanı Erdoğan’ın Soma’da vatandaşların üzerine yürümesi de sadece özgür basın tarafından kamuoyuna duyuruldu. Ayrıca Soma ve Ermenek’teki facialarda ölen işçilerin ve yakınlarının mağduriyetleri ile maden sahiplerinin ihmalleri özgür basın tarafından gündeme getirildi. Soma’daki madeni işletenlerin yeni izinler alabilmek için AK Parti mitingine üç bin işçi götürdüğü de sonradan ortaya çıktı.
 </p>
 <p>
  <span>
   <strong>
    Uludere’de ölenleri terörist zannedecektik:
   </strong>
  </span>
  28 Aralık 2011’de Uludere’de savaş uçaklarının düzenlediği harekâtta 34 köylü, terörist sanılarak öldürüldü. Acı olay Erdoğan’ın “Varsa yoksa Uludere, milletin huzurunu kaçırmayın!” sözleriyle kapatılmaya çalışıldı. Medyaya gözdağı verildi. Aradan geçen 3 yılın ardından failler hâlâ meçhul.
 </p>
 <p>
  <span>
   <strong>
    Havuz dolusu yalana bir örnek PTS:
   </strong>
  </span>
  17 Aralık’la başlayan süreçte iktidara yakın medyada yüzlerce yalan habere imza atıldı. Suruç patlaması öncesi Urfa’da araç takip sisteminin ‘paralel polisler’ce devre dışı bırakıldığı öne sürüldü. “Suruç’ta plaka sistemini kapatan vatan haini” haberleri yapıldı. Gerçek kısa sürede ortaya çıktı. Şanlıurfa’da PTS sisteminin kapatılmadığı, aksine 3G sistemleri ile kayıt noktalarının artırıldığı anlaşıldı. Gözaltına alınan polisler serbest kaldı.
 </p>
 <p>
  <strong>
   <span>
    Kabataş ve Sümeyye yalanlarının üstü örtülemedi:
   </span>
  </strong>
  Gezi Parkı eylemleri sırasında Kabataş’ta başörtülü bir kadının, çocuğunun yanında deri eldivenli, üstü çıplak 80-100 kişilik bir grubun saldırısına uğradığı iddia edilmişti. Günlerce yayın yapılmış, yorumda bulunulmuştu. Aradan geçen 2 yılın ardından yandaş yazarlar bile olayın kurgulandığını yazmak zorunda kaldı. Erdoğan’ın kızı Sümeyye’ye suikast yalanının da kurgudan ibaret olduğu kısa sürede ortaya çıktı. İstanbul Bakırköy Basın Savcıları, dönemin CHP Milletvekili Umut Oran ile Fuat Avni/Emre Uslu arasında geçtiği iddia edilen “Sümeyye Erdoğan’a suikast” konuşmalarının yer aldığı Twitter yazışmalarının sahte olduğunu belirlediler. Haberi yayımlayan gazeteler için soruşturma başlattılar. Bu gelişme, suikast yalanını manşetten veren Akşam, Star ve Güneş gazeteleri ile AKP medyasında yer almadı. Kamuoyunu yine özgür basın doğru bilgilendirdi. Bu arada adı geçen savcılar acilen tenzil-i rütbeyle başka görevlere atandı.
 </p>
 <p>
  <span>
   <strong>
    İmralı tutanakları manşetlerde:
   </strong>
  </span>
  Milliyet gazetesi, Derya Sazak’ın yayın yönetmenliği yaptığı sırada İmralı’da BDP’li heyetle Öcalan arasındaki görüşmenin tutanaklarını yayımladı. Erdoğan, tutanakların yayımlanmasına çok kızdı. Milliyet’in patronu Erdoğan Demirören, kendisini telefonla arayan dönemin başbakanı Erdoğan’a “Nereden bulaştım bu işe!” diyerek ağladı. Gazetenin başyazarı usta gazeteci Hasan Cemal gazetesinden ayrılmak zorunda kaldı. Bu süreçten sonra Sazak’ın görevine son verildi.
 </p>
 <p>
  <span>
   <strong>
    Başımız çok fazla Ağrı’yacaktı:
   </strong>
  </span>
  7 Haziran seçimlerinden kısa bir süre önce Ağrı’da çok ciddi bir provokasyona imza atıldı. Neyse ki özgür medya vardı ve bu provokasyon sonuçsuz kaldı. TSK’nın sesi de bu medya aracılığıyla gündeme taşınabildi.
 </p>
 <p>
  <span>
   <strong>
    Okul-dershane-dernek baskınları:
   </strong>
  </span>
  Yıldırma politikası olarak iki yıldır Hizmet Hareketi’ne yakın gruplara, işadamlarına, okullara, kreşlere, dershanelere baskınlar düzenleniyor. Pek çok devlet okulu asgari insani ihtiyaçların karşılanacağı donanımdan yoksunken, dünya çapında eğitim rekabeti yapabilen okullardan denetim eksik olmuyor. Okul tabelası ölçmek ve merdiven boyu arşınlamak üzere gelen memurlar velilerin tepkisiyle karşılanıyor. Hukuksuz bir şekilde okullara yapılan baskınlar ancak Zaman, Bugün gibi gazetelerde yer bulabiliyor.
 </p>
 <p>
  <span>
   <strong>
    İsrail ile ilişkiler ve Mavi Marmara gerçeği:
   </strong>
  </span>
  17 Aralık sürecinden sonra Erdoğan, AKP hükümeti, havuz medyası ve AK-troller, Hizmet Hareketi’ni sürekli İsrail ile işbirliği yapmakla suçladılar. Özgür basın tarafından yazılan gerçekler gösterdi ki durum tam tersiydi. ‘One Minute’ çıkışına ve Mavi Marmara katliamına rağmen Türkiye-İsrail ticaret hacmi yükselmiş, Gazze’de 2 bin kişinin hayatını kaybettiği bir süreçte bile Türkiye, Kürtlerin İsrail’e ham petrol satmasına aracılık etmişti. Ayrıca, Mavi Marmara davasında sanık İsrailli komutanlar hakkındaki kırmızı bülten talebinin Türkiye Adalet ve Dışişleri bakanlıklarının koridorlarında kaybolduğu ortaya çıkmıştı.
 </p>
 <p>
  <span>
   <strong>
    Şehidin vasiyetini sahte sanacaktık:
   </strong>
  </span>
  Mardin’in Dargeçit ilçesinde düzenlenen bombalı saldırıda şehit olan 4 polisten biri Adanalı Akif Hatunoğlu’ydu. Hatunoğlu’nun cebinde vasiyeti vardı. O vasiyet özgür basına manşet olurken iktidar medyası sahte olduğunu ileri sürüyordu. Tüm Türkiye’yi gözyaşına boğan o vasiyetin bazı satırları şöyleydi: “Eğer bir gün yaban ellerde şehit düşersem, hiçbir hükümet temsilcisi gelmesin cenazeme. Neden diye sormayın. Çünkü onlar uyuduğu için bunca şehitler verildi. Allah’tan dileğim, aileme ve ülkeme yaşattıkları acının binlerce mislini yaşasınlar. Anneciğim, babacığım ellerinizden tekrar öperim. Hakkınızı helal edin, size layık bir evlat olamadım. Kızım benim, tatlı meleğim, seni çok seviyorum. Mis kokulum benim… Kızımı önce Allah’a, sonra annesine, sonra da annem ve babama emanet ediyorum. Sabişim benim, biricik tatlı meleğim. Hiçbir suretle devlete kızımı emanet etmiyorum. Çıkıp kürsüden sakın ha konuşmasınlar ‘emaneti emanetimizdir’ diye. Devlet ite köpeğe göz yumup bizlerin elini kolunu bağladıysa, benim zaten zerre kadar güvenim yok bu hükümete, devlete. Silah arkadaşlarım, yoldaşlarım, kardeşlerim, hepiniz Allah’a emanetsiniz.” Şehidin silah arkadaşları, cenaze töreninde gözyaşları içinde vasiyeti doğruladı.
 </p>
</div>


Kaynak: [www.aksiyon.com.tr](http://www.aksiyon.com.tr/kapak/ozgur-medya-olmazsa_552149), [web.archive.org (arşiv bağlantısı)](http://web.archive.org/web/20160103100547/http://www.aksiyon.com.tr/kapak/ozgur-medya-olmazsa_552149)
