# Beni sorarsan kış işte!

*Murat Tokay 2013.11.04*

<div class="pNewsDetailMainContent ctx_content" itemprop="articleBody">
 <p>
  İnceliklerin şairi Gülten Akın, 6 yıl aradan sonra yeni şiir kitabını yayımladı. Bir anılar ve düş kitabı sayabileceğimiz “Beni Sorarsan”nda daha çok veda vezinli şiirler var.
 </p>
 <p>
  Çok olmuştur dalıp gitmeleriniz. Sustuğunuzda, düştüğünüzde, şaşırdığınızda, belki kelimeleriniz tükendiğinde, bir dize, bir şiir imdadınıza yetişir. Sizi elinizden tutar, kaldırır. O dile sığınırsınız. Bu hep tekrarlanır ve zamanla şairleri akrabadan saymaya başlarsınız. Gülten Akın öyle bir şair, aileden... Dizeleriyle hep yanımızda. “Ahh kimselerin vakti yok durup ince şeyleri düşünmeye” ya da “Sonra işte yaşlandım” diyen sesi hep gök kubbede hoş bir sada olarak kalacak.
 </p>
 <p>
  Gülten Akın bugün 80 yaşında. Modern Türk şiirinin en büyük ustalarından biri. ‘Rüzgâr Saati’yle (1956) başlayan şiir yolculuğuna bu hafta yayımlanan yeni bir kitap daha ekledi. 6 yıl aradan sonra Yapı Kredi Yayınları’ndan çıkan kitabın ismi “Beni Sorarsan”. Kitapta 42 şiir yer alıyor. Şiirlerden önce “Önsöz Gibi” bir sunuş yazısı var. Yazının başlığı “Ağır, çok ağır bir dünya”… Burada dört yıldır “kan kardeş olduğu” diyaliz makinesinde geçirdiği günleri kısaca anlatıyor. Biraz yaşlılıktan dem vuruyor, biraz gidenlerden... “Herkes ölüm görüyor, yaşlandıkça sevgili ölülerin sayısı yaşayanları aşıyor. Neyse ki düşlerimiz var. Anılarımız var.” Kitaptaki şiirler de bu anılar ve düşlerle örülü. Kitabın sonunda ise 2008’de Türkiye’nin onur konuğu olduğu fakat Akın’ın sağlık sorunlarından dolayı katılamadığı Frankfurt Kitap Fuarı’nın kapanış konuşması yer alıyor.
 </p>
 <p>
  “Beni Sorarsan”ndaki şiirleri, Behçet Necatigil’in “Bazı şiirler bekler bazı yaşları” dizesini hep hatırımda tutarak okudum. Kitap “Beni sorarsan / Kış işte / Kalbin elem günleri geldi” diye başlıyor. Bir göç hazırlığı, bir veda havası var söyleyişinde: “Ben yoruldum gidiyorum / Kendi endişeni kendin seç”… Gidenler, göçenler ve ‘çok ağır bir dünya’.  Sık sık geriye dönüşler, çocukluğa, gençliğe… Çokça suskunluk, içe kapanma, ‘durmaksızın bir iç çekme’… Bu susmalardan, gidişlerden eli boş dönmüyor şair. Kabuğu kaldırıyor, derinleşse de yara...  “Şiir bizim eski suç ortağımız / Biz ne işledikse onunla işledik” ya da “Hüznümle vedalaşmayı / Bana öğretmediler… Ucu kaybolursa bir çile / Nasıl sarılır?” derken seksen yıllık ömrün nasıl geçtiğini bize hatırlatıyor. Ömrün bahar günleri geride kalmıştır. “Dağlarda / Ne çok kar ve rüzgâr” vardır ve “Göstere göstere bilediğin bıçak / Bir gün elini kesecek”tir.
 </p>
 <p>
  Son söz olarak diyebiliriz ki inceliklerin şairi Gülten Akın, “Kuzey Ege’nin kente uzak, dağlara yakın kıyısında” seksen yaşın bilgeliğiyle dizeler söylemeyi sürdürüyor.  Daha nice şiirlere…
 </p>
 <p>
  <strong>
   BENİ SORARSAN
  </strong>
 </p>
 <p>
  <strong>
   Gülten Akın
  </strong>
 </p>
 <p>
  Yapı Kredi Yayınları,
 </p>
 <p>
  74 sayfa / 212 252 47 00
 </p>
 <p>
 </p>
 <p>
 </p>
</div>


Kaynak: [www.aksiyon.com.tr](http://www.aksiyon.com.tr:80/kitaplik/beni-sorarsan-kis-iste_536924), [web.archive.org (arşiv bağlantısı)](http://web.archive.org/web/20160115211313/http://www.aksiyon.com.tr:80/kitaplik/beni-sorarsan-kis-iste_536924)
