# Ağaoğlu'na yakından bakmak

*Murat Tokay 2015.08.31*

<div class="pNewsDetailMainContent ctx_content" itemprop="articleBody">
 <blockquote>
  <p>
   Romancı Adalet Ağaoğlu’nun güncesi “Damla Damla Günler” adıyla iki cilt olarak yeniden basıldı. Bu günlüklerde bir yazarın masasına konuk olurken aynı zamanda yakın tarih okuması da yapıyoruz.
  </p>
 </blockquote>
 <p>
  Türk romanının yaşayan en önemli ustalarından biri Adalet Ağaoğlu. Fikrimin İnce Gülü, Ölmeye Yatmak, Bir Düğün Gecesi gibi yayımlandığı dönemde çok tartışılmış, konuşulmuş, hatta çeşitli soruşturmalar geçirmesine sebep olacak kadar ‘ciddiye alınmış’ romanların yazarı o… Edebiyata yaptığı katkılar saymakla bitmez ama Ağaoğlu’nun en önemli özelliği zor zamanlarda aydın yaklaşımını hiç kaybetmemesi, demokrat bir politik duruş sergilemesi. Bunun en iyi göstergesi ise şimdilerde yaptığı açıklamalar, verdiği demeçler değil, ta 1969’dan kaza geçirdiği 1996’ya kadar tuttuğu günlükler. ‘Damla Damla Günler’ başlığındaki bu günlükler, yazarın ‘yeni’ yayınevi Everest tarafından yeniden basıldı. 1969-1976 ve 1977-1983 yıllarını içine alan iki cilt şimdiden okurla buluştu. 1996’ya kadar geçen yılları kapsayan diğer iki cilt de yakın zamanda raflarda yerini alacak.
 </p>
 <p>
  Her ne kadar günlüklerde en fazla dikkat çeken şey Ağaoğlu’nun 69 muhtırası, 80 darbesi gibi siyasi kırılma noktalarını ele alış şekli olsa da iç dünyası, aile-arkadaş ilişkileri ve yazarlık serüveni de büyük yer tutuyor. Sözgelimi 12 Temmuz 1971’de günlüğüne şöyle bir not düşmüş Ağaoğlu: “Büyüdüm. Çocukluğum ancak kırkımdan sonra bitebildi. Kadın oldum. Evi terk edip üç dört günlüğüne bir otel odasına sığındığımdan beri eski sarsak, şaşkın, yıkıntıların ne olduğundan habersiz saf safalak biri değilim. Dayanıklıyım.”
 </p>
 <p>
  Dayanaklıyım diyor Ağaoğlu. Haklı. Çünkü 14 yılı kapsayan bu iki günlükte onun pes ettiğine, zayıf düştüğüne rastlamak neredeyse imkânsız. Evine ve kendine yapılan saldırılar karşısında canı sıkılıyor, evet, ama hiç boyun eğmiyor. Yine 71 yılında günlüğüne farklı bir direnme biçimini kaydediyor yazar: “İstedikleri kadar kışkırtsınlar, susacağım. Susun, susun. Suskunluk korkutur faşizmi: Le Despotisme est un paradoxe= Despotluk akılsızlıktır, gülünçtür, saçmadır. Anlaşıldı mı?”
 </p>
 <p>
  Oğuz Atay, Cemil Meriç gibi döneminde yaşayan büyük yazarların arkadaşı, dostu; 28 Şubat’ta kaybettiğimiz Yaşar Kemal’den bu yana da kuşağının son temsilcisi Ağaoğlu’nun günlükleri, hem yazarı yakından tanımak hem de yakın tarihe bir aydın gözünden bakmak için okunabilir… (Zehra Onat)
 </p>
 <p>
 </p>
</div>


Kaynak: [www.aksiyon.com.tr](http://www.aksiyon.com.tr/kultur-sanat/agaogluna-yakindan-bakmak_552119), [web.archive.org (arşiv bağlantısı)](http://web.archive.org/web/20151229060533/http://www.aksiyon.com.tr/kultur-sanat/agaogluna-yakindan-bakmak_552119)
