# Yüzyıl öncesi kutsal topraklar

*Murat Tokay 2015.07.21*

<div class="pNewsDetailMainContent" itemprop="articleBody">
 <p>
  Yüz yıl öncesinin siyah beyaz fotoğraflarından biri. Ebu Kubeys Dağı’ndan Harem-i Şerif ve Kâbe-i Muazzama’ya bir bakış. Kâbe’nin etrafının büyük betonlarla çevrilmediği, mütevazılığın ve sadeliğin yaşandığı günlerden geriye kalan bir kare. İslamiyet’in mukaddes şehirleri Mekke ve Medine’nin bu fotoğrafları ve daha fazlası, Taksim Metrosu Sanat Galerisi’nde açılan “Harameyn-Osmanlı Döneminde Mekke ve Medine” başlıklı sergide yer alıyor. İslam Tarih Sanat ve Kültür Araştırma Merkezi (IRCICA) fotoğraf koleksiyonundan seçilerek oluşturulan sergideki kareler, Sultan İkinci Abdülhamid dönemine ait ve vaktiyle Yıldız Sarayı’nda mevcut olan tarihî albümlerdeki fotoğraflardan ve ayrıca Medine Valisi ve müdafii Fahreddin Paşa’nın koleksiyonundan seçilmiş. Fotoğraflar dikkatle incelendiğinde Mekke ve Medine’deki altyapı ve inşaat faaliyetleri, tarihî mekânların onarımı ve korunması, hac ve kamu hizmetleri gibi bilgiler okunabiliyor. 98 adet siyah beyaz fotoğrafın yer aldığı sergide ayrıca, Sultan II. Abdülhamid tarafından 1900-1908 yıllarında Şam ile Medine arasında inşa ettirilen Hicaz Demiryolu ve Sürre Alayları fotoğrafları da bulunuyor. IRCICA ve İBB Kültür AŞ işbirliği ile hazırlanan sergi 10 Ağustos’ta sona erecek.
 </p>
</div>


Kaynak: [www.aksiyon.com.tr](http://www.aksiyon.com.tr/kultur-sanat/yuzyil-oncesi-kutsal-topraklar_551668), [web.archive.org (arşiv bağlantısı)](http://web.archive.org/web/20150803073749/http://www.aksiyon.com.tr/kultur-sanat/yuzyil-oncesi-kutsal-topraklar_551668)
