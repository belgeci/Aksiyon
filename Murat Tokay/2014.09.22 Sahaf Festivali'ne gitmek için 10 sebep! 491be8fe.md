# Sahaf Festivali’ne gitmek için 10 sebep!

*Murat Tokay 2014.09.22*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Beyoğlu Sahaf Festivali sekizinci kez kitapseverlerle buluştu. Kitap şenliğinin adresi Tepebaşı. 7 Ekim’e kadar sürecek festivale 70 sahaf katılıyor.
  </font>
 </div>
 <div id="newsText">
  <font class="detail-text">
   <p>
    Sıra sıra dizilmiş kitaplar, eski tarihli dergiler, gazeteler, çizgi romanlar, plaklar, film afişleri, haritalar, sararmış fotoğraflar… Hüzün dolu küçük dükkânlar… Hayatla öykünün iç içe geçtiği büyülü bir dünya. Âdeta bir İstanbul masalı… Bu masalı yaşamak için Tepebaşı’ndaki Sahaf Festivali’ne yolunuzu düşürmeniz gerekiyor. Sekizinci  yılına giren festival 7 Ekim’e kadar devam edecek. Beyoğlu Belediyesi ve İstanbul Büyükşehir Belediyesi’nin düzenlediği festivale 70 sahaf katılıyor. Eğer kitapla bir alışverişiniz varsa bu şöleni kaçırmamalı. Peki, neden mi?
   </p>
   <p>
    1-Sahaflığa ömrünü vermiş Nedret İşli, Lütfü Seymen, Halil Bingöl, Asuman Bektaş, Lütfü Bayer gibi birçok usta sahafı başka hiçbir yerde böyle yan yana bulamıyoruz. Onların kısa da olsa sohbetinde bulunmak bile kazanç hanesine yazılmalı. Ustaların şu vurgusunu paylaşalım: “Sahaf, ucuz kitabın satıldığı yer değil, bulunamayan nadir kitaba erişilen yerdir.”
   </p>
   <p>
    2-Yayıncılığın popüler kitaplardan, romanlardan ibaret olmadığını görüyorsunuz. Bugün adı sanı anılmayan birçok yazarın kitabı da raflarda sergileniyor.
   </p>
   <p>
    3-Sahafları gezerek meşhur kitapların ilk baskılarıyla karşılaşabilir, imzalı kitaplara göz atabilirsiniz. Mesela ilk baskısı 1968’de Bilgi Yayınevi’nce yapılmış Ahmed Arif’in Hasretinden Prangalar Eskittim kitabı 200 liradan alıcı bekliyor. İmzalı kitapların fiyatı değişiyor. 100 liraya da var, 50 liraya da. Nazım Hikmet’in yasaklı olduğu dönemde Bulgaristan’da basılmış kitaplarını da görmek, almak mümkün. Cildi 250 lira.
   </p>
   <p>
    4-İnternet hayatımıza girmemişken çocuklara okumayı sevdiren çizgi romanlardı. Tommiks, Teksas, Zagor; Kara Murat, Tarkan stantlarda ziyaretçilerini bekliyor. Hem bu dergi ve kitapları edinebilir hem de geçmişe bir yolculuk yapabilirsiniz.
   </p>
   <p>
    5-Sahaflarda ilgi gören dükkânların başında eski plak ve 45’lik satanlar geliyor. Müzik merakınız varsa sevdiğiniz sanatçıların eserlerine göz atabilirsiniz. Fiyatlar plakların az bulunurluğuna göre değişiyor. 50 liraya satılan da var, 300 liraya satılan da.
   </p>
   <p>
    6-Bugün çoğu çıkmayan yayınla karşılaşmak heyecan verici. Hayat mecmuaları, Kim, Akis, Yankı, Yön dergileri...  Çoğu tozlanmış, yıpranmış sayfalar. Varlık, Mavera, Hisar gibi edebiyat dergilerinin ilk sayıları ilgilisini bekliyor.
   </p>
   <p>
    7-300-400 yıllık değerli kitapları görmek, dokunmak, asırlık kitapların kokusunu duymak için bile sahaflar gezilmeli.
   </p>
   <p>
    8-Eski fotoğraf merakınız varsa yolunuz mutlaka buraya düşmeli. Bir aile albümünden sahafa düşmüş meçhul kişilere ait, kimsesiz fotoğraflar… Nasıl bu bavulda bir araya geldiler bilinmese de kimi gülümseyerek bakıyor kimi de selam durmuş asker kıyafetiyle. Tanesi 1 liradan satılıyor.
   </p>
   <p>
    9-İkinci el ve ucuz kitap… Bugün bir kitabevine vereceğiniz paranın yarısıyla kitap sahibi olabilirsiniz. Festivale gelenlerin çoğunu bu grup oluşturuyor. İkinci el kitap fiyatları 3 ila 10 TL arasında değişiyor.
   </p>
   <p>
    10-Semtinizdeki, mahallenizdeki normal bir kitapçıda bulamayacağınız eski harfle basılmış yazmalar, tarihî evraklar, haritalar, film afişleri, hepsi bu festivalde.
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-39572-sahaf-festivaline-gitmek-icin-10-sebep.html), [web.archive.org (arşiv bağlantısı)](http://web.archive.org/web/20141014111613/http://www.aksiyon.com.tr:80/aksiyon/haber-39572-sahaf-festivaline-gitmek-icin-10-sebep.html)
