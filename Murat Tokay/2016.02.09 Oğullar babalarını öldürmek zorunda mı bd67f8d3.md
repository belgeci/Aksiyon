# Oğullar babalarını öldürmek zorunda mı?

*Murat Tokay 2016.02.09*

<div class="pNewsDetailMainContent ctx_content" itemprop="articleBody">
 <p>
  "Kırmızı Saçlı Kadın" Orhan pamuk'un en kolay okunan romanı; ama en iyi romanı değil.
 </p>
 <p>
  Orhan Pamuk’un yeni romanını okumaya başlarken bir çırpıda bitireceğimi sanmıyordum. 195 sayfalık kitabı (diğer romanlarına göre kısa) iki oturuşta, altını çizerek ve notlar çıkararak okudum. Piyasaya salı günü çıkan romana dair bu yazıyı çarşamba gecesi sıcağı sıcağına kaleme aldığımı düşünürsek, -röportaj dışında medyada kitap hakkında henüz bir değerlendirme, eleştiri, tanıtım yazısı yer almamıştı.- “Kırmızı Saçlı Kadın”ı olay örgüsü karmaşık olmayan, kolay okunan, akıcı bir kitap sayabiliriz. Bunu bir başarı olarak Orhan Pamuk’un hanesine yazsak da roman bittiğinde bir hayal kırıklığı yaşadığımı da itiraf etmeliyim.
 </p>
 <p>
  ‘Neden hayal kırıklığı?’ sorusuna uzun cevaplar verilebilir ama kısaca şöyle diyebiliriz: Pamuk’un romanlarında karşılaşmaya alışık olduğumuz tema olan baba-oğul ilişkisi/ilişkisizliğinin yeniden karşımıza çıkması (‘Otoriteyi’ temsil eden baba imgesinin yeni olmadığını, Yakup Kadri’den Tanpınar’a, Oğuz Atay’dan Orhan Kemal’e Türk edebiyatında birçok iyi örneğinin olduğunu belirtelim). Gerek baba-oğul, gerekse Doğu-Batı meselesine hazır kalıplarla, şablonla bakması. Pamuk, psikolojik çözümlemelerde Freud’a ve Joung’un ‘arketip’lerine müracaat ediyor (Mitler ve efsaneler kolektif bir bilinçaltının ürünüdür. Toplumların ortak mirasıdır. Coğrafya kaderdir ve kimse kaderinden kaçamaz). Kitabın Yeşilçam filmlerini andıran bir melodram havası var ve ortalarında romanın nereye evrileceğini ve kahramanları nasıl bir sonun beklediğini de kestirebiliyorsunuz.
 </p>
 <p>
  “Aslında yazar olmak istiyordum.” Bu cümleyle başlıyor Kırmızı Saçlı Kadın. Roman kahramanı “küçük bey” Cem, 45 yaşında jeoloji mühendisi ve müteahhittir. Lise yıllarında babası, Cem’i ve annesini terk etmiştir. Baba şefkatinden uzakta büyüyen Cem’in “babasızlığı” bir sorun olarak karşımıza çıkar. Hikâye, 1985’te henüz bir lise talebesiyken bir kuyu ustasının (Orhan Pamuk ‘kuyucu ustası’ demeyi tercih ediyor!) yanında çırak olarak işe başlayan Cem’in yaşadıklarıyla açılıyor. Sayfanın ilerleyen bölümlerinde Batı’nın ve Doğu’nun iki efsanesi Sophokles’in Kral Oidipus (babayı öldürmek) ile Firdevsi’nin “Rüstem ve Sührab”ıyla (oğulu öldürmek) karşılaşırız. Roman Cem’in Kırmızı Saçlı Kadın’la yaşadıklarını hikâye ederken bir taraftan da babalar ve oğullar ‘otoriterlik’ ve birey olma konularını tartışıyor.
 </p>
 <p>
  Sonuç olarak Kırmızı Saçlı Kadın belki Orhan Pamuk’un en çok okunan eseri olarak kayıtlara geçecek ama “en iyi romanları” sıralamasına giremeyecek bir kitap.
 </p>
</div>


Kaynak: [www.aksiyon.com.tr](http://www.aksiyon.com.tr/kultur-sanat/ogullar-babalarini-oldurmek-zorunda-mi_553837), [web.archive.org (arşiv bağlantısı)](http://web.archive.org/web/20160210110838/http://www.aksiyon.com.tr/kultur-sanat/ogullar-babalarini-oldurmek-zorunda-mi_553837)
