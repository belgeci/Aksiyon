# Kayısının da festivalin de tadı yoktu

*Murat Tokay 2014.12.02*

<div class="pNewsDetailMainContent" itemprop="articleBody">
 <p>
  Beşinci senesini doldurarak gelecek adına umut veren Malatya Uluslararası Film Festivali, bu yıl vasat filmlerin çok olduğu bir seçkiyle seyirci karşısına çıktı.
 </p>
 <p>
  . Malatya Uluslararası Film Festi-vali’nde (21-27 Kasım) ulusal uzun metrajda yarışacak filmler açıklandığında az çok ödül alacaklar belliydi. Adana Altın Koza ve Antalya Altın Portakal’da ödülle dönmüş filmler bu festivalin de favorisiydi. Dokuz filmden dördü ilk kez yarışıyordu: İçimdeki İnsan (Aydın Sayman), Karınca Kapanı (Nuri Fırat Tanış), Kırlangıçlar Susamışsa (Muhammet Çakıral) ve Netekim Karakolu (Yasin Korkmaz). Diğer filmler Altın Koza’da “en iyi film” seçilen Toz Ruhu (Nesimi Yetik), Antalya’da “En İyi İlk Film Ödülü” alan Annemin Şarkısı (Erol Mintaş),  yine “En İyi Senaryo” ödüllü Balık (Derviş Zaim), Beni Sen Anlat (Mahur Özmen) ve “Gittiler: Sair ve Meçhul” (Kenan Korkmaz) idi.
  <br/>
  Kabul etmek gerek ki Malatya bu yıl vasat bir seçkiyle seyirci karşısına çıktı. Bu duruma yarışma takviminin sebep olduğu söylenebilir. Malatya; İstanbul, Adana, Ankara ve Antalya’dan sonraya kaldığından yapımcılar için yarışma heyecanı azalıyor diyebiliriz. Diğer festivallere kabul edilmemiş yahut başvursa bile seçilmeyecek filmler Malatya’da yarışıyor. Kötü seçkiyi sadece takvime bağlamak da doğru olmaz. Maalesef son yıllarda Türk sinemasında yapılan iyi film sayısı az. Benzer bir tablo  Altın Koza’da da ortaya çıkmıştı, yarışan kötü filmlerin sayısı daha fazlaydı. Malatya’da ilk kez izlediğimiz dört film de Türk sineması adına umut verici değildi.
  <br/>
  Geçmiş yıllarda Malatya yabancı film seçkisi ile öne çıkan bir festivaldi. Bu yıl Leviathan, Miss Julie, Arayış gibi filmleri saymazsak bu seçki de zayıftı. ‘Ünlü’ konuk tercihleri de tartışmalıydı. Türkmen sinemasını dünyaya tanıtan Hocakulu Narlıyev tercihi isabetli sayılabilir, fakat onda da çeviri faciası yaşandı. Aynı kriz, Nastassja Kinski’nin basın toplantısında tekrar etti. Yaklaşık 25 yıldır sönük bir yıldız olan Kinski’nin “onur konuğu” seçilmesini isabetli bulmak da pek mümkün değildi.
  <br/>
  Festivalin beşinci yılına girmesi sevindirici ama yoluna duraksamadan devam edebilmesi için kaliteyi yükseltmesi gerekiyor. Malatya seyircisi için de birkaç söz etmek şart. Annemin Şarkısı’nı saymazsak filmlerin çoğunda salonlar boştu. Kimi salonlarda yabancı filmler 7-8 kişiye oynatıldı. Bu izleyicilerin yarısı da İstanbul’dan gelmiş gazetecilerdi. Bir üniversite şehri olan Malatya’nın bu seyirci sorununa da çözüm bulması festivalin geleceği açısından hayati önemde. Malatya halkının gündemine -Malatya Park AVM’deki Selda Alkor ve İzzet Günay’ın katıldıkları “minder sohbetleri”ni saymazsak- hiç giremedi festival. Şehirde, pazarda gündem bu yıl kaysının yanması, yani kayısı rekoltesinin düşüklüğü. Şehir gezimizde sıkça şu serzenişi duyduk: “Bu yıl 30 Mart’ta seçim günü ağaçları don vurdu, kayısılar yandı.” Hâl böyle olunca gün kurusu tabir edilen 1. kalite kayısının geçen yıl bu vakitler 10-15 TL olan kilo fiyatı şimdilerde 30-35 TL arasında değişiyor.
  <br/>
  Kayısıdan sonra şehrin ikinci bir markası olma yolunda önemli bir mesafe kaydeden film festivali hem Türk sineması hem de Malatya için önemli. Umarım eksiklikleri gidererek çıtayı yükseltir ve yoluna devam eder.
 </p>
 <p>
  <strong>
   En İyi Film Ödülü Toz Ruhu’na
  </strong>
 </p>
 <p>
  Altın Koza’dan sonra Malatya’da da En İyi Film Ödülü, Nesimi Yetik’in Toz Ruhu’nun oldu. En İyi Erkek Oyuncu Ödülü, Toz Ruhu’ndaki rolü ile Tansu Biçer’e verildi. Sanatçı, Altın Koza’da da aynı dalda ödülün sahibi olmuştu.  En İyi Kadın Oyuncu Ödülü iki oyuncuya gitti: “Karınca Kapanı” filmindeki rolüyle Neslihan Yeldan ve “Beni Sen Anlat” filmindeki rolüyle de Nazlıcan Tuncalı.  En İyi Senaryo Ödülü, Annemin Şarkısı’na; Fahri Kayhan Müzik Ödülü ise “Balık” filmiyle Marios Takoushis’e verildi.  Malatyalı usta oyuncu Kemal Sunal anısına düzenlenen Kemal Sunal Halk Ödülü, “Gittiler: Sair ve Meçhul” filminin oldu.  SİYAD Ödülü, Balık ve Annemin Şarkısı filmlerine paylaştırıldı.  SİYAD Jüri Özel Ödülü, İçimdeki İnsan’a verildi.
  <br/>
 </p>
</div>


Kaynak: [www.aksiyon.com.tr](http://www.aksiyon.com.tr:80/kultur-sanat/kayisinin-da-festivalin-de-tadi-yoktu_540110), [web.archive.org (arşiv bağlantısı)](http://web.archive.org/web/20150102074407/http://www.aksiyon.com.tr:80/kultur-sanat/kayisinin-da-festivalin-de-tadi-yoktu_540110)
