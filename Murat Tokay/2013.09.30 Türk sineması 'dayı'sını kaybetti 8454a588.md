# Türk sineması ‘dayı’sını kaybetti

*Murat Tokay 2013.09.30*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Tuncel Kurtiz’in ölümüyle aslında bir usta oyuncuyu değil, bir ‘yaşam bilgesi’ni kaybettik. Ömrünü tiyatro ve sinemaya adamış sanatçıyı genç nesil son yıllarda oynadığı dizilerden tanıyordu.
  </font>
 </div>
 <div id="newsText">
  <font class="detail-text">
   <p>
    Ölüm, habersiz, aniden ve ‘zamansız’ geliyor. Zamansız değil elbet; günü, vakti, saati dolunca her insan bu dünyadan göçüyor. Çünkü ‘hepimiz ölecek yaştayız’ ama geride kalanlar için ‘her ölüm erken’ ve vakitsiz. Tuncel Kurtiz’in ölüm haberini cuma koşturmacası, trafiği içinde aldık. İnanmakta zorlandık. Ajanslara düşen kısa haberde “Türk tiyatrosu ve sinemasının duayen isimlerinden Tuncel Kurtiz (77) hayatını kaybetti. Kurtiz, daha önce kalp krizi geçirmiş ve bypass ameliyatı olmuştu. Sabah yürüyüş yapmak için Etiller’deki evinden çıkan ünlü oyuncu, bir süre spor yaptıktan sonra evine döndü. Kahvaltı masasına oturduğu sırada fenalaşarak yere düşen oyuncuyu eşi buldu. Menend Kurtiz’in çığlıklarını duyan apartman görevlisi, ünlü oyuncunun öldüğünü anlayınca polis çağırdı.” deniyordu. Aynı şaşkınlığı Mehmet Ali Birand’ın ölüm haberinde de yaşamıştık. Ekrandan her gün evimize misafir olan ünlü yakınlarımızın ölümü -medyatik ölümler- daha çok ilgilendiriyor ve daha çok üzüyor bizi.
    <p>
     Kurtiz’in ölümüyle aslında bir usta oyuncuyu değil, bir ‘yaşam bilgesi’ni kaybettik. Belki de bu kadar çok şaşırmamızın bir sebebi de bu. “Hayatı yaşamak lazım. ‘Ne olacak acaba yarın?’ diye düşünmeden... Tolstoy’u, Dostoyevski’yi okumak lazım;  Orhan Veli’yi, Sait Faik’i bilmek lazım; Hacı Arif’i tanımak, Itri’yi bilmek gerek. Bunlarla yaşadıkça hayatın zenginleşir ve zaten sen kendi hayatını kurarsın o zaman.” diyen bu bilge ses sustu.
     <p>
      Yıllarını tiyatro ve sinemaya vermiş, birçok belgesel seslendirmiş olsa da geniş kitlelerle buluşması diziler yoluyla oldu Kurtiz’in. 2003 yılında ‘Alacakaranlık’, 2006’da ise Hacı adlı dizilerde rol alan Kurtiz, özellikle 2007 yılında yayımlanan ‘Asi’ ve 2009’da başlayan ‘Ezel’ adlı dizilerle popülaritesini büyük oranda artırdı. ‘Ezel’de canlandırdığı ‘Ramiz Dayı’ karakteri o kadar fazla sevildi ki, adına fan kulüpleri kuruldu, filmde seslendirdiği replikler, okuduğu şiirler dillerden düşmez oldu. Tuncel Kurtiz, en son Muhteşem Yüzyıl dizisinde Ebu Suud rolüyle yer alıyordu.
      <p>
       Kurtiz’in biyografisine baktığımızda onu Yılmaz Güney’in ‘Sürü’, ‘Umut’ ve ‘Duvar’ gibi efsanevi filmlerinde oyuncu olarak görüyoruz. Kurtiz, ilk olarak 1958 yılında, Haldun Dormen Tiyatrosu’nda sahneye çıktı. ‘Şeyh Bedrettin Destanı’, ‘Keşanlı Ali Destanı’, ‘Devr-i Süleyman’ gibi birçok tiyatro oyununda rol aldı. İlk filmini 1964 yılında Orhan Günşiray’ın keşfiyle çekti. Yeşilçam’ın altın dönemini yaşadığı 60’lı yıllarda peş peşe onlarca filmde oynayan Kurtiz, 70’li yıllarda, sosyal içerikli filmlerde rol aldı. Japonya’dan İsviçre’ye ömrünün 20 yılını yurtdışında tiyatro ve sinema yaparak geçirdi. Sanat hayatı boyunca birçok ödüle layık görüldü (Altın Portakal, Gümüş Ayı ve Altın Böcek).
       <p>
        Televiyon ona  pek de istemediği popülerliği kazandırdı. Rol aldığı bütün dizilerde usta oyunculuğuyla can verdiği karakterler hep konuşuldu. Hacı dizisinde oynarken “Hacı Dayı” dediler, Ezel’de ise “Ramiz Dayı”. Bundan rahatsızlığını söyleşilerde hep dile getirdi. Aksiyon’da yayımlanan röportajında Muhsin Öztürk’e bu durumdan şikâyet ediyordu: “Herkes ‘Hacı Dayı’ diyor. Maalesef garip bir televizyon kültürü oluştu. Herkes orada olanları gerçek sanmaya başladı. Ben Tuncel Kurtiz’im, aktörüm.” Yakınlarda yapılan bir söyleşide bir inkisarını daha dile getiriyordu: “Ramiz Dayı’nın bir sene sonra unutulacağı belli ama Umut kalacaktır, Sürü kalacaktır, daha bir sürü filmlerim, oyunlarım var, birileri onları seyredecektir. Benim şiir okumamdan bahsediyorlar mesela... Şeyh Bedrettin Destanı isimli şiir albümüm var, kimsenin haberi yok!”
        <p>
         Marksist kimliğini hiç saklamayan Kurtiz, İslam felsefesine olan ilgisiyle;  İbn-i Rüşd ve ibn-i Arabi tutkusuyla da biliniyordu. Kurtiz son yıllarında iş dışında vaktinin çoğunu Kaz Dağları’nın bir köyünde geçiriyordu.
         <p>
         </p>
        </p>
       </p>
      </p>
     </p>
    </p>
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=80423EB90ABD75AC2CE4843288524286?newsId=36679), [web.archive.org (arşiv bağlantısı)](http://web.archive.org/web/20140917224210/http://www.aksiyon.com.tr:80/aksiyon/newsDetail_getNewsById.action;jsessionid=80423EB90ABD75AC2CE4843288524286?newsId=36679)
