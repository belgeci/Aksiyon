# Güzden yapılma bir kanaviçe

*Murat Tokay 2016.02.16*

<div class="pNewsDetailMainContent ctx_content" itemprop="articleBody">
 <p>
  Seval Karadeniz, ilk şiir kitabı “Kanaviçe”de kendi sesini arayan bir şair olarak karşımıza çıkıyor. Aşkların ve acıların izinde bir yolculuğu yazıyor.
 </p>
 <p>
  İlk kitap, ilk göz ağrısıdır. Tarifsiz bir heyecandır ve unutulmaz. Kitabı yayımlanan yazar bir çığlık atmış, bir mektup yollamıştır. Sesi duyulsun ister, mektubuna cevap bekler. Harfler, kelimeler, cümleler kolaylıkla yan yana gelmemiştir. O sayfalarda ucu yanmış uykular, uykusuz geceler vardır; yalnızlık saatleri... Dünyayla araya konulan mesafeyi sezersiniz. Yazı -şiir- biraz da bunu gerektirir.
 </p>
 <p>
  Kanaviçe, Seval Karadeniz’in ilk  şiir kitabı. Ürünlerini Türk Edebiyatı, Kaşgar, Akatalpa gibi dergilerde yayımlayan Karadeniz, 1978 doğumlu. Türk Dili ve Edebiyatı öğretmenliği yapıyor. İlk şiirlerini 2000’li yıllarda yayımladığını düşünürsek geç kalınmış bir kitap diyebiliriz Kanaviçe için. Kitapta 34 şiir yer alıyor. Şiirleri okumaya durduğumuzda seslerin birbirine karıştığı -ama kakofoni değil- şiirler toplamıyla karşılaşıyoruz. Kitapta yer alan şiirler 15 yılı aşkın bir zamanın verimi. Hangi şiirler ilk dönemine ait, onu bilemiyoruz (Keşke her şiirin altında, yazıldığı tarih yer alsaydı).
 </p>
 <p>
  Şiirlerde baskın ses olarak eski şiirin rüzgârını duyarız. Seval Karadeniz, şiirini bir geleneğe yaslar. Nedim, Şeyh Galip, Necatigil, Hilmi Yavuz çizgisidir bu. “Her fotoğrafın arabında saklı(dır) hikâyesi.” Şiirlerin hikâyesi ise “epeski hüzünlerde”, “gamlı bahçelerde” “derin gecelerde” ve “kırık hayatlar”dadır. Şair, cümle aşkların ve acıların üstünden geçerek söyler şiirini: “Neden pavese’nin ışıklar altında/acı çeken bitkisi gibiyiz/kırık hayatlar’dan dönerken”.
 </p>
 <p>
  Şiirlerde mevsim güz’dür. “Kırılgan kimsesizlikler”, “kalbini yas bürümüş hatıra”lar hüzünle gülümser sayfalarda. “Sevincin ipi kısadır” hep. “Kalbim şimdi acılarla yamalı uçurtma” der şair. Çıtkırıldımdır: “Durup ince şeyleri anlamaktan/öyle incelmişti ki/çııııt kırıldı”. Seval Karadeniz’in Kanaviçe’si lirik söyleyişiyle öne çıkan, sıkı şiirlere yer veren bir kitap.
 </p>
 <p>
  Bu kitabı bir şairin doğumu sayarsak belki de bundan sonra daha çok edebiyat-şiir dergilerinde ürünlerini yayımlaması gerekiyor. Bu onun hem kendi sesini bulmasını sağlayacak hem de onu şiirin içinde tutacaktır.
 </p>
 <p>
  <br>
   <span>
    KANAVİÇE
   </span>
  </br>
 </p>
 <p>
  <span>
   açılınca bohça
   <br>
    sızlar sandık
    <br>
     çatlar sedef tohumda hatıra
     <br>
      rutubet yüzlü nakışlar
      <br/>
      sitem gizli torunlara
      <br/>
      bir kesik zarfta eski yazı
      <br/>
      kanatır kalbi
      <br/>
      naftalin yataklarda
      <br/>
      göğsü kir ve kırk yama
     </br>
    </br>
   </br>
  </span>
 </p>
</div>


Kaynak: [www.aksiyon.com.tr](http://www.aksiyon.com.tr/kultur-sanat/guzden-yapilma-bir-kanavice_553897), [web.archive.org (arşiv bağlantısı)](http://web.archive.org/web/20160217092821/http://www.aksiyon.com.tr/kultur-sanat/guzden-yapilma-bir-kanavice_553897)
