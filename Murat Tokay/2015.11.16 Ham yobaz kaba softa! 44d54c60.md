# Ham yobaz kaba softa!

*Murat Tokay 2015.11.16*

<div class="pNewsDetailMainContent ctx_content" itemprop="articleBody">
 <p>
  Türkiye, son üç yılda sadece hukuk ve adalet duygusunu değil, inceliklerini de yitirdi. Ekrem Dumanlı, bu yaşananları “yobazlık” perspektifinde ele alıyor.
 </p>
 <p>
  Necip Fazıl’ın sıkça kullandığı bir tabir “Ham yobaz, kaba softa”. Konuşmalarında ve yazılarında yobazın tipolojisini şöyle çizer büyük şair: “Yobazda eksik olan vecd, aşk, meçhule hürmet, nefsinden şüphe, nefsini muhasebe faziletidir. Yobaz, yolunda olduğunu sandığı Kâinatın Efendisi’nin ‘Müjdeleyiniz, soğutmayınız; sevindiriniz, korkutmayınız’ şeklinde özleştirilmesi mümkün fermanına rağmen, yolu tersinden takip etmiş ve en büyük felaket olarak, tersinden ibaret küfür yobazlarına, İslâm’ı kendisinde zannettirmek gibi bir hedef seçmiştir.”
 </p>
 <p>
  Bu girişten sonra sözü Ekrem Dumanlı’nın yeni kitabı “Yobazlaşma”ya getirebiliriz. ‘Kapımıza Dayanan Tehlike’ üst başlığıyla yayımlanan kitapta Dumanlı, son üç yıldır yaşadığımız süreçte varılan noktayı özetlemek için “Yobazlaşma” kavramını/kelimesini seçiyor, teşhiste bulunuyor. Türkiye’nin hızla savrulduğu fanatizmi, hoşgörüsüzlüğü, tahammülsüzlüğü, sathiliği farklı veçheleriyle örneklendirerek anlatıyor.
 </p>
 <p>
  Kitap, Zaman’da son bir yıl içinde kaleme alınmış yazılardan seçki. Radikalizm Kapımıza Dayanınca, Adaletten Ayrılınca, Dava Düşüncesinden Kopunca, Hukuk Askıya Alınınca ve Medya Görevini Yapmayınca, kitaptaki bölüm başlıkları. Kitapta Dumanlı bugün yaşanan yobazlığı tarihsel bir perspektifte ele alıp Hakem Olayı, Hz. Ali’nin şehit edilmesi ve Kerbela Vakası gibi İslam tarihinden misallerin günümüze yansımalarını açık bir dille ortaya koyuyor. Dumanlı’ya göre yobaz, tarihin bütün dönemlerinde benzer davranışlarla ortaya çıkıyor. Gücün yanında yer alıyor, korkunun uzağında bulunmaya gayret ediyor ve değerlendirilebilir zaaflar üzerinden taltif edildiğinde sadık bir nefer hâline getirilebiliyor. Bilgi kirliliğiyle, yalanla ve iftiralarla sonuca ulaşmak adına bütün kötülük kanallarını kullanırken “çapsızlığıyla” da güzelin ve doğrunun inşa serüveninde kalıcı hasarlar bırakan felaketlere yol açabiliyor.
 </p>
 <p>
  Ekrem Dumanlı sadece teşhiste bulunmakla kalmıyor, çağrıda da bulunuyor. Hâkimlere, savcılara, iktidara, medyaya, “ülkenin güzel insanları”na sesleniyor: “Zulüm ancak Firavunların, Nemrutların, Yezidlerin yapacağı iştir. Ve inanın ki zulme razı olan, zalimden geri değildir.” Dumanlı, Hizmet Hareketi’ne karşı yürütülen şeytanlaştırma projesinin “yobazlaşma” perspektifinden okumasını yaparak tarihe not düşüyor.
 </p>
</div>


Kaynak: [www.aksiyon.com.tr](http://www.aksiyon.com.tr/kultur-sanat/ham-yobaz-kaba-softa_552991), [web.archive.org (arşiv bağlantısı)](http://web.archive.org/web/20151118153231/http://www.aksiyon.com.tr/kultur-sanat/ham-yobaz-kaba-softa_552991)
