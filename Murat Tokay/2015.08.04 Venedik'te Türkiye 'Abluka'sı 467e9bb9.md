# Venedik'te Türkiye 'Abluka'sı

*Murat Tokay 2015.08.04*

<div class="pNewsDetailMainContent" itemprop="articleBody">
 <p>
  Önümüzdeki ay Venedik’te Türkiye ‘abluka’sı var. Senem Tüzen, Orhan Pamuk ve Nuri Bilge Ceylan’la birlikte Türkiye’den bir isim daha Venedik yolcusu. İlk filmi ‘Tepenin Ardı’ ile yurtiçi ve yurtdışında birçok festivalden ödül alan yönetmen Emin Alper, ikinci filmiyle 72. Venedik Film Festivali’nde yarışacak. Abluka adlı politik film, festivalin ana yarışma bölümünde büyük ödül Altın Aslan için ‘ter dökecek’.
 </p>
 <p>
  2-12 Eylül arasında düzenlenecek Venedik Film Festivali’ne katılan Abluka, şiddet ortamında ayakta kalmaya çalışan iki kardeşin hikâyesini konu alıyor. Başrollerde Mehmet Özgür ve Berkay Ateş yer alırken, Tülin Özen, Müfit Kayacan ve Ozan Akbaba da yardımcı rollerde onlara eşlik ediyor. Nuri Bilge Ceylan’ın da yer aldığı ana yarışmanın jüri başkanı Meksikalı yönetmen Alfonso Cuaron. 21 film arasında Aleksandr Sokurov, Jerzy Skolimowski, Tom Hooper, Cary Fukunaga, Charlie Kaufman, Atom Egoyan ve Amos Gitai gibi yönetmenlerin son filmleri de var. Venedik Film Festivali’nde geçen yıl genç yönetmen Kaan Müjdeci, ilk filmi Sivas ile Altın Aslan için yarışmış ve Jüri Özel Ödülü kazanmıştı. Bu yıl festivalde genç yönetmen Senem Tüzen’in ilk uzun metraj filmi ‘Ana Yurdu’, festivalin Eleştirmenler Haftası bölümünde dünya prömiyeri yapacak. Ayrıca Orhan Pamuk’un aynı adlı romanındaki karakterlerin kişisel eşyalarından oluşan Masumiyet Müzesi de Venedik’te olacak. 2012’de açılan Masumiyet Müzesi’nden yola çıkan ve yönetmenliğini İngiliz belgesel yönetmeni Grant Gee’nin yaptığı Hatıraların Masumiyeti (The Innocence of Memories) adlı film, festivalin Venedik Günleri bölümünde özel bir gösterimle yer alacak.
 </p>
</div>


Kaynak: [www.aksiyon.com.tr](http://www.aksiyon.com.tr:80/kultur-sanat/venedikte-turkiye-ablukasi_551837), [web.archive.org (arşiv bağlantısı)](http://web.archive.org/web/20150902232948/http://www.aksiyon.com.tr:80/kultur-sanat/venedikte-turkiye-ablukasi_551837)
