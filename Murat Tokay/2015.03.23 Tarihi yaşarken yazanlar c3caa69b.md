# Tarihi yaşarken yazanlar

*Murat Tokay 2015.03.23*

<div class="pNewsDetailMainContent" itemprop="articleBody">
 <p>
  Bir tarihin içinden geçiyoruz. Bugün yaşananları analiz edip fotoğrafını çeken kitap çalışmaları ayrı bir değer taşıyor. Geçen günlerde yayımlanan ve “biz”den üç yazarın imzasını taşıyan üç kitap tarihe bir vesika bırakıyor.
 </p>
 <p>
  Ülke olarak  “ilginç zamanlar”dan geçiyoruz. Türkiye, yakın döneminde benzeri görülmemiş bir kutuplaşmayı, parçalanmayı yaşıyor. Sokağın, kahvehanenin, sohbet meclislerinin gündeminde hep siyaset ve siyasiler var. Başta AKP-Cemaat kavgası olarak kamuoyuna yansıyan ama zamanla muhalif sesleri susturma, yolsuzluğu, hırsızlığı örtme girişimleri olduğu anlaşılan düzenlemeler ve operasyonlar sıcaklığını hâlâ koruyor. İktidarın ve yandaşlarının saltanatını sürdürdüğü bir tarihi yaşıyoruz. “İçinden geçmekte olduğumuz bu hassas dönem” diskuru sanırım tam da bu günlere işaret ediyor.
 </p>
 <p>
  Peki, bu dönemi tarih nasıl yazacak? Olan bitenin AK mı kara mı olduğu belki sular çekilince daha net ortaya çıkacak ama bugün yaşananları analiz edip fotoğrafını çeken kitap çalışmaları ayrı bir değer taşıyor. Geçen günlerde yayımlanan “biz”den üç yazarın imzasını taşıyan üç kitap çalışması da tarihe vesika bırakıyor. Belki de bu tür çabaların ileriki zamanlarda önemi daha da anlaşılacak.
 </p>
 <p>
  Biz’den üç yazar dedik çünkü Bünyamin Köseli ve Mesut Çevikalp Aksiyon okurlarının haber ve yorumlarından aşina olduğu isimler. Emre Soncan ise Zaman’ın Ankara muhabirlerinden. Başarılı bir gazeteci.  Muhsin Yazıcıoğlu’nu anlatan “Keş Dağı’nda Bir Alperen” kitabından da tanıyoruz.
 </p>
 <p>
  <strong>
   Türkiye sizinle gurur duyuyor
  </strong>
 </p>
 <p>
  <img alt="" src="http://web.archive.org/web/20150328035134im_/http://medya.aksiyon.com.tr//aksiyon/2015/03/24/566699.jpg "/>
  Mesut Çevikalp imzalı Barış Okulları (Zaman Kitap, 287 sayfa) isimli kitap hafıza tazeliyor. Türk okulları nasıl, hangi şartlarda kuruldu? Kimler emek verdi. Okullar kısa sürede nasıl dünyaya yayıldı? Niçin çok sevildi? Birçok sorunun cevabını buluyoruz.  Bugün Türk okulları etrafında koparılmaya çalışılan fırtınayı, kara propagandayı hatırladığımızda Çevikalp’ın çalışmasını bir hakkın teslimi olarak okuyabiliriz.Kitabın arka kapağında Türk okullarının açılmasını teşvik eden M.Fethullah Gülen Hocaefendi’nin şu sözleri bu kirli gündemde olan biteni çok güzel özetliyor; kitabın da anahtarı hükmünde:
 </p>
 <p>
  “Dünyanın dört bir bucağından gelen gammazlama gayretlerini duydukça iki büklüm oluyor, Cenab-ı Hakk’a sığınıyorum. Maalesef tahribat arzusu insaf sınırlarını zorluyor. Bu müesseseler Anadolu insanının büyük fedakârlıklarıyla kuruldu. Türkiye’den hemen herkes o okulları gördü. Sağcısı, solcusu, ulusalcısı, dindarı, ateisti… AK Partilisi, CHP’lisi, MHP’lisi, BBP’lisi, Saadet Partilisi, BDP’lisi… Toplumu oluşturan hemen herkes. Bir kişi duymadım ki çıksın ‘bu okullar zararlıdır’ desin, kapatalım desin. Ne akli ne siyasi hiçbir kriterle ve argümanla bu okullara karşı olmak mümkün değil.”
 </p>
 <p>
  Mesut Çevikalp 160’dan fazla ülkede açılan Türk okullarının felsefesini ortaya koyuyor. Sevgi, fedakârlık, çile, hicret… Bugün Türk okullarını kapatmaya çalışanların lügatinde olmayan bu kelimelerinin anlamını hayatlarıyla ortaya koyan insanların hikâyesine götürüyor bizi. Güney Afrika’dan Somali’ye, Vietnam’dan Nahçivan’a, Papua Yeni Gine’den Avustralya’ya bir dünya turuna çıkarıyor. Adanmış öğretmenlerin ilk durağı Nahçivan’ı, Everest’i aşan Ferhat’ları, okulların görünen ve görünmeyen kahramanlarını tanıtıyor.Kitabı okuyup bitirdiğimizde Türkiye insanının gururu bu okulların mimarlarına bir kez daha hayranlık duyuyor; güneşin balçıkla sıvanamayacağına yeniden iman ediyoruz. Kervan yürüyor.
 </p>
 <p>
  <strong>
   “Ben militanken…”
  </strong>
 </p>
 <p>
  <img alt="" src="http://web.archive.org/web/20150328035134im_/http://medya.aksiyon.com.tr//aksiyon/2015/03/24/566700.jpg "/>
  Çelik Kapıların Ardındaki Örgüt: DHKP-C (Ufuk Yayınları, 248 sayfa) -ileride daha başka başka kitaplarını okumayı umduğum- Bünyamin Köseli’nin ilk kitap çalışması. Kitap uzun yıllardır gündemimizde olan bir örgütün fotoğrafını çekiyor; onu anlamaya çalışıyor, anlatmaya... Örgütün kanlı eylemleri kadar, Türkiye’nin sosyalist sol tarihi içinde bir yeri var. Bu tür çalışmalar genelde “sol” kimlik taşıyan araştırmacılar, yazarlar tarafından kaleme alınır.
 </p>
 <p>
  Bünyamin Köseli zor bir işe talip oluyor;  üzerinde çalıştığı örgüt, silahlı bir terör örgütü, riskli bir saha…  Soğukkanlı bir dil tutturup “bir akademisyen titizliği” ile mayınlı sahadan başarıyla çıkmayı başarıyor. Önsözde yer alan şu ifadeler nasıl bir üslup tutturulduğu konusunda ipucu veriyor:“DHPK-C’ye salt ‘terör örgütü’ şeklinde yaklaşmadım. Örgütsel yapıyı ortaya çıkaran sosyo-ekonomik sebepler üzerine yoğunlaştım. Kültürel dinamiklerin etkisini irdeledim. En küçük bir bilgiyi teyit etmek için yüzlerce kilometre yol yaptığım zamanlar oldu.”
 </p>
 <p>
  Kitap büyük bir emeğin ve tecessüsün ürünü. İki bölümden oluşuyor. İlk kısımda THPK-C çizgisinden günümüze kadar olan tarihsel süreç anlatılıyor. Bu bölümde Mayir Çayan’dan Dursun Karataş’a, Dev Sol’dan Derin Sol’a birçok isim, birçok örgüt dünü bugünüyle anlatılıyor. Sıkı bir arşiv taraması ve okuma var bu bölümde. DHKP-C’ye nasıl gelindi, nasıl bir tarih yaşandı öğreniyoruz. Ortalıkta dolaşan birçok yanlış bilgi de tashih ediliyor. Bu bilgilerden biri Dev-Sol’un kurucularının Alevi ve Kürt  olduğu bilgisi. Oysa gerçeğin öyle olmadığını yazar ortaya koyuyor. Haklı bir yorumu da var; “Bu durum Alevi ve Kürt vatandaşlara duyulan önyargının bir dışavurumuydu. Bir kişinin örgütçü olması için Kürt ve Alevi olması yeterdi.”
 </p>
 <p>
  Kitabın ikinci bölümü bir araştırmacı gazetecilik ürünü, saha çalışması. Yaklaşık beş yıldır sol örgütler üzerine haberlerini okuduğumuz Bünyamin Köseli ustalığını burada gösteriyor. “Ben Militanken…” başlığını taşıyan sayfalarda DHKP-C’lilerle yapılmış görüşmelere, yorumlara, izlenimlere yer veriliyor. ‘Bir genç neden canlı bomba olmak ister, neden silahlı bir örgüte katılır, motivasyonunu nerden alır?’ gibi sorular birinci ağızlardan cevaplanıyor. Türkiye’deki sosyal adaletsizlik duygusunun sol örgütleri nasıl ayakta tuttuğu çarpıcı bir şekilde ortaya konuyor.
 </p>
 <p>
  <strong>
   Köşk’te sis perdesi aralanıyor!
  </strong>
 </p>
 <p>
  <img alt="" src="http://web.archive.org/web/20150328035134im_/http://medya.aksiyon.com.tr//aksiyon/2015/03/24/566701.jpg "/>
  Emre Soncan’ın yeni kitabı Araf’ta 7 Yıl (Elhamra Yayınları, 302 sayfa) Abdullah Gül’ün Köşk’te geçirdiği Cumhurbaşkanı yıllarını anlatıyor. Aslında Gül, Çankaya Köşkü’ne “vesayetle mücadele eden bir demokrasi kahramanı olarak” çıkmıştı kötü bir finalle noktaladı Köşk günlerini.  17 Aralık sürecinden sonra onayladığı antidemokratik yasalarla Soncan’ın ifadesiyle “Abdül Gül efsanesini bitirdi.”
 </p>
 <p>
  Emre Soncan Cumhurbaşkanı muhabiri olarak Gül’ü yakından takip etmiş bir isim. Yolsuzluk ve rüşvet soruşturmasından sonra Köşk’ün kapıları yüzüne kapanınca kitapla ilgili veri toplamak zorlaşsa da o sıkı bir iş çıkarmış. Kitabın sayfalarında gezinirken bir film şeridi gibi akıyor zaman.
 </p>
 <p>
  2007 yılının 12 Nisan’ıyla başlayıp kronolojik olarak devam eden Araf’ta 7 Yıl’da yaşadığımız tarihle birlikte bilmediğimiz, ilk kez duyduğumuz birçok yeni bilgiyle de karşılaşıyoruz.
 </p>
</div>


Kaynak: [www.aksiyon.com.tr](http://www.aksiyon.com.tr:80/dosyalar/tarihi-yasarken-yazanlar_550275), [web.archive.org (arşiv bağlantısı)](http://web.archive.org/web/20150328035134/http://www.aksiyon.com.tr:80/dosyalar/tarihi-yasarken-yazanlar_550275)
