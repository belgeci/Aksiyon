# Kemalizm ve Erdoğanizm ikiz kardeş

*Murat Tokay 2015.04.28*

<div class="pNewsDetailMainContent ctx_content" itemprop="articleBody">
 <blockquote>
  <p>
   Siyaset bilimci ihsan yılmaz’a göre kemalizm takke giyerek kendini diriltti. AKP, 2011’den itibaren uyguladığı polİtikalarla “eski Türkiye”yi “yeni türkiye” diye pazarlamaya başladı.
  </p>
 </blockquote>
 <p>
  İhsan Yılmaz, bir siyaset bilimci. Doçent. Fatih Üniversitesi Öğretim Üyesi. Today’s Zaman ve Meydan gazetelerinde köşe yazıyor. İstanbul Toplum, Ekonomi ve Siyaset Araştırmaları Enstitüsü’nün başkanlığını yapıyor. Hizmet Hareketi, İslamcılık ve İslami hareketler üzerine çalışıyor. Geçen günlerde Türkiye’de din-devlet ilişkilerini ele alan “Kemalizmden Erdoğanizme” kitabı Ufuk Yayınları’nca yayımlandı. Yılmaz’la AK Parti’nin İslamcılığını, Tayyip Erdoğan’ı ve son iki yıldır yaşanan süreci konuştuk. Ona göre, Kemalizmin makbul vatandaş projesinin ülkeye maliyeti çok ağır oldu ve bu ülkenin şimdi bir başka makbul vatandaş projesini kaldıracak dermanı yok. Yine ona göre, post-Kemalist Türkiye’de AKP’nin 2011’den itibaren uygulamaya başladığı şeyler aslında ‘Yeni Türkiye’nin doğuşunu değil, ‘Eski Türkiye’nin dirilişini temsil ediyor. Kemalizm takke giyerek yeniden kendini diriltti ve Kemalizm ile Erdoğanizm ikiz kardeş.
 </p>
 <p>
  <strong>
   -Kitabınızın isminden başlayalım isterseniz. Kemalizmden Erdoğanizme... Erdoğan ve AKP, Kemalizme bir tepki olarak doğdu, yükseldi. İkisini bir tutmak çelişki değil mi?
  </strong>
  <br/>
  Aslında çok çelişki yok. İki modern ideolojinin çarpışması var. İslamcılık ve Kemalizm, devleti merkeze koyan, devlet iktidarı üzerinden toplumu şekillendirmek isteyen, kendi ideal toplum hayali üzerinden sosyal mühendislik yapmak isteyen iki ideoloji. Bunlar ikiz kardeş. Kemalizm de İslamcılık da Batı kaynaklı. Birindeki ideal toplum anlayışı İslamidir, dindarlık üzerinden kurgulanmıştır, diğeri ise sekülerdir. Ama metodolojik açıdan incelendiğinde devlete bakışları ve kendi ütopyalarında ona biçtikleri rol neredeyse aynıdır. Toplum devlet kontrolündedir, sivil topluma iyi nazarla bakılmaz, devletin âlî menfaati her şeyin üzerindedir. İdeolojik ötekileri vardır. Kendini ötekiler üzerinden tanımlar. Kemalist ideoloji kendini ben Kürt değilim, Alevi değilim, dindar değilim diye tanımlardı. İslamcı ideolojinin de ötekileri vardır.
 </p>
 <p>
  <strong>
   -AKP, Kemalizmi aşmak için siyaset üretti. Bu kez aynı tuzağa kendi düşmüş olmuyor mu?
  </strong>
  <br/>
  Kemalizm, toplumu laiklik üzerinden kutuplaştırırdı. İslamcılık ise din üzerinden kutuplaştırıyor. AKP, iktidara gelirken “Biz bu İslamcı ideolojiyi bıraktık, Millî Görüş gömleğini çıkarttık.” demişti. Avrupa Birliği’ne Hıristiyan kulübü demeyeceğiz diyerek, çoğulculuk, diyalog, daha çok demokrasi, özgürlükler diyerek iktidara geldi. 2011’e kadar bu söylemlerinden dolayı da büyük destek gördü. Gerçekten dediklerini de büyük oranda gerçekleştirdiler. 2001-2011 AKP’si temelde bir başarı hikâyesidir.
 </p>
 <p>
  <strong>
   -Peki, 2011’den sonra ne oldu?
  </strong>
  <br/>
  2001-2011 döneminin zoraki demokratlık olduğunu gördük. Bunu bugünden söylüyorum. Ortaya çıkan tabloyu okuduğumuzda bu tespiti yapıyoruz. Gücü ele geçirince dertlerinin kötü giden eski moda kamyonu elden çıkarıp yolcuların rahat edebileceği güzel bir otobüs almak olmadığını, o kamyonun şoförlüğünü ele geçirmek olduğunu gördük.
 </p>
 <p>
  <strong>
   -2011’e kadar ne beklediler? Ne değişti o tarihten sonra?
  </strong>
  <br/>
  Birkaç ana faktör var. İlki, 2010 referandumu. Bu referandum birçok açıdan travmatik kırılmaya yol açtı. Yüzde 58 diye bir şey keşfettiler. Bu onların başlarını döndürdü. Kutuplaştırıcı retorikle giderek yüzde 58 oy olabiliriz, başkanlık sistemini getirebiliriz diye düşündüler. Referandumdan sonra başkanlık lafı çok edilmeye başladı. İkincisi ise referandumla Anayasa Mahkemesi’nin yapısının değişmiş olması. Mahkeme daha demokratikleşti. Daha evvel Anayasa Mahkemesi’ne Kemalist, laikçi, Türk tanımına uyan belirli zümreden insanlar seçilebilirdi. İlk kez bu kırıldı. Parti kapatma zorlaştırıldı. İran’da yasalar vardır ama sonuçta son sözü Ayetullahlar söyler. Türkiye’nin Kemalist Ayetullahları asker ve yargı idi. Bu değişiklikle birlikte en büyük korkularını (parti kapatma) üzerlerinden attılar. Ergenekon ve Balyoz davalarıyla da darbe korkusunu savuşturdular.
 </p>
 <p>
  <strong>
   -Sizin ifadenizle Erdoğanizmin çıkış tarihi 2011 mi?
  </strong>
  <br/>
  Öyle denebilir. Yüzde 50 oyun ardından AKP’nin reformcu ve demokratikleştirici yönü giderek zayıfladı. Otoriter bir İslamcılığa doğru yol almaya başladı. Erdoğanist ideoloji İslamcılığın iktidara gelmiş hâlidir. Önceden açık bir şekilde dile getirmiyorlardı. Bugün tepeden inmeci, dışlayıcı, devletçi, özgürlüklerden daha çok yükümlülüklere ve sorumluluklara odaklı bir anlayış ortaya çıktı.
 </p>
 <p>
  <strong>
   -Aslında sanki bir koalisyon vardı 2009’a kadar. Liberaller, Kürtler, bir kısım solcular, Hizmet Hareketi… Ne oldu da AK Parti birlikte yürüdüğü bu kesimlerle yollarını ayırdı?
  </strong>
  <br/>
  AKP toplumdaki dinamizmi iyi okuyan, pragmatik bir parti. Her ay dört anket yapıyor. Şunu gördüler: Türkiye’de insanlar birincil olarak ekonomik sebeplerle oy veriyor. Sorunuza dönecek olursak, işin başında bu koalisyona ihtiyaçları vardı. Avrupa Birliği dediler, insan hakları, demokratik anayasa vesaire dediler. Ama hizmet de götürdüler. Duble yol yaptılar. Sağlık sisteminde kolaylıklar getirdiler. Ders kitaplarını öğrencilere ücretsiz ulaştırdılar. Sosyal yardım sistemini iyi kullandılar. Bunlar halka dokunan icraatlar. Bir de bu yardımları AKP’nin lütfu imiş gibi sundular. Çoğu zaman yeşil kartı ya da sosyal yardımları AKP üzerinden, yerel teşkilatlar üzerinden alabildiniz. Şimdi o koalisyonun kompozisyonu değişti. Eskiden orada anti-Kemalist destek varken onun yerine sosyal yardım alan yüzde 50  oturdu.
 </p>
 <p>
  <strong>
   -Erdoğanizm yerine Kemalist İslamcıları da kullanıyorsunuz. Nereden çıktı bu Kemalist İslamcılar?
  </strong>
  <br/>
  Üç dört yıldır bu kavramı kullanıyorum. Abant toplantısında takkeli Kemalistler demiştim. 2008’de emareleri gözükmeye başlamıştı. Mesela, A. Necdet Sezer’in çok oy alan rektörü atamamasından şikâyet ediyorlardı. Onun gibi davranmaya başladılar.
 </p>
 <p>
  <strong>
   -İslamcılar devleti tağut olarak görüyordu. Ne değişti?
  </strong>
  <br/>
  İslamcıların devletin tabiatıyla ilgili iyi analizler yapmadığını gördük. Devletin yöneticiye göre renkleneceğini düşünmüşler. Yöneticimiz yeşilse yeşil bir devletimiz olur, bu caizdir, helal devlet diye bakmışlar. Devlet nefs-i emmaredir. Kendi başına bırakırsan zarar verir. Kuvvetler ayrılığı, sivil toplum, bağımsız yargı, insan haklarına dayalı angajmanlarınız olmazsa o nefs-i emmare sizi yanlış yola sevk eder.
 </p>
 <p>
  <strong>
   -Niçin takkeli Kemalist tabirini kullandınız?
  </strong>
  <br/>
  İslamcılık, içerik üretemediği için, daha çok semboller üzerinde yürüyor bugün. Mesela, Çamlıca’ya cami böyle bir mesele. En büyüğünü yapacağız, en yükseğe yapacağız dediler. Nasıl Çankaya Kemalizmin sembolüyse Beştepe ve Ak Saray da Erdoğanizmin sembolü. İçlerinde bir öykünme varmış. İlk fırsatta kendilerini Kemalistlerin yerine koydular. Kemalizmin bir makbul vatandaş tanımı vardı. Bugüne geldiğimizde benzer uygulamaları görüyoruz. Bugün de dindar nesil vurgusu yapılıyor mesela.
 </p>
 <p>
  <strong>
   -Dindar nesil vurgusu yanlış mı?
  </strong>
  <br/>
  Devlet eliyle yapmak sıkıntı. Devlet eliyle yapılmasının İslam’ın ruhuna aykırı olduğunu düşünüyorum. Suni bir sonuç verecektir. Devlet herkese eşit fırsat tanımalıdır. AKP iktidardan gittiğinde pek çok cemaat ve grup da sönecek. Çünkü hazır paraya alıştılar. O sivil aktivizm gitti.
 </p>
 <p>
  <strong>
   -Bir taraftan da dinin içinin boşaltıldığını görüyoruz…
  </strong>
  <br/>
  İşin garip bir yanı da o. Dindar nesil diyenlerin çoğu dindarlığın ruhuna uygun işler yapmıyor. Her gün hakaret ediyorlar, birbirine zıt beyanlarda bulunuyorlar. Her gün birilerini haksızca suçluyorlar, manşetlerden iftira atıyorlar. Öfke, nefret, kutuplaştırma... Bu yapılanlardan hangisi Peygamber’in hayatında vardı? Yolsuzlukla elde edilen paralarla siz nasıl dindar nesil yetiştirecekseniz?
 </p>
 <p>
  <strong>
   -Cemaat ile AKP nasıl ayrıştı?
  </strong>
  <br/>
  Geçmişten bakmak lazım. Sanki  kırk-elli yıl beraber yürüyüp beraber ıslandılar da böyle bir ayrışma çıktı ortaya. Boşanma olması için bir evlilik olması lazım. Belki bir nişan vardı. O da Kemalistlerin ve 28 Şubat’ın zorlamasıyla... Bu insanlar bir araya gelmek zorunda kaldılar. İdeolojik açıdan bakıldığında ise İslamcılıkla sivil İslam birbirine çok mesafeli anlayışlardır. 28 Şubat bütün Müslümanların üzerinden silindir gibi geçti. Sonra bu insanlar “Biz gömlek çıkarttık, artık İslamcı değiliz” dediler. Hizmet Hareketi’nin kırk yıldır savunduğu değerlere geldiklerini söylediler. Abant platformlarında ortaya konan ruh, herkesle ortak insani değerler etrafında buluşmak, onlarla ortak projeler yapmak, insanlığın ve Türkiye’nin dertlerine karşı çözümler aramak anlayışına bunlar da geldiler. Dolayısıyla Hizmet Hareketi de onlarla yan yana yürüyor gibi gözüktü. Bu bir değerler üzerinden ittifaktı. Güzel işler yapıyorlardı, güzel işlerine destek olundu. 2005’te Cemil Çiçek adalet bakanıyken terörle mücadele kanunu çıkarmak istediler, Hareketin sert muhalefetiyle karşılaştılar. Demek ki körü körüne yanınızdayız denilmemiş.
 </p>
 <p>
  <strong>
   -Ergenekon ve Balyoz süreciyle ilgili eleştiriler getiriliyor Hizmet Hareketi’ne. Size yöneltiliyor mu bu eleştiriler?
  </strong>
  <br/>
  O günleri hatırlayalım. Seçimle gelmiş bir parti var. ‘Yeni anayasa yapacağım’ diyor, daha çok demokrasi diyor. Bu arada birileri milyonları sokağa döküp ordu göreve diyor, generaller açıklama yapıyor. Bunlar olurken Ergenekon davaları başladı. Büyük medya o zaman Ergenekon yok diye gazetecilik yapıyor. O günlerde neler yaşandı oraya da bakmak lazım. Dolayısıyla 2010-2011’e kadar çok büyük şeyler oluyor da görmezden gelindi diye bir şey yok. 2011’den itibaren yollar ayrılmaya başladı. Hizmet Hareketi prensiplerden sapma gösteriyor mu göstermiyor mu, ona bakmak lazım.
 </p>
 <p>
  <strong>
   -Hizmet Hareketi sapma gösterdi mi?
  </strong>
  <br/>
  Değerleriyle ilgili hiçbir sıkıntı yok. Bazen fazla cemaatçilik yapmış olabilirler. Cemaat enaniyeti öne çıkmış olabilir ama prensipler açısından bir suç işlediğini göremiyorum. Ergenekon, Balyoz haberlerinde daha dikkatli olunabilirdi, hassas bir dil kurulabilirdi, daha eleştirel yaklaşılabilirdi, muhalefetle köprüler atılmayabilirdi. Fakat bunların hiçbiri suç değil. Bir siyasi tercihtir. Siyasi tercihlerde yanlışlar yapılmış olabilir. 40 yıllık çizgide sapma yok. Yoldan ayrılanlar onlar; Hizmet, bildiği yolda devam ediyor.
 </p>
 <p>
  <strong>
   -Dün savundukları davalara bugün kumpas diyorlar.
  </strong>
  <br/>
  Bunu en güzel Ahmet Altan analiz etti: Çaresiz kaldıkları için yolsuzlarla darbeciler el ele birbirlerine tutunuyorlar. Dışarıda da dara düşünce içeriye kapanmayı tercih ettiler.
 </p>
 <p>
  <strong>
   -Bir eleştiri de “AKP’nin 17 Aralık’a kadar yolsuzluğu yok muydu? Niye eleştirmiyordunuz?” şeklinde.
  </strong>
  <br/>
  17 Aralık’ın özelliği şu: Mahkeme kararlarıyla dinlemeler yapılmış, takipler yapılmış, deliller toplanmış. İlk defa böyle oldu. Bu kadar delil vardı da Hizmet medyası haber yapmadı diye bir şey yok. Geçmişte Hürriyet, Cumhuriyet bu konularda çok haber yaptı da Zaman üstünü örtmeye mi çalıştı? Ayrıca 17 Aralık’ı cemaat mi yaptı Allah aşkına! O polislere baktığımızda sadece Hizmet’e yakın insanlar yok içlerinde. Millî Görüş kökenli, ülkücü kökenli olanlar da var. Ayrıca bu ülkede işini düzgün yapan tek cemaatten insanlar mı kaldı?
 </p>
 <p>
  <strong>
   -Yolsuzluk AKP cephesinde ‘millî istiklâl’ mücadelesi, darbe denilerek savuşturulmaya çalışıldı. Bu refleksi nasıl yorumluyorsunuz?
  </strong>
  <br/>
  AK Parti kapatma davasının darbe olduğu çok acıktı. Bağırıp çağırdınız mı? Hayır. Gayet soğukkanlı bir şekilde ifade verdiniz. Savunmanızı yaptınız. Buna rağmen darbe demediniz. Orada abdestlerinden şüpheleri olmadığı için gittiler soğukkanlılıkla kendilerini savundular. Hem dış dünya hem Avrupa hem de içeriden öyle bir manevi baskı uygulandı ki mahkemeye, kapatma kararı veremedi. Madem 17 Aralık’ın darbe olduğundan o kadar eminsiniz, kendinizi savunun.
 </p>
 <p>
  <strong>
   -Hizmet’in şeytanlaştırılmasına diğer cemaatlerin suskunluğunu neye bağlıyorsunuz?
  </strong>
  <br/>
  Türkiye’deki genel dindar portföyü, buna cemaat de dâhil, devletçi reflekslere sahiptir. Devletten zulüm gördüğü hâlde devlete sahip çıkmış, yüceltmiştir. Devlet, toplumun sosyolojisinin farkında olduğu, onları laikçi yapamayacağını bildiği için onlara bir ara formül buldu. Diyanet kanalıyla, hutbelerle beyin yıkama faaliyeti yaptı. Din eğitimi ve camiler kullanılarak kontrol altında tutulmaya çalışıldı bu insanlar. Devlete, yöneticiye itaat eden milliyetçi insanlar üretilmeye çalışıldı. Kemalist ideolojisinin yedeğinde bir İslam gelişti. Lozan İslam’ı diyorum.  AK Parti değil, devlet cemaati yok etmek istiyor vurgusu yapılıyor bugün. MGK, Kırmızı Kitap meseleleri bu yüzden. Bu vurgu cemaat ve tarikatları otomatikman pasifize ediyor. Devletle savaşılmaz çünkü. Türkiye’de dinî gruplar önce devletçidir, sonra Müslüman’dır, sonra Türk’tür filan. Bu arada başka faktörler de var.
 </p>
 <p>
  <strong>
   -Nedir o faktörler?
  </strong>
  <br/>
  Birincisi, cemaat çok büyüdü. Bu ister istemez hasede, rekabete sebep oluyor. Burada nobranlıklar olmuş olabilir. İkincisi, Ergenekon ve Balyoz davalarında ulusalcı insanların mesafesi vardı, referandum sürecinde MHP ve CHP ile de mesafe konuldu. Bir de AKP’nin yaptığı, cemaatin uyanamadığı başka bir olay var. Büşra Ersanlı içeri alındığında AB yetkililerini arayıp “Biz yapmadık, cemaat yaptı” dediler. Bunu hem savunma için yapmışlar hem de zamanla o doğmuş çocuğu cemaatin avlusuna bırakmak için... MHP kasetleri çıkıyor, perde arkasında diyorlar ki bunlar yapıyor. Demokrasi mücadelesi verdiğinizi zannederken bir sürü olumsuzluk sizin hanenize yazılmış. Biz bunu Hanefi Avcı, Nedim Şener ve Ahmet Şık davalarında daha net gördük. Mesela, Şener’in başına ne geldi, niye geldi? 2005’te Yasin El Kadı ile ilgili bir kitap yazmış. Biz bu adamın adını daha yeni duyduk, Erdoğan’la ilişkileri falan. Oradan bir hıncı var Erdoğan’ın. Cemaatin yalnızlaşmış gibi bir görüntüsü var fakat durum normalleşince hareketin özeleştiriyle birlikte eski sempatisini kazanacağını düşünüyorum.
 </p>
 <p>
  ___________________________________
 </p>
 <p>
  <strong>
   Hizmet dünyada reklamını yaptı
  </strong>
 </p>
 <p>
  <strong>
   -Bir yıldır cemaat bitti diyorlar...?
  </strong>
  <br/>
  Biten bir şeyi niye her gün konuşuyorsun? Bu biraz mezarlıktan geçerken ıslık çalmaya benziyor. Ama cemaatin bir yara aldığı doğrudur. Fakat inancında, prensiplerinde bir yara alma olayı yok. AKP’ye de yakın, cemaate de sempati duyan bir çevre vardı, o çevreden gidenler oldu. Benim tahminim yüzde yirmi kadar bir küçülme var gibi. Cemaati tam bilmiyorlardı, yardım ediyorlardı. Onlarda bir azalma var. Cemaatin değerlerini benimsemiş insanlarda bir çözülme yok. Cemaat içinde şu an muazzam bir özeleştiri var, görebildiğim kadarıyla. Şu anda sağlıklı bir süreç işliyor.
 </p>
 <p>
  <strong>
   -Siz cemaatle ilgili eleştirileri de dile getiriyorsunuz. Nasıl bir karşılık alıyorsunuz?
  </strong>
  <br/>
  Ben çeşitli kereler televizyonlarda cemaatin hatası yok mu diye soranlara cevaplar verdim. Cemaatin devletçiliğini, diyanetçiliğini, milliyetçiliğe yakın duruşunu eleştirdim. Kürtlere, Alevilere karşı empati eksikliğimiz vardı dedim. Cemaatten kimse beni yerden yere vurmadı. Allah razı olsun diyen çok insan gördük, kimse kötü bakmadı.
 </p>
 <p>
  <strong>
   -Hizmet bu süreçte dışarıda nasıl görülüyor?
  </strong>
  <br/>
  Şu süreçte Hizmet milyar dolarlar harcasaydı bu reklamı dünyada yapamazdı. Markalaştı. Her yerde duyulur oldu. Bugün AKP; IŞİD ve El Kaide ile anılabiliyor mesela. Hizmet bunların hepsinden temize çıktı. Hizmet, dünyada haksızlığın, yolsuzluğun karşısında duran bir hareket olarak biliniyor artık.
 </p>
</div>


Kaynak: [www.aksiyon.com.tr](http://www.aksiyon.com.tr:80/roportaj/kemalizm-ve-erdoganizm-ikiz-kardes_550707), [web.archive.org (arşiv bağlantısı)](http://web.archive.org/web/20151023045458/http://www.aksiyon.com.tr:80/roportaj/kemalizm-ve-erdoganizm-ikiz-kardes_550707)
