# Demokrasi Dayanışması

*Murat Tokay 2015.11.03*

<div class="pNewsDetailMainContent ctx_content" itemprop="articleBody">
 <p>
  Türkiye, İpek Medya Grubu’nun karartılması ve 22 şirkete hukuksuz el koyulması karşısında tek ses oldu. Siyaset, medya ve hukuk dünyasından farklı görüşlere sahip yüzlerce isim, tarihî bir dayanışma sergiledi.
 </p>
 <p>
  İpek Grubu şirketlerini gasp girişimi, bir farkındalığın ortaya çıkmasına yol açtı. İki yıldır AK Parti-Cemaat kavgası olarak sunulmaya, öyle gösterilmeye çalışılan hukuksuzluğun aslında siyasal iktidarın kendisi gibi düşünmeyen herkesle kavgası olduğunun bir tesciliydi. Neredeyse toplumun her kesiminden insanlar bu zorbalığa karşı sesini yükseltti. Bir demokrasi barajı kuruldu. Sözcü gazetesinden Emin Çölaşan, “Şimdi Cemaati Savunma Zamanı” başlıklı yazı yazabildi. Orada dile getirilen düşünceler ortak bir kanaatin ifadesiydi: “Son baskınlarda bir kez daha izledik. Medya kuruluşlarına TOMA’larla saldıran, ahalinin üzerine biber gazı sıkıp coplayan, gazetecilere kelepçe takan polis gücü en sonunda başarılı bir operasyonla(!) hedefleri ele geçirdi ve AKP hükümetine sağ salim teslim etti. Bu gibi olaylar bir süre sonra bizim de başımıza gelecek.”
 </p>
 <p>
  Halk TV, ekranları karartılmaya çalışılan Bugün TV ile ortak yayın yaparken; milliyetçi yayın çizgisiyle tanınan Bengü Türk, ekranlarının Tarık Toros ve ekibine açık olduğunu duyurdu. Can Erzincan ve Kanal 24 televizyonlarının sahibi Recep Aktaş da Kanaltürk ve Bugün TV personelini kendi stüdyolarına davet ederek yayınlarını sürdürmelerine imkân sağlamaya hazır olduklarını belirtti. Tüm bunlar meslek dayanışmasının ötesinde bir gelişmeydi.
 </p>
 <p>
  AK Parti dışındaki siyasi partiler de Koza İpek şirketlerinin gasbedilmesine tepkilerini dile getirerek demokratik bir duruş sergiledi. CHP Genel Başkanı Kemal Kılıçdaroğlu, Mecidiyeköy’de bulunan Bugün TV, Kanaltürk TV, Bugün ve Millet gazetelerinin faaliyetlerini sürdürdüğü binaya gelerek destek ziyaretinde bulundu. Bugün TV Genel Yayın Yönetmeni Tarık Toros ile görüşen Kılıçdaroğlu, “Bir grubu düşman ilan etmek, acımasızca üstüne gitmek bizim sessiz kalacağımız bir durum değil. Bunun kabul edilebilir bir tarafı yok.” dedi. HDP Eş Genel Başkanı Demirtaş da kayyum atanmasının ardından Bugün TV’ye destek ziyaretinde bulundu.
 </p>
 <p>
  28 Ekim’de Koza İpek Grubu’nun Ankara ve İstanbul’daki holding ve yayın grubu binalarında Ankara 5. Sulh Ceza Hâkimliği’nin aldığı kayyum kararının ardından polis, holdinge bağlı televizyon kanalı ve gazetelerin yer aldığı İstanbul Mecidiyeköy’deki binaya biber gazı, tazyikli su ve cop kullanarak girmişti. HDP Eş Genel Başkanı Selahattin Demirtaş, Bugün TV’nin reji odasından yayına katılarak “Medya grubuna canlı yayın esnasında bu kadar mafyavari, nobranca, bir devletin aleni suç örgütü gibi davranması inanılır gibi değil.” ifadesinde bulundu.
 </p>
 <p>
  Benzer tepkiler diğer siyasi partilerden ve milletvekillerinden de geldi. MHP Genel Başkanı Devlet Bahçeli de şu açıklamada bulundu: “Medyayı yerden yere çalan, kendisi dışında objektif davranan medyayı kontrol altına alabilmek için her türlü baskıyı, zulmü ortaya koyan, şirketleri kapatan, medya yöneticilerini Silivri’ye gönderen bir anlayış çılgınlaşmıştır. Bunların yapamayacağı bir delilik kalmamıştır.”
 </p>
 <p>
  Büyük Birlik Partisi Genel Başkanı Mustafa Destici, Koza İpek Grubu’na kayyum atanması ve sonrasındaki gelişmeleri rezalet olarak nitelendirirken “Kanallar kapandı, biz çıkamıyoruz; rahatladınız mı?” sorunu yöneltti. Saadet Partisi Genel Başkanı Mustafa Kamalak ise kayyum atanmasını “Demek ki sonlarının yaklaştığını hissediyorlar.” diye yorumladı. CHP’li dört vekilin (Mahmut Tanal, Barış Yarkadaş, Eren Erdem, Şafak Pavey) bu hukuksuzluğa karşı verdiği tepkiler de Türkiye demokrasi tarihinde yerini aldı.
 </p>
 <p>
  İpek Medya Grubu’na hukuksuz baskınlardan sonra ‘Medyama Dokunma’ kampanyası başlatıldı. Bugün TV, Kanaltürk TV ile Bugün ve Millet gazetelerine baskılardan sonra başlatılan kampanya büyük destek aldı. Kampanyanın sembolü hâline gelen siyah kurdeleyi yakasına takarak ilk desteği eski gazeteci CHP İstanbul Milletvekili Barış Yarkadaş verdi. Grup çalışanları yayınlarında siyah kurdele taktı. #MedyamaDokunma kampanya etiketi Twitter’da Türkiye genelinde en çok konuşulan konu oldu. Yarkadaş, kampanyaya destek verdiklerini, siyah kurdele eyleminin seçimler bitene kadar bütün teşkilatlarda uygulanacağını duyurdu: “Diktatöre boyun eğmeyeceğiz. Demokrasi, laiklik, özgürlük için herkesin düşüncesini özgürce ifade edebilmesi için mücadele edeceğiz. Bu kanalların özgürce yayın yapmalarından yanayız. Hukuki yolları arayacağız ve demokratik tepkilerimizi göstereceğiz. Tepki göstermek amacıyla CHP Medyaya Baskıları İzleme Komisyonu olarak siyah kurdelelerimizi takacağız. Parti örgütümüze de bu siyah kurdeleleri en azından seçimler bitene kadar takmalarını söyleyeceğiz. Seçimlerden sonra iktidar değişecek. Bu kara tablo dağılacak ve kara kurdeleler de yakamızdan çıkacak.”
 </p>
 <p>
  Yaşar Yakış, Ertuğrul Yalçınbayır, Ertuğrul Günay, Hakan Şükür gibi AK Parti’de geçmişte bakan ve milletvekili olarak görev almış kimi isimler de itirazlarını yüksek sesle dile getirdi. AK Parti kurucularından Nevzat Yalçıntaş, bizzat medya binasına gelerek İpek Medya’ya darbe yapmak için hukuksuz bir karar alındığını söyledi, tüm bu yaşananların bazılarının telaşını gösterdiğini belirtti. MHP Milletvekili Ekmeleddin İhsanoğlu ile MHP İstanbul İl Başkanı Mehmet Bülent Karataş da Bugün TV ve Kanaltürk’e destek ziyaretinde bulunan isimlerdendi.
 </p>
 <p>
  Bu hukuksuzluğa karşı direniş sadece siyasi partilerle sınırlı değildi. AK Parti’ye yakın medya dışındaki gazeteler ve gazeteciler demokrat duruşları ile takdir topladı. Hasan Cemal’den Ahmet Altan’a, Ertuğrul Özkök’ten Can Dündar’a, Sedef Kabaş’tan Doğan Akın’a geniş bir yelpazede yazarlar Koza İpek Medya Grubu’nu yalnız bırakmadı. Ahmet Altan’ın “Susacak mısın?” yazısı Twitter’da en çok paylaşılan yazı oldu. Altan, yazısında şöyle haykırıyordu: “Susacak mısın? Susmanın, alçaklarla aynı safta buluşmak anlamına geldiği bu zor günlerde, o acıları görmezden mi geleceksin?”
 </p>
 <p>
  İpek Medya Grubu’nu zor günlerinde yazı işleri kadrosuyla ziyaret eden Can Dündar, desteğini Cumhuriyet gazetesinin bir duruşu olarak da deklare etti. Cumhuriyet’in birinci sayfasından duyurulan destek metninde şunlar yer alıyordu: “Kanaltürk ve Bugün televizyonlarının ‘kayyum tayini’ bahanesiyle polis tarafından basılması, basın ve ifade özgürlüğüne pervasız bir saldırıdır. Bu saldırı, bir yayın grubuna yapılmış gibi görünse de hepimize bir gözdağıdır. Bunun bilincindeyiz. Söz söyleme özgürlüğümüze direnerek sahip çıkma kararlılığındayız. Gün; geçmiş tartışmaları, hesaplaşmaları, ayrılıkları konuşma günü değil, bunları özgürce konuşabileceğimiz demokratik zemini yok etmeye çalışan zorbaya ve zorbalığa karşı birlikte olma günüdür. Bu saldırının hesabı, elbette sorulacaktır. Cumhuriyet gazetesi olarak zorbaya ve zorbalığa karşı mücadelede taraf olduğumuzu ve en ön safta yer alacağımızı okurlarımıza, kamuoyuna duyuruyoruz.”
 </p>
 <p>
  T24, Diken, Grihat gibi internet siteleri de sayfalarının İpek Medya Grubu yazarları ve habercilerine açık olduğunu duyurdu. Yavuz Baydar, Faruk Mercan, Adem Yavuz Aslan gibi Bugün gazetesi yazarları bu mecralarda yazılarını yayımladı.
 </p>
 <p>
  Türkiye yakın tarihinde benzeri görülmemiş bu demokrasi dayanışmasında iş ve sanat dünyası da yerini aldı. TÜSİAD, endişelerini dile getiren bir açıklamada bulundu. Kısacası, İpek Medya Grubu’na haksız, hukuksuz bir şekilde el koyulmasına her kesimden insan ‘ama’, ‘fakat’ demeden karşı çıktı. Çok sesli, çok renkli bir demokrasi barajı oluştu. Bu aynı zamanda bir demokrasi çığlığıydı.
 </p>
</div>


Kaynak: [www.aksiyon.com.tr](http://www.aksiyon.com.tr:80/kapak/demokrasi-dayanismasi_552764), [web.archive.org (arşiv bağlantısı)](http://web.archive.org/web/20151108010331/http://www.aksiyon.com.tr:80/kapak/demokrasi-dayanismasi_552764)
