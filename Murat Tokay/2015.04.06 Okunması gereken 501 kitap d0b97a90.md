# Okunması gereken 501 kitap

*Murat Tokay 2015.04.06*

<div class="pNewsDetailMainContent" itemprop="articleBody">
 <p>
  Türkİye İş Bankası Yayınları’ndan çıkan kİtap, “Ne okumalıyım?” sorusuna cevap verİrken aynı zamanda okuru test ediyor
 </p>
 <p>
  Emily Dickinson’nun bir sözünü hatırlıyorum. Ne güzeldir: “Goncalar ve kitaplar, hüznün tesellileri…” Söz kitaplardan ve okumaktan açılınca bu tespiti hep hatırlarım. Orhan Pamuk da “okumak üzerine” benzer cümleler kurar: “Cebinizde, çantanızda bir kitap taşımak, özellikle mutsuzluk zamanlarında cebinizde, çantanızda sizi mutlu edecek bir öteki dünya taşımak demektir.”
 </p>
 <p>
  Okumak başlı başına bir uğraş, bir iş. Kendini bu uğraşa kaptırmış olan kişi kitabın, kitapların peşine düşer. Türlü okuma nedenleri ve okur kimlikleri karşımıza çıkar. Kimisi Cemil Meriç gibi düşünür: “İnsanlar kıyıcıydılar, kitaplara kaçtım.” Kimisi bilgilenmek, öğrenmek için okur. Kendini aşmak için okuyanlar da vardır, okuma zevkini, keyfini her şeyin üstünde tutanlar da…
 </p>
 <p>
  Kitaba ulaşmanın gittikçe kolay hâle geldiği, özenle basılmış, pazarlanmış popüler kitapların hızla arttığı günümüzde okur gerek reklam gerek medya yoluyla bir bombardımana tutuluyor. “Çok satanlar”ın başını çektiği türlü listeler dolaşıyor ortalıkta. Geçen hafta da yazdığımız gibi kitaplar pek çok, ömür ise sınırlı. Bir insanın haftada bir kitap bitirdiğini düşünürsek yılda yaklaşık 60 kitap ediyor.
 </p>
 <p>
  Hazır listelerden oldum olası hazzetmesem de İş Bankası Kültür Yayınları’nın bastığı “Okunması Gereken 501 Kitap”ın sayfalarında uzun saatler geçirdim. 544 sayfalık kitabın hiçbir sayfasını atlamayarak tek tek çevirdim, okuduğum kitaplarla karşılaşınca ayrı bir mutluluk duydum. “Okunması Gereken 501 Kitap”ta yer alan kitap tavsiyeleri her biri kendi alanında yetkin yazarlar ve yayıncılar tarafından yapılmış. Seyahat, modern ve klasik edebiyat, bilimkurgu, polisiye, çocuk edebiyatı ve tarih gibi çeşitli türlerde kitapların önerildiği, kitaplar hakkında kısa tanıtıcı bilgilere yer verilen bu kapsamlı kılavuz okuru kışkırtacak bir içeriğe sahip. Her kitaba bir sayfa ayrılmış, Türkçede yayımlanmış kitaplarla ilgili not düşülmüş.
  <br>
   Son söz olarak “Okunması Gereken 501 Kitap”ın iyi okurun yolunu mutlaka düşürmesi gereken bir kitap olduğunu; ufuk açıcı, teşvik edici sıkı bir listenin sizi beklediğini söyleyebiliriz.
  </br>
 </p>
</div>


Kaynak: [www.aksiyon.com.tr](http://www.aksiyon.com.tr/kultur-sanat/okunmasi-gereken-501-kitap_550423), [web.archive.org (arşiv bağlantısı)](http://web.archive.org/web/20150801075341/http://www.aksiyon.com.tr/kultur-sanat/okunmasi-gereken-501-kitap_550423)
