# Efsane var İstanbul Yok

*Murat Tokay 2014.11.10*

<div class="pNewsDetailMainContent" itemprop="articleBody">
 <div id="newsSpot">
  “İstanbul’un Yaşayan Efsanesi Semavi Eyice” kitabında asırlık çınarın meşakkatli ve renkli hayat hikâyesini okuyoruz.  Keşke her geçen yıl betonlaşan İstanbul için de ne düşündüğünü öğrenebilseydik.
 </div>
 <div id="newsText">
  <p>
   Galatasaray’da 6. sınıftan itibaren askerlik dersi alıyorduk. Derse bir gün üsteğmen geldi. İki öğrenciye bir ödev verdi. Bana da ‘İstanbul’un Kuşatması ve Fetih’ düştü. İstanbul’un fethine ilişkin yeni alfabeyle Türkçe doğru düzgün bir kitap yoktu... Bisiklet üstünde, elimde İsviçreli seyyah Ernest Mambury’nin kitabıyla İstanbul’u dolaşmaya başladım.”
  </p>
  <p>
   Semavi Eyice’nin İstanbul merakı böyle başlar. 12 yaşındadır. Zamanla İstanbul’u tanımayı aşk hâline getirir. Bugün İstanbul denince akla gelen ilk bilim ve sanat adamlarından biri. Yıllarını sanat tarihine ve İstanbul’a vakfetmiş bir araştırmacı. Bizans, Osmanlı sanatı üstüne sayısız makale, kitap yazmış, uzun yıllar koruma kurullarına başkanlık etmiş, İstanbul ve Türkiye’de kültürel mirasın korunmasına katkıda bulunmuş, öğrenciler yetiştirmiş bir hoca. Şimdilerde 93 yaşında. Birkaç yıl önce geçirdiği talihsiz ameliyatla görme yetisini kaybetmesine rağmen hâlâ İstanbul üzerine yeni çıkan yayınları takip ediyor ve yardımcıları aracılığıyla ilgisini çeken bölümleri okuyor.
  </p>
  <p>
   Selim Efe Erdem’in ‘asırlık çınar’la nehir söyleşisi “İstanbul’un Yaşayan Efsanesi” ismiyle kitaplaştı. Gazeteci Erdem, yaklaşık iki buçuk senede banda aldığı bin saati aşkın ses kaydını yazıya dökmüş. Konuşmada geçen isim, yer ve olayları sayfa altlarına not olarak düşmüş. Kitap biyografik olarak ilerliyor. Doğumu ve Ailesi, Papaz Okulu Yılları, Galatasaray Lisesi Yılları, İstanbul ve Bizans’la Tanışma, Almanya Yılları, İstanbul Üniversitesi Yılları şeklinde yaklaşık 20 bölüm. Sayfalarda gezinmeye başladıkça fark ediyorsunuz ki kitapta Eyice’nin ömrünü vakfettiği “İstanbul ve Bizans” yok. Çocukluğu, gençliği, askerliği, Almanya’da kaldığı evin sahibi, üniversite yılları birçok detayla birlikte yer alıyor. Bu tercih söyleşiyi yapan Selim Efe Erdem’in mi yoksa Semavi Eyice’nin mi bilmiyoruz. Kitapta büyük eksiklik olarak göze çarptığını not düşelim.
  </p>
  <p>
   Kitap bizi Eyice’nin meşakkatli ama bir o kadar renkli hayat yolculuğunda birçok durağa götürüyor. Keşke her geçen yıl betonlaşan ve ruhunu kaybeden İstanbul için de ne düşündüğünü öğrenebilseydik.
  </p>
 </div>
</div>


Kaynak: [www.aksiyon.com.tr](http://www.aksiyon.com.tr:80/kultur-sanat/efsane-var-istanbul-yok_539871), [web.archive.org (arşiv bağlantısı)](http://web.archive.org/web/20150109231446/http://www.aksiyon.com.tr:80/kultur-sanat/efsane-var-istanbul-yok_539871)
