# İstanbul'da caz zamanı

*Murat Tokay 2015.06.30*

<div class="pNewsDetailMainContent" itemprop="articleBody">
 <p>
  İstanbul Kültür Sanat Vakfı tarafından düzenlenen 22. İstanbul Caz Festivali cumartesi günü başladı. Joan Baez, Jools Holland, Marcus Miller, Melody Gardot ve Tigran Hamasyan gibi folk, blues ve cazın dünyaca ünlü seslerinin sahneye çıkacağı festival 15 Temmuz’da sona erecek. Bu yıl festival Fenerbahçe Parkı’ndaki ‘Parklarda Caz’ ve Kadıköy’deki ‘Gece Gezmesi’ etkinlikleriyle Anadolu yakasına da taşınacak. Cazın genç dehası Tigran Hamasyan, iki özel projesiyle festivale konuk oluyor. Geleneksel Ermeni müziğini yorumladığı “Luys i Luso” başlıklı ilk konseri 30 Haziran Salı akşamı 21.00’de Aya İrini Müzesi’nde gerçekleştirilecek. Hamasyan’ın ikinci konseri, 1 Temmuz Çarşamba akşamı 19.00’da Cemal Reşit Rey Konser Salonu’nda. 68 kuşağının sembol isimlerinden, efsanevi folk müzisyeni Joan Baez ise 11 yıl aradan sonra festivalin konuğu olarak 1 Temmuz Çarşamba akşamı 21.30’da Cemil Topuzlu Açıkhava Sahnesi’nde hayranlarıyla buluşacak. Baez’in bu turnesinde Diamonds &amp; Rust, Donna Donna, Queen of Hearts gibi kendi hitlerinin yanı sıra Suzanne (Leonard Cohen), House of The Rising Sun, Blowin in the Wind (Bob Dylan), Imagine (John Lennon) gibi klasikleri de seslendirecek. Etkileyici tekniği ve sahne performanslarıyla festival seyircisinin yakından tanıdığı Grammy ödüllü bas dehası Marcus Miller da müzikal mirasın kaynağına döndüğü son projesi Afrodeezia ile 2 Temmuz Perşembe akşamı 21.00’de Cemil Topuzlu Açık Hava Sahnesi’nde olacak. Konserde, Miller dinleyenleri cazdan Latin müziğine, afro beat’ten reggae’ye uzanan bir yolculuğa çıkaracak. (caz.iksv.org).
 </p>
</div>


Kaynak: [www.aksiyon.com.tr](http://www.aksiyon.com.tr/kultur-sanat/istanbulda-caz-zamani_551429), [web.archive.org (arşiv bağlantısı)](http://web.archive.org/web/20150726123900/http://www.aksiyon.com.tr/kultur-sanat/istanbulda-caz-zamani_551429)
