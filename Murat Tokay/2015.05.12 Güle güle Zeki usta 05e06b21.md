# Güle güle Zeki usta

*Murat Tokay 2015.05.12*

<div class="pNewsDetailMainContent" itemprop="articleBody">
 <p>
  Türkiye, büyük güldürü ustalarından birini kaybetti. Karaciğer hastalığı sebebiyle 22 Nisan 2015 tarihinden beri Koç Üniversitesi Hastanesi’nde tedavisi devam eden tiyatrocu Zeki Alasya, cuma günü vefat etti. Sanatçı, geçtiğimiz ay aniden rahatsızlanarak hastaneye kaldırılmış, kısa süren bir tedavinin ardından taburcu edilmişti. Babasının diyabet hastası olduğunu söyleyen Zeynep Alasya, “Önceki gün doğum gününü kutladık. Aniden rahatsızlandı. Ancak durumu iyi.” demişti. Zeki Alasya, özellikle Metin Akpınar ile yaptığı Zeki-Metin filmleri ile Türk sinemaseverlerinin gönlünde taht kurmuştu. Ölümünün ardından Metin Akpınar duygularını gözyaşları içinde anlattı: “Zeki Alasya benim yarımdı. Yarım gitti, canım gitti. Herkes için büyük kayıp.” Tiyatrocu, sinemacı ve yönetmen Zeki Alasya, tam adıyla Zeki Şenol Alasya, 18 Nisan 1943 tarihinde İstanbul Şehzadebaşı’nda dünyaya geldi. Sanat hayatına 1959’da MTTB (Millî Türk Talebe Birliği) tiyatrosunda amatör olarak başladı. 1967’de Haldun Taner, Metin Akpınar ve Ahmet Gülhan ile birlikte Devekuşu Kabare Tiyatrosu’nun kurucuları arasında yer aldı. Bu topluluğun tüm oyunlarında oyuncu, yazar, yönetmen olarak çalıştı. Film çekmeye 1973’ten sonra başladı. Metin Akpınar ile birlikte Türk sinemasında yeni bir ikili oluşturdular. 37 yıl boyunca birçok filmde beraber yer aldılar. 1998 yılında Kültür Bakanlığı’nca verilen Devlet Sanatçısı unvanını aldı. Salak Milyoner, Köyden İndim Şehire, Güler misin Ağlar mısın, Nereye Bakıyor Bu Adamlar, Hasip ile Nasip gibi filmleriyle eşleştirilmiş bir komedyen olarak ün kazandı. Birçok dizide boy gösterdi. Akasya Durağı dizisinde Nuri Baba karakterini canlandırdı. En son geçen yıl yayımlanan Küçük Ağa dizisinde Mehmet Ağa rolüyle izlemiştik.
 </p>
</div>


Kaynak: [www.aksiyon.com.tr](http://www.aksiyon.com.tr/kultur-sanat/gule-gule-zeki-usta_550894), [web.archive.org (arşiv bağlantısı)](http://web.archive.org/web/20150813193550/http://www.aksiyon.com.tr/kultur-sanat/gule-gule-zeki-usta_550894)
