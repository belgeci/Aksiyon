# Ne gülüyorsun anlattığım senin hikâyen

*Murat Tokay 2013.11.18*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Ekrem Dumanlı, yeni kitabı Şirket’te edebiyatın dili ve duyarlılığıyla  gazeteci bakışını buluşturuyor. Bu buluşmadan gerçekle kurgunun iç içe geçtiği bir oyun ortaya çıkıyor.
  </font>
 </div>
 <div id="newsText">
  <font class="detail-text">
   <p>
    Ahmet Ümit, son romanını “Bu toprakları terk etmek zorunda bırakılan insanların aziz hatırasına” ithaf ederken “Edebiyatın bir görevi de hayata ayna tutmak.” diyordu. Romanda Varlık Vergisi ve 6-7 Eylül olayları ile evlerini, yurtlarını terk eden azınlıkların hikâyelerine de yer veriyordu. Ekrem Dumanlı’nın yeni kitabı Şirket’i okuyup bitirdiğimde Ahmet Ümit’in ayna metaforunu hatırladım. Dumanlı tam da bunu yapıyor; yaşadığımız, içinden geçmekte olduğumuz günlere ayna tutuyor. 1997’de yayımladığı “Son Duruşma”da ise aynayı insan ruhuna tutmuştu.
    <p>
     Şirket, üç perdelik bir tiyatro oyunu. Kitabın sayfalarında gezinmeye başlamadan önce Ekrem Dumanlı’nın biyografisine kısaca göz atmakta fayda var. 1990’larda gazeteciliğe “kültür sanat”la adım atmış, Zaman’da tiyatro haberleri ve eleştirileri yazmış bir isim Dumanlı. Tiyatro onun ilk göz ağrısı. İlk kitabı “Son Duruşma” da bir tiyatro eseri. Uzun yıllardır Zaman Gazetesi’nin genel yayın müdürlüğünü yürütüyor. Medya ve politika ağırlıklı yazılar kaleme alıyor. Ama büsbütün gündeme, güncele teslim olmuş değil. Bunu “gündem dışı yazı”larından ve yayımladığı iki hikâye kitabından (Anlık Hikâyeler, Kayıp Defterden Hikâyeler) biliyoruz. Edebiyat onun için de bir sığınak, bir korunak… Aynı zamanda bir dil ve bir imkân…
     <p>
      Ekrem Dumanlı, Şirket’te edebiyatın dili ve duyarlılığıyla gazeteci bakışını buluşturuyor. Bu buluşmadan gerçekle kurgunun iç içe geçtiği bir oyun ortaya çıkıyor. Nihayetinde okurun “Biz bu oyunu bir yerden hatırlıyoruz.” diyeceğini söyleyebiliriz. Yazar bu niyette olsa gerek ki karakterleri konuştururken medyada gündeme gelmiş, yankı bulmuş sözlere de başvuruyor.  Şirket’in güvenlik şefinin “Arkadaşlar! Şirketin gözbebeği olan bizler! Yeni bir sayfa açmaya karar verdik. Önce gergin bir hava oluşturacağız; sonra daha önce defalarca yaptığımız gibi bir kâbusa dönüşüp şirketimize karşı koruma ve kollama görevimizi yerine getireceğiz.” sözlerine kulak verdiğimizde çok uzak olmayan bir dönemi hatırlıyoruz. Yine “Sen hâlâ şarabın tadı dışında her şeyini bilirim havasından çıkamamışsın.”  diyaloğu bize o dönemin aktörlerinden birini hatırlatıyor. Bir başka örnek daha verelim: “Bombalı bir saldırıya maruz kaldığımızı Duayen’le paylaşıp haber yaptırıyorsun, o da ekranlara çıkıp bu saldırı Şirket’imizin 11 Eylül’üdür diyor.” Bütün bu diyaloglar hiç yabancımız değil.
      <p>
       Şirket, küçük bir Türkiye… Kitapta olan biteni ülkede yaşananların bir izdüşümü olarak görebiliriz. Şirket’e yeni bir genel müdür atanmasıyla başlıyor hikâye. Oyunun ilk perdesi “loş bir sahne”yle açılıyor. O loşluk;  karanlık, gizli kapaklı işlerin çevrildiğini imliyor bize. Bir süre sonra sahne yavaş yavaş aydınlanıyor ve bir masanın etrafında toplanmış karakterlerle tanışıyoruz. Güvenlik şefi, danışman, insan kaynakları müdürü, reklam müdürü, muhasebe şefi ve duayen, Şirket’e atanan yeni genel müdüre “şirketin kırmızı çizgilerini” anlatmak için bir araya gelmiştir. Kendilerini memuru oldukları yapının sahibi olarak gören zihniyete göre yeni genel müdür “mavi kitap”ın dışına çıkmamalıdır. “Şirket yönetimi bir genel müdüre havale edilemez; velev ki onu şirketin hissedarları seçmiş olsun! Ortak akıl lazım. Yani bizim aklımız.” Düşünce budur.
       <p>
        Yeni genel müdürü kendi çizgilerinde tutamayınca ekibe başkaları da dâhil olur. İkinci perdede emekliler sahneye çıkar. Onlara göre de “işler hiç iyi gitmiyordur”,  yeni genel müdür Şirket’e ihanet içindedir. Bu toplantıdan yönetime el koymak için şartları olgunlaştırma kararı alınır. Genel müdürü korkutup sindirmek için harekete geçilecektir… Oyun böyle devam ediyor.
        <p>
         Ekrem Dumanlı, hikâyeyi kurgularken sıkça mizaha ve ironiye başvuruyor. Çünkü roller değişse de yıllardır aynı oyun sahneleniyor. “Türkiye’nin içinden geçmekte olduğu hassas dönem” hiç bitmiyor. Bunu Türkiye’nin yakın tarihine baktığımızda görüyoruz. 27 Mayıs Darbesi, 12 Mart Muhtırası, 12 Eylül, 28 Şubat ve 27 Nisan… Daha yakın tarihe gelelim. Cumhuriyet mitingleri, darbe planları, Ayışığı, Balyoz, Eldiven…
         <p>
          Biliyoruz ki aydın çağına karşı sorumludur. Dumanlı bu sorumluluk duygusuyla tarihe not düşüyor. Oyun içinde oyunu gösteriyor. Bunu hem gülümseterek hem de düşündürterek yapıyor. Yazıyı Cemil Meriç’in Mağaradakiler kitabının başına koyduğu alıntıyla noktalayalım: “Ne gülüyorsun, anlattığım senin hikâyen.”
         </p>
        </p>
       </p>
      </p>
     </p>
    </p>
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action?newsId=37112), [web.archive.org (arşiv bağlantısı)](http://web.archive.org/web/20131123023038/http://www.aksiyon.com.tr:80/aksiyon/newsDetail_getNewsById.action?newsId=37112)
