# !F İstanbul başlıyor, filmini seç

*Murat Tokay 2016.02.16*

<div class="pNewsDetailMainContent ctx_content" itemprop="articleBody">
 <p>
  Bu yıl 15’incisi düzenlenen !f İstanbul Bağımsız Filmler Festivali, 18-28 Şubat tarihleri arasında başlıyor. 40 ülkeden 113 filmin gösterileceği festivalde öne çıkan filmlere bir göz attık.
 </p>
 <p>
  Dünyanın birçok ülkesinden bağımsız filmleri bir araya getiren !f İstanbul Bağımsız Filmler Festivali, bu yıl 15. yaşını kutluyor. “!f İstanbul birleştiriyor” temasıyla dikkat çeken festival 3-6 Mart tarihlerinde Ankara ve İzmir’e de uğrayacak. Öne çıkan filmler şöyle:
 </p>
 <p>
  ANOMALISA: Festivalin açılış filmi olan Anomalisa, ‘Eternal Sunshine of the Spotless Mind/Sil Baştan’ filminin senaristi olarak tanınan Charlie Kaufman’ın ilk stop motion filmi. Kaufman’ın Duke Johnson ile birlikte çektiği film, prömiyerini yaptığı 72. Venedik Uluslararası Film Festivali’nde Jüri Büyük Ödülü’nü kazandı. Yetişkin animasyonu türündeki Anomalisa’da ‘How May I Help You Help Them?’ adlı kitabın yazarı olan Michael Stone, ailesiyle sıradan bir hayat yaşamaktadır. Ancak yaşadığı bu monotonluktan bıkar ve çıktığı bir iş gezisinde hayatı için önemli bir karar alır. 88. Akademi Ödülleri’nde En İyi Animasyon Film adaylığı elde eden filmin yapımı 3 yıl sürdü.
 </p>
 <p>
  DEMOLITION (YENİDEN BAŞLA): Son olarak ‘Dallas Buyers Club/Sınırsızlar Kulübü’ ile adından söz ettiren yönetmen Jean-Marc Vallée, Yeniden Başla ile karşımıza çıkıyor. Jake Gyllenhaal’ın başrolünde yer aldığı film Türkiye’de ilk kez !f İstanbul’da gösterilecek olmasının yanı sıra aynı zamanda festivalin kapanış filmi. Oyuncu kadrosunda Naomi Watts ve Chris Cooper’ın da bulunduğu Demolition’da eşini trafik kazasında kaybeden yatırım uzmanı Davis’in bir otomat makinesine sinirlenip şirkete mektup yazmasıyla gelişen olaylar anlatılıyor.
 </p>
 <p>
  INNOCENCE OF MEMORIES (MASUMİYET MÜZESİ): Belgeselleriyle tanınan Grant Gee’nin yolu birkaç yıl önce !f İstanbul için geldiği İstanbul’da Orhan Pamuk’un Masumiyet Müzesi’ne düşer. Gördüklerinden etkilenen Gee, müzeden esinlenerek aynı adlı bir belgesel çeker. Dünya prömiyerini Venedik Film Festivali’nde gerçekleştiren Masumiyet Müzesi’nin tamamına yakını gece çekildi. Seyirciyi İstanbul’da gezintiye çıkaran belgesel, festivalin görülmesi gereken yapımları arasında.
 </p>
 <p>
  THE  ASSASSIN (SUİKASTÇI): Dünya sinemasının önemli yönetmenleri arasında gösterilen Tayvanlı Hou Hsiao-Hsien’in son yapımı Suikastçı. Yönetmenin 2007’de çektiği Kırmızı Balonun Yolculuğu’ndan sonraki ilk uzun metrajı olan film, 68. Cannes Film Festivali’nde En İyi Yönetmen Ödülü’nü kazandı. Hsiao-Hsien’in alamet-i farikaları sayılan az diyalog ve şiirsel anlatımın dikkat çektiği Suikastçı’da rahipler tarafından özel olarak yetiştirilen suikastçı bir genç kadının hayatı anlatılıyor. “The Extensive Records Of The Taiping Era” adlı öyküden yola çıkılarak hazırlanan film, Çin’in geçmişine uzanıyor. Nie Yinniang adlı bu genç kadın, ustasının öldürme görevi verdiği kişinin kuzeni olduğunu öğrenir. Bir tarafta kuzeni bir tarafta ustasına olan sadakati vardır ve seçim yapmak zorundadır.
 </p>
 <p>
  HE NAMED ME MALALA (ADIMI MALALA KOYDU): Tüm dünyaya adını duyurmayı başaran bir isim Malala Yusufzay. Pakistan’da kız çocuklarının eğitimini desteklediği için 15 yaşında Taliban’ın silahlı saldırısına uğradı. 2014’te ise Nobel Barış Ödülü’nü kazanan en genç isim oldu. Yönetmenliğini üstlendiği ‘An Inconvenient Truth/Uygunsuz Gerçek’ ve ‘Waiting for Superman’ belgeselleriyle Oscar’ın sahibi olan Davis Guggenheim, aktivist Malala’nın hayatını ‘Adımı Malala Koydu’ ile anlatıyor.
 </p>
 <p>
  SPARROWS (SERÇELER): İzlandalı yönetmen Rúnar Rúnarsson’un yazıp yönettiği Serçeler, bir büyüme hikâyesini beyazperdeye taşıyor. San Sebastian, Chicago ve Toronto film festivallerinden ödülle dönen yapım, çocukların masumiyetini kuşlarla özdeşleştiriyor. Yönetmen, filmi için “Çocuklardaki yalnızlık ve kafa karışıklığı ile hepimiz bağ kurabiliriz. Acı, kızgınlık ve aşk gibi pek çok duygunun ilk defa hissedildiği dönemdir çocukluk.” diyor. İzlanda’nın Reyvkavik şehrinde annesi ile beraber yaşayan 16 yaşındaki Ari’nin hayatı babasının yanına gönderilmesiyle altüst olur. Babasıyla yolunda gitmeyen ilişkisine gitgide uyum problemleri ve büyüme sancıları da eklenecektir.
 </p>
 <p>
  BAKEMONO NO KO (ÇOCUK VE CANAVAR): Bir dönemin meşhur çizgi dizisi Digimon serisinde imzası bulunan yeni nesil anime yönetmenlerinden Mamoru Hosada, bu defa bir usta-çırak ilişkisine el atıyor. Aksiyonu bol bu duygu yüklü yapım, annesinin ve babasının yokluğuyla baş etmeye çalışan 9 yaşındaki Ren’den bahsediyor. Gözlerini bir gün canavarların yaşadığı evrende açan Ren, kaba, duygusuz ve bencil bir dövüşçü olan Kumametsu ile tanışıp onun çırağı olur. Yıllar süren zorlu bir eğitimden geçen Ren’in aklı hâlâ geçmişindedir. Ya kalıp dövüşçü olacaktır ya da yalnızlığına geri dönecektir.
 </p>
 <p>
  THE WOLFPACK: 2015 Sundance Film Festivali’nde belgesel dalında jüri özel ödülü kazanan The Wolfpack, Crystal Moselle imzası taşıyor. Amerikalı yönetmenin “Kafamızın içinde istediğimiz yere gidebiliriz.” sözüyle özetlediği film, bütün yaşamlarını Manhattan’da bir evde hapis geçiren 6 erkek kardeşin hayatını ele alıyor. Kendilerine ‘The Wolfpack’ adını veren Angulo kardeşler, eğitimleri dâhil tüm yaşamlarını evde sürdürür. Dış dünya hakkında tüm bilgilerini izledikleri filmlerden öğrenirler. Film izlemeyi takıntı hâline getiren kardeşler evlerinde de Hollywood kahramanları gibi davranırlar. Ta ki içlerinden biri evden kaçana dek...
 </p>
 <p>
  THE BUNKER (SIĞINAK): Ailelerin çocukların meslek seçimleriyle ilgili kurdukları hayaller artık bir klasik; ülke ayırt etmiyor. Öyle ki bu fikir Alman yönetmen Nikias Chryssos’a Sığınak’ı çekmesinde öncü olur. Amerikan başkanı olmasını hayal ettikleri 8 yaşındaki oğullarını okula göndermeyen Alman anne-babanın yaşadıkları trajikomik bir dille anlatılıyor. Evde eğitim konusunda yaşadıkları sorunları aşmak amacıyla, kiracıları olan fizik öğrencisinin yardımına başvururlar. Fizik öğrencisi çalışma için geldiği ormandaki yer altı evinde garip ve ürkütücü olaylara şahit olur. Kaçmak yerine, baskıya maruz kalan küçük Klaus’a yardım etmek ister fakat işler karışır. Komedi gerilim arasında çizgi tutturan film bir bakıma absürtlüğün sınırlarını zorluyor.
 </p>
</div>


Kaynak: [www.aksiyon.com.tr](http://www.aksiyon.com.tr:80/dosyalar/f-istanbul-basliyor-filmini-sec_553900), [web.archive.org (arşiv bağlantısı)](http://web.archive.org/web/20160219225129/http://www.aksiyon.com.tr:80/dosyalar/f-istanbul-basliyor-filmini-sec_553900)
