# Ustanın vedası: Dik durun adil olun

*Murat Tokay 2015.10.20*

<div class="pNewsDetailMainContent ctx_content" itemprop="articleBody">
 <p>
  Türkiye’nin ilk televizyon yıldızlarından Levent Kırca, tedavi gördüğü karaciğer kanserine yenilerek 67 yaşında hayata veda etti. Zincirlikuyu Mezarlığı’na defnedilen Kırca, 1974’te Oyun Treni’yle adını duyurmuş, daha sonra da Olacak O Kadar gibi popüler televizyon programlarına imza atmıştı. Müjdat Gezen, Uğur Dündar gibi ilk kuşak televizyon ünlülerinden biriydi. Türkiye onu politik taşlama üzerine kurulu skeçleriyle tanıdı, sevdi. Makyajla kılıktan kılığa giren Kırca, dönemin siyasilerini eleştirmekten geri durmadı, mesajlar verdi. Politik kişiliğiyle de öne çıktı Levent Kırca. Ölümünden iki gün önce onur ödülü aldığı bir tören için hastaneden yazıp gönderdiği mektubunda sevenlerine veda etmişti. “1974’te TRT ile girdim hayatınıza. O günden bu yana baya bir zamanınızı aldım. 41 yıl… Yürekten teşekkür ederim, anılarınızda bana yer açtığınız için. Hayatımda sayısız ödül aldım.” sözleriyle başlayan mektupta son sözleri şöyle oldu: “Dik durun. Adil olun, sabırlı olun. Daha iyi bir dünyada görüşmek ümidiyle. Atatürk’le kalın, cumhuriyetle kalın, hoşça kalın!”
 </p>
</div>


Kaynak: [www.aksiyon.com.tr](http://www.aksiyon.com.tr/kultur-sanat/ustanin-vedasi-dik-durun-adil-olun_552634), [web.archive.org (arşiv bağlantısı)](http://web.archive.org/web/20151021122420/http://www.aksiyon.com.tr/kultur-sanat/ustanin-vedasi-dik-durun-adil-olun_552634)
