# Kadınları yazmak kutuplar arası yolculuk gibiydi

*Murat Tokay 2014.02.10*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Hz. Aişe’nin romanını yazan Sibel Eraslan son 15 yılını uzun bir deniz seferine benzetiyor: “Kutuplar arasında birinden diğerine yolculuk gibiydi Hz. Asiye, Hz. Meryem, Hz. Hatice, Hz. Fatıma ve Hz. Aişe… Aralarında bir mıknatıs ilişkisi var gibi sanki.”
  </font>
 </div>
 <div id="newsText">
  <font class="detail-text">
   <p>
    Sibel Eraslan yıllardan beri kalemiyle/kelamıyla göz önünde bir yazar. Bir mücadele insanı… Yazıya hikâye ile başlamış, Mustafa Kutlu ve Dergâh ortamında boy atmış Eraslan, son 15 yılını ‘kutup’ kadınların izini sürerek geçirdi. Bu meşakkatli yolculuklardan Siret-i Meryem/ Cennet Kadınlarının Sultanı, Çöl/ Deniz: Hz. Hatice, Nil’in Melikesi Hz. Asiye, Canfeda gibi kitaplarla döndü. En son Hz. Aişe’nin hayatını romanlaştırdı. Eraslan’la Aişe’yi ve yazarlığını konuştuk.
   </p>
   <p>
    <strong>
     -Aişe kitabını konuşmadan evvel isterseniz başa dönelim. Çünkü siz bizim dünyamızda bir karşılığı olan kadınların hayatını romanlaştırmaya Hz. Meryem’le başlamıştınız. En son Hz. Aişe’yi anlattınız. Bir vefa borcunun ödenmesi mi bu?
    </strong>
   </p>
   <p>
    Vefa kısmı elbette taşıyıcı temeldir. Ama daha çok kendi yol haritamı çizmek gibi bir şeydi ilk başlarda. Tarihin arka köşelerinde tutulmuş uzun sessizliklerinden sonra, bizden evvel yola çıkmış, çok zor yolları yürümüş kadınların, büyükannelerimizin hayat hikâyelerine bir yolculuktu. Son 15 yılım, mahsusen kadın tarihi merkezli bir okuma yazma serüveniyle geçiyor. Geldiğim kıyıda bunun salt anlamda kadınlarla ilgili olmadığını, insanlıkla, varoluşla ilgili olduğunu da görüyorum… Tarih, geçip bitmiş bir şey değil, tıpkı Babil Kulesi gibi, sürekli inşa edilen bir mimarisi var, temel olmasaydı kubbeyi veya çatıyı kim taşıyacaktı bunun gibi. Oysa bizim modernist ezberimizde reddiye ve imha vardı uzun yıllar. Modern sonrası zamanın bize hediye ettiği en mühim tecrübe, zamanın kesintiler üzerinden değil, çoklu devamlılık ve dönüşümler üzerinden genişlediği kuantum fikridir.
   </p>
   <p>
    <strong>
     -Bu kitaplar klasik anlamda ‘roman’ değil. Hem içerik hem teknik olarak yeni bir form var, yeni bir roman… Siz bu kitapları edebiyatta nereye koyuyorsunuz?
    </strong>
   </p>
   <p>
    Benim yetiştiğim edebiyat ortamı, hocam Mustafa Kutlu ve Dergâh edebiyat çevresi bağlamında cevaplayacak olursam, yaslandığım edebî öğreti geleneksel tahkiye’dir. Hikâye etme sanatı diyebiliriz buna. Dolayısıyla yazım kurgusu veya cümle inşaasından çok, söze ve anlatıya yaslanan geleneksel Şark edebiyatının çocuklarındanım. Öykü değil, hikâyedir benim çocukluk evrenim. Bence de romandan çok uzun hikâye bağlamında gidiyor sayfalarım. Tabii yazar ve eleştirmen farklı taraflardır, kalem biz yazarların elindedir, eleştirmenlerse sonraki hamleyi kurarlar. Romanı ortaya çıkaran uzun Batı birikimini elbette önemsiyorum. Bizdeki harf inkılabından sonra yaşanan radikal kopuntu, redd-i miras ve kendi kendinden şikâyet eden mağlubiyet krizi de başka bir sosyolojiyi açtı aslında yazım serüvenimizde. Kendi kendimizi sansürledik, suçladık. Dinî kahramanlardan bahseden bir yazım performansını geçiniz, Ahmet Hamdi Tanpınar’ın Mahur Beste dinleyen kahramanları bile o ‘sükut suikastı’ndan nasibini almıştı. Benim kaleme aldığım kitapları kütüphanede nereye koyabileceğimize gelince… Samiha Ayverdi, Safiye Erol, Selim İleri, Mustafa Kutlu, Nazan Bekiroğlu, Ayfer Tunç, Fatma Barbarosoğlu devamında durabilirler.
   </p>
   <p>
    <strong>
     -Roman deyince bir kurgudan söz ediyoruz. Sizin eserlerinizde kurgu nerede başlayıp nerede bitiyor?
    </strong>
   </p>
   <p>
    Zorlu bir yürüyüştü. Çünkü sadece ‘biyografik roman’ değildi yapmaya çalıştığım. Dinî kahramanlardı öznelerim ve mukaddesat hürmeti çerçevesinde bir mesafeyi sürekli korumak zorundaydım. Yazdıklarım Hz. Asiye, Hz. Meryem, Hz. Hatice, Hz. Fatıma ve Hz. Aişe’ydi ilk bakışta. Ama çevresinde gezindiklerim Hz. Musa, Hz. İsa ve Hz. Muhammed gibi insanlık rehberleriydi. Bu süreçte azami dikkat, itina ve mesafe/mesafesizlik beni hasta edecek seviyeye geliyordu, Hz. Hatice’yi yazarken mesela zaman zaman kör olduğumu zannediyordum, kar körlüğü gibi parlak bembeyaz bir şey. Kurgu nerede başlar nerede biter?.. Her harf bir kurgudur, her harf yaklaştığınızı sandığınızda, aslında uzaklaştırıldığınız bir eşiktir.
   </p>
   <p>
    <strong>
     -Aişe romanı diğer kitaplardan farklı olarak dili ile öne çıkıyor. Roman Hz. Aişe’nin dilinden aktarılıyor. Niçin böyle bir tercihte bulundunuz?
    </strong>
   </p>
   <p>
    ‘Canfeda’ adlı kitabımda Hz. Fatıma’yı ‘Binbir Gece Masalları’ üslubunda üç katmanlı bir yazım tekniğiyle kaleme aldıktan sonra, kutsalla kuracağım mesafe kıvamını keşfettiğimi düşünmüştüm. Ama Hz. Aişe’de bambaşka bir şey oldu. O, özgüveni çok yüksek ve aşkıyla barizleşmiş, çok sevilmiş, onu çok seven Kişi (sas) tarafından mümeyyiz hâle getirilmiş biriydi. Ben seçmedim bu tarzı. O tarz, kendisini seçtiriyordu zaten…
   </p>
   <p>
    <strong>
     -Dilden söz açmışken Aişe’de şiir, şiirli bir anlatım var. Bu üslubu doğuran neydi?
    </strong>
   </p>
   <p>
    Hz. Aişe, şiirlerin kızıydı. Yetiştiği ailede seçkin bir şiir terbiyesiyle büyümüştü. Yedi Askı şiirlerini ezbere bilen bir genç kızdı. Ezber vukufiyeti ve parlak zekâsıyla Arapçayı en fasih olarak konuşan nadir kişilerdendi. Edebiyat ve tarih bilgisi onu diğerlerinden ayıran vasıflardandı.
   </p>
   <p>
    <strong>
     -Romanda Aişe’nin şiire yakınlığını da öğreniyoruz…
    </strong>
   </p>
   <p>
    “Konuş Humeyra…” diyor Âlemlerin Efendisi (sas) ona sık sık… Onun şiirsel belagati çağıldayarak coşan bir nehir misali. Onun örtüsü altındayken geliyor vahiy. Hz. Hatice nasıl ki Resulullah’ı aşkıyla örtense, Hz. Aişe de Resulullah’la birlikte örtülen, aşkın örttüğü…
   </p>
   <p>
    <strong>
     -Aişe’yi okuyup bitirdiğimde aslında sizin bir aşkı anlattığınızı düşündüm. Efendimiz’in “Seni kördüğüm gibi seviyorum” dediği Aişe’nin kitabı ama romanda ‘En Sevgili’ var.
    </strong>
   </p>
   <p>
    ‘Ey Sevgili’ de var… Bu kapıların hepsi nihai Büyük Kapı’ya vardıracak yollardır aslında. Bizler ‘Sevgili’ diye diye ‘En Sevgili’ye doğru gideriz. ‘En Sevgili’nin ülkesine vardığımızdaysa, ‘Ey Sevgili’den başka her şeyin gölgeden ibaret olduğunu görürüz.
   </p>
   <p>
    <strong>
     -Romanı yazmaya başlamadan önce nasıl bir safha, hazırlık geçirdiniz?
    </strong>
   </p>
   <p>
    Son 15 yıllık uzun bir deniz seferiydi diyebilirim. Kutuplar arasında birinden diğerine yolculuk gibiydi Hz. Asiye, Hz. Meryem, Hz. Hatice, Hz. Fatıma ve Hz. Aişe… Aralarında bir mıknatıs ilişkisi var gibi sanki. Beni kendilerine çekip çeviriyorlardı sanki, birbirlerine yolluyorlardı. Hazırlıktan çok, kader gibiydi, oradan oraya seyretmek, taşımak, bitiştirmek…
   </p>
   <p>
    <strong>
     -Malzemenin ne kadarını romana taşıyacağınız kararını vermek zor muydu? Romanı yazmaya oturduğunuzda gideceği yer belli miydi?
    </strong>
   </p>
   <p>
    Dışarıdan malzeme gibi duran şey, içeride bizim için yol azığı idi diyelim. Hayatlarını kaleme almaya çalıştığım kadınlar, aslında ‘Kutup’lar da olduğundan çoğu kez tutuklu kalıyordum çevrelerinde. Güçlü bir editoryal destek aldım bu süreçte. Genel Yayın Yönetmenimiz Emine Eroğlu ve editörlerim Seval/Neval Akbıyık olmasa geri dönemeyebilirdim. Onlar kıyıdan bana seslenirlerdi; ‘haydi dönme vakti’ diyerek bazen seslerini işitemediğimde ışık tutarlardı geri dönüş rotamı çizebileyim diye. Yani ‘zaman’lama konusunda ciddi destek aldım. Ama beni bıraksalar ve o Kutupların arasında kalsam hiç çıkmasam diye epey direnmişimdir. Döndüm mü bilmiyorum.
   </p>
   <p>
    <strong>
     -Roman bilgi kadar bir duyuşla da yazılmış. Aynı zamanda siz güncel konularda köşe yazıları da kaleme alıyorsunuz. O duyuşu, hissedişi, gerilimi nasıl muhafaza edebildiniz?
    </strong>
   </p>
   <p>
    Hz. Aişe mesela, öyle bir zamana denk geldi ki… Şayet onun Cemel Vakası’nda yaşadıklarını adım adım izlememiş olsaydım belki ben de derhal ‘evden çıkarak’ siyasi kavgalara karışabilirdim. Sabırla susuyorsam siyasi konularda, bunda Hz. Meryem’in ‘susma orucu’nun, Hz. Fatıma’nın ‘beytül ahzan’ çardağı altındaki ağlayışlarının ve Hz. Aişe’nin nasihatlerinin büyük payı vardır.
   </p>
   <p>
    <strong>
     -Sizi Hz. Aişe’de en çok etkileyen ne idi?
    </strong>
   </p>
   <p>
    İçtenliği, parlak zekâsı, özeleştiri gücü ve karasevdası…
   </p>
   <p>
    <strong>
     -Sezai Karakoç “Naat şiirin ufkudur” der. Bu yolculuğun ardından Sibel Eraslan’ın kaleminden bir Hz. Peygamber’in (sas) siyerini, romanını okuyabilecek miyiz?
    </strong>
   </p>
   <p>
    Alınyazımızda ne yazıyorsa, Kalem’den kalem’e o yoldur işleyen… Resulullah (sas) birbiriyle yarışarak koşuşan atları seyrederken, heyecanla ayağa kalkıyor bir gün ve yanındakilere dönerek: “Sanki deniz gibi…” diyor… Şiirin hasıdır bu cümle… Deniz’i görebilmemize yardım edendir Elçi (sas). Belki bir gün inayet eder de biz de seyrederiz o Deniz’i…
   </p>
   <p>
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=E169E72AEA2A7D6148F1031E4933E61D?newsId=37810), [web.archive.org (arşiv bağlantısı)](http://web.archive.org/web/20140308034211/http://www.aksiyon.com.tr:80/aksiyon/newsDetail_getNewsById.action;jsessionid=E169E72AEA2A7D6148F1031E4933E61D?newsId=37810)
