# Türkçe'nin tadına varmak için

*Murat Tokay 2015.07.28*

<div class="pNewsDetailMainContent" itemprop="articleBody">
 <p>
  Türkçe’nin tadına ve ahengine Refik Halid’in yazılarında varabiliriz. Memleket Yazıları’nın son cildinde dil ve üsluba kafa yoruluyor.
 </p>
 <p>
  Refik Halid denince “Türkçenin tadı ve âhengi” hatıra gelir. En güzel Türkçe metinlerde onun imzasını görürüz. Dili kullanmadaki ustalığı ve üslupçuluğu ile öne çıkan bir romancı, hikâyecidir. Muhalif tavrı ve sivri dili sebebiyle hayatının önemli bir kısmını sürgünlerde geçirmiş, adı ‘Yüzellilikler’ listesinde yer aldığı için uzunca bir süre sakıncalı yazar kabul edilmiştir. Ölümünün üzerinden 50 yıl geçen “Memleket Hikâyeleri” yazarı, edebiyatın hemen hemen her türünde eser verdi (2 hikâye, 22 roman, 6 mizah ve hiciv, 2 tiyatro, 6 deneme, 2 hatıra). Yazı hayatı boyunca da Tan, Akşam, Yeni İstanbul, Zafer gibi dönemin en çok ses getiren gazete ve dergilerinde sayısız yazı kaleme aldı.
 </p>
 <p>
  Yazarın bütün kitaplarını basan İnkılap Kitabevi bir süredir Refik Halid’in 1938-1965 tarihleri arasında gazete ve dergilerde çıkmış yazılarını diline dokunmaksızın yayımlıyor (Büyük emek harcayarak kitapları yayına hazırlayan Tuncay Birkan teşekkürü hak ediyor).  18 cilt olarak planlanan kitapların 9’u okurla buluştu. Son kitap “Türkçenin Tadı ve Âhengi” adını taşıyor. Bu ciltte Refik Halid’in dil ve üslup üzerine kaleme aldığı yazılar yer alıyor. Bu kitap Türkçe’yi kullanmadaki başarısı herkesçe takdir edilen yazarın dil konusunda nasıl bir hassasiyet ve dikkat taşıdığını göstermesi bakımından önemli.
 </p>
 <p>
  “Türkçenin Tadı ve Âhengi”nde karşımıza bir “dil bilgini” çıkıyor. Türkçe’nin incelikleri ve üslup meseleleri üzerine ufuk açıcı sözler söylüyor. Ayrıca alfabe değişikliği ve dil reformunun yapıldığı yıllarda Refik Halid neler yazmış onu öğreniyor, o günki tartışmalara yakından bakma fırsatı buluyoruz. Daha çok muhalif tavrı öne çıkarılan yazarın aslında alfabe değişikliğinin ateşli taraftarlarından olduğunu öğreniyoruz. Yeni alfabe için “Bu bir tılsımlı muskadır.” diyor. Dilde reform meselesinde ılımlı bir tutum sergiliyor.  Konuşma diline yerleşmiş yabancı kelimeleri tasfiye etmeye ve nüansları feda etmeye karşı bir duruş taşıyor.
 </p>
 <p>
  Bugün maalesef tatsız, yavan, zevksiz bir Türkçe’yle konuşup yazışıyoruz. Türkçe fukarası kitaplar kitapçı raflarının en baş köşelerini tutabiliyor. Refik Halid okuyup Türkçemizi yıkayabilir, dilimizi temize çekebiliriz.
 </p>
</div>


Kaynak: [www.aksiyon.com.tr](http://www.aksiyon.com.tr:80/kultur-sanat/turkcenin-tadina-varmak-icin_551763), [web.archive.org (arşiv bağlantısı)](http://web.archive.org/web/20150902232931/http://www.aksiyon.com.tr:80/kultur-sanat/turkcenin-tadina-varmak-icin_551763)
