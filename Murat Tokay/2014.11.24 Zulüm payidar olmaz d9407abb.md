# Zulüm payidar olmaz

*Murat Tokay 2014.11.24*

<div class="pNewsDetailMainContent" itemprop="articleBody">
 <p>
  Ekrem Dumanlı, Âlimler ve Zalimler kitabında bugün Fethullah Gülen Hocaefendi ve onu sevenlere reva görülen tutumun tarihteki izdüşümünü ortaya koyuyor.
 </p>
 <p>
  Bazı kitapları okurken size hep bir şiir sesi eşlik eder.  Ekrem Dumanlı’nın Âlimler ve Zalimler kitabının sayfalarında gezinirken de öyle oldu. Fethullah Gülen Hocaefendi’nin vaazlarına ve yazılarına aşina olanlar Namık Kemal’in şu beytinin sıkça tekrarlandığını bilir: “Felek her türlü esbâb-ı cefasın toplasın gelsin / Dönersem kahbeyim millet yolunda bir azîmetten.” Dumanlı’nın kitaptaki yazılarının toplamında da bu sesin alçalıp yükseldiğini, bir sayha olarak kendini duyurduğunu görürsünüz.
  <br/>
  Türkiye’yi yönetenler 17 Aralık’tan bugüne bir cinnet hâli yaşıyor. Suçluluk telaşıyla atılan adımlarda vicdandan eser yok.  Koskoca bir cemaat en yetkili ağızlardan “virüs”, “haşhaşi”,  “sülük” gibi hakaretlere maruz kaldı, “paralel” ilan edildi. Belki de en kırıcı olanı Hocaefendi’ye karşı takınılan vefasız ve saygısız tutumdu. Cemaati karalama kampanyası iftira ve yalanlarla katlanarak arttı ve bir zulme dönüştü. Bugün ise zulmün devlet zırhına büründüğünü söyleyebiliriz.
  <br/>
  Peki, kendini “muhafazakâr” ve “dindar” olarak sunan bir iktidar nasıl oluyor da dinî bir gruba, topluluğa bu zulmü reva görebiliyor? Ekrem Dumanlı bu soruya cevap ararken tarihin tozlu sayfalarına müracaat ediyor: “Kaderin cilvesine bakın ki dört büyük mezhep imamının tamamı, devlet zulmüne maruz kaldı. Onlara o zulmü reva görenler, yaban ellerden gelip İslam ülkelerini istila eden ‘küffar’ değildi. Pek çoğu ‘İslam devleti’nin amiri, hatta bazen halifesiydi.. Dört imamla başlayacağımız örnekleri okudukça mesele ayan beyan ortaya çıkacak. O yüzden en iyisi tarihin sararmış yapraklarına dönmek.” Kitapta İmam-ı Rabbani’nin, Mevlana Celaleddin Rumi ve Mevlana Halid Bağdadi hazretlerinin de devlet zulmünden nasibini aldığını görüyoruz. Yakın tarihte Said Nursi’nin ve talebelerinin yaşadıkları daha capcanlı. Fethullah Gülen’e ve onu sevenlere karşı girişilen düşmanca tutum ne ilk ne de son.
  <br/>
  Âlimler ve Zalimler yedi bölümden oluşuyor. Çoğu Zaman’da yer alan yazıların bölüm başlıkları şöyle: Tarihi İzdüşümüyle Âlimlere Yapılan Zulüm, Çağrı, İnsaf, Hakperestlik, İsyan Ahlâkı, Cadı Avı ve Çıkış Yolu. Şık bir baskıyla ve karton kapakla sunulan kitapta berrak bir zihin, duru bir anlatım ve gür bir sada ile karşılaşıyoruz.
  <br/>
  Kitabı okuyup bitirdiğimizde anlıyoruz ki bugün yaşananlar yeni değil; her devirde zulüm, işkence, zindan var. Ama hiçbir zaman da zulüm payidar olmamış.
 </p>
 <p>
 </p>
</div>


Kaynak: [www.aksiyon.com.tr](http://www.aksiyon.com.tr:80/kitaplik/zulum-payidar-olmaz_540065), [web.archive.org (arşiv bağlantısı)](http://web.archive.org/web/20150107140557/http://www.aksiyon.com.tr:80/kitaplik/zulum-payidar-olmaz_540065)
