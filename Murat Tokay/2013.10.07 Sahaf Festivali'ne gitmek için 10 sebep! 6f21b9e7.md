# Sahaf Festivali’ne gitmek için 10 sebep!

*Murat Tokay 2013.10.07*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Beyoğlu Sahaf Festivali yedinci kez kitapseverlerle buluştu. Kitap şenliğinin adresi bu kez Tepebaşı. 19 Ekim’e kadar sürecek festivale 76 sahaf katılıyor.
  </font>
 </div>
 <div id="newsText">
  <font class="detail-text">
   <p>
    Sahaf  Festivali alanına vardığımda yağmur çiseliyordu. Stantların önündeki sergide bulunan kitaplar hızlı bir şekilde üzeri naylonla örtülerek kapatıldı. Bir stant görevlisi bezgin bir yüz ifadesiyle “Bugün dördüncü kez oldu!” diyor havadan yakınarak. Çevreyi gözlerken ünlü bir sima dikkatimi çekiyor. Elinde iki kitap dolu poşetle hızlı hızlı yürüyor. Önce kim olduğunu çıkaramıyorum, bir süre sonra Yaprak Dökümü dizisinde Ferhunde karakteriyle ünlenen oyuncu Deniz Çakır olduğunu anlıyorum. Yanında arkadaşıyla mutlu mesut ayrılıyor sahaflardan…  Festival alanında iğne atsan yere düşmeyecek bir kalabalık yok. Ama her dükkânın önünde kitapseverleri görmek mümkün. Yaklaşık üç saat geçiriyorum sahaflarla. Gelenlerin çoğu genç okurlar. En çok talep edilen kitap türü roman. Oğuz Atay, Cemal Süreya, Nazım Hikmet ziyaretçilerin gözdesi yazarlar. Ziyaretçiler arasında sadece ikinci el kitap almaya gelmiş öğrenciler yok, sahafları önceden keşfetmiş müdavimler, yazarlar, koleksiyonerler, akademisyenler de var.
    <p>
     Beyoğlu Belediyesi ve İstanbul Büyükşehir Belediyesi Kültür Daire Başkanlığı işbirliğiyle düzenlenen Beyoğlu Sahaf Festivali yedinci kez kitapseverlerle buluştu. Kitap şenliğinin adresi bu kez Tepebaşı. 19 Ekim’e kadar sürecek festivale 76 sahaf katılıyor. Her yıl eylül ayında düzenlenen festival bu yıl Gezi olayları sebebiyle soğuk ve yağmurlu bir zamana denk geldi, hâliyle ziyaretçi sayısında bir düşüşten söz etmek mümkün. Ama sahaflar yine umutsuz değil. Sahaf Müteferrika’nın sahibi Lütfi Seymen “İlk günlerdeki satışın kötü olduğu söylenemez. Bu yıl geçen yıla göre satışlar daha az. Bunun en büyük sebepleri festivalin başlama gününün pazartesiye denk gelmesi ve havaların yağmurlu olması. Ama yine satış yapılıyor.” diyor. Eğer kitapla bir alışverişiniz varsa bu şöleni kaçırmamalı. Peki, neden mi?
     <p>
      1-Sahaflığa ömrünü vermiş Nedret İşli, Lütfü Seymen, Halil Bingöl, Asuman Bektaş, Lütfü Bayer gibi birçok usta sahafı başka hiçbir yerde böyle yan yana bulamıyoruz. Onların kısa da olsa sohbetinde bulunmak bile kazanç hanesine yazılmalı. Ustaların şu vurgusunu paylaşalım: “Sahaf, ucuz kitabın satıldığı yer değil, bulunamayan nadir kitaba erişilen yerdir.”
      <p>
       2-Yayıncılığın popüler kitaplardan, romanlardan ibaret olmadığını görüyorsunuz. Bugün adı sanı anılmayan birçok yazarın kitabı da raflarda sergileniyor.
       <p>
        3-Sahafları gezerek meşhur kitapların ilk baskılarıyla karşılaşabilir, imzalı kitaplara göz atabilirsiniz. Mesela ilk baskısı 1968’de Bilgi Yayınevi’nce yapılmış Ahmed Arif’in Hasretinden Prangalar Eskittim kitabı 200 liradan alıcı bekliyor. İmzalı kitapların fiyatı değişiyor. 100 liraya da var, 50 liraya da. Nazım Hikmet’in yasaklı olduğu dönemde Bulgaristan’da basılmış kitaplarını da görmek, almak mümkün. Cildi 250 lira.
        <p>
         4-İnternet hayatımıza girmemişken çocuklara okumayı sevdiren çizgi romanlardı. Tommiks, Teksas, Zagor; Kara Murat, Tarkan stantlarda ziyaretçilerini bekliyor. Hem bu dergi ve kitapları edinebilir hem de geçmişe bir yolculuk yapabilirsiniz.
         <p>
          5-Sahaflarda ilgi gören dükkânların başında eski plak ve 45’lik satanlar geliyor. Müzik merakınız varsa sevdiğiniz sanatçıların eserlerine göz atabilirsiniz. Fiyatlar plakların az bulunurluğuna göre değişiyor. 50 liraya satılan da var, 300 liraya satılan da.
          <p>
           6-Bugün çoğu çıkmayan yayınla karşılaşmak heyecan verici. Hayat mecmuaları, Kim, Akis, Yankı, Yön dergileri...  Çoğu tozlanmış, yıpranmış sayfalar. Varlık, Mavera, Hisar gibi edebiyat dergilerinin ilk sayıları ilgilisini bekliyor.
           <p>
            7-300-400 yıllık değerli kitapları görmek, dokunmak, asırlık kitapların kokusunu duymak için bile sahaflar gezilmeli.
            <p>
             8-Eski fotoğraf merakınız varsa yolunuz mutlaka buraya düşmeli. Bir aile albümünden sahafa düşmüş meçhul kişilere ait, kimsesiz fotoğraflar… Nasıl bu bavulda bir araya geldiler bilinmese de kimi gülümseyerek bakıyor kimi de selam durmuş asker kıyafetiyle. Tanesi 1 liradan satılıyor.
             <p>
              9-İkinci el ve ucuz kitap… Bugün bir kitabevine vereceğiniz paranın yarısıyla kitap sahibi olabilirsiniz. Festivale gelenlerin çoğunu bu grup oluşturuyor. İkinci el kitap fiyatları 3 ila 10 TL arasında değişiyor.
              <p>
               10-Semtinizdeki, mahallenizdeki normal bir kitapçıda bulamayacağınız eski harfle basılmış yazmalar, tarihî evraklar, haritalar, film afişleri, hepsi bu festivalde.
              </p>
             </p>
            </p>
           </p>
          </p>
         </p>
        </p>
       </p>
      </p>
     </p>
    </p>
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://aksiyon.com.tr:80/aksiyon/haber-36750-sahaf-festivaline-gitmek-icin-10-sebep.html), [web.archive.org (arşiv bağlantısı)](http://web.archive.org/web/20131011033747/http://aksiyon.com.tr:80/aksiyon/haber-36750-sahaf-festivaline-gitmek-icin-10-sebep.html)
