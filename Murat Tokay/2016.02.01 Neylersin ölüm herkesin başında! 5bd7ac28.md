# Neylersin ölüm herkesin başında!

*Murat Tokay 2016.02.01*

<div class="pNewsDetailMainContent ctx_content" itemprop="articleBody">
 <p>
  Cemİl Kavukçu, “O Vakıt Son Mİmoza”da ölümü ve ölüm karşısında İnsanın hAllerİnİ hüzünlü öykülerle anlatıyor.
 </p>
 <p>
  İçindeki hiçbir yangını söndüremeden bu kadar vakitsiz her şeyi bırakmayı kabullenemiyordun.” Bu cümleyi kitaptaki öykülerin kalbi sayabiliriz. Cemil Kavukçu’nun yeni kitabı “O Vakıt Son Mimoza”, ölüm ve gitmek temalı öykülerden oluşuyor.
 </p>
 <p>
  Bir hatırlatmayla sayfalarda gezinmeye başlayabiliriz. Sevinç Çokum, bir hikâyesinde kahramanı şöyle konuşturuyordu: “Bugün öldüğüme inanasım gelmiyor.” Kitapta 9 öykü yer alıyor. İlk dört öykü (65 sayfa) iç içe geçmiş, bir bütün hikâyenin parçaları. Bu öyküler Bursa’da salaş bir meyhanede, Mimoza’da geçiyor. Çoğu yalnız, zor iş tutan, ‘dikili bir ağaçları bile olmayan’ insanlar. ‘Geç kalmış’, kendine katlanamayıp kendinden geçmek isteyen karakterler. Teselliyi meyhanede arıyorlar... İçkiye verecek paraları olmadığı hâlde bir şekilde Mimoza’dan ayrılamıyorlar. Hepsi içlerindeki ‘o doymayan hayvan’la oturup saatler geçiriyor mekânda: “Bütün Mimoza’da içen ama neden içtiğini bulmaya çalışan arkadaşlarımızla ortak noktamız bu. Arıyoruz ama bulamıyoruz.”
 </p>
 <p>
  Hikâyelerin ana kahramanı ve aynı zamanda anlatıcısı olan Ressam Rasim, Mimoza’da insanların resimlerini peçeteye çizerek 50 gram içkisini bedavaya getiren; görünüşte içine kapanık, kendi hâlinde, pek konuşmayan sessiz bir karakter: “Peçete kağıtlarına resim çizerkenki hâliyle hatırda kalacaktı ama ıstıraplarını kimse bilmeyecekti.”
 </p>
 <p>
  İlk dört öykü Mimoza’nın müşterileri -Ressam Rasim’in dostları- ile şekilleniyor. Gizemli kişiliğiyle Sabri Bey’i tanıyoruz. Her gün geldiği meyhanesinde içerken yanında diğer kimseleri, göremediği hayalî insanları getiriyor; bunlar kaybettiği dostları, birlikte olmayı özlediği insanlar. Hikâyenin ilerleyen bölümlerinde Ressam Rasim, alkol yüzünden hastaneye yatırılıyor ve hayatını kaybediyor. “Dörtgen” (tabutu simgeliyor) öyküsünde Ressam Rasim’in ölümü ve Mimoza’daki günleri tabutun köşelerinden tutan dört farklı kişinin gözünden aktarılıyor. Bu metinler okuru hayat, ölüm, dostluk, kader üzerine düşünmeye sevk ediyor.
 </p>
 <p>
  ‘Zamansızlık’ öyküsünde yazar, zaman kavramını yitirmiş alzheimer hastası bir kadın ve oğlunu konu ediniyor. Kitabın sonlarında küçük öyküler de yer alıyor.
 </p>
 <p>
  Cemil Kavukçu anlattığı kedere, hüzne karşılık okuru umutsuzluğa düşürmüyor. Beklenmedik bir zamanda ağaç dallarını yeşertiyor. Kışın ortasında mimozaları açtırıyor. (Zeliha Uğurtaş)
 </p>
</div>


Kaynak: [www.aksiyon.com.tr](http://www.aksiyon.com.tr:80/kultur-sanat/neylersin-olum-herkesin-basinda_553777), [web.archive.org (arşiv bağlantısı)](http://web.archive.org/web/20160213233546/http://www.aksiyon.com.tr:80/kultur-sanat/neylersin-olum-herkesin-basinda_553777)
