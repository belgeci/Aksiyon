# Acemice çekilmiş bir dizi film!

*Murat Tokay 2015.10.12*

<div class="pNewsDetailMainContent ctx_content" itemprop="articleBody">
 <p>
  Adalet dağıtma mekanizması olan hukukun, tersyüz edilerek nasıl bir baskı aracı hâline getirildiğini iki yıldır görerek ve yaşayarak öğreniyoruz. 2013’teki 17-25 Aralık yolsuzluk operasyonlarından sonra değiştirilen kanunlar ve tesis edilen hukuk düzeni, âdeta özgürlükleri öğüten bir sisteme dönüştü. Pek çok örneği olmakla beraber, Samanyolu Yayın Grubu Başkanı Hidayet Karaca, bu sistemin mağdur ettiği kurbanların başında geliyor. 10 aydır Silivri Cezaevi’nde tutsak. Üzerine atılan suçu ne anlamak mümkün ne de anlatabilmek! 9 ay sonra yazılabilen iddianameye göre, Karaca ‘terör örgütü üyesi’ olmakla suçlanıyor. Delili ise yönettiği televizyon kanalında yayımlanan bir dizi film!
 </p>
 <p>
  Güya, ‘devleti ele geçirmeye çalışan’ Fethullah Gülen, Tahşiyeciler isimli El Kaide bağlantılı örgüte, STV’deki dizinin senaryosu üzerinden operasyon talimatı vermiş. Bazı polisler de bu talimat doğrultusunda hareket ederek söz konusu örgüte kumpas kurmuş! Dönemin valisi Muammer Güler’in övüne övüne anlattığı bir terör operasyonuna ‘kumpas’ demek bir yana, televizyon yöneticisi ile polisler ve operasyon arasında nasıl bir ilişki kurulabildi, bunu anlamak mümkün değil.
 </p>
 <p>
  İşte bu saçma sapan iddianın mağduru olan Hidayet Karaca, İstanbul Emniyet Müdürlüğü’ne teslim olduğu 4 Aralık 2014’ten başlayarak bugüne kadar yaşadıklarını kaleme aldı. Ufuk Yayınları, Karaca’nın günlük ve tarihe düşülen notlar şeklinde yazdığı hapishane güncesini, mektuplarını da ekleyerek ‘Bir Dizi Film’ adıyla kitaplaştırdı. Kitap, özgürlüğü elinden alınmış bir insanın yürek burkan hikâyesini anlatıyor. Karaca, sivil hayattaki sosyal konumunu, kariyerini bir kenara bırakıp ‘insanlar ne der!’ endişesine kapılmadan samimi bir dil kullanıyor. Önünden bile geçmediği, acemisi olduğu cezaevi hayatını, orada hissettiklerini, düşündüklerini komplekse kapılmadan paylaşıyor. Ziyaret günlerindeki aile buluşmalarını da aktaran Karaca’nın küçük oğlu Emin’le arasında geçen diyaloglar göz yaşartan ayrıntılar içeriyor.
 </p>
 <p>
  Hidayet Bey, yaşadığı hukuksuzluğu ise şöyle özetliyor: “Yaşadıklarım öylesine olağanüstü ki kendimi bazen bir dizinin içinde gibi hissediyorum. Ama itiraf edeyim, senaryosu pek acemice yazılmış bir dizi. Böyle bir senaryo taslağı, bu işten anlayan kimin önüne gelse, ‘Gerçekçi değil. Delil olmadan adam mı tutuklanır? Bir dahaki sefere düzgün bir şeyler yazın.’ der.” (Hıdır Ala)
 </p>
 <p>
  ***
 </p>
 <p>
  <strong>
   Bir Dizi Film
  </strong>
 </p>
 <p>
  Hidayet Karaca - Ufuk yayınları - 240 Sayfa - 0216 449 49 09
 </p>
 <p>
 </p>
</div>


Kaynak: [www.aksiyon.com.tr](http://www.aksiyon.com.tr/kultur-sanat/acemice-cekilmis-bir-dizi-film_552575), [web.archive.org (arşiv bağlantısı)](http://web.archive.org/web/20160204051856/http://www.aksiyon.com.tr/kultur-sanat/acemice-cekilmis-bir-dizi-film_552575)
