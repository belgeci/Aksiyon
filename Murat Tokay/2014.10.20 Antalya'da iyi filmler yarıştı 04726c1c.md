# Antalya'da iyi filmler yarıştı

*Murat Tokay 2014.10.20*

<div class="pNewsDetailMainContent ctx_content" itemprop="articleBody">
 <p>
  51. Altın Portakal Film Festivali “sansür” tartışmalarının gölgesinde geçse de yarışan filmlerin çoğu ortalamanın üzerindeydi. Sinema eleştirmenlerine göre de son yılların en iyi ulusal yarışma seçkisiydi.
 </p>
 <p>
  Son bir yıldır Türkiye’de yaşanan siyasal iklim her alana nüfuz ediyor. 51. Antalya Altın Portakal Film Festivali (10-18 Ekim) “sansür” tartışmalarının gölgesinde başladı. Bu gerginlik festival sonuna kadar da iyi filmlere rağmen sürdü.
 </p>
 <p>
  Yaşananları kısaca hatırlayacak olursak... Gezi olaylarını konu alan, Reyan Tuvi’nin yönettiği ‘Yeryüzü Aşkın Yüzü Oluncaya Dek’ adlı belgesel, ön jüri tarafından yarışmaya seçilmesine rağmen festival yönetimi tarafından Ulusal Belgesel Yarışması’ndan çıkarıldı. Festival yönetimi, gerekçe olarak Türk Ceza Kanunu’nun 125 (kişilere hakaret) ve 299. (Cumhurbaşkanına hakaret) maddelerini gösteriyordu. Bu açıklamaya ilk tepki Sinema Yazarları Derneği’nden (SİYAD) geldi. Derneğe üye 75 sinema yazarı bir bildiri yayımlayarak olayın sansür olduğunu ve festival yönetiminin söz konusu belgeseli yönetmenin kurguladığı hâliyle yarışmaya geri alması gerektiğini vurguladı. Festivalin yarışmalı bölümlerinde görev alan 10 jüri üyesi de yaşananları ‘vahim’ olarak nitelendirdi. Ulusal Belgesel Yarışması Jüri Başkanı Can Candan istifa etti, ardından da ulusal ve uluslararası uzun metraj dâhil, festivalin yarışmalı bölümlerinde görev alan 11 jüri üyesinin istifası geldi. 40’a yakın sinema yazarının ve birçok sinema platformunun festivale katılmayacağını açıklamasının ardından Reyan Tuvi’nin de aralarında olduğu Ulusal Belgesel Yarışması’ndaki 13 yönetmen, filmlerini festivalden çekti. Festival de çareyi yarışmayı iptal etmekte buldu.
 </p>
 <p>
  Kutluğ Ataman hariç, Ulusal Uzun Metraj Yarışması’nda yer alan filmlerin yapımcı ve yönetmenleri ise sansüre karşı çıkan bir açıklama yaptılar. Kobani eylemleri ve sonrasında yaşananlar sebebiyle de Altın Portakal’da konser ve partiler gibi etkinlikler iptal edildi.
 </p>
 <p>
  Türk sinemasının 100. yılında bu yaşananlar festivalin sancılı başlamasına yol açtı. Son dönemdeki siyasetin dili ve toplumdaki yarılmanın sonuçlarını burada da gördük. Seyirci gergindi. En küçük olumsuzlukta tepkisini ortaya koydu. Mesela, Kumun Tadı filminde bir sahnenin arka fonunda AK Parti’nin ilçe başkanlığı tabelasının görünmesi seyircinin tepkisini çekti. Her filmden önce gösterilen 51. Altın Portakal tanıtım filminde Türkan Şoray’dan Hülya Koçyiğit’e, hatta jüri başkanı Yılmaz Erdoğan’a kadar sinemamızın yıldızlarının yer aldığı kareler var. Bazı seyirciler bu kısa tanıtım filmine “Yılmaz Güney nerede? Tarık Akan niye yok?” şeklinde itiraz etti. Seyirci bilet fiyatlarının yüzde 60 artışını da eleştirdi. Buna rağmen salonlar doluydu.
 </p>
 <p>
  Festivalle ilgili düşülmesi gereken bir not da Kürt şair, yazar ve aydın Musa Anter’in hayatını konu alan Asasız Musa filminin yarışma dışı özel gösterimi öncesi AKM’nin önüne bir TOMA’nın gelmesiydi. Festival ekibinin duruma müdahale etmesiyle TOMA ve çevik kuvvet ekibi alandan ayrıldı. Asasız Musa’nın gösterimi sırasında salonda Kobani eylemlerine destek sloganları yükseldi.
 </p>
 <p>
  Festivalin ünlü yabancı konukları vardı: Yaşam Boyu Onur Ödülü verilen Oscarlı Ellen Burstyn ve İranlı yönetmen Abbas Kiorastami. Class/Sınıf filmiyle 61. Cannes Film Festivali’nde Altın Palmiye alan Fransız yönetmen Laurent Cantet, Altın Portakal’daki Antalya Film Forum’da bir Master Class/ Ustalık Sınıfı gerçekleştirdi. Cantet, ayrıca son filmi Return To Ithaca/Havana’ya Dönüş’ün de Türkiye’deki gösterimine katıldı.
 </p>
 <p>
  <strong>
   12 film yarıştı
  </strong>
 </p>
 <p>
  Yılmaz Erdoğan’ın jüri başkanlığını yaptığı “Ulusal Uzun Metraj Film Yarışması”nda 12 film yarıştı. Gösterilen filmler bu yıl Altın Koza’da yarışan filmlerle kıyaslanamayacak kadar iyiydi. Sinema eleştirmenlerinin görüşüne göre de son yıllarda Antalya’da yarışan en iyi film seçkisiydi. Venedik Film Festivali’nden ödülle dönen Kaan Müjdeci’nin Sivas’ı, prömiyerini Berlin Film Festivali’nde yapan Uluslararası Sanat ve Deneme Sineması Konfederasyonu (CICAE) tarafından özel ödüle layık görülen Kutluğ Ataman’ın “Kuzu”su ve Saraybosna Film Festivali’nin büyük ödülünü alan Erol Mintaş imzalı “Annemin Şarkısı” yarışan filmler arasındaydı.
 </p>
 <p>
  Bu yıl Antalya’da güldürü ağırlıklı filmlerin çokluğu dikkat çekti. “İyi Biri”, “Guruldayan Kalpler” ve “Oflu Hocayı Aramak” bir kalemde söyleyebileceğimiz filmler. Bu sınıfa dâhil etmesek de bol kahkahalı “Kuzu” filmi de trajikomik öğeleri ile öne çıkan bir yapım.
 </p>
 <p>
  En akılda kalan oyuncu performanslarından biri “Sivas” filminin çocuk oyuncusu Doğan İzci’ninkiydi. Venedik’te Premio Bastio D’Oro 2014 En İyi Erkek Oyuncu ödülüne layık görülen İzci, oyunculuğuyla herkesin takdirini kazandı. “Kuzu” filminin çocuk oyuncusu Sıla Lara Cantürk de dikkat çeken bir performans ortaya koydu. “Çekmeköy Underground”un başrol oyuncusu Can Sipahi, “Kuzu” ve “Annemin Şarkısı” filmlerinde rol alan Nesrin Cavadzade, “Guruldayan Kalpler”de Algı Eke, “Annemin Şarkısı”nda Feyyaz Duman,” İtirazım Var”da Serkan Keskin, “Neden Tarkovski Olamıyorum”da Tansu Biçer, “İyi Biri”nde Cengiz Bozkurt, “Fakat Müzeyyen Bu Derin Tutku”da Erdal Beşikçioğlu ve Sezin Akbaşoğulları öne çıkan oyunculardı. Festivalde yarışan 12 filmle ilgili yorumlarımız ise şöyle:
 </p>
 <p>
  <strong>
   Etkileyici bir film; Sivas:
  </strong>
  Kaan Müjdeci’nin ilk uzun metrajlı film denemesi olan Sivas (Venedik Film Festivali’nde Jüri Özel Ödülü’nü kazanmıştı), şiddetin kökenlerini irdeliyor. İlk aşkını ve büyüme sancılarını yaşayan 10 yaşlarında bir çocuğun terk edilmiş Kangal cinsi dövüş köpeğini sahiplenmesi ve onun şampiyonluklarıyla ailesinin itibar kazanması sürecini anlatıyor. Filmde bir çocuğun erkeklerin dünyasına sert geçişini de izliyoruz. Okulda sahnelenecek ‘Pamuk Prenses ve Yedi Cüceler’ oyunu için Aslan’ın sevdiği kız Ayşe prenses, muhtarın oğlu ise prens olarak seçilince Aslan’a cücelerden biri olmaktan başka seçenek kalmaz. Bu duruma çok üzülen Aslan, yaralı hâlde bulduğu Sivas adında dövüş köpeği sayesinde Ayşe’yi etkileyip onun ‘prensi’ olmanın yollarını arar. Köpek dövüştürme sahneleri ile tartışılan Sivas’ın çocuk oyuncusu Doğan İzci’nin etkileyici bir oyunculuk ortaya koyduğunu da söyleyelim.
 </p>
 <p>
  <strong>
   Kuzu, masalsı bir dil kuruyor:
  </strong>
  Kutluğ Ataman’ın Kuzu filmi seyirci ve eleştirmenlerin takdirini kazanmış bir yapım. Erzincan’ın bir köyünde sünnet olmaya hazırlanan İsmail adlı bir çocuğun yaşadıklarından yola çıkarak toplumsal okumaya açık modern bir Medea (Yunan efsanesi) ve kurban öyküsü anlatan ‘Kuzu’, hikâyesi kadar görselliği ile de öne çıkıyor. Kutluğ Ataman, bol kahkaha attıran diyalogları ile de izleyiciyi eğlendirmeyi başarıyor.
 </p>
 <p>
  <strong>
   Bir kentsel dönüşüm hikâyesi:
  </strong>
  İstanbul üzerine belgeselleriyle tanınan Aysim Türkmen, Çekmeköy Underground’da kentsel ve toplumsal dönüşümün genç kuşak üzerindeki etkilerini ele alıyor. Film oyuncu performansları ve müzikleri ile öne çıkan bir yapım. Filmde gecekonduların lüks sitelere dönüştüğü Çekmeköy’de müzikle hayata tutunmaya çalışan, ‘mahallenin zencileri’ denilen bir grup rap’çiyi ve açmazlarını izliyoruz. Mahallenin yerlileri ve yenilerini karşılaştıran film yer yer belgesel tadı veriyor.
 </p>
 <p>
  <strong>
   Günümüz Türkiye’sini hicvediyor:
  </strong>
  Oflu Hoca’yı Aramak (OHA), Levent Soyarslan’ın ilk uzun metrajlı filmi. Absürt komedi diyebileceğimiz OHA günümüz Türkiye’sini otoritelerinden eylemcilerine dek bütün yönleriyle hicvediyor. Karadenizli işadamı Ali Baltoğlu (Ali Ağaoğlu’nu akla getiriyor) Doğu Karadeniz’i dağ turizmine açacak mega bir inşaat projesine girişmek üzeredir. Ali Bey tanıtım ve reklam faaliyetlerine katkıda bulunabileceği düşüncesiyle Karadeniz’in şehir efsanelerini araştıran bir belgesele sponsor olur. İlk iş Oflu Hoca’yı bulmaktır. Hikâye böyle başlıyor. Film, HES’lerden yozlaşmış işadamlarına kadar yakın dönem Türkiye taşlaması olarak ilerliyor. Filmin günümüz Türkiye’sine ve Gezi’ye göndermeleriyle de salondan bol alkış aldığını söyleyelim.
 </p>
 <p>
  <strong>
   Seyirci bu filmi sevecek:
  </strong>
  Guruldayan Kalpler için bir gişe filmi diyebiliriz. Kahkahası bol bir sanat komedisiyle karşı karşıyayız. Deneyimli yönetmen Ömer Uğur, sanatın farklı sınıflar tarafından algılanma biçimlerini konu ettiği filmde bir heykeltıraş atölyesinde işe başlayan vasıfsız bir işçinin hayatındaki değişimi ve sanatın dönüştürücü etkisini neşeli bir macera eşliğinde anlatıyor. Guruldayan Kalpler, çokbilmişlik yapmayan, seyirciye yukarıdan bakmayan, anlaşılır, seyri kolay bir film. Belki bir festival filmi değil ama küfretmeden, argoya başvurmadan da komedi filmi çekileceğini göstermesi açısından önemli.
 </p>
 <p>
  <strong>
   Sıra dışı imamın hikâyesi:
  </strong>
  33. İstanbul Film Festivali’nin Ulusal Yarışma bölümünde de yer alan ‘İtirazım Var’da, dedektifliğe soyunan sıra dışı bir cami imamının öyküsü anlatılıyor. Onur Ünlü imzalı film İhsan Eliaçık’ın yazdığı vaazlar ve Sırrı Süreyya Önder’in katkısıyla şekillenmiş. Gençliğinde boks eğitimi almış, askerliğini komando olarak yapmış, yüksek lisansını antropolojiden bitirmiş, satranç tutkunu ve bağlama çalan imam Selman Bulut’un görev yaptığı camide bir cinayet işlenir. Selman Bulut, polisin pek de ilgilenmediği cinayeti çözmek için kolları sıvar. Başta, caminin müezzini Efrahim olmak üzere herkes şüphelidir; imam da polisin şüphelisi... Bulut, cinayeti çözmek için yeteneklerini kullanarak dedektifliğe soyunur. Klasik polisiyenin kurallarına sadık kalan film ahlaki yozlaşma ve kutuplaşmayı hicvediyor. Film İhsan Eliaçık’ın sosyalist/antikapitalist Müslümanlık anlayışını referans alarak ise elini zayıflatıyor.
 </p>
 <p>
  <strong>
   ‘Balık’ ve babalık:
  </strong>
  Altın Koza’da ödül alan usta yönetmen Derviş Zaim’in filmi “Balık”, insan-doğa ilişkisini mistik boyutlarıyla ele alıyor. Film, kızı hastalanan bir babanın şifalı, eski cins bir balığı bulmasıyla birlikte girdiği çıkmazı perdeye aktarıyor. Sanem Çelik ve Bülent İnal’ın başrollerini paylaştığı film farklı okumalara açık bir yapım. İnsan-doğa ilişkisi kadar özgürlük ve vicdan da filmin meselelerinden.
 </p>
 <p>
  <strong>
   Bir Kürt annenin hikâyesi:
  </strong>
  Annemin Şarkısı’nda köyü yakıldığı için İstanbul’a taşınmak zorunda kalan bir Kürt annenin hikâyesini izliyoruz. Filmde köyünün, dilinin ve şarkılarının hasretiyle yanan, yeni taşındıkları sitede mutsuz olan annesini mutlu etmek isteyen öğretmenin çırpınışları var. Filmin dili Kürtçe. Bosna’dan ödülle dönen film Antalya’da beklentilerin altında kaldı.
 </p>
 <p>
  <strong>
   ‘İyi Biri’, kötülerden biri:
  </strong>
  Altın Portakal’da kötü film sınıfına koyacağımız yapımlardan biri “İyi Biri” filmi. Hatay’dan Mersin’e uzanan bir yol hikâyesini anlatan film naif ve iyi niyetli kahramanın yolda karşılaştıklarını beyaz perdeye taşıyor. Film seyirciyi güldürmeyi de başaramıyor. Filmi abartılı şivesiyle Cengiz Bozkurt’un oyunculuğu da kurtarmıyor.
 </p>
 <p>
  <strong>
   İzlemesi zor bir film:
  </strong>
  Kumun Tadı, Melisa Önel’in ilk uzun metrajlı filmi. Mültecileri yurtdışına kaçıran bir şebeke için çalışan sıra dışı bir kahramanın patronları ve bulunduğu kıyı kasabasındaki bir Fransız araştırmacıyla ilişkilerine odaklanan film sinematografik açıdan öne çıkıyor. Fransız sanat filmlerinin geleneğini hatırlatan Kumun Tadı, izlemesi zor bir film.
 </p>
 <p>
  <strong>
   Bir yönetmenin hikâyesi:
  </strong>
  Altın Koza’dan Yılmaz Güney ödülü alan Murat Düzgünoğlu imzalı “Neden Tarkovski Olamıyorum”, sinemasına hayran olduğu usta yönetmen Tarkovski’ye özenen ama kısıtlı imkânlarla günümüz Türkiye’sinin popüler yapımlarında çalışmak zorunda kalan bir yönetmenin hikâyesini ince bir mizahla ele alıyor.
 </p>
 <p>
  <strong>
   Romandan uyarlama bir film:
  </strong>
  Altın Portakal’ın son gününde seyirciyle buluşan “Fakat Müzeyyen Bu Derin Bir Tutku”, İlhami Algör’ün aynı adlı romanından uyarlama. Film kitapsız yazar Arif’i canlandıran Erdal Beşikçioğlu ile özgür ruhlu Müzeyyen’i oynayan Sezgin Akbaşoğulları arasındaki ilişkiyi mizahla ortaya koyuyor. Filmin yönetmeni Çiğdem Vitrinel, “Sanırım akılla duyguların en büyük savaşı aşkta yaşanıyor. Bir çıkmaz hikâyesi anlatıyoruz.” diyor.
 </p>
</div>


Kaynak: [www.aksiyon.com.tr](http://www.aksiyon.com.tr/sinema/antalyada-iyi-filmler-yaristi_539683), [web.archive.org (arşiv bağlantısı)](http://web.archive.org/web/20151214161051/http://www.aksiyon.com.tr/sinema/antalyada-iyi-filmler-yaristi_539683)
