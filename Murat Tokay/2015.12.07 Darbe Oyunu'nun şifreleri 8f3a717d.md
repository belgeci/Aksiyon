# Darbe Oyunu'nun şifreleri

*Murat Tokay 2015.12.07*

<div class="pNewsDetailMainContent ctx_content" itemprop="articleBody">
 <p>
  Veysel Ayhan imzalı 'Darbe Oyunu' ve Muhsin Öztürk'ün 'bir İktidarın Düşüşü' son üç yıldır ülkede olan bitenin fotoğrafını çekiyor. İlki yaşananların perde arkasına ışık tutarken, diğeri süreci analiz ediyor.
 </p>
 <p>
  Son üç yıldır Türki-ye’de olan bitenin fotoğrafını çeken iki yeni kitap yayımlandı: Veysel Ayhan imzalı “Darbe Oyunu” ve Muhsin Öztürk imzalı “Bir İktidarın Düşüşü”. Aslında ilk kitap 17 Aralık 2013’ten bugüne Türkiye’de yaşanan olayların bilinmeyen yönlerine ışık tutarken, Muhsin Öztürk’ün çalışması sürecin siyasi ve sosyal analizini yapıyor.
 </p>
 <p>
  “Darbe Oyunu” (Alkım Yayınevi, 400 sayfa) belgeselci bir yaklaşımla, yaşananları bir mantık silsilesi içinde sürükleyici ve akıcı bir üslupla ortaya koyuyor. Veysel Ayhan’ın algı operasyonlarıyla, yalan ve iftiralarla yapılan illüzyonun trajik hikâyesini anlattığı kitap için bugüne kadar süreçle ilgili kaleme alınmış çalışmaların en derli toplusu diyebiliriz. Biz de bu yazıda kitaptan alıntılarla sürecin fotoğrafını çektik.
 </p>
 <p>
  -25 Ağustos 2004 tarihli MGK toplantısında Başbakan Tayyip Erdoğan ve Dışişleri Bakanı Abdullah Gül’ün de imzaladığı şu karar alınmıştı: “Fethullah Gülen hareketinin yurtiçi ve yurtdışı faaliyetlerine karşı bir eylem planı hazırlanmasının uygun görüldüğü...” Bu karara göre, Gülen grubuna ait okulların, evlerin takip edilmesi ve engellenmesi, yapılan bağışların da MASAK aracılığı ile incelenmesi isteniyordu. Dönemin başbakanı Tayyip Erdoğan, ortaya çıkan bu belgeyi yalanlamadı fakat belgenin çıkmasına öfkelendi.
 </p>
 <p>
  -2006 yılında AKP iktidarının bazı derin çevrelerle mutabakata varıp dindarları ezme kararı aldığına dair şayialar yükselince Fethullah Gülen “Ahirette, ‘Neden uyarmadın?’ sualiyle karşılaşmaktan korkuyorum.” diyerek Erdoğan’a hitaben bir mektup yazdı. Erdoğan’a Necip Fazıl’ın isyanını hatırlatıp “Rahmetli Necip Fazıl’ın merhum Menderes’e ifadeleri çerçevesinde “Ya ol, ya öl; ama mutlaka itibarlı kal!” düşüncesi istikametinde -böyle bir istikametten sizi alıkoyan Çankaya, hatta dünya devlet başkanlığı bile olsa- kendiniz olarak kalmanızın hem Zât-ı âliniz hem de milletimiz için hayati önem taşıdığını söyleyebilirim.” ifadelerini kullanıyordu.
 </p>
 <p>
  -27 Nisan 2007 tarihinde askerin yaptığı e-muhtıradan bir hafta sonra Başbakan Erdoğan ile Genelkurmay Başkanı Yaşar Büyükanıt Dolmabahçe’de özel bir görüşme yaptı. İçeriğinin tam açıklanmadığı toplantı için çok söz söylendi Ama en ciddi spekülasyon Dolmabahçe’de “Cemaati bitirme” anlaşması yapıldığıydı.
 </p>
 <p>
  -2004 MGK’sında alınan ve “uygulanmadı” denilen “Cemaati bitirme planı” ortaya çıkan belgelerle yalanlanıyordu. MİT cemaatleri fişleme belgelerini Başbakanlık’a göndermiş, Başbakanlık da bunları uygulamıştı. Fişleme belgeleri 2 Aralık 2013’de Taraf’ta yayımlandı.
 </p>
 <p>
  -MİT’in 15 Ocak 2014’te yazılı talimatla teşkilata bütün dinî fraksiyonları ve grupları izleme emri verdiği ortaya çıktı.
  <br/>
  <br/>
  -Erdoğan 2013 yılına kadar Hizmet hareketine açıktan bir saldırıda bulunmadı. Perde arkasında ise savaş çoktan başlamıştı. Hizmet hareketinin bütün programlarına katılıyor, Hizmet’e ve Gülen’e övgüler yağdırıyordu. 2013’teki Türkçe Olimpiyatları kapanış konuşmasında ise Hocaefendi’yi ülkeye davet ediyordu: “Bitsin bu hasret!” Fethullah Gülen Hocaefendi ise Erdoğan’ın bu teklifine “endişelerim sürüyor” diyerek cevap veriyordu. Ve Hocaefendi endişelerinde haklı çıkıyordu. Çünkü Erdoğan “Bunlara bundan sonra su yok” diyerek yıllardır gizlediği niyetini açık ediyordu.
  <br/>
  <br/>
  -Hizmet hareketine açıktan saldırının ilk adımı dershanelerin kapatılması girişimi olmuştu.  Hükümetindeki bakanların hiçbirisi bu kapatılma meselesine taraftar değildi. Dershanelerin kapatılmasının Oslo’da Öcalan’a verilen bir söz olduğu iddia edildi. Kimse kabul etmese de Erdoğan, dershanelerin kapatılmasında kararlıydı. Önce taslak hazırlandı. Tarihler Mart 2014’ü gösteriyordu.
  <br/>
  <br/>
  -Erdoğan Cemaat’in dershane meselesinde tepkisini hesap edememişti. Tepkiden kimyası bozulan Erdoğan bu sefer “Ne istediler de vermedik?” deyiverdi. Buna cevap ise Ekrem Dumanlı’nın ağzından Gülen’den geliyordu. “Eğer birisi bizim adımıza sizden bir şey talep ederse, bilin ki bizimle alakası yoktur. Varsa da artık kalmamıştır.” Erdoğan bir daha bu ifadeyi ağzına almadı.
  <br/>
  <br/>
  -17/25 Aralık 2013. Bu tarih Türk siyasi hayatının dönüm noktasıdır. Ortaya saçılan yolsuzluğun boyutu yüz milyarlarca dolar idi. Yolsuzluğa işadamları, bürokratlar ama en önemlisi AKP hükümetinin 4 bakanı ve onların çocukları bulaşmıştı. AKP, emniyet ve yargıya darbe yaparak olayın soruşturulmasına izin vermedi. Soruşturmalarda Erdoğan’ın oğlu Bilal’in de ismi vardı. Ama Erdoğan, oğlunu ifade vermeye daha göndermedi.
  <br/>
  <br/>
  -Yargıya siyasi baskıyla 17 ve 25 Aralık yolsuzluk ve rüşvet soruşturması örtbas edildi. Erdoğan bu dev skandalları kamuoyuna “hükümete darbe” olarak sunma stratejisini tercih etti. Her gün TV’lere çıkarak “bize darbe yapıldı” ve “paralel” söylemi üzerinden algı oluşturmaya başladı.
  <br/>
  <br/>
  -17/25 Aralık için darbe iddiası temelsiz boş bir argümandı. Bu sebeple bu sorgulamalarda hiçbir şüpheliye darbe sorusu sorulmadı.
  <br/>
  <br/>
  -MİT’in yolsuzluklarla ilgili 17 Aralık’tan 8 ay önce rapor hazırlayıp yolsuzluk ve rüşvet ilişkilerini detaylandırarak Erdoğan’a sunduğu ortaya çıktı. 3 sayfalık raporda “bakanların Zarrab ile ilişkileri ortaya çıkarsa” hükümetin bundan zarar göreceği belirtiliyordu.
  <br/>
  <br/>
  -Denize düşen yılana sarılır misali, Erdoğan, yeni müttefik olarak Ergenekon’u seçmişti. Ergenekon ve Balyoz tutukluları serbest bırakıldı.
  <br/>
  <br/>
  -Erdoğan’ın yargı ve emniyette yaptığı darbede en önemli silahı medya oldu. Yaklaşık 10 gazete ve 10 TV’den oluşan medya, yolsuzluk ve rüşvet operasyonlarını, sıfırlanan milyonları unutturmak için sürekli yalan ve iftira yayını yaptı.
  <br/>
  <br/>
  -Yargıda istediği kararları çıkaramayan Erdoğan sulh ceza hâkimliklerini kurdu. Proje mahkemeler İstiklal Mahkemelerinin yeni versiyonu olarak faaliyete başladı.
  <br/>
  <br/>
  -Proje mahkemenin savcıları Fethullah Gülen’e “silahlı terör örgütü kurma ve yönetme” suçlaması yöneltti.
 </p>
 <p>
  <strong>
   Otoriter rejime giden yol
  </strong>
 </p>
 <p>
  “Bir İktidarın Düşüşü” (Zaman Kitap, 315 sayfa) seçimlerden zaferle çıksa da bir iktidarın kaçınılmaz sonuna işaret ediyor. Muhsin Öztürk, 30 Mart seçimlerinde AK Parti iktidarının zaferini nasıl bir hasar üzerine inşa ettiğini anlatarak başlıyor. Aksiyon’da yayımlanmış röportaj ve dosyaların bir araya getirilmesiyle oluşmuş kitapta çok sıkı röportajlar ve analizler yer alıyor. Kitapta yer alan isimlerden bazılarını sizin için seçtik:
 </p>
 <p>
  Ersin Kalaycıoğlu: Türkiye otoriter bir rejim şu anda. Savrulduğumuz noktadan tekrar demokrasi içerisine doğru yol alabilir miyiz, mesele bu! Biz demokratikleşmekte olan ama demokrasisini pekiştirmeyi başaramamış, 70 senedir debelenip duran bir ülkeyiz.
 </p>
 <p>
  Mustafa Erdoğan: 28 Şubat’la şimdiki arasında hiçbir fark yok, sadece bunun aktörleri farklı. O zaman bunu silahlı kuvvetler söylüyordu, şimdi ise AK Parti iktidarı söylüyor.
 </p>
 <p>
  Yılmaz Karakoyunlu: Bugüne kadar Türkiye’de iktidar olanlardan hiçbiri Tayyip Bey kadar partisi üzerinde muktedir değildi. Onlar da iktidardılar, hükümetin başıydılar; ama ülkenin muktediri değillerdi. İki istisna var; Mustafa Kemal ve Tayyip Erdoğan.
 </p>
 <p>
  Suat Kınıklıoğlu: Otoriter yönetimlerde görüldüğü üzere yükselmenin tek yolu kayıtsız şartsız kurum kültürünü tekrar tekrar üretmekten geçiyor. Bugün başbakanı (cumhurbaşkanını) ve partiyi sürekli olarak övmediğiniz sürece şüpheli duruma düşersiniz. Bağımsız bir akıl makbul değil.
 </p>
 <p>
  Ekmeleddin İhsanoğlu: Benim en büyük hayal kırıklığım İslam adına ortaya çıkanların İslam adına iftira etmeleridir.
 </p>
 <p>
  Cengiz Çandar: AKP büyük ölçüde devletle iç içe artık. 17/25 Aralık’tan sonra devlet-hükümet ayrımından bahsetmemize gerek yok. 1923-1946 arasına benzeyen farklı bir devlet görüntüsü var. İslami söylemli Kemalistlerin iktidarından bahsediliyor ki yanlış değil.
 </p>
 <p>
  Eyüp Aşık: Erdoğan’ın yüzde 50 desteği var ama aynı oranda karşıtlık ve muhalefet de var.
 </p>
</div>


Kaynak: [www.aksiyon.com.tr](http://www.aksiyon.com.tr:80/kultur-sanat/darbe-oyununun-sifreleri_553200), [web.archive.org (arşiv bağlantısı)](http://web.archive.org/web/20151213112451/http://www.aksiyon.com.tr:80/kultur-sanat/darbe-oyununun-sifreleri_553200)
