# 114 Şair bir arada

*Murat Tokay 2015.03.16*

<div class="pNewsDetailMainContent" itemprop="articleBody">
 <p>
  Edebiyat Ortamı Dergisi Mart sayısında okurlarına şiir yıllığı 2015’i hediye ediyor. Turan Karataş’ın hazırladığı yıllıkta 114 şairin şiirlerine yer veriliyor.
 </p>
 <p>
  Diren şiir yıllığı’ diye söze başlayabiliriz. Belki yorgunluk belki de küskünlükten, yayımlanan şiir yıllığı sayısı her geçen yıl azalıyor. Bu tabloyu şiirin hayatımızdan çekilmesiyle de ilişkilendirebiliriz. Cenk Gündoğdu ve Şeref Bilsel’in birlikte hazırladıkları Şiir Defteri, geleneği olan YKY şiir yıllığı, şimdilerde çıkmıyor. Yine Hakan Arslanbenzer’in, Veysel Çolak’ın, Zafer Acar’ın yıllık denemelerini hatırlıyoruz. 2015’te iki şiir yıllığı yayımlandı. Mustafa Fırat’ın hazırladığı “Şair Dağın Doruğunda” şiir seçkisi bu yıl Mühür dergisinin sayfalarında yer bulabildi. Diğeri ise bu yazıda bahsini edeceğimiz Edebiyat Ortamı’nın yıllığı. Beş yıldır şair Mustafa Aydoğan imzalı çıkan yıllığı bu yıl edebiyat profesörü Turan Karataş hazırlamış.
 </p>
 <p>
  Şiir yıllığı, bir yılın edebî panoramasını, şiir verimini ortaya koyma iddiası taşır. Yıllık hazırlamak kolay değil. Bütün dergilerin takip edilmesi, şiirlerin taranıp seçilmesi hem zahmetli hem de riskli bir iş. Kırılıp gücenenlerden, küsüp kızanlardan gelecek tepkiler de cabası... Turan Karataş, 100’e yakın edebiyat dergisini takip etmiş. Yıllığın girişinde “bir yılın görünümü” ortaya konuyor. Geçen yıl yayımlanan şiir kitapları ve dergilerin görünümü hakkında kısa değinilere ve “soruşturma”ya yer veriliyor. Yıllığın sonundaki  “Dizeler” ve “poetik metinler” yıllığı tamamlıyor.
 </p>
 <p>
  “Herkesin beğeneceği, kusursuz bir yıllık ortaya koymak mümkün değil” deyip seçki hakkında kanaatimizi şöyle özetleyebiliriz: Turan Karataş ideolojik bağnazlıktan uzak bir yaklaşım içinde meseleyi ele alıyor. Yıllıkta 114 şairin ismini görüyoruz. Sıralamada doğum tarihi gözetilmiş. F. Hüsnü Dağlarca ile başlayan yıllığın en gençleri 1992 doğumlular. Şairlerin bir kısmının doğum tarihi yok ve bu isimler en sonda sıralanmış. İnternet çağında bu bilgilere ulaşmak çok zor olmasa gerek. Yıllıkta kimi şairler hakkında kanaat ve bilgilendirmeler yer alıyor. Baki Ayhan T’nin “Ev Telefonu” şiiri ile ilgili şöyle iddialı bir ifadede bulunmuş Karataş: “Baki Ayhan T. kanaatimce kolay unutulmayacak Türkçe şiirlerden birini hediye etti Türkçemize.” Bu tespitin ağırlığı altında şiirin ezildiğini söyleyebiliriz.  Acaba ben mi yanılıyorum deyip şiiri -ikisi şair- farklı kişilere okuttum. Karataş’ın yorumunun fazlaca öznel olduğunu söyleyebilirim.
 </p>
 <p>
  Son söz olarak diyebiliriz ki Turan hoca bu ilk denemesinde “şiirin mayınlı bölgesi”nden akademisyen titizliği ve iyi niyetiyle yüzünün akıyla çıkıyor.
 </p>
</div>


Kaynak: [www.aksiyon.com.tr](http://www.aksiyon.com.tr/kultur-sanat/114-sair-bir-arada_550213), [web.archive.org (arşiv bağlantısı)](http://web.archive.org/web/20150731185338/http://www.aksiyon.com.tr/kultur-sanat/114-sair-bir-arada_550213)
