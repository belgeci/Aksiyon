# Ödüllü Türk filmleri Moskova'ya

*Murat Tokay 2015.06.23*

<div class="pNewsDetailMainContent ctx_content" itemprop="articleBody">
 <p>
  37. Moskova Uluslararası Film Festivali, tarihinde ilk kez bu yıl Türkiye’ye özel bölüm ayırdı. “Dünden Bugüne Türkiye Sineması” başlıklı bölümde, yapımcı Elif Dağdeviren’in kurduğu Cinema of Turkey tarafından seçilen 10 film, 19-26 Haziran tarihleri arasında Moskova’da gösterilecek. Usta yönetmen Ömer Lütfi Akad imzasını taşıyan ‘Gelin-Düğün-Diyet’ üçlemesinin ilk filmi Gelin, Türk sinemasında dünden bugüne yapılan seçkinin ilk filmi. Yavuz Turgul’un yazıp yönettiği ve başrol oyuncularından Uğur Yücel’e 1987 yılında Antalya Altın Portakal Film Festivali’nde En İyi Erkek Oyuncu ödülü kazandıran ‘Muhsin Bey’ ile Uğur Yücel’in senaryosunu yazıp yönettiği ‘Soğuk’ da Moskova’ya giden filmler arasında. 2003’te Cannes Film Festivali’nde Büyük Ödül’ü alan Nuri Bilge Ceylan’ın yönettiği ‘Uzak’, 2010 Antalya Altın Portakal Film Festivali’nde En İyi İlk Film ödülünü aldığı Tolga Karaçelik’in ‘Gişe Memuru’, Yılmaz Erdoğan’ın ‘Kelebeğin Rüyası’, Kaan Müjdeci’nin yönettiği ‘Sivas’, Erol Mintaş’a geçen yıl Altın Portakal Film Festivali’nde En İyi İlk Film ve başrol oyuncusu Feyyaz Duman’a En İyi Erkek Oyuncu ödülü kazandıran ‘Annemin Şarkısı’ festivalde gösterilecek diğer filmler. Festivale filmlerin yanı sıra oyuncular Uğur Yücel, Tolga Karaçelik, Emre Tanyıldız, Ahmet Mümtaz Taylan, Mert Fırat ve Feyyaz Duman da katılacak.
 </p>
</div>


Kaynak: [www.aksiyon.com.tr](http://www.aksiyon.com.tr/kultur-sanat/odullu-turk-filmleri-moskovaya_551366), [web.archive.org (arşiv bağlantısı)](http://web.archive.org/web/20151225205656/http://www.aksiyon.com.tr/kultur-sanat/odullu-turk-filmleri-moskovaya_551366)
