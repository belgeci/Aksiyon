# Uyuyamıyorum o hâlde varım!

*Murat Tokay 2015.09.21*

<div class="pNewsDetailMainContent ctx_content" itemprop="articleBody">
 <blockquote>
  <p>
   Japon yazar Haruki Murakami, dilimize yeni kazandırılan kitabında, 17 gün boyunca uyuyamayan bir kadının öyküsünü anlatıyor.
  </p>
 </blockquote>
 <p>
  Uyuyamıyorum! Tam on yedi gün oldu.” diye başlıyor hikâye. Anlatıcı, adını kitap boyunca öğrenemediğimiz 30 yaşlarında bir kadın. Eşi ve oğluyla ‘mutlu olduğunu sandığı’ bir hayat sürüyor. Aşağı yukarı aynı şeylerin tekrarı olan otomatiğe bağlanmış bir monotonlukta ve sıradanlıkta geçerken günler “uykusuzluk hastalığı”na kapılıyor. Hikâye böyle açılıyor. İlerleyen sayfalarda uyku metaforu üzerinden “yaşamın anlamı” ve “ölüm” sorgulanıyor.
 </p>
 <p>
  Ülkemizde hatırı sayılır bir okuru olan Japon yazar Haruki Murakami’nin dilimizde yayımlanan ikinci öykü kitabı Uyku. 35-40 sayfalık uzunca bir öykü olan “Uyku”, Kat Menschik’in illüstrasyonlarıyla 90 sayfalık bir kitap hacminde okura ulaştı. Duru bir anlatım, sade bir dil karşımıza çıksa da Murakami’nin anlattığı hikâye okuru rahatsız edecek türden.  Metin alttan alta   “Ne gülüyorsun, anlattığım senin hikayen” der.
 </p>
 <p>
  Günümüzde rutine bağlanmış tutkusuz, duygusuz bir hayat “can sıkıntısı” içinde yaşanırken birçoklarımız bu derin boşlukta uykuda... Kahramanımız bir gece gördüğü karabasanın -kır saçlı bir adam ibrikle ayaklarına su dökerken belirir- etkisiyle de olsa uyanır ve 17 gün boyunca uyuyamaz. Bu uykusuzluktan bir zaman sonra şikâyet etmemeye başlar. Yeni keşifler yapar bu sürede. Geçmişte okuduğu ama artık anımsamadığı Tolstoy’un Anna Karenina’sını yeniden ‘derin heyecanlar eşliğinde’ okur. (‘Niçin Anna Karenina?’ sorusuna, romanın giriş cümlesini alıntılayarak cevap bulabiliriz: “Mutlu aileler hep birbirine benzer ama mutsuz ailelerin hepsinin farklı mutsuzluğu vardır.” Ayrıca aşk ve tutkuyu seçen Anna, ölümü sembolize eder.) Eşi sevmediği için yiyemediği sütlü çikolatayı yeniden keşfeder. Bu sürede zamanın genişlediğinin farkına varır. Eşi ve çocuğu ise bütün yaşadıklarından habersiz -ilgisiz- normal davranışlarını sürdürmektedir.
 </p>
 <p>
  Kahramanımızın vardığı yeri şu cümlelerden anlarız: “Herhangi bir şekilde eğilimler -ev işleri, yemek yapma, alışveriş- doğrultusunda tüketilmek istemiyorum. Eğer vücudum eğilimler doğrultusunda tükeniyorsa bile ruhum bana ait. O ruhu da kendim için saklamak isterim.  Tedavi edilmesine gerek yok. Uyumam.” Uyku,  üzerine söylenecek söz çok ama yerimiz buraya kadar.
 </p>
</div>


Kaynak: [www.aksiyon.com.tr](http://www.aksiyon.com.tr/kultur-sanat/uyuyamiyorum-o-halde-varim_552345), [web.archive.org (arşiv bağlantısı)](http://web.archive.org/web/20160109200936/http://www.aksiyon.com.tr/kultur-sanat/uyuyamiyorum-o-halde-varim_552345)
