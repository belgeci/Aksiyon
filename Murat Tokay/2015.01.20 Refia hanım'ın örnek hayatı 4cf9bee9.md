# Refia hanım'ın örnek hayatı

*Murat Tokay 2015.01.20*

<div class="pNewsDetailMainContent" itemprop="articleBody">
 <p>
  Planladığım görüşmeler nihayete erdiğinde vardığım temel kanaat şu olmuştu: Refia Hanım, Fethullah Gülen Hocaefendi gibi bir âlimin annesi olması yönüyle değil, inandığı gibi yaşama ve yaşatma gayretlerinden dolayı kendi başına tanınmayı hak eden bir karakterdi.”
 </p>
 <p>
  Şemsinur Özdemir, “Hoca Anne ve Ailesi”  (Ufuk Yayınları) kitabının girişinde bu cümleleri kuruyor. Gerçekten de kitapta, İslam’ı yaşamadaki tavizsiz tavır ve çevresindeki insanlarla geliştirdiği diyalogla örnek bir Anadolu kadını portresi çıkıyor karşımıza. Büyük bir emek sonucu hazırlanan kitap, ailesi, akrabaları ve yakın çevresiyle (50’den fazla yakını) yapılan görüşmelerin ışığında kaleme alınmış. Kitap akıcı üslubu ve samimi diliyle (Hocaefendi’nin kitaplarından başka yazılı hiç kaydın bulunmadığı) Refia Hanım’ın portresini başarılı bir şekilde ortaya koyuyor. Kitapta Hocaefendi ve ailesiyle ilgili yeni birçok bilgiyle karşılaşıyoruz.
 </p>
 <p>
  Refia Hanım, yaşadığı dönemde hizmet gönüllüsü hanımların rol modeli ve rehberi olmuş bir insan. Hastalandığında sayıkladığı “Misafirlere bakın”, “Kur’an okuyun” ve “Namazlarınızı kıldınız mı?” cümleleri, 83 yıllık hayatının özeti âdeta. Kitapta Refia Hanım’ın çizilen portresi şöyle: Küçük yaşta evlenip gelin geldiği Korucuk köyünün ‘büyük ablası’, ailenin ‘büyük gelini’, 11 çocuğun annesi, yasaklara rağmen tüm köyün çocuklarının ve genç kızlarının Kur’an hocası, 1970’li yıllardan itibaren Hizmet Hareketi’nin gönüllü hanımlarının ‘hoca annesi’…
  <br>
   Kitap, 8 bölümden oluşuyor: “Refia Hanım’ın Ailesi ve Evlilik Öncesi Hayatı”, “Ramiz Hoca ve Ailesi”, “Korucuk’ta Yeni Hayat”, “Alvar’a Göç”, “Erzurum Yılları”, “Ramiz Hoca’dan Sonra”, “İzmir Yılları” ve “Veda Vakti”.
  </br>
 </p>
 <p>
  <strong>
   Kitaptan satır başları
  </strong>
 </p>
 <p>
  <strong>
   Her gün Büyük Cevşen’i hatmederdi:
  </strong>
  1960’larda Hocaefendi, Büyük Cevşen olarak bilinen, içinde aşir, dua ve salavatların bulunduğu kitabı getirmişti. Refia Hanım vefatından önceki hastalığına kadar her gün bu kitabı baştan sona hatmetmiştir. Evdeki herkesi sabah namazına kaldırmak da onun vazifesiydi. Namaza kalkmada gevşeklik gösteren olursa celallenir, “Üzerinize ölü toprağı mı serpildi?” derdi. Erkekler, kadınlar ve çocuklar sırayla abdestlerini alır, namazlarını kılardı.
 </p>
 <p>
  <strong>
   33 tekrar ile hatim:
  </strong>
  Refia Hanım, kendi evlatları gibi torunlarının da ilk öğretmeni oldu. Hepsine küçük yaşta Kur’an okumayı öğretti, sure ve dualar ezberletti, onları abdest ve namaza alıştırdı. Özellikle İzmir’e yerleşmeden önceki yıllarda doğan ilk torunlarına “33 tekrar” ile hatim yaptırmıştı. Bu yönteme göre, her bir sayfa 33 defa okunduktan sonra diğer sayfaya geçiliyordu. Refia Hanım, sabah kahvaltıdan sonra anneleri ev işine girişince çocukları bir odada topluyor, sırayla derslerini okutuyordu. Onun yanında kaytarmak, hile yapmak mümkün değildi. Hele 33 tekrar yaptırırken, bir sayfanın ne kadar sürede okunacağını biliyor, yapılan hatalardan az mı çok mu okuduğunu anlıyordu. O yüzden çocuklar itiraz etmeden verdiği dersi tamamlıyordu.
 </p>
 <p>
  <strong>
   ‘Ahır’da Kur’an dersi veriyordu:
  </strong>
  Köyde her evin ‘ahır odası’ veya ‘han odası’ denilen bir misafir odası vardı. Ahırın yanında veya üstünde yapılan bu oda ‘makat’ denilen sedirlerle döşeniyor, hayvanların tesiriyle ısındığı için ayrıca soba kurulmuyordu. Misafirler burada ağırlanır, sofra kurulur, kalacaksa yatağı buraya açılırdı. Alvarlı Efe de geldiği zaman bu odada oturuyor, müritleriyle zikir halkaları kuruyordu. Refia Hanım da talebelerine işte bu odada ders veriyordu. Fakat köyde jandarma karakolu vardı ve Kur’an öğretmek yasak olduğu için her an bir baskın korkusu yaşanıyordu. Talebeler kitaplarını kıyafetlerinin içine saklayarak gelip gidiyordu. Bu odadan hayvanların kaldığı yere küçük bir kapı açılmış, önüne kapı ebadında deriden örtü asılmıştı. Jandarmanın baskına geleceği haber alınınca çocuklar bu küçük odadan dışarı kaçırılıyordu.
  <br>
   Hocaefendi’ye Hacıefendi diye hitap ederdi: Refia Hanım, çocukların terbiyesine çok dikkat ediyordu. Her hâllerini gözetliyor, oluruna bırakmıyordu bu meseleyi. Zaten yaşadıkları evde büyük-küçük herkes birbirine karşı edep ölçüsünde davranıyor, saygıyla hitap ediyordu. Çocuklara sadece ismi söylenmiyor, mutlaka ‘efendi’ veya ‘hanım’ eklenerek konuşuluyordu. Refia Hanım, kendinden küçük kayınbiraderlerine bile efendi diyerek sesleniyor, sütoğlu olan en küçük kaynı Seyfettin Bey’e de ‘küçük bey’ diyordu. Hıfzını tamamladıktan sonra Hocaefendi’ye de hep ‘hafız’ diye hitap etmiş, hacı olduktan sonra da ‘hacıefendi’ demişti.
  </br>
 </p>
 <p>
  <strong>
   Çocuklarınızı abdestsiz emzirmeyin:
  </strong>
  Hanımların Refia Hanım’a en sık yönelttiği sorulardan biri şöyleydi: “İmanlı, sâlih, itaatkâr evlatlar yetiştirmek için neler yapmalıyız?” Refia Hanım genellikle şu cevabı veriyordu: “Hamileliğinizde her gün bir tane Yasin Sûresi okuyun, her ay bir hatim indirin. Hamilelik kadının mahremiyetidir. Çocuklarınızı abdestli emzirmeye çalışın, ağlasa bile beklesin, hemen abdest alıverin.
  <br>
   “Bizim eğitimimiz ailemizin hâliydi”: Refia Hanım, sözlü nasihatlerinden ziyade hâl diliyle verdiği derslerle daha çok etkiliyordu çevresindeki insanları. “Bir babaanneyi her gece namaz kılarken görürseniz, onun diliyle ‘Kızım namaz kıl’ demesine gerek olmaz.” diyen Hümeyra Hanım, dokuz sene geceleri babaannesiyle aynı odada uyumuş, hiçbir gece uyandığında onu yatağında uzanır hâlde görmemişti. Ya oturduğu yerde ayağını uzatarak namaz kılar ya Kur’an veya cevşen okur, tesbih çekerdi. Bu yüzden Refia Hanım ne evlatlarına, ne torunlarına hiçbir zaman ‘namaz kıl’ deme gereği duymamış, fakat vakit girdikten sonra ‘namazınızı geciktirmeyin, namaz kaçar’ diyerek hatırlatmıştı.
  </br>
 </p>
 <p>
  <strong>
   “Bugün cevşenimi okuyamadım”:
  </strong>
  1993’te bir bahar sabahı, mart ayının sonları olmalıydı, gecesini yine ibadet, tespih ve dua ile geçiren Refia Hanım, sabah namazından sonra bir müddet dinlenmeye çekilmişti. Uyandığı zaman her zamanki gibi cevşenini eline alıp okumak istedi fakat harfleri seçip okuyamıyordu. Yüksek şeker gözlerine tesir etmiş, görme kabiliyeti giderek azalmıştı. Hemen gelini Hatice Hanım’a seslendi. “Bugün cevşenimi okuyamadım.” dedi. Çok üzgündü. Her zamanki gibi yanında bir örgü işi vardı. Hatice Hanım, “Bu beyaz iş gözlerini yordu. Dinlenerek yapsan daha iyi olurdu.” deyince “Aman yok, bu bitsin, yarım kalmasın.” diyordu. Fakat Hatice Hanım, “Söz veriyorum, ben bitireceğim.” diyerek örgüsünü kaldırdı. Yazı okuyamıyor fakat etrafındaki insanları seçebiliyordu. Mesih Bey o gün bütün kardeşlerini arayıp annesinin rahatsızlandığını haber verdi.
 </p>
 <p>
  <strong>
   Oturmayın, namaz kılın:
  </strong>
  (Torunu anlatıyor) Yanına gittiğimizde yatakta oturuyordu. Sırtına yastıklar dayamışlardı. Zayıflamıştı. Konuşamıyordu. Değişik biriydi sanki. Geleni çok fark edemiyordu ama annem karşısına oturduğu zaman onu fark ediyor, “Hatice sen oturma, git misafirleri yedir.” diyordu. Çünkü onun için misafir çok önemliydi. Dili başka bir şeye dönmüyor ama misafire dönüyordu. Yasin okuyordum, o da dinliyordu. ‘Selamün kavlen min rabbin rahim’e geldiğim zaman oradan itibaren benimle birlikte yedi ayet okudu. Dili Kur’an’a dönüyordu. Arada bir karşısına oturduğum zaman “Oturmayın, namaz kılın.” diyordu.
 </p>
</div>


Kaynak: [www.aksiyon.com.tr](http://www.aksiyon.com.tr/kultur-sanat/refia-hanimin-ornek-hayati_541120), [web.archive.org (arşiv bağlantısı)](http://web.archive.org/web/20150726013119/http://www.aksiyon.com.tr/kultur-sanat/refia-hanimin-ornek-hayati_541120)
