# Edebiyatımızda romanlar kılavuzu

*Murat Tokay 2015.04.14*

<div class="pNewsDetailMainContent" itemprop="articleBody">
 <blockquote>
  <p>
   Selim İleri “Edebiyatımızda Sevdiğim Romanlar Kılavuzu”nda 1874-1980 arasında yayımlanmış 229 romana yer veriyor.
  </p>
 </blockquote>
 <p>
  Bu kitabı Türk edebiyatında Selim İleri’den başkası yazamazdı” desek abartmış olmayız. 50 yılı aşkın bir zamana yayılan romanlarla, roman kahramanlarıyla birlikte geçirilmiş bir ömrün verimi “Edebiyatımızda Sevdiğim Romanlar Kılavuzu”. Her kütüphanede bulunması gereken ve kitaplıkta başköşeyi hak eden muazzam bir çalışma. Selim İleri, Türk romanında bir arkeolojik kazıya girişiyor ama yargılamadan, sevgiyle, şefkatle yaklaşarak... Bunu kitabın isminden anlıyoruz, kapağı çevirip sayfalarda gezinmeye başladığımızda daha net görüyoruz.
 </p>
 <p>
  Selim İleri deyince hemen akla gelen onun vefası ve merhametidir. Onu yakından tanıyanlar ya da eserlerinden bilenler için bu iki vasıf değişmez. Unutulmuş yazarlar, edebiyat tarihçilerinin hor gördüğü eserler, kaybolan, ruhunu yitiren İstanbul onun ilgi alanına girer. Yazılarında mutlaka bahsedilir, bugüne taşınır. Hararetli, sıcak gündemlere inat o muhalefetini edebiyatla yapar. Eserlerini hâlâ daktilo ile yazması da aslında -yenilerde bilgisayar kullanmaya başlasa da- bu duruşun bir cüzüdür.
 </p>
 <p>
  Selim İleri, kendi ifadesiyle ”romanlar karasevdalısı” bir yazar. Bu kılavuz da hayatına yoldaşlık etmiş romancılara bir “gönül borcunun” ifası sayılabilir. “Edebiyatımızda Sevdiğim Romanlar Kılavuzu” daha çok okur Selim İleri’nin tercihi ile şekillenmiş bir kitap. 1874-1980 yılları arasında yayımlanmış 229 romanın konu edildiği kitapta romanlar ve yazarlar hakkında kısa bilgilere, yorumlara, değinilere ve alıntılara yer veriliyor. Bu çalışma hemen Behçet Necatigil’in “Edebiyatımızda Eserler Sözlüğü” ve “Edebiyatımızda İsimler Sözlüğü”nü hatıra getiriyor.
 </p>
 <p>
  Kılavuz, Ahmet Mithat Efendi’nin Hasan Mellah romanıyla başlayıp Adalet Ağaoğlu’nun Yaz Sonu’yla bitiyor. Roman tercihlerinde İleri’nin üslubunu, duyarlılığını şekillendiren yazarların öne çıktığını görüyoruz. En çok romanına yer verilen yazar Reşat Nuri Güntekin (14). Onu Hüseyin Rahmi Gürpınar (12), Peyami Safa (9), Refik Halid (9) izliyor. Kitapta yaşayan yazarlar olarak (Allah uzun ömürler versin) Adalet Ağaoğlu, Çetin Altan, Ferit Edgü, Füruzan’ı görüyoruz. Yazıya noktayı Selim İleri’den 1980 sonrası romanlar için de bir kılavuz beklediğimizi belirterek koyalım.
 </p>
</div>


Kaynak: [www.aksiyon.com.tr](http://www.aksiyon.com.tr/kultur-sanat/edebiyatimizda-romanlar-kilavuzu_550572), [web.archive.org (arşiv bağlantısı)](http://web.archive.org/web/20150801060838/http://www.aksiyon.com.tr/kultur-sanat/edebiyatimizda-romanlar-kilavuzu_550572)
