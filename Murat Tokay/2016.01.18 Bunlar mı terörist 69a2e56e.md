# Bunlar mı terörist?

*Murat Tokay 2016.01.18*

<div class="pNewsDetailMainContent ctx_content" itemprop="articleBody">
 <p>
  Hayatları ve ortaya koydukları eserleriyle gözönünde olan birçok isim bugün mesnetsiz yere ‘terörist’ olmakla itham ediliyor. okurken “bunlar mı terörist?” diye şaşkınlığa düşeceğiniz kısa portrelerini derledik.
 </p>
 <p>
  Ömrünü barışa ve insanlığa adayan Fethullah Gülen ve sevenleri mesnetsiz bir karalama kampanyasının hedefinde. Hem de “terörist” ilan edilerek. Kan dökmüş, can yakmış PKK-KCK, IŞİD, DHKP-C, MLKP gibi eli kanlı terör örgütlerinin elebaşıları ve canlı bombaların yer aldığı arananlar listesinde isimleri geçiyor. Sadece Gülen değil, ilahiyatçı bir profesör, eski bir rektör, gazeteci, eğitimci, öğrencilere burs toplayan ev kadını da “terörist” olmakla suçlanıyor. Hukukçu Prof. Dr. Mustafa Erdoğan bu durumu,  “Silahsız, sadece telkin ve tavsiyeye dayanan bir öğreticiyi terörist diye nitelemek insanlarla dalga geçmektir.” diye değerlendiriyor. Çünkü kanunda bir kişiye terörist sıfatını verebilmek için onun toplumu dehşete düşüren silahlı eylemler yapmış olması gerekiyor.
 </p>
 <p>
  “1970’lerden beri Fethullah Gülen’i ve hareketini takip ediyorum, ne Fethullah Gülen’in terörist olduğuna ne de hareketinin terör örgütü olduğuna inanıyorum.” Bu sözler geçmişten beri Fethullah Gülen’in ve Hizmet harekenin karşısında durmuş, yazılar yazmış Cumhuriyet yazarı Hikmet Çetinkaya’ya ait...  En azılı karşıtları bile bir hakkı teslim ederken iktidar ve havuz medyası silahla ve şiddetle yakından uzaktan ilgisi olmayan insanları “Fethullahçı Terör Örgütü”ne üye olmakla suçluyor.
 </p>
 <p>
  Ali Bulaç’a göre bu hukuki bir liste değil. Bir siyasi liste. “Siyasi listelerde ise bir akıl aramak gerekmez. 28 Şubat’ta, 12 Eylül’de de arananlar listesine konulmuştu Hocaefendi. Demek ki her olağanüstü dönemde Türkiye’de böyle oluyor.”
 </p>
 <p>
  Biz de bu listelerden yola çıkarak “terör örgütüne üye olmak”, “terör örgütünün propagandasını yapmak”, “terör örgütüne yardım etmek”, “terör örgütünün yöneticiliğini” yapmak gibi iddialarla suçlanan isimlerin hayatlarına göz attık. Kısa portrelerini çıkardık.
 </p>
 <p>
  <strong>
   Bir sabah uyandıklarında…
  </strong>
 </p>
 <p>
  Türkiye’nin sayılı tefsir profesörlerinden Suat Yıldırım, ilahiyatçı yazar Abdullah Aymaz, çözüm süreci müzakereleri için bir dönem hükümet tarafından seçilmiş akil adamlardan yazar Cemal Uşak… Bir sabah uyandıklarında kendilerini terör örgütü şüphelisi olarak buldular. Takvimler 14 Aralık 2015’i gösteriyor. 17 Aralık operasyonlarının yıldönümü.
 </p>
 <p>
  Ankara Cumhuriyet Başsavcılığı operasyonlar için düğmeye basıyor; aralarında din âlimleri ve sivil toplum temsilcilerinin de olduğu 73 kişi hakkında gözaltı kararı alınıyor. Bu isimlere 25 suçlama yöneltiliyor. ‘Fethullahçı Terör örgütü’ ismini taktığı hayalî örgütün Türkiye’de işlediği suçları sıralıyor Savcı. Bunların içinde yağma, öldürme, işkence, tehdit, hırsızlık, iftira, suç uydurma, haberleşmenin gizliliğini ihlal, özel hayatın gizliliğini ihlal, kişisel verileri kaydedip depolamak, resmî evrakta sahtecilik, siyasi ve askerî casusluk, dinî duyguları istismar ederek dolandırıcılık gibi pek çok suçlama yer alıyor. Örgüt yöneticisi olmakla suçlanan 73 isim de örgüt üyelerinin ‘işlediği’ tüm bu suçların sorumlusu olmanın yanında ‘hükümete darbe’ ile suçlanıyor. Bu suçlar Türk Ceza Kanunu’nun (TCK) 312. maddesinde ‘hükümeti ortadan kaldırmaya, görevini kısmen veya tamamen engellemeye teşebbüs etmek, TCK 309. maddesinde ‘Anayasa’nın öngördüğü düzeni ortadan kaldırmaya, bu düzen yerine başka düzen getirmeye, fiilen uygulanmasını önlemeye teşebbüs etmek ve TCK 314. maddesinde ‘silahlı terör örgütü kurup yönetmek’ şeklinde düzenleniyor.
 </p>
 <p>
  Terör ve terör örgütü kavramları ülkelerin siyasi çıkarlarına göre farklılık arz etmekle birlikte Türk Ceza Hukuku’nda genel olarak, cebir ve şiddet kullanarak; baskı, korkutma, yıldırma, sindirme veya tehdit yöntemlerinden biriyle, Anayasada belirtilen Cumhuriyetin niteliklerini, siyasi, hukuki, sosyal, laik, ekonomik düzeni değiştirmek, devletin ülkesi ve milletiyle bölünmez bütünlüğünü bozmak, Türk Devletinin ve Cumhuriyetin varlığını tehlikeye düşürmek, Devlet otoritesini zaafa uğratmak veya yıkmak veya ele geçirmek, olarak tanımlanıyor.
 </p>
 <p>
  Bir yapının terör örgütü olarak nitelendirilebilmesi için Yargıtay tarafından kesinleşmiş bir karar bulunması gerekiyor. Aksi takdirde kullanılan ‘Fethullahçı Terör Örgütü’ gibi ifadeler iftira niteliği taşıyor. Son dönem savcılarının operasyonlarda kullandığı ‘Bakanlar Kurulu kararları’ da dayanak niteliği arz etmiyor.
  <strong>
   (AYŞENUR PARILDAK)
  </strong>
 </p>
 <p>
  <strong>
   FETHULLAH GÜLEN
   <br/>
   (Müslüman terörist olamaz)
  </strong>
 </p>
 <p>
  <img alt="" src="http://web.archive.org/web/20160120035116im_/http://medya.aksiyon.com.tr//aksiyon/2016/01/19/574559.jpg "/>
 </p>
 <p>
  Türkiye’nin yetiştirdiği en önemli âlimlerden biri. Tefsir, fıkıh usulü, kelam, tasavvuf, hadis ve siyer alalarındaki birikimiyle yıllarca öğrenci yetiştirdi. Vaaz, konferans ve kitaplarıyla ufuk açtı. 1960’lardan başlayarak cami kürsülerinde, kahvehane köşelerinde, konferans salonlarında, TV ekranlarında, gazete ve dergi sayfalarında Allah ve Peygamber sevgisini, barışı, kardeşliği, millete hizmet düşüncesini, diyalog ve hoşgörüyü anlattı. Küresel vizyonu Anadolu insanına ilham verdi, bir gönüllüler hareketi olan “hizmet” doğdu. Bugün dünyanın dört bir köşesine yayılmış Türk okullarının açılmasına vesile oldu. Üniversitelerde adına kürsüler açıldı. İslam’ı ve Peygamber Efendimiz’i anlattığı eserleri (100’e yakın kitap) milyonlarca sattı, dünyanın birçok diline çevrildi. Her türlü terörün ve şiddetin karşısında oldu. Yıllarca kürsülerden “Müslüman terörist, terörist Müslüman olamaz” diye konferanslar veren, yazılar kaleme alan Fethullah Gülen, bugün terörist olmakla suçlanıyor.
 </p>
 <p>
  <strong>
   ALAEDDİN KAYA
   <br/>
   (Balyoz’un hedefindeydi)
  </strong>
 </p>
 <p>
  <img alt="" src="http://web.archive.org/web/20160120035116im_/http://medya.aksiyon.com.tr//aksiyon/2016/01/19/574560.jpg "/>
 </p>
 <p>
  1950’de Ankara’da dünyaya gelen Alaeddin Kaya, gazeteciliğe henüz 18 yaşında, 1968 yılında, haftalık Selam Gazetesi’nde yazar olarak başladı. Bugün, Zaman, Star gazetelerinde de görev alan Kaya, yaklaşık 15 yıl Zaman Gazetesi’nin imtiyaz sahipliğini yaptı. Küçüklüğünden beri gazeteciliğe meraklı olan, matbaacılık işleri de yapan Kaya, Kıbrıslı iş adamı Ali Özmen Safa ile de 2006’da Star Gazetesi’nde ortaklık yaptı. Belde Gazetesi’nin sahibi olarak gazetecilik faaliyetlerini sürdüren Kaya, 15 Ekim 2012’de TBMM Darbeleri Araştırma Komisyonu’nun bilgisine başvurması üzerine, şahit olarak, bazı olaylarla ilgili açıklamalarda bulunmuştu. Kaya, Balyoz Davası’nda pek çok arkadaşı ile birlikte öldürülecekler listesinde adının geçtiğini söylemişti.
 </p>
 <p>
  <strong>
   SUAT YILDIRIM
  </strong>
 </p>
 <p>
  <strong>
   (Kur’an meali yazdı)
  </strong>
 </p>
 <p>
  <img alt="" src="http://web.archive.org/web/20160120035116im_/http://medya.aksiyon.com.tr//aksiyon/2016/01/19/574561.jpg "/>
 </p>
 <p>
  Suat Yıldırım, Ankara Üniversitesi İlahiyat Fakültesi’ni bitirince önce Diyarbakır Müftü Yardımcılığı yaptı. Sonra Edirne Müftüsü oldu. Askerlik dönüşü Diyanet İşleri Başkanlığı’nda müfettişlik görevinde bulundu. Atatürk Üniversitesi İslami İlimler Fakültesi’nde yüksek eğitim gördü. Peygamberimiz’in Kur’an’ı Tefsiri ile doktorasını verdi. Kur’an’da Uluhiyyet çalışması ile de tefsir doçenti oldu. Her iki çalışması da kitap olarak yayımlanan Prof. Dr. Suat Yıldırım, yurtdışı çalışmalarının yanında Atatürk ve Marmara üniversitelerinde İlahiyat Fakültesi Tefsir Anabilim Dalı başkanlıklarında bulundu. Sakarya Üniversitesi İlahiyat Fakültesi kurucu dekanlığını yapan Yıldırım, Malezya Uluslararası İslam Üniversitesi’nde ders verdi. Te’lif ve tercüme 13 kitap ve yetmişten fazla makalesi bulunuyor. Diyarbakır’da 1943’te doğup iki yaş büyük yazılan Yıldırım’ın Kur’an-ı Hakîm ve Açıklamalı Meali, onun İslami ilimler sahasında ne kadar yetkin olduğuna en büyük delil olarak gösteriliyor.
 </p>
 <p>
  <strong>
   KAZIM AVCI
   <br/>
   (Mehmet Akif Kültür Derneği Başkanı)
  </strong>
 </p>
 <p>
  <img alt="" src="http://web.archive.org/web/20160120035116im_/http://medya.aksiyon.com.tr//aksiyon/2016/01/19/574562.jpg "/>
 </p>
 <p>
  Kazım Avcı, Atatürk Üniversitesi İslami Bilimler Fakültesi’ni bitirdi. 27 yıl devlet hizmetinde çalıştı. Talim Terbiye Kurulu’nda da görev aldı. Fethullah Gülen Hocaefendi’nin kuzeni. Bir ara Başbakanlık’ta danışmanlık görevinde de bulunan Avcı, 2002 ve sonraki seçimlerde Erzurum’a hizmet etmek için siyasete de girmeyi düşündü. 62 yaşında. Yüzde 68 engelli. Cezaevindeki ihtiyaçlarını arkadaşlarının yardımı ile görüyor. Kalp ve şeker hastası, belinden fıtık ameliyatı olmuş. 2005’te kurulan Mehmet Akif Kültür Derneği’nin genel başkanı olan Avcı, İstiklal Marşı şairini gençlere anlatan öğrenci buluşmalarına katıldı.
 </p>
 <p>
  <strong>
   CEMAL UŞAK
   <br/>
   (Akil adamlık yaptı)
  </strong>
 </p>
 <p>
  <img alt="" src="http://web.archive.org/web/20160120035116im_/http://medya.aksiyon.com.tr//aksiyon/2016/01/19/574563.jpg "/>
 </p>
 <p>
  Bugün “silahlı terör örgütü” mensubu olmakla suçlanan Cemal Uşak, çözüm sürecinin akil adamlar listesindeydi ve İç Anadolu grup sözcüsüydü. 1953 Bursa doğumlu Uşak, Yüksek İslam Enstitüsü mezunu. Köprü, Zafer dergileri; Yeni Asya, Yeni Nesil, Zaman ve Bugün gazetelerinde yazıları yayımlandı. Moral FM’de yönetici ve programcı olarak çalıştı. 1995 yılından bu yana Gazeteciler ve Yazarlar Vakfı’nda değişik görevlerde bulundu. 2015 Aralık ayında vakfın başkanlığına getirildi. İki yıldır kanser tedavisi gören Uşak’ın yayımlanmış birçok eseri var. Kitaplarından ve katkıda bulunduğu eserlerden bazıları şunlar: Açıklamalı Kur’an-ı Kerim Meali, Fazilet Kervanı, Kütüb-ü Sitte’den Seçme Hadisler, Peygamber Hasreti, Sahabiler Ansiklopedisi, Yazılası Destanlar.
 </p>
 <p>
  <strong>
   ABDULLAH AYMAZ
   <br/>
   (Risalelerle geçen bir ömür)
  </strong>
 </p>
 <p>
  <img alt="" src="http://web.archive.org/web/20160120035116im_/http://medya.aksiyon.com.tr//aksiyon/2016/01/19/574564.jpg "/>
 </p>
 <p>
  Abdullah Aymaz, ömrünü Risale-i Nurların anlaşılmasına vakfetmiş bir ilahiyatçı, yazar. 1949 Kütahya Emet doğumlu. İzmir İmam Hatip Lisesi’nde okudu. Lise talebesiyken “Gurbet” adında bir dergi çıkardı. Aynı yıllarda (1960’lar) Fethullah Gülen’le tanıştı. İzmir Yüksek İslam Enstitüsü’nü bitirdi. Öğretmenlik, özel vakıf idareciliği ve eğitim hizmetleri yaptı. Gazetecilik hayatına 1988’de Zaman Gazetesi’nde başladı. Mart 1988 ile Haziran 1992 tarihleri arasında gazetenin yayın yönetmenliği görevinde bulundu. Hâlen Zaman Gazetesi’nde köşe yazıları yazıyor. Televizyonlarda Risale-i Nur dersleri yaptı. Risale-i Nurları şerh eden elliden fazla kitaba imza attı. Kitaplarının bazılarında Saffet Senih imzasını kullandı. Yaratılış ve Kader, Ölüm ve Diriliş, Ruhlar ve Ötesi, Kur’an ve İlimler, Kur’an da Edebî Veche, kitaplarından bazıları.
 </p>
 <p>
  <strong>
   MEHMET ALİ ŞENGÜL
   <br/>
   (İlahiyatçı, hafız, yazar...)
  </strong>
 </p>
 <p>
  <img alt="" src="http://web.archive.org/web/20160120035116im_/http://medya.aksiyon.com.tr//aksiyon/2016/01/19/574565.jpg "/>
 </p>
 <p>
  Eski Diyanet görevlisi. Almanya Zaman’da yazılar yazıyor. Mehtap TV’de dinî programlar yaptı. Denizlili. İhtilal süreçlerinde hapis yatmış olan Mehmet Ali Şengül, kendini İslam’ı anlatmaya adamış birisidir. Şengül, Bir Günlük Hayat, Huzur İklimi, Özlenen İnsan, Bahar Özlemi gibi kitapların da yazarıdır.
 </p>
 <p>
  <strong>
   EKREM DUMANLI
   <br/>
   (Edebiyatçı Yayın Yönetmeni)
  </strong>
 </p>
 <p>
  <img alt="" src="http://web.archive.org/web/20160120035116im_/http://medya.aksiyon.com.tr//aksiyon/2016/01/19/574566.jpg "/>
 </p>
 <p>
  2001-2015 yılları arasında Zaman Gazetesi’nin Genel Yayın Müdürlüğünü yaptı. Zaman’ı tasarımı ve içeriği ile yenileyen ekibin başında yer aldı. Görev yaptığı süre içerisinde Zaman Türkiye’nin en çok satan gazetesi hâline geldi. 1964 doğumlu. İstanbul Üniversitesi Türk Dili ve Edebiyatı Bölümü mezunu. 1993 yılında Zaman Gazetesi’nin kültür sanat servisinde muhabir olarak çalışmaya başladı. Daha sonra sırasıyla kültür sanat servisi editörlüğü ve genel yayın koordinatörlüğü görevlerinde bulundu. Amerika’da gazetecilik üzerine yüksek lisans eğitimi aldı. “Haber Kılavuzu”, “Medya”, “Üç Mesele” gibi gazetecilik kitaplarının yanında yayımlanmış iki hikâye kitabı ve iki tiyatro eseri var.
 </p>
 <p>
  <strong>
   AHMET KURUCAN
   <br/>
   (İlahiyatçı, yazar, vaiz…)
  </strong>
 </p>
 <p>
  <img alt="" src="http://web.archive.org/web/20160120035116im_/http://medya.aksiyon.com.tr//aksiyon/2016/01/19/574567.jpg "/>
 </p>
 <p>
  Ahmet Kurucan’ı Zaman’daki yazılarından ve kitaplarından tanıyoruz. Yaklaşık 15 yıldır Amerika’da yaşayan Kurucan, 1961 Kütahya Tavşanlı doğumlu. 1985, Ankara İlahiyat Fakültesi mezunu...  Okuldan sonra yaklaşık 3 yıl Fethullah Gülen Hocaefendi’den özel ders aldı. Tefsir, fıkıh, hadis, kelam, tasavvuf, usul, Arapça okudu. 7 yıl Diyanet’e bağlı vaiz olarak çalıştı. Manisa’nın Ahmetli, İzmir’in Aliağa ve İstanbul’un Kadıköy ilçelerinde vaizlik görevinde bulundu. Ahmetli ve Aliağa’da görev yaptığı yıllarda Turgutlu ve Manisa İmam Hatip Lisesi ve İzmir İlahiyat Fakültesi talebelerine gönüllü olarak hafta sonları Arapça, fıkıh, hadis, tefsir dersleri verdi. İstanbul’da Marmara İlahiyat Fakültesi talebeleri ile aynı dersleri yaptı. İslam fıkhı konusunda uzman. Zaman’da köşe yazarı. Yayımlanmış 20’ye yakın kitabı var. Kitaplarından bazılarının isimleri şöyle: Fıkıh Dünyamız, Ramazan Ufku, Haccı Yaşamak, Aşere-i Mübeşşere, İslam’da Düşüncü Özgürlüğü, Yalan, Talan ve İman.
 </p>
 <p>
  <strong>
   ŞERİF ALİ TEKALAN
   <br/>
   (Uluslararası Üniversiteler Birliği Başkanlığı yaptı)
  </strong>
 </p>
 <p>
  <img alt="" src="http://web.archive.org/web/20160120035116im_/http://medya.aksiyon.com.tr//aksiyon/2016/01/19/574568.jpg "/>
 </p>
 <p>
  1952, Sandıklı doğumlu. Üniversite tahsilini tıp üzerine yaptı, Ege Üniversitesi’ni bitirdi. İhtisası KBB üzerine. İsviçre ve ABD’de çalışmalar yaptı. 1985’te doçent, 1991’de de profesör oldu. Çeşitli tıp fakültelerinde alanı ile ilgili çalıştıktan sonra 1990-1991 yılları arasında TÜBİTAK Tıp Araştırma Grubu Yürütme Komitesi Sekreterliği görevini üstlendi. Özal tarafından 1993’te YÖK üyeliğine atandı. 1997-1999 yılları arasında tekrar Erciyes Üniversitesi Tıp Fakültesi KBB bölümüne döndü. Gazeteciler ve Yazarlar Vakfı Genel Sekreterliği, Fatih Üniversitesi Mütevelli Heyeti ve Uluslararası Üniversiteler Birliği başkanlıkları yaptı. 2010 yılında Fatih Üniversitesi Rektörü oldu. Fransızca ve İngilizce bilen, 10’u yabancı dilde olmak üzere KBB üzerine 79 yayımlanmış eseri bulunan Şerif Ali Tekalan, sergi açacak kadar bir fotoğraf meraklısı. Yüze Yazılan Toprak fotoğraf albümü yanında çeşitli ülkelerde çekmiş olduğu resimlerden müteşekkil ‘İki Arada Bir Derede’ 5 adet kitabı mevcut. Ankara Fotoğraf Sanat Kurumu, Gezginler Kulübü, Türk KBB Derneği, İsviçre KBB Cemiyeti, Fransa KBB Cemiyeti üyelikleri olan Tekalan, alkol, uyuşturucu, internet bağımlılığı gibi zararlı alışkanlıklarla ilgili Çağın Ölüm Tuzakları kitabının da yazarı.
 </p>
 <p>
  <strong>
   AKIN İPEK
   <br/>
   (Şirketlerine ‘mükemmellikten’ kayyım atandı)
  </strong>
 </p>
 <p>
  <img alt="" src="http://web.archive.org/web/20160120035116im_/http://medya.aksiyon.com.tr//aksiyon/2016/01/19/574569.jpg "/>
 </p>
 <p>
  1948 yılında babası Hamdi Ali İpek tarafından kurulan İpek Matbaacılık’ı bir holdinge dönüştüren işadamı. Kahramanmaraşlı ama kendisi 1963 Adana’da doğumlu. TED Ankara Koleji’ndeki eğitiminin ardından İngiltere’ye gitti. Burada ekonomi eğitiminin ardından Hacettepe Üniversitesi’nde de işletme tahsili yaptı. Annesi Melek İpek Hanım da Türkiye’nin kabul ettiği bir yardımsever olarak bilinmekte. İpek Üniversitesi başta olmak üzere pek çok eğitim müessesesi kurup devletin hizmetine sunmuş İpek ailesi. Yakın zamanda kayyım atanana kadar Bugün ve Millet gazeteleri, Kanaltürk ve Bugün televizyonları ve radyo kanalları bulunan, medyada da her kesimin sözcüsü olmayı başarmış bir grup İpek Koza Grubu. Hakkındaki suçlamalara karşı şirketlerinde ‘1 kuruş kara para bulurlarsa her şeyimi vereceğim’ diyecek açık, iddialı, net duruşu da olan birisi Akın İpek.
 </p>
 <p>
  <strong>
   HİDAYET KARACA
   <br/>
   (Bir dizi hukuksuzlukların kurbanı)
  </strong>
 </p>
 <p>
  <img alt="" src="http://web.archive.org/web/20160120035116im_/http://medya.aksiyon.com.tr//aksiyon/2016/01/19/574570.jpg "/>
 </p>
 <p>
  Tek delil ortaya konmaksızın bir dizi senaryosu gerekçe gösterilerek 400 gündür Silivri Cezaevi’nde tutulan Hidayet Karaca, 1963 Çankırı doğumlu. Üniversite eğitimini Dokuz Eylül’de, doktorasını Celal Bayar’da yaptı. Zaman Gazetesi Ege Bölge Temsilcisi oldu. İki yıl Ankara Temsilciği yaptı. 1999 yılında Samanyolu Televizyonu’na geçti. Karaca, tutuklandığında Samanyolu Yayın Grubu’nun Grup Başkanlığı görevini yürütüyordu. 14 Aralık 2014 tarihinden bu yana yaşadıklarını “Bir Dizi Film” adıyla kitaplaştırdı.
 </p>
 <p>
  <strong>
   İLHAN İŞBİLEN
   <br/>
   (AK Parti’de vekillik yaptı)
  </strong>
 </p>
 <p>
  <img alt="" src="http://web.archive.org/web/20160120035116im_/http://medya.aksiyon.com.tr//aksiyon/2016/01/19/574571.jpg "/>
 </p>
 <p>
  İlhan İşbilen, 1946 Uzunköprü doğumlu. İzmir İktisadi ve İdari Bilimler Akademisi İşletme Bölümü’nü bitirdi. Kamu görevlisi olarak birçok kurumda çalıştı. Akyazılı Eğitim Vakfı, Zaman Gazetesi ve Samanyolu Televizyonu’nda Genel Müdür olarak görev yaptı. Ticaretle uğraştı. 2011 genel seçimlerinde AKP’den İstanbul 1. Bölge üçüncü sıradan milletvekili seçilen İlhan İşbilen, 17- 25 Aralık sürecinde partisinden istifa etti. 14 Aralık 2015’te ‘terör örgütü yöneticiliği’ suçlamasıyla tutuklandı.
 </p>
 <p>
  <strong>
   HALİT ESENDİR
   <br/>
   (Medya Etik Konseyi Başkanı)
  </strong>
 </p>
 <p>
  <img alt="" src="http://web.archive.org/web/20160120035116im_/http://medya.aksiyon.com.tr//aksiyon/2016/01/19/574572.jpg "/>
 </p>
 <p>
  Halit Esendir, Aksiyon Dergisi, Cihan Haber Ajansı gibi kurumların kuruluşunda yer almış bir isim. Medya Etik Konseyi Başkanlığını yürütüyor. 1955, Kırıkkale doğumlu. 1988–2003 yılları arasında Zaman Gazetesi’nde çeşitli görevlerde bulundu, yöneticilik yaptı. Pakistan-Afganistan temsilciliği görevlerini üstlendi. STV’de Medya ve Toplum ile Medya Dünyası programlarının yapımcı ve sunucusuydu. Babıâli’nin Meşhurları (2 Cilt), Türk Okullarının İlk Kuruluş Hikâyesi gibi eserleri mevcut.
 </p>
 <p>
  <strong>
   REŞİT HAYLAMAZ
   <br/>
   (Siyer sahibi bir yazar)
  </strong>
 </p>
 <p>
  <img alt="" src="http://web.archive.org/web/20160120035116im_/http://medya.aksiyon.com.tr//aksiyon/2016/01/19/574574.jpg "/>
 </p>
 <p>
  Kaynak Yayın Grubu yayın yönetmeni, yazar Reşit Haylamaz, Uludağ Üniversitesi İlahiyat mezunu. Uzun yıllar Burç FM, Samanyolu, Zaman, Cihan gibi medyanın farklı kollarında programcılık, danışmanlık, idarecilik ve köşe yazarlığı yaptı. Hz. Peygamber’in ve ashabın hayatını anlatan birçok kitaba imza attı. Efendimiz (2 cilt), Şefkat Güneşi, Saadet Asrına Doğan Yıldızlar, Hz. Aişe kitaplarında bazıları.
 </p>
 <p>
  <strong>
   İRFAN YILMAZ
   <br/>
   (Yıllarca Evrim’e karşı mücadele verdi)
  </strong>
 </p>
 <p>
  <img alt="" src="http://web.archive.org/web/20160120035116im_/http://medya.aksiyon.com.tr//aksiyon/2016/01/19/574573.jpg "/>
 </p>
 <p>
  İrfan Yılmaz, 1953 İzmir doğumlu. Ege Üniversitesi Fen Fakültesi Zooloji Botanik bölümünden 1975 yılında mezun oldu. Aynı üniversitede doktora yaptı. 2003 yılında profesör oldu. Buca Eğitim Fakültesi’nde öğretim üyesi olarak çalıştı. Sistematik zooloji alanında ihtisas sahibi. Anatomi, fizyoloji embriyoloji, biyoloji tarihi ve felsefesi sahalarında ders verdi. Evrim ve Darwinizm konusunda kitaplar yazdı, konferanslar verdi. Hep İzmir’de yaşadı. Hâlen doğduğu evde oturuyor. Evinde 20 bin kitaplık bir kütüphanesi var. Uzun yıllar Sızıntı dergisinin yayın yönetmenliğini yaptı.
 </p>
 <p>
  <strong>
   HARUN TOKAK
   <br/>
   (Abant Platformu’na öncülük etti)
  </strong>
 </p>
 <p>
  <img alt="" src="http://web.archive.org/web/20160120035116im_/http://medya.aksiyon.com.tr//aksiyon/2016/01/19/574575.jpg "/>
 </p>
 <p>
  Harun Tokak, (1997-2008) Gazeteciler ve Yazarlar Vakfı’nda başkanlık yaptı. Türk aydınlarının bilgi ve birikimlerini paylaştığı Abant ve Diyalog Avrasya platformlarının oluşturulmasına öncülük etti. 1955 Uşak doğumlu. İzmir Yüksek İslam Enstitüsü mezunu. 1979’da mezun olduktan sonra Anadolu’nun değişik şehirlerinde öğretmenlik yaptı, eğitim hizmetlerinde bulundu. Önden Giden Atlılar, Yoldakiler, Işık Süvarileri, Kime Emanet, Kınalı Küheylanlar,  yayımlanmış kitaplarından bazıları. Şimdilerde Kimse Yok mu Derneği Kudüs Temsilciliğini yürütüyor.
 </p>
 <p>
  <strong>
   GÜLTEKİN AVCI
   <br/>
   (Emekli savcı, gazeteci, yorumcu)
  </strong>
 </p>
 <p>
  <img alt="" src="http://web.archive.org/web/20160120035116im_/http://medya.aksiyon.com.tr//aksiyon/2016/01/19/574576.jpg "/>
 </p>
 <p>
  Gültekin Avcı, 1969 yılında Balıkesir’in Sındırgı ilçesinde doğdu. İzmir 9 Eylül Üniversitesi Hukuk Fakültesi mezunu. 1991 yılında İzmir Adlî Yargı Hâkim ve Savcı Adayı olarak göreve başladı. 16 yıl Cumhuriyet Savcılığı yaptıktan sonra emekli oldu. Köşe yazarlığı, televizyon yorumculuğu ve avukatlık yaptı. Yazıları gerekçe gösterilerek ‘silahlı terör örgütü kurma ve yönetme’ ve ‘devletin gizli kalması gereken bilgilerini siyasi ve askerî casusluk için temin etme’ suçlamalarıyla tutuklandı. 20 Eylül 215 tarihinden bu yana Silivri Cezaevi’nde.
 </p>
 <p>
  <strong>
   ERDEM GÜL
   <br/>
   (23 yıllık gazeteci)
  </strong>
 </p>
 <p>
  <img alt="" src="http://web.archive.org/web/20160120035116im_/http://medya.aksiyon.com.tr//aksiyon/2016/01/19/574577.jpg "/>
 </p>
 <p>
  MİT TIR’larıyla ilgili yayımladıkları haber ve görüntüler nedeniyle tutuklanan Cumhuriyet Gazetesi Ankara Temsilcisi Erdem Gül, 1967 Giresun doğumlu. 23 yıllık gazeteci. 1992 yılında ANKA Ajansı’nda profesyonel gazetecilik hayatı başladı. Uzun yıllar Refah Partisi, Fazilet ve AK Parti’yi izledi. 2010 yılında Cumhuriyet’te AK Parti ve parlamento muhabiri olarak göreve başladı. 2013 yılında Cumhuriyet Ankara Bürosunun Haber Müdürü, 2014’te ise Ankara Temsilcisi oldu. 26 Kasım’da Can Dündar’la birlikte ‘teröre yardım ve yataklık’tan tutuklandı.
 </p>
 <p>
  <strong>
   HAMDULLAH BAYRAM ÖZTÜRK
   <br/>
   (GAZETECİ, yazar)
  </strong>
 </p>
 <p>
  <img alt="" src="http://web.archive.org/web/20160120035116im_/http://medya.aksiyon.com.tr//aksiyon/2016/01/19/574578.jpg "/>
 </p>
 <p>
  Zaman Gazetesi ve Aksiyon Dergisi’nde yayın danışmanlığı yaptı. Gazeteciler ve Yazarlar Vakfı Ankara Temsilciliğini üstlendi. Yine Zaman ve Aksiyon’da köşe yazıları yazdı.
 </p>
 <p>
  <strong>
   SELMAN KUZU
   <br/>
   (O da ilahiyatçı)
  </strong>
 </p>
 <p>
  <img alt="" src="http://web.archive.org/web/20160120035116im_/http://medya.aksiyon.com.tr//aksiyon/2016/01/19/574579.jpg "/>
 </p>
 <p>
  Terör örgütü üyesi olmakla suçlananlar listesinde yer alan ilahiyatçılardan biri de yazar Dr. Selman Kuzu. Peygamber Yolu Derneği Koordinatörlüğü yapan Selman Kuzu, Dernek yolu ile Hz. Peygamber’i (sav) insanlara anlatmaya çalışmış, TV’de dinî içerikli programlara imza atmış bir isim. Trabzonlu. Babası hafız Abdullah Kuzu, çeşitli bölgelerde vaizlik, imamlık ve Kur’an-ı Kerîm kursu hocalığı yapmış. Selman Kuzu’nun Mehdi Deccal Mesih ve Mesih Nerede Mehdi Kim adlı kitabı var.
 </p>
 <p>
  <strong>
   HÜSEYİN KARA
   <br/>
   (Hayatı dinî ve millî değerleri anlatmakla geçti)
  </strong>
 </p>
 <p>
  Hüseyin Kara, Rize’de Kutuz Hoca olarak bilinen merhum Hafız Mehmet Kara’nın oğlu. İlahiyatçı Prof. Dr. Mustafa Kara ve Prof. Dr. İsmail Kara’nın kardeşi. Emekli din kültürü öğretmeni. Hayatı boyunca yurtiçinde ve yurtdışında insanlara dinî ve millî değerlerimizi anlattı. Televizyonlarda programlar yaptı, panel ve konferanslara katıldı.
 </p>
 <p>
  <strong>
   SEDAT LAÇİNER
   <br/>
   (Türkiye’nin en genç rektörü)
  </strong>
 </p>
 <p>
  <img alt="" src="http://web.archive.org/web/20160120035116im_/http://medya.aksiyon.com.tr//aksiyon/2016/01/19/574580.jpg "/>
 </p>
 <p>
  Bugün terörist muamelesine tabi tutulan Prof. Dr. Sedat Laçiner, gerek yazılarından gerekse televizyon programlarından kamuoyunun yakından tanıdığı bir isim. Uluslararası ilişkiler, uluslararası güvenlik ve Ortadoğu uzmanı. Ermeni sorunu ve PKK üzerine yayımlanmış çok sayıda kitabı var. 2004’te kurulan Stratejik Araştırmalar Kurumu’nun (USAK) kurucu başkanlığını yürüttü. 15 Mart 2011’de, 38 yaşında Çanakkale Onsekiz Mart Üniversitesi rektörlüğüne atandı ve böylece Türkiye’nin en genç rektörü unvanını aldı. Laçiner, Davos Economic Forum tarafından verilen ‘2006 Genç Küresel Lider’ unvanı sahibi aynı zamanda. Ankara Üniversitesi Siyasal Bilgiler Fakültesi’nde Uluslararası İlişkileri bitirdi. 1993-1996 yılları arasında Milliyet’te muhabir olarak çalıştı, yüksek lisans eğitimini uluslararası politika alanında İngiltere’nin Sheffield Üniversitesi’nde onur derecesiyle tamamlayan Laçiner, doktorasını ise Londra Üniversitesi King’s College’da yaptı.
 </p>
 <p>
  <strong>
   NECDET İÇEL
   <br/>
   (İşi, insanlara İslam’ı anlatmak)
  </strong>
 </p>
 <p>
  <img alt="" src="http://web.archive.org/web/20160120035116im_/http://medya.aksiyon.com.tr//aksiyon/2016/01/19/574581.jpg "/>
 </p>
 <p>
  Necdet İçel, eğitimci, yazar, emekli vaiz. Çeşitli yerlerde görev yaptıktan sonra en sonra İzmir vaizliğinden emekli oldu. İçel’in kaleme aldığı pek çok eseri bulunuyor. Peygamberliğe Yapılan İtirazlar, Vahdet Ruhu-Beklenen Barış, Rahmet ve Reyyan Kapısı ve Beklenen Nesil, İnsan, Varoluş ve İslam, İnsanlığa Hizmet Yolu-Sahabe Mesleği eserlerinden birkaçı.
 </p>
 <p>
  <strong>
   CAN DÜNDAR
   <br/>
   (Cumhuriyet Gazetesi Yayın Yönetmeni)
  </strong>
 </p>
 <p>
  <img alt="" src="http://web.archive.org/web/20160120035116im_/http://medya.aksiyon.com.tr//aksiyon/2016/01/19/574582.jpg "/>
 </p>
 <p>
  Medya dünyasının yıldızlarından biri Can Dündar. Birçok sıfatı başarıyla taşımış bir isim. Gazeteci, yazar, senarist, sunucu, film yapımcısı, belgeselci… 1961, Ankara doğumlu. 1982 yılında Ankara Üniversitesi Siyasal Bilgiler Fakültesi Basın Yayın Yüksek Okulundan mezun oldu. 1979’den itibaren sırasıyla Yankı, Hürriyet, Nokta, Haftaya Bakış, Söz, Tempo, Aktüel, Yeni Yüzyıl, Sabah, Milliyet, Birgün ve Cumhuriyet’te çalıştı. Televizyona 1988’de TRT Haber Dairesinde başladı. 1989 yılından 1995 yılına kadar Mehmet Ali Birand’la 32.Gün’de çalışmaya başladı. Çok beğenilen onlarca belgesele imza attı. Televizyon programcılığı ve çeşitli gazetelerde köşe yazarlığı yaptı. 2008’de Atatürk’ü anlattığı Mustafa belgeseli çok tartışıldı, ‘vatan hainliği’ ile suçlandı. 8 Şubat 2015’te köşe yazdığı Cumhuriyet Gazetesi’nin genel yayın yönetmenliğine getirildi. 29 Mayıs 2015 tarihinde Cumhuriyet’te, Suriye’ye gönderilen MİT TIR’ları ile ilgili ‘İşte Erdoğan’ın yok dediği silahlar’ başlığıyla manşetten haber duyurdu. Haberin yayımlanmasından birkaç gün sonra Cumhurbaşkanı Erdoğan “Bu haberi yapan kişi bunun bedelini ağır ödeyecek, öyle bırakmam onu.” ifadesini kullandı. 26 Kasım 2015’te  ‘askerî casusluk’, ‘terör örgütüne yardım’ gibi suçlardan tutuklandı.
 </p>
 <p>
  <strong>
   RECEP UZUNALLI
   <br/>
   (AK Parti’den il meclis üyesiydi)
  </strong>
 </p>
 <p>
  <img alt="" src="http://web.archive.org/web/20160120035116im_/http://medya.aksiyon.com.tr//aksiyon/2016/01/19/574583.jpg "/>
 </p>
 <p>
  Recep Uzunallı, 1954 doğumlu. Zaman Gazetesi Genel Müdürlüğü yaptı. Onun döneminde Şahin Alpay, rahmetli Ahmet Vardar ve Etyen Mahçupyan Zaman Gazetesi’nde yazmaya başlamıştı. AK Parti İstanbul İl Genel Meclisi Üyesi iken 2014’te istifa etti. İngilizce ve Arapça biliyor.
 </p>
 <p>
  <strong>
   İSMAİL CİNGÖZ
   <br/>
   (Kimse Yok Mu ile yardım eli uzattı)
  </strong>
 </p>
 <p>
  <img alt="" src="http://web.archive.org/web/20160120035116im_/http://medya.aksiyon.com.tr//aksiyon/2016/01/19/574584.jpg "/>
 </p>
 <p>
  İşadamı, eğitimci kimliği olan İsmail Cingöz, BM Mülteciler Yüksek Komiserliği (UNHCR) ile ortak yardım çalışmaları da yapan Kimse Yok mu Derneği’nin bir önceki başkanıydı. Son yıllarda engellenen yardım kampanyalarına rağmen hem yurtiçinde hem yurtdışında faaliyetlerini sürdürmeye çalışan derneğin en zor döneminde başkanlık etti. Birçok eğitim kurumu ve sivil toplum kuruluşu kuruculuğunda bulunan Cingöz, Belçika Aktif Dernekler Federasyonu (FEDACTIO) Yüksek İstişare Kurulu Başkanı da aynı zamanda. 2009-2010 yıllarında Belçika Türk İş Adamları Federasyonu (BETİAD) Başkan Yardımcılığını da yürüttü. Belçika’dan önce de Avusturya’da uzun yıllar eğitim faaliyetlerinde aktif olarak çalıştı. Buradaki eğitim kurumlarının yönetim kurulu başkanı idi. 1966, Konya, Seydişehir doğumlu.
 </p>
 <p>
  <strong>
   MUSTAFA YEŞİL
   <br/>
   (İlahiyatçı, eğitimci)
  </strong>
 </p>
 <p>
  Mustafa Yeşil, 2008 yılından bu yana Gazeteciler ve Yazarlar Vakfı Başkanı idi. Geçen yıl aralık ayında bu görevi Cemal Uşak’a bıraktı. Marmara Üniversitesi İlahiyat Fakültesi mezunu. 1985’te mezun olduktan sonra 6 yıl boyunca liselerde din dersi hocalığı yaptı. İzmir Dokuz Eylül Üniversitesi’nde Sosyal Bilimler Yüksek Lisansını tamamladı. Ardından Zaman’ın bölge koordinatörlüklerinde görev aldı. 2003’te Zaman Gazetesi’nin Britanya temsilciliğine atandı. Londra’da The Dialogue Society, London Social Studies Centre, Koza Women Society, Axis Education Trust gibi düşünce kuruluşlarında kurucu, danışman ve yöneticilik görevlerinde bulundu. Yeşil, sonrasında 2 yıl da merkezi Almanya’da bulunan World Media Group Company yönetim kurulu başkanlığını yaptı.
 </p>
 <p>
  <strong>
   CEMAL TÜRK
   <br/>
   (İslami kaynaklara vukufiyetiyle tanınıyor)
  </strong>
 </p>
 <p>
  Cemal Türk de ilahiyatçı. O da hayatını bu alanda dini anlatmaya adadı. Mehtap TV’de de bu içerikte programlar yaptı. Çevresi tarafından İslam dininin bütün kaynaklarına vukufiyetiyle bilinen, özellikle ileri seviyedeki Arapçasıyla İslam ülkelerindeki pek çok akademisyen ve entelektüel isimle sağlam dostlukları olan biri. Ülkemizi, değerlerimizi ve ehlisünnet çizgisini bütün İslam coğrafyasında yıllardır dur durak bilmeden anlatıyor. Edebi ve nezaketiyle tanınan, herkesin çok sevdiği bir isim.
 </p>
 <p>
  <strong>
   İBRAHİM KOCABIYIK
   <br/>
   (TV’de sahabe efendilerimizi tanıttı yıllarca)
  </strong>
 </p>
 <p>
  İbrahim Kocabıyık, ilahiyatçı. Dinî alanda bilgi birikimi üst seviyede. Ömrünü Allah ve Resulullah’ı anlatmaya adamış. Mehtap Tv’de yıllarca insanlara sahabe efendilerimizi tanıtmış. Çevresi tarafından özellikle iffeti ve edebiyle tanınan nezaket abidesi bir insan.
 </p>
 <p>
  <strong>
   MUSTAFA YERKAZANOĞLU
   <br/>
   (Eşraftan bir hayırsever)
  </strong>
 </p>
 <p>
  Mustafa Yerkazanoğlu, Manisalı hayırsever bir işadamı. Kime sorsanız bunu söyler size. 80 yaşında. Önce iki oğlu tutuklandı. Kasım ayında da gelini. Fotoğrafı herkes hatırlayacaktır. Elleri kelepçelendiği için AK Partililerin de tepki verdiği o meşhur fotoğraf karesindeki kişi Mustafa Yerkazanoğlu’nun gelini. İsnat edilen suç, ‘terör örgütü kurmak ve yönetmek’. Kimi burs verdiği kimi de Bank Asya’ya para yatırdığı için bütün bunlara maruz kaldı. Manisa’da yapılanlar eski Başbakan Yardımcısı Bülent Arınç’ı da isyan ettirmiş, Arınç şunları söylemişti: “Ben bu insanları tanıyorum, bu suçlamalar boş çıkar, yarın mahcup olursunuz, yapmayın, dedim. Manisa’dan ayrıldım. İtiraz üzerine 7’sini tutuklamışlar. Adaletin sarayı var, adaletin kendisine ihtiyacımız var. Türkiye’de şu an en çok adalete ve hakkaniyete ihtiyaç var.”
 </p>
</div>


Kaynak: [www.aksiyon.com.tr](http://www.aksiyon.com.tr:80/portreler/bu-insanlar-terorist-olamaz_553622), [web.archive.org (arşiv bağlantısı)](http://web.archive.org/web/20160120035116/http://www.aksiyon.com.tr:80/portreler/bu-insanlar-terorist-olamaz_553622)
