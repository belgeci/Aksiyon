# Ah Mine'l Paralel!

*Murat Tokay 2016.02.22*

<div class="pNewsDetailMainContent ctx_content" itemprop="articleBody">
 <p>
  Bu derlemeyi yaparken çok eğlendik. Siz de ibretlik paylaşımları okurken eğlenip gülebilirsiniz. Yalnız bir kusuru var haberlerin; içinde çok sayıda “Paralel’ kelimesi geçmektedir, uyarmış olalım.
 </p>
 <p>
  Ne olduysa 17 Aralık rüşvet ve yolsuzluk operasyonundan sonra oldu. O güne kadar keşfedilemeyen, fark edilemeyen bir yapı ortaya çıktı: Paralel yapı... Başta AK Partili siyasiler, yandaş gazeteler, televizyon yorumcuları bu kelimeyi ağızlarından düşürmemeye başladı. Paralel paranoyası dallanıp budaklandı. Neredeyse memlekette paralel olmayan kalmadı. “Paralele bağlamak” moda oldu, deyimleşti. Paralel haberleri hız kesmeden sürüyor. En son, Kültür ve Turizm Bakanı turizmdeki kayıplardan paralelleri sorumlu tuttu. Biz de hafızaları tazeleyelim istedik. Paraleldeki son durumun kısa özetini çıkardık. Başlığımızı da Şeyh Galib’in bir şiirinde tekrarlanan ve bir atalar sözüne dönüşen “ah mine’l aşk” (ah aşkın elinden) ilhamıyla attık.
  <br/>
  <br/>
  <strong>
   Turizmdeki kayıpların sorumlusu paraleller:
  </strong>
  Kültür ve Turizm Bakanı Mahir Ünal, Türkiye’nin turizm sektöründe yaşadığı sıkıntıları ‘paralel yapı’ya bağladı. Ünal, “Türkiye’nin turizmine dönük saldırının paydaşlarından biri kim, hatta temel taşıyıcılarından biri kim; paralel yapı.” ifadelerini kullandı.
 </p>
 <p>
  <strong>
   Paralel yapı ineği dana gösterdi!:
  </strong>
  “Yılın paralel haberleri” sıralamasında zirveyi zorlayan bir haberi hatırlatmaktan gurur duyarız. Sabah Gazetesi’nde 1 Ocak 2015’te yayımlanan Betül Alakurt imzalı habere göre, çiftçiyi sahte raporla kandırarak elindeki hayvanlara el koyan paralel yapı, inekleri dana olarak gösterdi. Etteki paralel vurgununun boyutu yaklaşık 25 milyon liraya ulaştı: “Sektör yetkilileri ‘2007’den itibaren 10 liralık ineğe 15 lira verip çiftçiyi satışa ikna ettiler. Satılan inekler kesildi ve bu yolla üremenin de önüne geçildi.’ açıklamasında bulundu.”
 </p>
 <p>
  <strong>
   Paralel yapı deniz altından dinliyor:
  </strong>
  MİT’e yakın olduğu iddia edilen bir isim, Ömer Adıyaman. Çeşitli internet sitelerinde “analiz” adı altında yazılar kaleme alıyor. Kendi Twitter hesabından yaptığı şu açıklama listeye girmeyi hak edenlerden: “Paralel yapıdan 60 kişilik ekip deniz altındaki fiberoptik kablolardan dinleme ve izleme yapıyormuş.”
 </p>
 <p>
  <strong>
   Rus uçağını paraleller düşürdü:
  </strong>
  Başbakan Davutoğlu’nun “Uçağın vurulması emrini bizzat ben verdim.” dediğini hatırlatarak haberi yorumsuz sunuyoruz: Star yazarı Cem Küçük, Suriye sınırında düşürülen Rus uçağının Fethullah Gülen cemaatine mensup pilotlar tarafından vurulduğunu iddia etti. Küçük, “F16 pilotlarının bir kısmı Fethullahçı, bu resmi raporlarda var. Benim şahsi fikrimi sorarsanız, bunun Fetullahçıların işi olduğu kanaatindeyim.” dedi.
 </p>
 <p>
  <strong>
   Paraleller yola inek çıkararak bana suikast düzenledi:
  </strong>
  Dolandırıcılıktan tutuklu Fadıl Akgündüz, hapse girmeden Cumhurbaşkanı Erdoğan’a mektup yazarak yardım istemiş, başına gelen musibetlerin sorumlusu olarak paralelleri göstermişti. Mektupta bir ayrıntıyı okuyanların ağzı bir karış açık kaldı. Üç yıl önce ineğe çarparak yaptığı kazayı paralele bağlıyordu. 2011 seçimlerinden iki gün önce hayalî paralel yapının kendisine “suikast için trafik kazası” düzenlediğini öne süren Akgündüz, bu şekilde AK Parti’ye gidecek oyların engellendiğini, devlet ve yargının da bu suikastı örtbas ettiğini ileri sürmüştü. 11 Haziran 2011 tarihinde Aydın’ın Söke ilçesinde otomobiliyle seyahat ederken Sazlı beldesinde yoldan geçen bir ineğe çarpan Akgündüz’ün aracında maddi hasar meydana gelmiş, çarptığı inek telef olmuştu. Akgündüz kaza sonrası verdiği ifadede “Kazanın nasıl olduğunu anlayamadım. Birden önüme çıktı.” demişti.
 </p>
 <p>
  <strong>
   Osmanlı Ocakları:
  </strong>
  Biz yapmadık, paraleller yaptı: Sincan’da CHP’ye, İstanbul’un bazı semtlerinde de HDP’ye ve Hürriyet Gazetesi’ne saldırıları organize ettiği ortaya çıkan AK Parti’ye yakın Osmanlı Ocakları, “paralel”i can simidi yapanlardan. Şiddet eylemlerinin adresi olarak kendi uydurdukları hayalî bir paralel yapıyı gösteren Osmanlı Ocakları Genel Başkanı Kadir Canpolat şu açıklamayı yapmıştı: “Paralel yapı, bizi taklit eden tabelalarla örgütler kurdu. Amaçları bizi yıpratmak. Oysa biz şiddeti ve asayişi bozmayı asla tasvip etmiyoruz.” Bu açıklamanın ardından aylar geçti, bahsettiği tabela örgütler bulunamadı.
 </p>
 <p>
  <strong>
   Kamyon tonaj aşımından durdurulunca!:
  </strong>
  AK Partili Bulancak Belediye Başkanı Recep Yakar, belediyeye ait kamyonu ‘tonaj aşımı’ gerekçesiyle durduran jandarmayı “paralel yapının parçası olmak”la suçladı. Başkan Yakar, bölgeden sorumlu albayın olay yerine gelmesini talep ederek “Paralel devlete çalışıyorsun, MİT TIR’larına yapılan muameleyi yapıyorsun.” dedi.
 </p>
 <p>
  <strong>
   Üniversitedeki cinayeti paralele bağladı!:
  </strong>
  Selçuk Üniversitesi’nden Doç. Dr. Celalettin Özdemir’in öldürüldüğü aşk cinayeti davası mahkemede görülmeye devam ediyordu. 20 yılla yargılanan sekreter Asuman E., öldürülen doçentten hamile kaldığını ve çocuğu düşürdüğünü söyledi. İlişkisinin olmadığını, Prof. Dr. Ahmet Gülce’nin kendisine asıldığını iddia eden sekreter, cinayeti ‘paralel’e bağladı. Asuman E., “Celalettin ülkücüydü ve cemaatten nefret ederdi. Gülce’nin de Fethullah Gülen’in cemaatinden olduğunu herkes biliyor. Aralarında soğuk rüzgârlar vardı. Cinayetin sebebi bu olabilir.” diye konuştu. Bunun üzerine hâkim, “Yani helal olsun, buraya da paraleli eklediniz ya!” diye tepki gösterdi.
 </p>
 <p>
  <strong>
   ‘Bolu tüneli açıldı, paralel yapı esnafı mağdur etti’:
  </strong>
  Bolu’da yerel medyada yazılar kaleme alan biri, İmdat Aslan. Hükümete yakın televizyon kanallarının itibar ettiği bir isim. İmdat Bey, 29 Ağustos 2014 gecesi A Haber’de yayımlanan Deşifre programının konuğuydu. Programda ‘paralel yapı’nın kendisine yaptıklarını anlatırken şöyle bir cümle kullandı: “Bolu Dağı Tüneli açıldı, paralel yapı esnafları mağdur etti.” Allah selamet versin!
 </p>
 <p>
  <strong>
   Tecavüzcü polis:
  </strong>
  Kadını paraleller gönderdi: Tecavüz girişiminde bulunmakla yargılanan bir polis, tecavüze yeltendiği öne sürülen kadını ‘bana paralel yapı buldu’ diyerek savcılığa başvurdu. 17 Temmuz 2014 tarihli haber aynen şöyle: “2003’te ABD Büyükelçiliği’nde görev yapan polis memuru K.S., konsoloslukta Türk kadın çalışana tecavüz girişiminde bulunduğu gerekçesiyle önce meslekten ihraç edildi. S.K. Ankara Cumhuriyet Başsavcılığı Anayasal Düzene Karşı İşlenen Suçlar Bürosu’na gelerek tecavüz etmeye çalıştığı kadının kendisinin meslekten atılması için ‘paralel örgüt’ tarafından ayarlandığını iddia ederek şikâyetçi oldu.”
 </p>
 <p>
  <strong>
   Sabancı suikastı da paralel işiymiş!:
  </strong>
  Canan Barlas ile Gündem programında Sabancı suikastı ve DHKP-C  masaya yatırıldı. Eski Emniyet İstihbarat Başkanvekili Bülent Orakoğlu, suikasttan 20 yıl sonra büyük bir buluşa imza attı: “Suikastta paralel yapının parmağı var.”
 </p>
 <p>
  <strong>
   İsmailağa Cemaati de paralel:
  </strong>
  İsmailağa Cemaati’ne bağlı Marifet Derneği’nin yayın organı Marifet Dergisi’nde hükümete yönelik sert eleştiriler üzerine -şimdilerde bu derneğin yaptırdığı Mahmut Efendi Külliyesi yıktırılıyor-Yeni Şafak derginin sorumlularını ‘paralel’ ilan etti. “Paralel yapının son Marifeti” başlığını kullanan gazete, “Paralel yapıya hizmet eden yayınlarıyla gündeme gelen Muhammed Keskin öncülüğündeki Marifet Dergisi, yine hükümeti hedef aldı.” ifadelerini kullandı.
 </p>
 <p>
  <strong>
   ‘Gülen’in vaazı eşliğinde işkence yaptılar’:
  </strong>
  28 Şubat’ta İBDA-C davasından gözaltına alınıp hapis yatan Yakup Köse, Yeni Şafak’a verdiği röportajda akla ziyan iddialarda bulunuyordu: “14 yaşında gözaltına alındığımda da paralelci polisler Fethullah Gülen’in vaaz sesiyle bana işkence yaptılar.”
 </p>
 <p>
  <strong>
   ‘Beyin yakan’ iddia:
  </strong>
  CIA Fethullah Gülen’i ‘dijitalleştirmiş: Avrasya Stratejik Araştırmalar Merkezi Genel Müdürü Ömer Özkaya, Ülke TV’de sosyal medyada alay konusu olan bir iddiada bulundu. Özkaya, haftada birkaç kez sohbetleri yayımlanan Fethullah Gülen Hocaefendi’nin aslında olmadığını söyledi. Hocaefendi’nin bütün vaazlarının CIA tarafından sayısal analize dönüştürüldüğünü ileri süren Özkaya, canlı bir soru sorulması hâlinde, o canlı soruya canlı cevap verecek sistemin CIA’da hazır olduğunu belirterek “Dolayısıyla acaba bu konuşan, hakikatte kim?” diye sordu!
 </p>
 <p>
  <strong>
   Sur’u anladık! Gedik ne? Hendek!:
  </strong>
  En uçuk ‘paralel’ yalanları listesinin en başına, gönül rahatlığıyla Ülke TV’de Sıradışı adında program yapan Turgay Güler’in çarpıtmasını koyabiliriz. Programın sunucusu zat, Fethullah Gülen’in sohbetinde dile getirdiği Necip Fazıl’ın “Surda bir gedik açtık ki mukaddes mi mukaddes / Ey kahpe rüzgâr artık ne yandan esersen es” mısralarındaki ‘Surda bir gedik açtık’ kısmını yayımlayıp buradaki ‘sur’un Diyarbakır’ın Sur ilçesi olduğunu, ‘gedik’in de ‘hendek’ anlamına geldiğini söyledi. Aynı montajı program boyunca defalarca yayımlattıran Güler, ‘meseleyi anladık’ gibi cümleler eşliğindeki tuhaf mimikleriyle de seyirciyi yönlendirmeye çalıştı.
 </p>
</div>


Kaynak: [www.aksiyon.com.tr](http://www.aksiyon.com.tr:80/medya/ah-minel-paralel_553934), [web.archive.org (arşiv bağlantısı)](http://web.archive.org/web/20160226120415/http://www.aksiyon.com.tr:80/medya/ah-minel-paralel_553934)
