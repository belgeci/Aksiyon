# Devir değişir Zulüm değişmez

*Murat Tokay 2015.06.02*

<div class="pNewsDetailMainContent ctx_content" itemprop="articleBody">
 <p>
  Türk Basınında Bediüzzaman kitabında yer alan haberler bugünkü “paralel paronayayı” akla getiriyor. Kitap, 1935-1960 yıllarını kapsayan bir basın taramasının ürünü.
 </p>
 <p>
  Urfa’da 4 Nurcu yakalandı. Konya’da 8 Nurcu adliyeye verildi. Yedi Nurcu Ankara’da mahkemeye verildi. Denizli’de altı Nurcu’nun evi arandı. Nurcular çok çok sıkı bir şekilde takip ediliyor. Ankara’dan İstanbul’a kaçan 2 Nurcu aranıyor.” Gazete başlıkları bugün tanıdık gelmiş olabilir ama bunlar 1960 öncesi Türk basınına ait.
 </p>
 <p>
  Bir haber başlığı da şöyleydi: “Said Nursi Ağırcezalık. Suçlama ‘gizli cemiyet kurduğu’ yönündeydi. Bununla ‘rejimin temel nizamlarını yıktığı’ iddia ediliyordu. Suçlamanın gazetelere düştüğü tarih 1935 yılıydı. Suçlamaya maruz kalan, bugün dünyanın dört bir tarafında adı eserleriyle ezbere bilinen Bediüzzaman Said Nursi’ydi. Uydurma ithamlarla Eskişehir Ağırceza Mahkemesi’nde yargılanan ve 120 talebesiyle birlikte tutuklanan Bediüzzaman’ın ismi bundan sonra yukarıdaki haberlerdeki gibi medyadan eksik olmamıştı. Ki, vefat edeceği 23 Mart 1960’a kadar medyada neredeyse tek bir gün dahi yoktu Said Nursi’den bahsedilmeyen. Hele ömrünün son dönemlerinde artık bu haberler manşetlere çıkmıştı.
 </p>
 <p>
  Hasan Köksal ve Ömer Faruk Paksu, geniş bir basın taraması yaparak tüm bunları Türk Basınında Bediüzzaman ve Risale-i Nur adıyla bir kitapta topladı. Kitaptan da anlaşıldığı üzere zamanında gücü elinde bulunduranlar âlime zalimlik yapmayı o dönem de maharet saymış!
 </p>
 <p>
  1921’e kadarki ‘eski Said’ döneminde gazetelere makaleler yazan aktif bir kişilik sergilen Nursi, bu tarihten sonraki ‘Yeni Said’ döneminde ise  özellikle 1950’ye kadar kendisini sosyal ve siyasi hayattan geri çeker. Doğumundan 1934’e kadarki dönemi ile başlayan kitap 1935, 1943 ve 1948 yıllarının haberleri ile devam ediyor. Demokrat Parti döneminde birkaç yıl hariç 1952’den 60’a kadar neredeyse yıl yıl çıkan haberlere yer veriliyor. Haberler arasında Said Nursi’nin, öyle olmadığı hâlde sürekli 31 Mart’ta irtica hareketlerinin lideri olarak gösterilmesinden tutun da Nur talebelerinin ‘sakıncalı’ gibi muameleye tabi tutulmalarına dair binlerce haber yer alıyor. (Cemal A. Kalyoncu)
 </p>
</div>


Kaynak: [www.aksiyon.com.tr](http://www.aksiyon.com.tr/kultur-sanat/devir-degisir-zulum-degismez_551115), [web.archive.org (arşiv bağlantısı)](http://web.archive.org/web/20151217134508/http://www.aksiyon.com.tr/kultur-sanat/devir-degisir-zulum-degismez_551115)
