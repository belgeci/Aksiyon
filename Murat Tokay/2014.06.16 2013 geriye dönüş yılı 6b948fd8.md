# 2013 geriye dönüş yılı

*Murat Tokay 2014.06.16*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Muhsin Öztürk’ün yeni kitabı Bumerang 2013 bugün ülkede yaşananları ve süreçle ilgili aktörleri tanımak ve anlamak için bir rehber kitap.
  </font>
 </div>
 <div id="newsText">
  <font class="detail-text">
   <p>
    Politikacıların yıllarca dilindeydi “İçinden geçmekte olduğumuz şu hassas dönemde…” diye başlayan sözler. Böyle başlayan bir konuşmanın varacağı yeri kestirmek az çok mümkündü. Yıllar içinde devletliler tarafından kullanıla kullanıla eskitildi. Dinleyenlerce hafif tebessümle, alayla karşılanır oldu. Muhsin Öztürk’ün Bumerang 2013 kitabını okuyup bitirdiğimde aslında geçmişte sık sık sözü edilen “hassas dönem” bu olmalı dedim. Çünkü “Birlik ve beraberliğe en çok muhtaç olduğumuz günler”i yaşıyoruz. Bugün ülkede ortaya çıkan tabloya baktığımızda geçmişteki sağ-sol, laik-antilaik ayrışmasından farklı olarak toplumsal bir kutuplaşma, yarılmayla karşı karşıyayız.
   </p>
   <p>
    Peki, buraya nasıl gelindi? Muhsin Öztürk bu sorunun peşine düşüyor ve yaşadığımız “tarihi” kayda geçiriyor. Öznel bir okuma önerisi sunuyor, analizlerini paylaşıyor. Bunu röportaj ve izlenimlerle destekliyor. Kitaptaki toplam bir gazetecilik faaliyeti çerçevesinde ortaya çıkan ürünler. Aksiyon okurlarının aşina olduğu dosyalar. Benzer kitapların daha çok sular durulduktan, olaylar sıcaklığını kaybettikten sonra kaleme alındığını biliyoruz. 27 Mayıs’la, 12 Eylül’le, 28 Şubat’la ilgili yayınları hatırlayabiliriz. Bir risk kabul edilse de süreç daha sonlanmamışken böyle bir kitabın ortaya çıkmış olması yaşadığımız günlere ayna tutması bakımından önemli.
   </p>
   <p>
    Bumerang,  ileriye doğru fırlatıldığında atana geri dönen kıvrık sopaya benzeyen bir alet. Kitabın kapağını süsleyen bumeranga, patlak bir ampul de eşlik ediyor. Bu imgesel okumayı okura bırakıp kitabın içine tekrar döndüğümüzde 2002’de iktidara gelen hükümetin “Yeni Türkiye” adımlarının aktörleriyle birlikte bir kronolojiyle ortaya konduğunu görüyoruz. 2013 ise bir milat. Kitabın tezi de burada. Muhsin Öztürk‘e göre “2013 geriye dönüş yılı… 3-4 yıl öncesine değil, 10-20 yıl öncesine belki. Yeni Türkiye sloganıyla başlanılan dönem eski Türkiye’nin alışkanlıklarına terk edildi.” Öztürk,  Gezi olayları sonrası yaşananları, dershane tartışmalarını, 17 Aralık ve 25 Aralık yolsuzluk soruşturmalarına verilen tepkileri, MİT Yasası’nı hatırlatarak bu tezini detaylandırıyor. Kitapta hukukçu ve siyaset bilimci Prof. Dr. Mustafa Erdoğan, Ertuğrul Günay, Bekir Ağırdır gibi isimlerle yapılmış sıkı röportajlar da farklı bakış açıları sunuyor.
   </p>
   <p>
    Son söz olarak diyebiliriz ki Bumerang 2013 bugün yaşananları ve süreçle ilgili aktörleri tanımak ve  anlamak için bir rehber kitap.
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://aksiyon.com.tr/aksiyon/haber-38815-2013-geriye-donus-yili.html), [web.archive.org (arşiv bağlantısı)](http://web.archive.org/web/20140926150128/http://aksiyon.com.tr/aksiyon/haber-38815-2013-geriye-donus-yili.html)
