# Başörtülü bacım söyleminin iflası

*Murat Tokay 2015.11.16*

<div class="pNewsDetailMainContent ctx_content" itemprop="articleBody">
 <p>
  Başörtüsü üzerinden siyaset yapan AKP iktidarında hayırsever kadınlara kelepçe takılması, nefret operasyonlarının vardığı noktayı göstermesi açısından oldukça ibretlikti.
 </p>
 <p>
  Türkiye, bir vicdan sınavından geçiyor. 17 Aralık’tan sonraki süreçte Hizmet Hareketi’ne yönelik başlatılan şeytanlaştırma ve ötekileştirme, hukukun dışına çıkılarak mafya tipi yöntemlerle çığ gibi büyüyerek ‘su bile yok’ noktasına vardı. Paralelle mücadele başlığı altında başlatılan sindirme, yok etme harekâtı, yardım derneğine, yurtlara, okullara, kreşlere sıçradı; medya baskınları yapıldı, gazetelere el konuldu. Geçen hafta ortaya çıkan bir görüntü ise nefret operasyonlarının vardığı noktayı göstermesi acısından ibretlikti. Manisa’da hayırseverler, sabah baskınında kelepçelenerek gözaltına alındı. Kaçma şüphesi olmadığı hâlde insanlara kelepçe takılması büyük tepkiye yol açtı. Bu infiali büyüten en önemli sebep, yıllarca ‘başörtüsü’ üzerinden siyaset geliştirmiş olan AK Parti iktidarında başörtülü kadınlara da kelepçe vurulmasıydı. “Benim başörtülü bacılarım” retoriği üzerinden oy toplayan AK Parti iktidarında 28 Şubat’tan beter bir icraat ortaya konmuştu. “Başörtülü bacım” edebiyatı yapanların düştüğü durumu ortaya koyması açısından ibretlik bir fotoğraftı. “Başörtüsünü özgürleştirdik” diyenler, başörtülüye kelepçe vuruyordu.
 </p>
 <p>
  Kelepçeli görüntülerin yayımlanmasının ardından, kariyerini başörtüsü ve başörtülüler üzerinden kazanmış İslamcı yazar çizerlerin suskunluğu dikkat çekiciydi. Nihal Bengisu Karaca ve Elif Çakır da kelepçeye itiraz ederken ‘dava sulandırılıyor’ şerhi koyuyorlardı. Vicdanı, adaleti dillerinden düşürmeyen birçok AK Partili yazar ve akademisyenin dili ise “Başbakan Ahmet Davutoğlu’nun talimatı” ile Manisa Emniyet Müdürü’nün geçici olarak görevden alınması sonrası açıldı. İkiyüzlü tutum dikkatlerden kaçmadı. Bu acıklı durum son yıllarda sıkça tekrarlanıyor. AK Partili yazarlar, muhafazakârlar hiza alabilmek için Saray’dan ya da iktidardan işaret bekliyor. İşaret öncesi çıkış yapanların, Erdoğan’ın açıklamaları sonrası kendilerini -kimi komik durumlara düşerek- nasıl güncellediklerine kamuoyu şahit.
 </p>
 <p>
  Kamuoyundaki infial sonrası kimi Ak-troller ve internet siteleri, başörtülülere kelepçeyi ‘paralel’ polislerin taktığı yalanına sarıldı: “Manisa’ya sürülen paralel örgütle ilişkisi olduğu iddia edilen yargı ve emniyet personeli, bir algı operasyonuna daha imza attı. Paralel emniyet mensupları, gözaltına aldıkları başörtülü kadınlara kelepçe taktı.” Yeni Şafak yazarı Özlem Albayrak’ın ruh hâli birçok AK Partilinin içine düştüğü durumu özetliyordu: “Attığın taş ürküttüğün kurbağaya değmedi denir ya, öyle! Kadınlar, kelepçe takmazsanız gitmeyiz mi demişler?”
 </p>
 <p>
  <img alt="" src="http://web.archive.org/web/20151124082601im_/http://medya.aksiyon.com.tr//aksiyon/2015/11/16/573093.jpg "/>
 </p>
 <p>
  Kelepçeli gözaltının yaşandığı Manisa’da bu ilk vukat değil. 2 Mayıs 2015’te halkın kurduğu yardım derneklerine polis baskın yapmış, kermes düzenleyen ablalar, teyzeler sorgulanmıştı. Türkiye, 70 yaşında ‘terörist’ damgası yiyen Ümran Teyze’yi şu çığlığıyla tanımıştı: “Yelek örüyorum, patik örüyorum, bulaşık bezi örüyorum, ufak ufak paraları biriktirerek bu derneklere yardım ediyorum. Benim ne topum var ne silahım, sadece imanım var. Eğer biz terör örgütüysek, göğsümü gere gere diyorum: Gelsinler, alsınlar, hapse atsınlar. Ben orada da örerim, orada da satarım!”
 </p>
 <p>
  Türkiye’yi utandıran görüntülere tepkiler sonrası, Başbakan Davutoğlu, konuyla ilgili araştırma başlattıklarını açıkladı. Kısa bir süre sonra Manisa İl Emniyet Müdürü Tayfur Erdal Ceren açığa alındı. AK Parti’nin kurucularından eski Meclis Başkanı Bülent Arınç’ın hayırseverlerin kelepçeli olarak gözaltına alınmasına tepkisi büyüktü: “İnsanları küçülterek, hakaret ederek, haysiyetlerini çiğneyerek soruşturma yapamazsınız. Bu diktatörlüklerde bile olmadı.”
 </p>
 <p>
  Fethullah Gülen ise sohbetinde tarihten bir örnekle yaşananları yorumluyordu: “Amnofis çok büyük, tarih çapında bir zalimdi. ‘Ben sizin en yüce Rabbinizim’ demişti, kendisini öyle görüyordu. Bu ölçüde kendini beğenmiş, akıl hastası, tamamen narsist, bakıp bakıp sadece kendini gören bir insandı ama erkekleri öldürdüğü hâlde kadınlara hiç cefa etmemişti. Hazreti Musa’nın anasının ellerine kelepçe vurmamıştı. Hazreti Musa’nın ablası Meryem validemiz gidip Hazreti Musa’yı koparıp annesine getirdiği zaman Amnofis onun eline kelepçe vurmamıştı.”
 </p>
 <p>
  Dindarlar, hayırseverler geçmişte sık sık iktidarların baskısına maruz kalmıştı. Nur talebelerinin biyografilerini yazan İhsan Atasoy, “Eskişehir, Denizli, Afyon hapislerinde zulmedilen Nur talebeleri içinde bir tane kadın yok.” tespitini -Cemil Tokpınar’ın aktarımıyla- yaparken; uzun yıllar Necmettin Erbakan’ın yakınında siyaset yapmış CHP Milletvekili Mehmet Bekaroğlu, 28 Şubat döneminden bir fotoğrafı hatırlatıyordu. Skandalı Twitter’dan değerlendiren Bekaroğlu, kelepçeli fotoğraf ile polisler tarafından yerde sürüklenen bir kızın görüntüsünü, 28 Şubat’ın simgesi hâline gelen kareyle yan yana paylaştı. Bekaroğlu, söz konusu tweet’inin altına ise şu notu düştü: “Eski Türkiye’nin fotoğrafları çoktan tarihe geçti...”
 </p>
 <p>
  CHP Grup Başkan Vekili Özgür Özel, kelepçelenerek gözaltına alınan kadınları ziyareti sonrası şu sözleri basınla paylaştı: “Bu zulmü yaşayanlar haklı olarak soruyor: Çocuklarımızın gözleri önünde kelepçe takıldı, komşularımızın önünde kelepçe vurularak arabalara tıkıldık. En ağır suçlulara bile yapılmayan muameleyle karşılaştık. Biz bunu hak edecek ne yaptık?”
 </p>
</div>


Kaynak: [www.aksiyon.com.tr](http://www.aksiyon.com.tr/dosyalar/basortulu-bacim-soyleminin-iflasi_552972), [web.archive.org (arşiv bağlantısı)](http://web.archive.org/web/20151124082601/http://www.aksiyon.com.tr/dosyalar/basortulu-bacim-soyleminin-iflasi_552972)
