# Türk tiyatrosu tarihi bir başyapıt!

*Murat Tokay 2015.06.08*

<div class="pNewsDetailMainContent ctx_content" itemprop="articleBody">
 <p>
  Refik Ahmet Sevengil’in Türk Tarih Tiyatrosu uzun yıllar sonra yeniden basıldı. Kitap sadece tiyatro tarihini değil, Osmanlı’nın son dönemini de anlatıyor.
 </p>
 <p>
  Adalet Ağaoğlu, Refik Ahmet Sevengil için şu yorumu yapar: “Başka bir kültürün adamı. Bütün kültürlerin adamı. Doğu-Batı hepsi bir arada. Zaten Osmanlı, zaten cumhuriyetçi, zaten Avrupalı.” Salt Doğu ile Batı’yı ruhunda damıtan biri değil, eski ile yeniyi barındıran ufku açık biri. Sevengil’in deneyimleriyle yazdığı Türk Tiyatrosu Tarihi kitabı Alfa Yayınları tarafından yeniden basıldı.
 </p>
 <p>
  Sevengil, eserinde tiyatro tarihimizi cumhuriyetle başlatmıyor. Tiyatro sanatının kaynağından parantezi açıyor. İlk aktörleri, dramı, temsil edilen destanları anlatıyor, dramatik eğlencelere, dinî gösterilerin içindeki oyuna mercek tutuyor. Sırayla Osmanlı dönemine geliyor, saray gösterilerine, sokak eğlencelerine, seyirlik gösterilere değiniyor. Eserin merkezinde cumhuriyet öncesi tiyatromuz var. Tanzimat dönemi tiyatrosunun öncüleri kimler, gayrimüslimlerin oyunlarının dili-içeriği, Abdülmecid’le saraya giren opera ve tiyatroların tarihi… Meşrutiyet dönemi, kısa ömürlü grupların hikâyesi, metinlerin içeriği, gerçekleşmeyen gösterilerin sebebi… Tiyatromuzun yüzünü Batı’ya tamamen döndüğü cumhuriyet döneminin ilk yıllarındaki tiyatroyla parantezi kapatıyor. Tabii ki bu sırada geleneksel oyunlarımız ortaoyunu ile karagözün nasıl üvey evlat hâline geldiği ayrıntısıyla anlatılıyor.
 </p>
 <p>
  Eser bilindik bir tiyatro tarihi kitabı değil. Aynı zamanda bir tarih kitabı. Sevengil’in sahnelerde derin izler bırakan sanatçılarla görüşüp, geniş arşiv çalışması yapıp, el yazmalarını inceleyerek yazdığı bir kaynak. Yayınevinin dile getirdiği gibi sadece tiyatro tarihini değil, anlattığı dönemlerdeki önemli hadiseleri de içerdiğinden, Osmanlı’nın son dönemini yansıtması ve padişahların yaşayışlarını, ruh hâlini aktarması açısından farklı bir çalışma.
 </p>
 <p>
  Bugün tiyatro tarihi kitaplarına baktığımızda karşımıza çıkan tek yazar var: Metin And. Özdemir Nutku’nun eserleri çeviri dünya tiyatrosu kitapları olduğu için saymıyoruz. And’ın eserleri tiyatromuzun tarihini farklı dönemlerde inceleyip farklı kitaplar hâline getirdiği için hepsini edinmek güç. Bazılarının baskısı yok. Sevengil’in eskiden beş cilt takım hâlinde yayımlanan eserinin iki kapak arasında bir araya getirilmesi sevindirici.
 </p>
 <p>
  Ne diyor Selim İleri: “Türk Tiyatrosu Tarihi bir başyapıt. Dünyada pek benzeri olmayan bir çalışma.” Fazla söze ne hacet. (Ayhan Hülagu)
  <br>
  </br>
 </p>
</div>


Kaynak: [www.aksiyon.com.tr](http://www.aksiyon.com.tr/kultur-sanat/turk-tiyatrosu-tarihi-bir-basyapit_551215), [web.archive.org (arşiv bağlantısı)](http://web.archive.org/web/20151220002410/http://www.aksiyon.com.tr/kultur-sanat/turk-tiyatrosu-tarihi-bir-basyapit_551215)
