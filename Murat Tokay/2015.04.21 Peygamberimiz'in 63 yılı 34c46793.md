# Peygamberimiz'in 63 yılı

*Murat Tokay 2015.04.21*

<div class="pNewsDetailMainContent" itemprop="articleBody">
 <blockquote>
  <p>
   Said Nursi Hazretleri’nin birçok talebesini müstakil birer eserle anlatan İhsan Atasoy, bu kez Peygamber Efendimiz’in hayatını kaleme aldı.
  </p>
 </blockquote>
 <p>
  Ali Ulvi Kurucu’nun Peygamber-i Zîşân Efendimiz’e (sas) niyazı ne hoştur: “Mahşerde nebîler bile senden meded ister / Rahmet diyen âlemlere, Rahman’dır efendim.” Öyle bir peygamberin ümmetiyiz ki bizzat Rahman olan Allahü Teâlâ, O’nu ‘âlemlere rahmet’ olarak vasıflandırmış. Selamet caddesine çıkmak için tek çare O’nun izini takip etmek. İmanda kemâli bulmanın şartı O’nu herkesten, her şeyden çok sevmek. Sevmek için tanımak, izine uymak için yürüdüğü yolu bilmek gerekiyor. Zira O’nun 63 yıllık hayatının her anından alacağımız sonsuz dersler var. İhsan Atasoy, Nesil Yayınları’ndan çıkan “Siyer-i Nebi / Peygamber Efendimizin (a.s.m) Hayatı” isimli kitapta işte 63 yıllık bu muhteşem hayatı anlatıyor. Atasoy, sade ve anlaşılır dili ile her kesimden okura hitap ediyor.
 </p>
 <p>
  Muhammed Mustafa (aleyhi ekmelü’t-tehâyâ) Efendimiz, nübüvvet zincirinin son halkası... Ancak bir hadis-i şeriflerinde “Allah’ın ilk yarattığı şey benim nurumdur” buyuruyor. Atasoy da Resûl-i Ekrem Efendimiz’in hayatını anlatmaya buradan başlıyor. “Allah (c.c.) gizli olan esmasının ve sanatkârlığının güzelliklerini açığa çıkarmak ve kendini tanıttırmak için bu âlemi yarattı. Cansız varlıklardan madenleri, madenlerden bitkileri, bitkilerden hayvanları ve hayvanlardan insanları seçti. İnsanlar arasından kâmil insanları, veli kulları, onlar arasından peygamberleri, peygamberler arasından da birini, cemâl ve kemâlini gösterecek en kapsamlı ve parlak bir ayna olarak yarattı. İşte o, Fahr-i Âlem Efendimiz Muhammed Mustafa’dır (asm)” diyor.
 </p>
 <p>
  Muhammedî nurun Hazret-i Adem’den başlayıp nesilden nesile intikali, Efendimiz’in dünyaya teşrifi öncesi ve sonrasında yaşananlar bu ilk bölümün konusu. Ardından ilk vahiy sonrası Mekke dönemi geliyor. Kitabın üçüncü bölümü ise Medine dönemine ait. Atasoy, Medine dönemini hicretin birinci yılından başlayarak yıl yıl anlatmış. Bu özelliğiyle “Siyer-i Nebi / Peygamber Efendimizin (a.s.m) Hayatı”, yirmi üç yıl boyunca peyderpey tebliğ edilen İslâm’ın kronolojik bir bütünlük takip edilerek daha iyi anlaşılmasına da imkân tanıyor. Sayfalar boyunca ilerlerken hangi emirlerin ya da yasakların hangi olayların ardından geldiğini anlıyor, bir nevi hikmetlerine nüfuz etme imkânı buluyorsunuz. Ve tanıdıkça O’nu daha da seviyorsunuz. Binler salât ve selâm üzerine olsun.  (Ahmet Doğru)
 </p>
</div>


Kaynak: [www.aksiyon.com.tr](http://www.aksiyon.com.tr/kultur-sanat/peygamberimizin-63-yili_550661), [web.archive.org (arşiv bağlantısı)](http://web.archive.org/web/20150801163432/http://www.aksiyon.com.tr/kultur-sanat/peygamberimizin-63-yili_550661)
