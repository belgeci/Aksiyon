# Senin rüyan neydi peki?

*Murat Tokay 2015.08.11*

<div class="pNewsDetailMainContent" itemprop="articleBody">
 <p>
  Veysel Ayhan, kİtabında 17/25 Aralık’la başlayan sürecİ değerlendİrİrken bugün yaşananların geçmİştekİ İzdüşümlerİnİn peşİne düşüyor.
 </p>
 <p>
  Rumen filozof Cioran, Çürümenin Kitabı’nda sarsıcı tespitler yaptıktan sonra cümleyi şöyle bağlar: “Nerede tükettin ömrünü? Bir hareketin hatırası, bir tutkunun işareti, bir maceranın parıltısı, güzel ve firari bir cinnet geçmişinde bunların hiçbiri yok... İz bırakmadan kayıp gittin; senin rüyan neydi peki?”
 </p>
 <p>
  Veysel Ayhan’ın kitaplaşmış yazılarını yeniden okurken yukarıdaki satırlar çağrışım yaptı. “Rabbi’mize Teşekkürlerimizi Arz Ederken” adını taşıyan kitapta yazar rüyası olanlara, bir hareketin hatırasını taşıyanlara sesleniyor. Kendine hedef olarak rıza-i ilahiyi seçmiş, bu uğurda eğitim faaliyetlerine girişmiş, evler, okullar açmış, 160’tan fazla ülkede gönüllere girmeyi başarmış bir hareketten söz ediyoruz. Birçok alanda ülke insanının gurur duyduğu işlere imza atan bu topluluk iki yılı aşkın bir zamandır sistemli şekilde insafsız bir saldırıya maruz bırakılıyor hem de devlet eliyle... Her türlü hukuksuzluğun işlendiği bu süreçte yalan, iftira ve hakaretlerle sindirilmeye çalışılıyor.
 </p>
 <p>
  Ayhan, süreci cemaat nazarından değerlendirirken “haslarla hamların” ayrılmasına dikkat çekiyor: “Evet hepsini yaşıyoruz. Allah’a hamd ederiz. Haslar, hamlardan ayrıldı. Allah rızasını dünya malına ve makamlarına satmayanlar... Alın teriyle kazandığı helal kazancını en zor zamanda verip boykot yıllarında servetini bitiren sahabenin ardında saf tutanlar... Onlar ne Nemrud’un ateşinden ürktüler ne de peşlerine takılan Firavun ordularından korkup Kızıldeniz’e endişeyle baktılar.”
 </p>
 <p>
  17/25 Aralık’la başlayan süreçte birçok yeni yazar kazandı matbuat. Kitaplar yayımlandı. Zaman gazetesinin genel yayın editörlerinden Veysel Ayhan, bu süreçte Yorum sayfalarında yayımlanan yazılarıyla öne çıkan bir isim oldu. Dili, üslubu ve ironik yaklaşımı ile çok okunan, paylaşılan yazılar kaleme aldı. Kitap, son iki yılda Zaman’da yayımlanmış yazılardan bir seçki. Kitapta bugün olan bitenin geçmişteki izdüşümlerinin peşine düşüyor yazar. Hz. Peygamber’in ve ashabının yaşadıklarını, Kur’an’dan kıssaları referans alıyor. Bediüzzaman Hazretleri ve Fethullah Gülen Hocaefendi’nin tespitlerini paylaşıyor. Bütün yazılarda aslolanın “Allah rızası” olduğu vurgulanıyor. “Hizmet nerede yanlış yaptı?”, “Neyi kaybettik?”, “Mümince tepki nasıl olmalı?” gibi sorulara cevaplar aranıyor.
 </p>
 <p>
  Son söz olarak diyebiliriz ki Veysel Ayhan kitabında “ölçü ve yoldaki ışıkları” yeniden hatırlatırken sabra ve duaya çağırıyor.
 </p>
</div>


Kaynak: [www.aksiyon.com.tr](http://www.aksiyon.com.tr:80/kultur-sanat/senin-ruyan-neydi-peki_551925), [web.archive.org (arşiv bağlantısı)](http://web.archive.org/web/20150903013437/http://www.aksiyon.com.tr:80/kultur-sanat/senin-ruyan-neydi-peki_551925)
