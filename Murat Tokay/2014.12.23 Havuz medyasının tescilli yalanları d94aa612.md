# Havuz medyasının tescilli yalanları

*Murat Tokay 2014.12.23*

<div class="pNewsDetailMainContent" itemprop="articleBody">
 <p>
  Tescilli Yalanlar kitabı, havuz medyasında Fethullah Gülen Hocaefendi ve Hizmet Hareketi’ni hedef alan, tekzip edilmiş yalan haberleri bir araya getiriyor.
 </p>
 <p>
  17-25 Aralık süreci olarak tarihe geçen yolsuzluk soruşturmaları medya için yeni bir dönemin başlangıcı oldu. Yolsuzluk soruşturmalarını örtmek için hukuk sistemini devre dışı bırakan AKP iktidarı, geri kalan boşluğu da medya gücüyle doldurdu. Yolsuzluk iddiaları ile gündeme gelmiş iktidarın, bu “Yeni Türkiye”sinin ayakta kalabilmesi için yeni bir düşman gerekiyordu. Hırsızlıkta suçüstü olan iktidar bütün olan biteni algı operasyonuyla lehine çevirmek için Hizmet camiasını yeni düşman olarak sundu. Havuz medyası olarak anılan gazete ve televizyonlarda hakkında tek suç delili olmayan insanlara “paralel yapı” adı altında ithamlar yöneltildi, iftiralar atıldı. Bir yıldır tekrarlanan “tescillenmiş yalanlar” Zaman’ın yargı muhabiri H. Büşra Erdal tarafından bir kitapta toplandı. Kitap, havuz medyasında çıkan yalan haberleri ve tekziplerini bir araya getiriyor.
 </p>
 <p>
  Tekzip, “cevap ve düzeltme hakkı” demek. Kişinin, medyada kendisi hakkında çıkan haber ve yayınlara karşı cevap vermesi anlamına geliyor. Kanunda ise “Bir kişinin saygınlığına ve onuruna dokunan veya kendi yararlarını çiğneyen gerçeğe aykırı bir yayın yapılması durumunda, aleyhine yayın yapılan kimsenin bu yayına cevap vermek ve düzeltmeyi istemek hakkı, yalanlama hakkı” şeklinde tanımlanmış. Kitapta tescillenmiş yalan haberlere göz attığımızda Akşam’dan Akit’e, Sabah’tan Star’a, Yenişafak’tan Takvim’e, Güneş’ten A Haber’e “havuz medyası”nı görüyoruz. 2014 yılının ilk 9 ayında Fethullah Gülen Hocaefendi ve Hizmeti camiasına ilişkin yapılan haberleri, çıkan tekzip kararlarını yeniden hatırlıyoruz. Manşetlerdeki yalanlar, mahkeme kararlarına nasıl yansımış bu tekzip ve düzeltmeleri okuyoruz.
 </p>
 <p>
  Tekziple yalanlanmış haberlere birkaç örnek vermek gerekirse... Yenişafak’ın “Ameliyat Başlatmış” başlıklı haberinde 11 yıldır ABD’ye gitmeyen Prof. Dr. Suat Yıldırım hoca Amerika’ya gitmiş gibi gösteriliyor. Sabah’ın “Gülen Sığınacak Bir Ülke Arıyor” haberinde ise Fethullah Gülen Hocaefendi’nin sığınma talebi yokken yalan haberin kurgulandığını ve manşet yapıldığını görüyoruz. Kitapta böyle mahkeme kararıyla tekzip edilmiş 55 habere yer veriliyor.
 </p>
</div>


Kaynak: [www.aksiyon.com.tr](http://www.aksiyon.com.tr:80/kultur-sanat/havuz-medyasinin-tescilli-yalanlari_540269), [web.archive.org (arşiv bağlantısı)](http://web.archive.org/web/20150102074345/http://www.aksiyon.com.tr:80/kultur-sanat/havuz-medyasinin-tescilli-yalanlari_540269)
