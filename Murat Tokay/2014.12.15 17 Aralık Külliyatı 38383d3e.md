# 17 Aralık Külliyatı

*Murat Tokay 2014.12.15*

<div class="pNewsDetailMainContent" itemprop="articleBody">
 <p>
  Bundan böyle yolsuzluk ve rüşvet iddiaları ve ak Parti’nin bunu savuşturmak için yaptıklarıyla ile anılacak 17 Aralık’ın üzerinden bir yıl geçti. Hukuk ve demokrasi askıya alındı. Bütün bu olup biteni tarihe not düşen birçok kitap yayımlandı. Bu kitaplardan bazılarını sizin için not ettik.
 </p>
 <p>
  7 Aralık yolsuzluk ve rüşvet operasyonunun üzerinden bir yıl geçti. Dava apar topar kapatılırken, hükümet panik atakla bir dizi adım attı. Hukuk ve demokrasi askıya alındı. Adını ‘Yeni Türkiye’ koydukları parti devleti kuruldu. Bir yıl boyunca algı operasyonlarıyla, yalan, iftira ve çarpıtmalarla Fethullah Gülen ve Hizmet Hareketi şeytanlaştırılmaya, terör örgütü gibi gösterilmeye çalışıldı. Bütün bu olup biteni tarihe not düşen birçok kitap yayımlandı. Bu kitaplardan bazılarını sizin için not ettik.
 </p>
 <p>
  <strong>
   KÖPRÜDEN ÖNCE SON ÇIKIŞ:
  </strong>
  Ali Ünal imzalı çalışma, 17 Aralık’ın fotoğrafını en iyi çeken kitaplardan biri. “17 Aralık, Türkiye Cumhuriyeti tarihinin, belki de dünya tarihinin, en geniş çaplı yolsuzluk, kara para aklama, rüşvet, zimmete para geçirme soruşturmasının ve onu izleyen sürecin başlangıç günü” tespitiyle başlayan kitapta, yaşananlar gün gün ortaya konuyor. Engellenen 25 Aralık operasyonuyla ilgili de tafsilatlı bilgi veriliyor. 17 Aralık operasyonuyla İran-Türkiye ilişkileri, Tevhid Selam örgütü bağlantısı üzerinde okumalar yapılıyor. Yeni birçok bilgi ve belgeye yer veren kitabın genişçe bir bölümü “paralel yapı efsanesi”ne ayrılmış. Ali Ünal, bugün yaşananları az çok öngörmüş bir yazar. Son iki-üç yıldır ısrarla Türkiye’yi sıcak günlerin beklediğini yazıyordu: “Türkiye’de çok önemli hadiseler yaşanabilir, fırtınalar kopabilir... Camianın dershaneleri kapatılabilir, tasfiyeler yaşanabilir.” Ünal, 2011’de “Sayın Başbakan, ‘ustalık dönemi’ diyerek önemli vaatlerle yeniden iktidardadır. Fakat böyle bir dönem ve vaatler, insanı bocalatır.” diyor, uyarılarda bulunuyordu. Ali Ünal, Hizmet Hareketi açısından bütün bu yaşananların ne mânâya geldiğini, bu süreçte bazılarının iddia ettiği gibi Hizmet Hareketi’nin kaybedip kaybetmediğini ortaya koyuyor.
  <br/>
  (Köprüden Önce Son Çıkış, Ali Ünal, Ufuk Yayınları, 566 sayfa)
 </p>
 <p>
  <strong>
   DÜN İRTİCA BUGÜN PARALEL:
  </strong>
  Doç. Dr. Mahmut Akpınar, Turgut Özal Üniversitesi öğretim üyesi, siyaset bilimci. Terör ve güvenlikle ilgili konularda uzman. Kamu yönetimi, Kürt sorunu, sivil-asker ilişkileri alanlarında yaptığı çalışmalarla biliniyor. Akpınar’ın kitabının adı aslında yaşanan sürecin özeti gibi: “Dün irtica Bugün Paralel”. Kitap üç bölüme ayrılmış. İlk bölüm “Göstere göstere gelen gerilim” başlığını taşıyor. Diğer iki bölüm “AKP Camia gerilimi ve ülkede yaşanan türbülans” ile “Erdoğan ve Tahrip Edilen Devlet”. Doç. Dr. Akpınar’a göre Türkiye’nin son dönemde yaşadığı süreci Cemaat, AKP veya Erdoğan gerilimine bağlamak doğru değil. Zaten son 4-5 yıldır Türkiye giderek otoriterleşen, tek adamın her şeye egemen olmaya başladığı, hükümetin denetim araçlarını çalıştırmadığı bir yapıya doğru gidiyordu. Erdoğan’ın “ustalık” dönemi; Gezi’yle başlayan ve Cemaat-Erdoğan gerilimi ile zirveye çıkan süreç Türkiye’nin olumlu-olumsuz pek çok şeyi görmesine, zaaflarını- açıklarını tespit etmesine neden oldu. Kitapta 17 Aralık sonrası yaşanan toplumsal cinnetin sebepleri, sonuçları analiz ediliyor. Kitabın sonuç bölümünde “Hizmet Hareketi’nin ve AK Parti yetkililerinin toplumsal bir kopmaya yol açmaması için muhasebe yapmalarına ve otokritiğe ihtiyaç var.” deniyor.
  <br/>
  (Dün İrtica Bugün Paralel, Mahmut Akpınar, Ufuk Yayınları, 413 sayfa)
 </p>
 <p>
  <strong>
   ÂLİMLER VE ZALİMLER:
  </strong>
  AKP hükümeti tarafından 17 Aralık büyük rüşvet ve yolsuzluk operasyonunun faturası demokrasi ve hukuka kesilirken cemaat de düşman ilan edildi. Aradan geçen 1 yıllık sürede cemaat mensupları en yetkili ağızlardan “virüs”, “haşhaşi”, “sülük” gibi hakaretlere maruz kaldı, “paralel” diye suçlandı. Bu süreçte belki de en kırıcı olanı Hocaefendi’ye karşı takınılan vefasız ve saygısız tutumdu. Cemaati karalama kampanyası iftira ve yalanlarla katlanarak arttı ve bir zulme dönüştü. Bugün ise zulmün devlet zırhına büründüğünü söyleyebiliriz. Kendini “muhafazakâr” ve “dindar” olarak sunan bir iktidar nasıl oluyor da dinî bir gruba, topluluğa bu zulmü reva görebiliyor? Ekrem Dumanlı Âlimler ve Zalimler kitabında bu soruya cevap arıyor. Kitabı okuduğumuzda görüyoruz ki Fethullah Gülen’e ve onu sevenlere karşı girişilen düşmanca tutum ne ilk ne de son. Dört mezhep imamından Mevlânâ Celaleddin Rumî’ye İmam-ı Rabbani’den Said Nursî’ye birçok isim devlet zulmüne maruz kalmış. Sıra şimdi yeni mazlumlarda. Kitap bugün olan biteni farklı bir nazarla okumaya açıyor.
  <br/>
  (Âlimler ve Zalimler, Ekrem Dumanlı, Kaynak Yayınları, 156 sayfa)
 </p>
 <p>
  <strong>
   KORKU CUMHURİYETİ:
  </strong>
  17 Aralık ve sonrasında yaşananlar net olarak gösterdi ki Türkiye “korku siyasetiyle” yönetiliyor. Meseleleri AKP ve Tayyip Erdoğan perspektifinden yorumlamayanlar yok edilmeye çalışılıyor; hakikatler bir algı sihirbazlığıyla çarptırılıyor. Süreci yakından takip eden ve okumaya çalışan bir gazeteci olarak Bülent Korucu, “Korku Cumhuriyeti”nde bir süreç analizi yapıyor. Kitapta son bir yılda sıkça konuşulan başlıklar yer alıyor. 7 Şubat ve Hakan Fidan olayı, Telekulak gerçeği, istihbaratçılık oynayan gazeteciler, İslamcı bulvar basını, kraldan fazla kralcılar masaya yatırılıyor. Kitap AKP hükümetinin yürüttüğü psikolojik harbin köşe taşlarına dikkat çekerken; Erdoğan ve ekibinin kendisi gibi düşünmeyenleri insanların “korku” damarını kullanarak nasıl düşmanlaştırdığını örnekleriyle ortaya koyuyor.
  <br/>
  (Korku Cumhuriyeti, Bülent Korucu, Zaman Kitap, 212 sayfa)
 </p>
 <p>
  <strong>
   ALGI OPERASYONU PARALEL DEVLET OYUNU:
  </strong>
  17 Aralık’la ortaya çıkan tablo Cemaat-AK Parti kavgası şeklinde sunuldu, hâlâ da bu böyle görülmeye devam ediyor. Peki, bu tesbit ne kadar doğru? Uzun yıllardır Zaman gazetesinin yazı işlerinde çalışan Uğur Sağındık Hizmet Hareketi ve Zaman gazetesinin 2002’den bu yana durduğu yeri, sergilediği tavrı ortaya koyuyor. “Camiayla AKP arasında ilk kırılma 2005 yılında yaşanmıştı aslında. Öncesinde de, iktidarın cemaatle mücadele için bir hazırlık içinde olduğu konuşuluyordu...” hatırlatmasında bulunuyor. Kitap beş bölümden oluşuyor. İlk Kriz, TMK Düzenlemesi, AKP’ye Değil Demokrasiye Destek, Yolsuzluk Soruşturması, Hukuk Nasıl Katledildi kitabın öne çıkan başlıkları.. Yazar “paralel” perdesiyle örtülen birçok konuyu gündeme getiriyor. Parçaları birleştirerek büyük fotoğrafın tamamını görmemizi sağlıyor. Ergenekon ve Balyoz davaları, Gezi olayları, Mavi Marmara 17 Aralık’ı doğru okumamız için kitapta bahsi geçen konulardan.
  <br/>
  (Algı Operasyonu Paralel Devlet Oyunu, Uğur Sağındık, Zaman Kitap, 367 sayfa)
 </p>
 <p>
  <strong>
   PARALELİ BATIRIN:
  </strong>
  “Ekonomide Yeni 28 Şubat” üst başlığıyla yayımlanan kitap, 17 Aralık sürecinin ekonomik boyutunu ortaya koyuyor. Kitabın yazarı deneyimli gazeteci Zafer Özcan’a göre bu dönem muhatabı olan ekonomik aktörler açısından 28 Şubat’tan bile ağır yaşandı ve yaşanmaya devam ediyor. 28 Şubat günlerinde irticaya destek veren şirket listeleri hazırlanmış, fişlemeler yapılmıştı. Fakat iş hiçbir zaman şirketleri fişledikten sonra baskı ile el değiştirmelerini, yandaşlara devredilmelerini sağlama noktasına gelmemişti. Bugün ise Bank Asya bütün hukuk ters yüz edilerek batırılmaya çalışılıyor. 17 ve 25 Aralık yolsuzluk operasyonlarının hemen ardından Bank Asya, TUSKON, Koza İpek Holding, TÜSİAD, Boydak Holding, Koç, Boyner ve Doğan grupları iktidar tarafından nasıl hedefe kondu? Etraflıca anlatılıyor. TÜSİAD vatana ihanet etti mi? Piyasalardaki sarsıntının sebebi 17 Aralık mı? Ali Babacan’ın şifreleri, Ekonomi bürokrasisinde kıyım, Medyaya reklam sopası kitabın önemli başlıklarından.
  <br/>
  (Paraleli Batırın, Zafer Özcan, Ufuk Yayınları, 168 sayfa)
 </p>
 <p>
  <strong>
   BABAM SAĞOLSUN:
  </strong>
  Bayram Kaya, 17 Aralık süreciyle ilgili özel haberleriyle öne çıkan genç bir gazeteci. Yolsuzluk ve rüşvet operasyonunu en iyi bilenlerden. Bu birikimi bir kitapa dönüştü. Geçen günlerde yayımlanan kitap “Babam Sağolsun” adını taşıyor. Kitabın birinci bölümünde 17 Aralık operasyonu bütün detayları ve belgeleriyle yer alıyor. Soruşturmada adı geçen bakanların oğullarıyla yaptığı telefon konuşmalarının dökümlerini yeniden hatırlıyoruz. Hükümetin ısrarla unutturmaya çalıştığı konular titiz bir çalışmayla yeniden gündemimize taşınıyor. Kitabın ilerleyen bölümlerinde Türkiye’de Yolsuzluk, Dünya’da Yolsuzluk gibi başlıklarla yolsuzluğun tarihi ortaya konuyor. “Yolsuzluk nedir, yolsuzluğu ortaya çıkaran sosyal ve hukuksal zeminler nelerdir?” sorularına cevap aranıyor. AKP hükümetinin yolsuzluk iddialarını örtme çabaları da kitapta kendine yer buluyor.
  <br/>
  (Babam Sağolsun, Bayram Kaya, Ufuk Yayınları, 310 sayfa)
 </p>
 <p>
  <strong>
   YÜZDE ON:
  </strong>
  Ahmet Dönmez uzun yıllar Başbakanlık muhabirliği yapmış deneyimli bir gazeteci. Türkiye onu Tayyip Erdoğan’ın İspanya başbakanı ile düzenlediği ortak basın toplantısında sorduğu soru ile tanıdı. Erdoğan’a “Alo Fatih” havuz medyası ve Urla’daki villalarla ilgili iddiaları sormuş, dönemin başbakanından cevap yerine tepki almıştı. Şimdilerde yasaklı olduğu için Başbakanlık’tan adımını atamıyor. Ahmet Dönmez imzasını 17 Aralık’la ilgili sıkı bir kitap çalışmasında görüyoruz. Yüzde On ismiyle yayımlanan kitapta 17 ve 25 Aralık operasyonlarından sonra kamuoyuna yansıyan “havuz sistemi”nin ne zaman ve nasıl kurulduğunu, nasıl işlediğini öğreniyoruz. Kitap, Cumhurbaşkanı Erdoğan’ın 1994’ten itibaren kurduğu bu mekanizma nasıl çalışmıştır, yüzde 10 komisyon yüzünden Erdoğan’la yollarını ayıran AKP’li bakan kimdi, “Ben Asr-ı Saadet’i kuracağız sanmıştım ama yolsuzluğa battık.” deyip Erdoğan’ın yüzüne kapıyı çarpıp istifa eden bürokrat kim, gibi sorulara cevap veriyor. Kitapta Tayyip Erdoğan’ın İstanbul Büyükşehir Belediye Başkanlığı döneminde üst görevlere getirdiği isimler, belediyedeki yolsuzluk ve rüşvet iddiaları konusunda bilgiler veriyor.
  <br/>
  (Yüzde On, Klas Yayınları, 256 sayfa)
 </p>
 <p>
  <strong>
   İSTİHBARAT YALANLARI, İFTİRALAR:
  </strong>
  Gazeteci İdris Gürsoy, yakın tarihle ilgili haber dosyaları ve kitap çalışmalarıyla bilinen bir isim. 27 Mayıs, Menderes dönemi, 28 Şubat özel ilgi gösterdiği alanlar. Bu kitabında 17 Aralık operasyonu sonrası Hocaefendi ve Cemaat’e yönelik üretilen yalanları, iftiraları sıralarken bunların 28 Şubat döneminde yapılanlarla nasıl paralellik arz ettiğini ortaya koyuyor. Yine 28 Şubat sürecinde ‘Haziran Fırtınası’ diye adlandırılan döneme (1999) atıf yaparak Hocaefendi aleyhinde açılan ‘tek kişilik örgüt’ davasını hatırlatıyor. Dönemin Devlet Güvenlik Mahkemesi Savcısı Nuh Mete Yüksel’in hazırladığı iddianamedeki asılsız suçlamaların bugün yeniden servise konulduğuna dikkat çekiyor. Kitaptaki bilgiler ışığında şu gerçek ortaya çıkıyor. Dün 28 Şubatçılar, Ergenekoncular camiayı hedef yapmıştı, bugün AKP hükümeti.
  <br/>
  (İstihbarat Yalanları, İftiralar: Gazeteci İdris Gürsoy, Zaman Kitap, 191 sayfa)
 </p>
 <p>
  <strong>
   YALANLAR, İFTİRALAR, ÇARPITMALAR:
  </strong>
  Gazeteciler Salih Sarıkaya ve Özgür Küçük’ün hazırladığı kitapta hükümete yakın medyanın kara propagandası deşifre ediliyor. 17 Aralık yolsuzluk ve rüşvet operasyonu sonrasında medyada atılan manşetlerden bir seçki kupürleriyle gösterilirken, yalan ve iftiraların doğrusu aktarılıyor. Haberlerin dili ve sunuş şekline baktığınızda bir merkezden üretildiğini görüyorsunuz. Yalan Haber Dosyası mutlaka el altında bulundurulması gereken bir kitap.
  <br/>
  (Yalanlar, İftiralar, Çarpıtmalar, Salih Karakaya-Özgür Küçük, Zaman Kitap, 151 sayfa)
 </p>
 <p>
  <strong>
   PARALEL PARANOYA:
  </strong>
  17 Aralık’tan sonra toplumda oluşturulmaya çalışılan paralel paranoyasına dikkat çekiyor Mehmet Altan. Her taşın altında “Paralel Yapı” aranıyor. “Havuz medyası” her gün akla ziyan yeni bir iddia ile ortaya çıkıyor. Necip Hablemitoğlu, Hrant Dink, Muhsin Yazıcıoğlu gibi ne kadar faili meçhul varsa hepsini bir şekilde “Paralel” ile ilişkilendirmeye çalışıyorlar... Kitapta “Ergenekon ile pazarlık masasına mı oturuldu?” “Cemaat’i şeytanlaştırma emrini kim verdi?” “Paralel ifadesini kim icat etti?” sorularının ışığında süreç özetleniyor.
  <br/>
  (Paralel Paranoya, Klas Yayınları, Mehmet Altan, 240 sayfa)
 </p>
</div>


Kaynak: [www.aksiyon.com.tr](http://www.aksiyon.com.tr:80/dosyalar/17-aralik-kulliyati_540175), [web.archive.org (arşiv bağlantısı)](http://web.archive.org/web/20150109231257/http://www.aksiyon.com.tr:80/dosyalar/17-aralik-kulliyati_540175)
