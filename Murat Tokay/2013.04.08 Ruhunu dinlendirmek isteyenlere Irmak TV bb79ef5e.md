# Ruhunu dinlendirmek isteyenlere Irmak TV

*Murat Tokay 2013.04.08*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Yayın akışını beş vakit ezana göre belirleyen Irmak TV, geçen hafta yayına başladı. Dinî ve kültürel içeriğiyle insanların gönlüne, ruhuna hitap edecek yeni kanalın hikâyesini Genel Müdürü Süleyman Sargın’dan dinledik.
  </font>
 </div>
 <div id="newsText">
  <font class="detail-text">
   <p>
    “Gönlünü, ruhunu dinlendirmek isteyen insanlara bir sığınak olmak niyetindeyiz.” Irmak TV Genel Yayın Yönetmeni Süleyman Sargın, yola çıkış gayelerini bir cümleyle açıklıyor. Reyting kaygısının uzağında, kavgasız gürültüsüz bir yayıncılık yapacaklarını söylüyor: “Bu televizyonun iddiası yok. Hiçbir zaman da olmayacak. Ama hedefinde Allah’ın (cc) rızası, Resûlü’nün (sas) hoşnutluğu var.”
   </p>
   <p>
    Her şeyin kendini görsellikle ifade ettiği bir çağda yaşıyoruz. Evlerimizin başköşesinde televizyonlar, bilgisayarlar, iPadler… Ve ömür akıp gidiyor. Mahmud Hüdai Hazretleri’nin ifadesiyle “Günler gelip geçmedeler/Kuşlar gibi uçmadalar” Bu akışta medya özelikle de televizyon gönlümüzün, zihnimizin şekillenmesinde büyük rol oynuyor. Kavga, şiddet, cinsellik ölçüsüzce evlerimize giriyor, bakışları bulandırıyor, kalpleri kirletiyor. Bu yayınların çoğunda insanın mânâya bakan yönü unutuluyor. Irmak TV, dinî yayın içeriğiyle alternatif bir kanal olarak geçen hafta izleyiciye ‘merhaba’ dedi. Yayın akışını Müslümanın 24 saatine göre ayarlayan ve beş vakit namaza göre planlayan kanal, namaz, zikir ve şükür ekseninde programlarıyla evlere konuk olmaya başladı.
   </p>
   <p>
    Biz de Irmak’ın hikâyesini dinlemek üzere Süleyman Sargın’la buluştuk. Feza Gazetecilik bünyesinde kurulan televizyonun yaklaşık 80 kişilik kadrosu var. Yayın Yönetmeni Süleyman Sargın, İzmir Dokuz Eylül Üniversitesi İlahiyat Fakültesi mezunu. İstanbul Üniversitesi’nde tasavvuf üzerine doktora yapıyor. Fethullah Gülen Hocaefendi’den dört yıl ders almış. 8 yıldır da Hocaefendi’nin sohbetlerinden derlenen ve Zaman Gazetesi’nde her hafta yayımlanan Kürsü sayfasının editörlüğünü yapıyor. Zaman’ın Cuma ekinde haftalık yazılar kaleme alıyor. Ayrıca Cihan Radyo’yu yönetiyor.
   </p>
   <p>
    <img alt="" height="290" src="http://web.archive.org/web/20130427132529im_/http://medya.aksiyon.com.tr/aksiyon/2013/04/08/murat-irmak-tv-(2).jpg"/>
   </p>
   <p>
    Sohbetimiz Cihan Radyo ile başlıyor çünkü bu televizyona giden yolun ilk adımında radyo var. Sargın radyonun nasıl doğduğunu anlatırken sözü Fethullah Gülen Hocaefendi’ye getiriyor. “Elli seneyi aşkın bir zamandan beri bize hakikatleri anlatan ve yankısı yüreklerimizde duyulan bir ses var. O ses sayesinde İman ve Kur’an hakikatleri milyonların sinelerine nakış nakış işlendi. Allah Resûlü’nü o sesle tanıdık. Sahabe sevgisini, ecdada hürmeti o ses yerleştirdi kalblerimize. O sesin sahibi yılmadan yorulmadan senelerce Anadolu’nun dört bir köşesini dolaştı. Hakka, hakikate tercüman oldu. O her gün yepyeni soluklarla bamtelimize dokunmaya devam ederken bize düşen, o sesi her yere ulaştırmak ve herkese duyurmaktı. Bunun için Radyo Cihan doğdu; hiçbir iddiası olmadan ve hiçbir ticari maksat gütmeden. ‘Bu sesi herkes duymalı’ sloganını bir dua cümlesi olarak benimsedi ve düştü yollara.”
   </p>
   <p>
    2011 yılında radyo yayına başlayan Cihan kısa sürede büyük teveccühe mazhar oluyor.  Sargın bu ilgi alakayı, “Her gün yüzlerce telefon, mektup ve e-mail yağdı radyonun merkezine. Dualar, teşekkürler gözyaşlarına karıştı.” diye anlatıyor. Zamanla radyoya “Bunun niçin bir televizyon versiyonu yapılmıyor?” diye talepler gelmeye başlamış. Benzer talepler Anadolu’nun dört bir yanından Fethullah Gülen Hocaefendi’ye de ulaşmış. Sargın, bundan aldığı cesaretle 2012 başlarında televizyon fikrini istişareye açmış. O gün Irmak TV doğmuş. Irmak, Hocaefendi’nin eserlerinde mahviyete ve tevazua karşılık gelen bir kelime. Sargın, “Irmağın yüzü yerdedir ama her yere hayat götürür.” diyor.
   </p>
   <p>
    Irmak TV için yaklaşık bir yıl hazırlık yapılıyor. Televizyonlaşma aşamasında bir danışma ekibiyle yola çıkılıyor. Bu ekipte Süleyman Sargın’ın özellikle teşekkür ettiği tanıdık isimler var. “Ekrem Dumanlı, Mahmut Nedim Hazar, Abdülhamit Bilici, Kerim Balcı, Veysel Ayhan, Mehmet Gündem…”
   </p>
   <p>
    <strong>
     Irmak, kendi mecrasında akacak
    </strong>
   </p>
   <p>
    Güzel niyetlerle yola çıkılıyor ama televizyonculuk zor ve meşakkatli bir iş. Gazetede iki kişiyle kotardığınız işi burada on kişiyle yapıyorsunuz. Hakeza radyoda beş altı kişi istihdam etmek yayın için yeterli oluyor. Televizyonun tek geliri ise reklam... Sargın, “Zaman içerisinde giderlerimizi dengeleyecek bir gelir oluşturma gayretimiz olacak. Ama reklam alma konusunda çok da hırslı ve ısrarcı olmayacağız. Reklam alırsak da çok seçici olacağız. Yayın içeriğiyle reklam çelişmeyecek.” ifadesini kullanıyor. Irmak TV bir yıla yakın test yayını gerçekleştirdi. Şimdi bütün dijital platformlarda, uyduda ve internette var. Bu da yaklaşık televizyon izleyicisinin yüzde 85’ine ulaşılması anlamına geliyor.
   </p>
   <p>
    Peki içerikte neler olacak? Televizyonun esas rengini, ana unsurunu Fethullah Gülen Hocaefendi’nin onlarca yıldır verdiği vaazlar-konferanslar, hutbeler, sohbetler oluşturacak… Hatm-i şerifler, Cevşenler, Kulûbu’d-dârialar, Kırık dilekçeler, tesbihatlar ve Hak dostlarının dillerinden düşürmediği dualar, farklı saatlerde ekrana gelecek. Yine aileye hitap eden sabah kuşağı programları, çocuklara dinî bilgi veren çizgi filmler, ilahiler… Irmak TV kendi ürettiği belgesel filmleri ekrana taşıyacak. Bunlar arasında iki proje dikkat çekiyor. Biri Çağın Muhacirleri, diğeri de Hizmet Anneleri. Ashab-ı Kiram’dan günümüze kadar mânâ âleminin yıldızlarının hayatları, hizmet düşünceleri ve eserleri dile getirilecek. Yine hadis okumaları, Risale-i Nur okumaları, evleri bir dersliğe çevirecek. Irmak TV diğer televizyon kanalları gibi haber sunmayacak, güncel aktüel programları yapmayacak, şu aşamada herhangi bir dizi film de yayımlamayacak. Irmak, kendi mecrasında akmaya devam edecek.
   </p>
   <p>
    Süleyman Sargın son olarak özellikle bir hususun altını çiziyor. Benzer içerik üreten televizyonlara refik olarak geldiklerini vurguluyor: “Allah’a binlerce defa hamd ü sena olsun ki ülkemizde dinî ve kültürel yayın yapan değerli televizyonlar var. Ve onların her birinde fevkalade güzel programlar yapılıyor. Irmak onlara kardeş olarak geliyor; rakip olarak değil. Onların ayak izlerini başına taç yaparak yürüyecek, hiçbir rekabete ve tenâfüse girmeden.”
   </p>
   <hr/>
   <p>
   </p>
   <p>
    <img alt="" height="290" src="http://web.archive.org/web/20130427132529im_/http://medya.aksiyon.com.tr/aksiyon/2013/04/08/murat-irmak-tv-(1).jpg"/>
   </p>
   <h3>
    <span>
     Hocaefendi’den tebrik mesajı
    </span>
   </h3>
   <p>
    Fethullah Gülen Hocaefendi, Irmak TV’nin açılış programında bir tebrik mesajı yayımladı. Mesajdan satır başları şöyle: “Yayın içeriğini bir Müslümanın 24 saatine göre oluşturan ve akışını 5 vakit namaz istikametinde planlayan bir televizyona ihtiyaç duyulduğu da aşikârdır. İman ve İslam hakikatlerini gergef gergef işleyen programlarıyla fert, aile ve cemiyetin beklentilerine cevap verecek, herkese hitap etmesinin yanı sıra kadınları ve çocukları da bilhassa gözetecek bir yayın kurumunun lüzumu izahtan varestedir. Bu açıdan, Irmak Televizyonu’nun kendi kültür köklerimize bağlı ve evrensel insanî değerler çizgisinde neşriyatta bulunarak, mezkur ihtiyacı ve işaret edilen beklentileri karşılayacağına, böylece televizyonculuğa yeni bir soluk ve anlayış kazandıracağına inanıyor, onu hem Türkiye hem de yakın coğrafya için çok önemli bir beslenme kaynağı ve yarınlar adına da bütün yeryüzüne bir ilham menbaı olarak görüyorum. Nasıl ki, şart-ı adi planında, küçücük iradelerimizi, o koskocaman meşiet, irade ve kudret-i sübhaniye deryasına maya gibi çalmalı, sonra da Nasreddin Hoca ifadesiyle, ‘Ya tutarsa!’ mülahazasıyla Allah’ın (cc) merhametini beklemeye koyulmalıyız; aynen öyle de bu televizyonun mana köklerimizden, geçmişin dağ-dere, ova ve obasından sızıp-gelerek kendi televvünleriyle geleceğe akan bir ırmak gibi olacağını ve her biri ummanla bütünleşmeye müştak birer damla diğer hizmet birimleri arasında vahdet deryasıyla buluşacağını, böylece rıza ve rıdvana çalınan yeni bir maya vazifesi göreceğini ümit ediyorum. Bu mülahazayla da şöyle seslenmek istiyorum: Bu deryaya ey cân sen oldun ırmak/Denizle ırmağı ne zordur ayırmak”
   </p>
   <h3>
    <span>
     Irmak TV’de ekrana gelecek programlardan bazıları
    </span>
   </h3>
   <p>
    <strong>
     Kürsüden Gönüllere:
    </strong>
    Fethullah Gülen Hocaefendi, 1959 yılında, Edirne Üç Şerefeli Camii’nde başlamak üzere, 90’ların sonuna kadar, yurdun dört bir yanında vaazlar verdi. Kendine has bir üslupla, ‘gönülden’ konuşan Hocaefendi’nin bu vaazları, sevenleri tarafından kayıt altına alındı. Programda Hocaefendi’nin Gönül Dünyamız, Sonsuz Nur, Oruç, Zekât, Hac gibi seri hâlinde vaazlar ve Vuslat Arzusu, Kardeşlik Destanı, Ümitvar Olmak gibi müstakil vaazları ekrana geliyor.
   </p>
   <p>
    Minberden Yükselen Ses: Fethullah Gülen Hocaefendi’nin 1974 yılından itibaren kayıt altına alınmaya başlanan hutbelerinden seçmeler ekrana geliyor.
   </p>
   <p>
    <strong>
     Kalbin Solukları:
    </strong>
    Fethullah Gülen Hocaefen-di’nin farklı zamanlarda yapmış olduğu dualar görüntüler eşliğinde ekrana taşınıyor.
   </p>
   <p>
    Cennet Köşesi Yuvamız: Bu programda yuva kurmaktan çocuk sahibi olmaya, aile içi iletişimden beslenme alışkanlıklarına kadar güncel ailevi meseleler, psikolog, ilahiyatçı ve doktor gözüyle değerlendiriliyor.
   </p>
   <p>
    <strong>
     Hizmet Anneleri:
    </strong>
    Öğrenci yetiştiren, bir neslin yetiştirilmesi uğruna fedakârlıktan çekinmeyen annelerin hizmetleri anlatılıyor. Evlatlarını gurbete yollayan annelerin his dünyaları ekrana taşınıyor.
   </p>
   <p>
    <strong>
     Kitaplar Ufkunda:
    </strong>
    İmam-ı Gazali’den, Farabi’ye, İmam-ı Azam’dan Buhari’ye, Fahraddin Razi’den Bediuzzaman Said Nursi’ye kadar İslam medeniyetinin sütunları olmuş kalemlerin eserleri uzman görüşleri eşliğinde yorumlanıyor.
   </p>
   <p>
    <strong>
     Yenigün:
    </strong>
    Bir Müslümanın hayatına ışık tutacak konular ilahiyatçı akademisyenler tarafında işleniyor. Güncel dinî konularda merak edilenler, Asr-ı Saadet’te yaşanan İslam’ın bugüne yansımaları anlatılıyor.
   </p>
   <p>
    <strong>
     İlham Kaynakları:
    </strong>
    İmam Nevevi’nin derlediği hadislerden oluşan Riyazü’s Salihin, Arapça ve Türkçe olarak seslendiriliyor.
   </p>
   <p>
    <strong>
     Hatm-i Şerif:
    </strong>
    Her sabah ve her gece dünyaca ünlü karilerin okuduğu hatm-i şeriflerle aylık hatimler indirilecek. .
   </p>
   <p>
    <strong>
     Nurdan Hüzmeler:
    </strong>
    Said Nursi’nin Sözler, Mektubat, Lem’alar gibi eserleri seslendirilerek görüntüler eşliğinde ekrana getiriliyor.
   </p>
   <p>
    Kuran İklimi: Mustafa İsmail, Abdulbasit Abdussamet, Kamil Yusuf, Ahmen Naina gibi dünyaca ünlü karilerin Kuran Kıraatleri
   </p>
   <p>
    <strong>
     Cevşen-i Kebir:
    </strong>
    Her vakit namazı sonrasında bu münacat okunuyor.
   </p>
   <p>
    Upin ile İpin: Irmak TV çocukları da unutmuyor. Malezya yapımı çizgi filmde çocuk kahramanlar Upin ile İpin’in maceraları bir yandan eğlendirirken bir yandan da öğretiyor. İftar, sahur, namaz, oruç, sadaka, abdest, gibi dinî konular çocukların anlayabileceği şekilde filmde işleniyor.
   </p>
   <p>
    <strong>
     Çağın Muhacirleri:
    </strong>
    Hizmet erlerinin hicret öyküleri ve hizmetleri anlatılıyor. Ailelerini, sevdiklerini, vatanlarını bırakıp giden çağın muhacirlerinin dünyaları ekrana taşınıyor.
   </p>
   <p>
    <strong>
     İslam’ın Prototipleri:
    </strong>
    İbn-i Arabi’den Abdulkadir Geylani’ye, Mehmet Zahit Kotku’dan Süleyman Hilmi Tunahan’a maneviyatın ve ilmin sultanlarının yaşam öyküleri belgesel olarak ekrana getiriliyor.
   </p>
   <p>
   </p>
   <hr/>
   <p>
    <strong>
     IRMAK TV  FREKANSLARI:
    </strong>
    Digiturk 65. Kanal, D-Smart 91. Kanal, Tivibu 130. Kanal, Uydu Frekans: 12729 Vertical 5/6 Fec Symbol Rate: 30.000
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://aksiyon.com.tr:80/aksiyon/newsDetail_getNewsById.action;jsessionid=00C27F3B55A82D359D4CE5EB87A3C418?newsId=35269), [web.archive.org (arşiv bağlantısı)](http://web.archive.org/web/20130427132529/http://aksiyon.com.tr:80/aksiyon/newsDetail_getNewsById.action;jsessionid=00C27F3B55A82D359D4CE5EB87A3C418?newsId=35269)
