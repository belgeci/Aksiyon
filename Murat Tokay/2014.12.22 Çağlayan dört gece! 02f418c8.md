# Çağlayan dört gece!

*Murat Tokay 2014.12.22*

<div class="pNewsDetailMainContent" itemprop="articleBody">
 <p>
  Çağlayan Çağlayan olalı böyle kalabalık görmedi. İstanbul Adalet Sarayı önünde demokrasi nöbeti tutan binlerce kişi, dört gün dört gece âdeta ‘demokratik eylem nasıl yapılır’ın dersini verdi.
 </p>
 <p>
  Çağlayan Adliyesi önündeyiz. Akşam saatleri… “Çorbaları sıfırlayalım, helal çorba! Helal çorba!” seslerine  “Özgür basın susmaz!” sesleri karışıyor. Düdüklü protestolarla sürüyor uğultu... Bir köşede sessiz sedasız “Ashab-ı Bedir” ve “Cevşen” okuyor kadınlar. Türkiye belki de ilk kez böylesi bir kalabalıkta hiçbir taşkınlık yaşanmadığına şahitlik ediyor. İnsanlar kendilerinden emin; hakkını, hukukunu savundukları insanlardan emin bir şekilde akın akın meydanı dolduruyorlar. Kalabalık gittikçe artıyor. Binlerce kişi ellerinde Türk bayrakları, dillerinde dualar bekleyişlerini sürdürüyor. Kadınların çokluğu hemen dikkati çekiyor. Yağmura, soğuğa rağmen birkaç aylık bebeğiyle gelen anneler bile meydanda. Bir şenlik havası var devasa adliye binasının soğukluğuna inat.
 </p>
 <p>
  “Televizyondan izledim, evde oturmak vicdanımı rahatsız etti. Beylikdüzü’nden kalkıp geldim.” diyor Sevgi isimli bir hanım. 9 yaşındaki oğlu Eyüp Deral da elindeki “Zaman susmaz” yazılı pankartı havaya kaldırıyor. Zaman zaman şiddetini artıran yağmura rağmen koşa koşa Çağlayan’a gelen hanımlardan biri de Vesile Eraksoy. 14 Aralık medyaya darbe operasyonundan bir gün önce, bebeği olan kız kardeşini ziyaret için Batman’a gitmiş. Operasyon olduğunda da gittiğine gideceğine pişman olmuş. “Hemen dönmek istedim.” diyor Vesile hanım: “Zaman Gazetesi ve Samanyolu Televizyonu’nun önünde toplanan binlerce kişi arasında keşke ben de olsaydım, dedim. Bedenim Batman’daydı ancak ruhum hep İstanbul’daydı. Ekrem Dumanlı, Hidayet Karaca ve polisler adliyeye sevk edileceği gün İstanbul’a döndüm. Beni karşılayan eşimle birlikte havaalanından doğruca Çağlayan’a geldim.” İstanbul’un farklı semtlerinden gelip meydanı dolduranlar da Sevgi ve Vesile hanımlardan farksız. İnsanları çoluk çocuğunu bırakıp adliye önüne koşturan, vicdanlarının sesini dinlemeleri…
 </p>
 <p>
  Bu sahneler sadece bir gün yaşanmadı. Zaman Gazetesi Genel Yayın Müdürü Ekrem Dumanlı ve Samanyolu Yayın Grubu Başkanı Hidayet Karaca’nın sorguda tutulduğu dört gün boyunca insanlar hem Vatan Caddesi’ndeki Emniyet binası önünde hem de Çağlayan’daki İstanbul Adalet Sarayı’nda gece-gündüz demeden, soğuğa, yağmura aldırış etmeden bekleyişlerini, protestolarını sürdürdüler. Bu insanlar bildiğimiz ‘eylemci’ profilinin dışında bambaşka bir kimlikle oradaydılar. Bunu duruşlarıyla, sloganlarıyla, halleriyle gösteriyorlardı. Birçoğu günün birinde meydanlara çıkıp böyle slogan atacağını aklının ucundan bile geçirmediğini ifade ediyordu. Belki de bu topluluğu üç kelimeyle anlatabiliriz: samimiyet, hakkaniyet ve uhuvvet...
 </p>
 <p>
  Yeniden Çağlayan Meydanı’na dönelim. Kalabalık adliyeden gelecek müjdeli haberi beklerken seyyar satıcılar da boş durmuyor. ‘Özgür Basın Susturulamaz’ atkıları 10 liradan satılıyor. “Slogan atmayın, düdük çalın. Düdük bir liraaa!” diye bağırıyor bir satıcı. Neredeyse meydandaki herkeste düdük var. Bir de Güney Afrika’daki 2010 Dünya Kupası’yla hayatımıza giren vuvuzela... Meydanda tek bir ses çıkıyor. Kimse korsan slogan atmıyor. Bu konuda herkes birbirini uyarıyor. Sadece sloganla ilgili değil bu hassasiyet. Herhangi bir provokasyona karşı da tetikteler. Özellikle de bayanlar... Öyle ki Zaman Gazetesi’nin genç foto muhabirlerinden bir arkadaşın fotoğraf çekmesi engellenmeye çalışılıyor. Kimlik göstermesi isteniyor. İmdada ben yetişiyorum. Önce Aksiyon, sonra da basın kartımı gösterip durumu izah etmek durumunda kalıyorum.
 </p>
 <p>
  Meydanda beş-altı saattir bekleyenler var. Bu insanlar ne yer ne içer diye düşünürken elime poğaça-börek tutuşturuluyor. Çağlayan’a gelirken insanlar eli boş gelmiyor. Meyve ikram eden de var, maklube ikram eden de...
 </p>
 <p>
  <img alt="" src="http://web.archive.org/web/20141228203246im_/http://medya.aksiyon.com.tr//aksiyon/2014/12/23/550901.jpg "/>
 </p>
 <p>
  <img alt="" src="http://web.archive.org/web/20141228203246im_/http://medya.aksiyon.com.tr//aksiyon/2014/12/23/550902.jpg "/>
 </p>
 <p>
  <img alt="" src="http://web.archive.org/web/20141228203246im_/http://medya.aksiyon.com.tr//aksiyon/2014/12/23/550903.jpg "/>
 </p>
 <p>
  <img alt="" src="http://web.archive.org/web/20141228203246im_/http://medya.aksiyon.com.tr//aksiyon/2014/12/23/550904.jpg "/>
 </p>
 <p>
  Düdük sesleri yeniden... Eline megafonu alan genç adam, “Yüzümüzü adliyeye dönüyoruz ve gür bir sesle haykırıyoruz.” diyor ve başlıyor tezahürat: “Ekrem abi Allah’a emanet”, “Hidayet abi Allah’a emanet”… Dakikalarca sürüyor bu haykırış. Sonra “Herkes sussa Zaman susmaz!” sloganları. Meydanda dikkat çekici bir ayrıntı da Zaman ve Samanyolu Yayın Grubu çalışanlarının çoğunun iş aralarında Çağlayan’a gelip bu bekleyişe katılmaları. Yazarlar ve programcılar televizyonların canlı yayınına katılıyor, meydanda büyük bir muhabbet ve ilgi var bu insanlara karşı.
 </p>
 <p>
  Türkiye, bir yılı aşkın bir süredir meydandaki kalabalığın çirkin yakıştırmalarla en yetkili ağızlardan, gazete manşetlerinden hakarete uğradığını biliyor. Haşhaşi, virüs, ur diye aşağılanan, ‘terörist’ yaftası yapıştırılan topluluk bir insanlık dersi veriyor. Belki çoğu ilk kez böyle bir eyleme katılıyor. Slogan atmada acemiler ama davalarında haklı olmanın gururunu taşıyorlar. “Ne hırsızız ne arsız!” diyor sakallı bir amca. İsmini soruyorum. “Adımın önemi yok. Ben bu insanları kırk yıldır tanıyorum. Hiçbir kötülüklerini görmedim. Bu yapılan zulümdür. Allah hesabını sorar.” deyip kalabalığa karışıyor. Herkes 17-25 Aralık’ta ne olduğunun, gözaltında tutulanların niçin sorgulandığının bilincinde. Sadece hukuksuzluğa karşı gelmiyorlar, yolsuzluk ve hırsızlığa da ‘hayır’ diyorlar. Bu, sloganlara ve pankartlara da yansıyor.
 </p>
 <p>
  Tarihî günler yaşayan sadece Çağlayan Meydanı değil, aynı zamanda Çağlayan Camii’ydi de. Her ezan okunduğunda dev bayrakları sallayan gençlerin “Haydi namaza, haydi namaza!” çağrısıyla kalabalık camiye yöneliyordu. Cemaat camiye sığmıyordu. İmam hem şaşırıyor hem de mutlu oluyordu. Bazıları telefonlarını şarj etmek için caminin elektriğinden faydalanıp parasını bırakıyordu. Keza şadırvana sadaka kutusu konuyordu harcanan suyun karşılanması için. Cami yetkilileri ise “Siz bizim misafirimizsiniz, para bırakmanıza gerek yok.” diyordu. Velhasıl, Çağlayan Meydanı ve esnafı farklı bir kitleyi misafir ediyordu geçen hafta. Sigara bile içmeyen, çöplerini toplayan, en ufak bir şiddete başvurmayan, eylem bitince sessiz sedasızca evinin yolunu tutan, demokratik tepki nasıl olurmuş tüm Türkiye’ye gösteren...
 </p>
</div>


Kaynak: [www.aksiyon.com.tr](http://aksiyon.com.tr:80/ust-manset/caglayan-dort-gece_540239), [web.archive.org (arşiv bağlantısı)](http://web.archive.org/web/20141228203246/http://aksiyon.com.tr:80/ust-manset/caglayan-dort-gece_540239)
