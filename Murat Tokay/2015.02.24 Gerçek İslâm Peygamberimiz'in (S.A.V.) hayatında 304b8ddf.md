# Gerçek İslâm Peygamberimiz'in (S.A.V.) hayatında

*Murat Tokay 2015.02.24*

<div class="pNewsDetailMainContent" itemprop="articleBody">
 <p>
  “Hangi İslam” tartışmaları ışığında görüştüğümüz İlahiyatçı yazar Dr. Reşit Haylamaz, bugün yaşanan problemlerin çözüm adresi olarak Peygamberimiz’in hayatını ve Asr-ı Saadet’i gösteriyor. Haylamaz’a göre Raşit Halifelerden sonra işin içine koltuk, menfaat ve siyaset giriyor.
 </p>
 <p>
  Batı’da İslam’ı terörle birlikte gösterme çabaları yeni değil. 11 Eylül saldırılarından sonra İslamafobia’nın ve ırkçı eğilimlerin arttığı biliniyor. Yakın zamanda Paris’te bir saldırı yaşandı. Charlie Hebdo karikatür dergisine yapılan saldırıda ikisi polis 12 kişi hayatını kaybetti. Paris’in göbeğinde yaşanan katliam, ülkenin 11 Eylül’ü olarak değerlendirilirken saldırı Batı medyasında  “İslami terör” olarak kayıtlara geçti. Bu süreçte terörizmden çok ‘İslam’ tartışıldı.  Ülkemizde de  bir kısım gazete ve yazarlar “Nerede bu gerçek Müslümanlar?” sorusunu yüksek sesle dillendirmeye başladı. “Hangi İslam?” tartışmaları hız kazandı. Yazılanlarda haklılık payı da vardı. İslam ve reform tartışmaları yine bu süreçte sıkça mevzu bahis edilen konulardandı.
 </p>
 <p>
  Müslüman coğrafyada yıllardır kan ve gözyaşı da eksik değil, İslam’ın terörle anılmasına hizmet eden örgütler de... El Kaide, Hizbullah, Boko Haram, IŞİD işledikleri cinayetlere İslami kılıflar bulan terör örgütleri. Bu nasıl oluyor? Terörün zemini ne? Çözüm yolu nedir? İlahiyatçı yazar Reşit Haylamaz ile bu soruları konuştuk.
 </p>
 <p>
  <strong>
   -Son yıllarda “hangi İslam” sorusu sıkça dillendirilmeye başlandı. Bu doğru bir soru mudur?
  </strong>
  <br>
   Evet, doğru bir soru. Peygamber Efendimiz İslam’dan söz ederken “Ben ve ashabımın üzerinde bulunduğu din” diyor. Kur’ân’a,  sünnete ve Hulefâ-i Râşidîn’e yönlendiriyor. Dinin birinci derecede hayatta karşılık bulduğu yere Asr-ı Saadet diyoruz. Peygamber Efendimiz’in muhatap olduğu insanlarla yaşadığı çağ… Sonraki dönemlerde ise sıkıntı var.
  </br>
 </p>
 <p>
  <strong>
   -Neden sıkıntı var, sebebi nedir?
  </strong>
  <br>
   Sonraki dönemin yorumlarının zaviyesinden meseleye baktığımız zaman hakikati net görme imkânımız yok. Raşit Halifeler döneminden sonra yer yer işin içine koltuk, menfaat ve siyaset giriyor.
  </br>
 </p>
 <p>
  <strong>
   -Sadece Kur’ân’a bakarsak kaynağa bakmış olmaz mıyız?
  </strong>
  <br>
   Kur’ân-ı Kerim’i yaşayarak tefsir eden Peygamber Efendimiz’dir. Bu yönüyle O (sas), mücessem Kur’ân’dır. Allah ne demişse onu yaşamıştır. O’nun hayatını siz oradan çekerseniz o zaman herkesin algısı farklı olur ve Kur’ân’a bakarken bütüncül gözle bakamaz oluruz. Zira Peygamber Efendimiz’i dışarıda tuttuğumuzda insanlar,  ayetleri istedikleri gibi yorumlayabiliyor, esnetebiliyorlar. Usûl altyapısı ve içtihat kültürü olmayınca yorumlar da şahsileşiyor. Savaş hukukunu anlatan ayetler hayatın bütününe teşmil ediliyor mesela. Öldürmek var mı? “Var” diyor, vurmak var mı? “Var” diyor o zaman. Ayetin arkasını önünü okumuyor.  Adeta “namaza yaklaşmayın” kısmını alıp “içkiliyken yaklaşmayın” yönünü göz ardı ediyor. Bu manada “Cennet kılıçların gölgesi altındadır.” hadisini de örnek olarak verebiliriz.  İlginçtir birileri tarafından sadece bu kısmı zikredilen hadisin öncesinde Peygamber Efendimiz (sas) “Ey insanlar! Düşmanla karşılaşmayı arzu etmeyin. Allah’tan afiyet dileyin.” buyurmakta, buna rağmen düşmanla savaşmak zorunda kalınmışsa da temel hakların korunması için nasıl ve hangi duygularla hareket edilmesi gerektiği hususunda “Onlarla karşılaştığınızda ise sabredin. Bilin ki Cennet kılıçların gölgesi altındadır.” buyruluyor. Hadisin sadece bir kısmının zikredilmesi, İslam’a tüm kaynaklarıyla bir bütün olarak bakamayan ve okuyamayan insanlarda yanlış anlamaya kapı aralıyor.
  </br>
 </p>
 <p>
  <strong>
   -Sizin bahsini ettiğiniz sakat bakış ne zaman başlıyor?
  </strong>
  <br>
   Kur’ân-ı Kerim’e ve İslam’a bütüncül nazarla bakmayınca herkes istediğini çıkarabilir. Bunun günümüzde de pek çok örneğini görüyoruz  Bu sıkıntı ilk defa yaşanmıyor. Hazreti Ömer’in şehadetinden sonra net olarak ortaya çıkıyor. Hatta erken dönemde var. Efendimiz döneminde de yaşanmış bir hadise var.
  </br>
 </p>
 <p>
  <strong>
   -Hangi hadise?
  </strong>
  <br/>
  Ci’râne olayı. Hz. Peygamber, beytü´l-mâl hissesi olarak ayrılan ve harcama yetkisi tamamen kendisinde bulunan miktardan kalbleri İslâm´a ısındırılacak kimselere bol ihsanlarda bulundu. Bunlar daha ziyade, Mekke fethi ile yeni Müslüman olmuş Kureyşliler ve Kureyş reisleri ile bazı bedevî kabile reisleri idi. Bu fondan, samimi Müslümanlara, bu arada Ensâr´a hisse verilmemiş, taksimat geciktirilmişti. Çünkü onlar İslâm´a mal kaygısıyla bağlı değildiler. Ama bu Nebevî tercih, bazı sızlanmalara, hatta itirazlara sebep teşkil etti. Hatta orada, Efendimiz’i sorgulama gibi bir duruş sergileyen birisi var Zü’l-Huveysira isminde… Hz. Peygamber’in karşısına çıkıp kaba bir şekilde taksime itiraz ediyor. Daha ileri gidip Efendimiz’in cübbesini çekip yapılanın adaletli bir taksim olmadığını söylüyor. Hatta o kadar ki Peygamber Efendimiz’in boynunda bu çekişin izi kalıyor. Efendimiz de “Ben adil değilsem kim olacak” buyuruyor. O sırada adamı öldürmek isteyenler var; ancak Peygamber Efendimiz’in bu hadiseyi nazara vererek şöyle bir beyanı var: “Onu kendi hâline bırakın; zira ileride onun gibi başka insanlar da zuhûr edecekler! Onlar, din konusunda belki çok derin bilgilere ulaşacaklar; Kur’ân’dan başlarını kaldırmayacaklar ama bu, gırtlaklarından aşağıya inmeyecek ve okun yaydan çıkıp da gitmesi gibi dinden uzaklaşacaklar! Aynı zamanda sizler, onların namazları yanında kendi namazlarınızı; oruçları yanında da kendi oruçlarınızı küçümsersiniz!”
 </p>
 <p>
  <strong>
   -Tekrar baştaki soruya dönecek olursak, kaynaktan ilk kopuş ne zaman başlıyor?
  </strong>
  <br/>
  Hz. Ömer şehit edilince arkasında Haruriler diye bir grup ortaya çıkıyor. Daha sonra bunlar Hariciler olarak baş belası hâline geliyorlar. Bunların din yorumu kaba. Siyah ve beyazdan ibaret. Ara tonlar yok. Günümüzde benzeri düşünceyi temsil eden çok insan var. Sadece bir parçayı hayatın bütününe teşmil ederek din bundan ibarettir mantığıyla hareket ediyorlar. Hz. Ali’yi, Hz. Ömer’i kâfir ilan ediyorlar. Sahabe bile olsa muhataplarını sorgulamadan kesiyorlar. Benim gibi düşünmüyorsan yaşama hakkın yok. -Bugün de örneğini görüyoruz, bu grubun.- Bu çizgi Peygamber Efendimiz’i devre dışı bırakarak buralara geldi. Halbuki hayatı boyunca Efendimiz’in ortaya koyduğu duruş insanı yaşatmaktır. Ölüm, öldürmek, şiddet bunların hiçbirisi Hz. Peygamber’in asli gündemi değil.
 </p>
 <p>
  <strong>
   -Ölüm hiç olmadı mı?
  </strong>
  <br/>
  Evet, Bedir’de oldu.  Ama o güne kadar kendini müdafaa adına bile şiddete izin yoktu. Mekke ordusu üzerine gelirken ayet iniyor ve zulme maruz kaldıklarından dolayı kendilerini müdafaa etmeye izin verildiğini söylüyor. O güne kadar sürekli sözlü ve fiilî şiddetin muhatabı olduğu halde Efendimiz, kimseye bir fiske vurmamış ve vurdurmamıştı. Bunun çok örneği var. Sahabe bu süreçte zulüm gördüklerinde tepki göstermek istiyor. Efendimiz tutuyor onları. “Kimseyle kavga yok” diyor. Mekke’de tek taraflı bir kin,  nefret hakim iken, onlara mukabil şefkat ve merhametle bir duruş var.  Peygamber  Efendimiz, hayatının hiçbir döneminde kendine hakaret eden insanlara dahi hiç hakaretle karşılık vermemiştir. Ne garip ki Müslümanlar olarak biz, Efendimiz’in hayatıyla ilgili daha çok savaşları biliyoruz; Bedir, Uhud, Hendek, Huneyn…
 </p>
 <p>
  <strong>
   -Neden daha çok savaşları biliyoruz?
  </strong>
  <br/>
  Bu meselenin temeli cahiliye dönemine dayanıyor. O dönemde şiir çok güçlü. Ve şairlerin iki temel konusu var. Kahramanlık ve cömertlik. İslam bu topluma geliyor. Kahramanlık şuuraltında çok önemli bir yer tutuyor. Dinin ilk muhatabı da bu kültürden gelen insanlar. 15 yıl Bedir’e kadar hiçbir şey yok. 15 yıl sonra istenmese de bir savaş oluyor. Bedir’de sahabe sayısınca kahraman var. Sonrasında bu kültürü tevarüs eden insanlar o  başkahramanlara ve kahramanlıklara odaklanıyor. Şefkat, merhamet onların gölgesinde kalıyor. Efendimiz’in (sas) duruşu detaylarda var.
 </p>
 <p>
  <strong>
   -Böyle bir tarih yazımının sebebi ne?
  </strong>
  <br/>
  İlk İslam tarihi kitaplarının yaklaşık yüzde 95’inde savaşlar anlatılır. Magazi, savaşlar demek. Biz siyer kitaplarında Efendimiz’i ana eksene oturtarak dengeli bir şekilde anlatamadık. Merkezde hep savaşlar oldu. Bugün de anlatırken diyoruz ki Peygamberimiz, Mekke’de doğdu, peygamberlik şu tarihte geldi, sonra Mekke’de birkaç hadise zikrediyoruz. Sonra savaşlar geliyor. Ve vefatı. Ana omurgası savaş. Aslında çok zengin bir hadis külliyatı var. O’nun hayatını anlatırken bu külliyattan yeteri kadar istifade edememişiz.
 </p>
 <p>
  <strong>
   -Sizin bu konuda bir çalışmanız var mı? Hz. Peygamber’i anlatan kitabınıza Şefkat Peygamberi ismini vermiştiniz.
  </strong>
  <br/>
  Peygamber Yolu Derneği olarak biz, bir çalışma yapıyoruz. Efendimiz’in peygamber olarak yaşadığı süre yaklaşık 8 bin gün. Bir ekiple beraber kaynakları tarayarak 8 bin güne ulaşmak istiyoruz. Hadis, tefsir,  fıkıh kaynaklarını, tabakât ve İslam tarihi kitaplarını tarıyoruz.  Çok zengin bir hafızamız var. Biz bu hafızayı İslam tarihi adına değerlendirememişiz. Bir yerde duruyor bu.
 </p>
 <p>
  <strong>
   -Sekiz bin güne bakarken ne gördünüz?
  </strong>
  <br/>
  İnsanlık tarihi boyunca hayatı en fazla kayda geçen insan Efendimiz olduğu halde O’nun her adımı kitaplarda yer almıyor. Bunun elbette çok sebebi var. Mesela Mekke dönemini tam bilmiyoruz. Bu çalışmada biz, 8 bin günün yaklaşık üçte ikisine ulaşacak gibiyiz. Konuya böyle bakılmayınca, Peygamber’i anlatırken sanki hayatının yarısı Bedir’miş, Uhud’muş gibi anlatıyoruz. Mesela Bedir bir cumartesi günü başlayıp bitiyor ve süre olarak üç saati aşmıyor. Savaşın dışında çok hadise var; ancak onlar, hep savaşın gölgesinde kalmış. Bu savaşlarda Efendimiz’in ortaya koyduğu bir savaş hukuku var ki bugünün medeni dünyası yanından geçemez! “Çocuklara, kadınlara, yaşlılara, evlere, hayvanlara zarar verilmeyecek. Hatta ağaçlar kesilmeyecek, otlar yolunmayacak.” deniyor. Şüphesiz bu, sadece seninle savaşanla savaşabilirsin demek.
 </p>
 <p>
  <strong>
   -IŞİD gibi bir terör örgütü çıkıyor kafa kesiyor, yakıyor, öldürüyor. Bunu vahşice bütün dünyaya servis ediyor. Fatura Müslümanlara, İslam’a çıkıyor. Niye bu örneklerle gür bir sesle itiraz edilmiyor?
  </strong>
  <br/>
  Sorunuza gelmeden önce bir hususu daha belirteyim.  Allah Resûlü’nün söyledikleri ütopya değil, ayakları yere basan şeyler. Huneyn Savaşında  Mâlik İbn-i Avf, kadın ve çocukları da içine kattığı ordu ile Mekke’ye saldırmaya geliyor. Efendimiz, düşman ordusunu şehrin dışında karşılaşıyor. Gemileri yaktığı anlaşılan Malik İbn-i Avf, kadın ve çocuklar yanında deve ve koyunları da getirmiş; 24 bin deve kırk bin koyun var. Altın gümüş ne varsa getiriyor. “Cephede çoluğu çocuğu malı mülkü olunca, zoru görse de asker kaçmaz, ölümüne savaşır” diye düşünüyor. Savaş başlıyor, otağından takip eden Efendimiz, kendilerine saldıran kadın ve çocuklara kılıcını çeken bazılarını görünce hemen müdahale ediyor ve “kadınlarla çocuklara kılıç kalkmayacaktı” diyor. Bir sahabi “Ya Resûllallah! Onlar müşriklerin çocuğu değil mi?” dediğinde Efendimiz’in cevabı şu: “Sizin en hayırlılarınız da dünkü müşriklerin çocukları değil mi.”  Bu, ‘öldürmek esas olsaydı, hanginiz yaşardı ki’ demektir. Bunu bütün dünyaya duyurmamız lazım. Bu titizliğin tabii bir sonucu olarak Efendimiz’in olduğu savaşlarda ne bir çocuk öldürüldü ne de bir kadın.
 </p>
 <p>
  <strong>
   -Hz. Peygamber’in savaşlarda geçmiş zamanı ne kadar?
  </strong>
  <br/>
  Aktif savaş 13 saat. Savaşın gündeminde olduğu zamanı da topladığımızda bu, bir yılı bulmuyor. Peki, 22 yıl nerede? “Mukaddes Emanetler” diye bir kitap yayımlanmıştı. O emanetler arasında Efendimiz’in kılıcı, oku ve mızrağı da var. Hocaefendi, o kitap için yazdığı önsözde, “Hayat-ı seniyyelerinde yanında taşımak zorunda kaldığı fakat üzerinde bir damla kanın bulunmadığı mübarek kılıç” gibi bir ifade kullanıyor. İlk okuduğumda çok şaşırmıştım. Dönüp dönüp okudum. O gün bugündür kaynaklara bu gözle bakıyorum; Peygamber Efendimiz’in kılıcında bir damla kan yok!  Kendisini öldürmek için saldıran Übey İbn-i Halef’i bile öldürmek için değil, sadece saf dışı etmek için hamle yapıyor. Hakkı olduğu yerde bile öldürme düşüncesi yok.
 </p>
 <p>
  <strong>
   -Pratiğe geldiğimizde ise bu hassasiyeti göremiyoruz.
  </strong>
  <br/>
  Hz. Ömer döneminden sonra bir kopuş yaşanıyor.  Hz. Osman da şehit ediliyor. Fitneyi ateşlemeye çalışan İbn-i Sebe gibi faktörler var. Hz. Ali’yi kalkan yapıp arkasına gizlenmek istiyorlar. Kullandıkları argüman yine siyaset. “Halifelik senin hakkındı; sana gadredildi” kalkanının arkasına gizleniyorlar. Hz. Ali onları cezalandırıyor ama cezalandırılmalarını bile düşüncelerinin haklı olduğuna delil olarak gösteriyorlar. Onlar arasında “Sen ilahsın” diyen bile var.  Cemel ve Sıffin gibi acı tecrübeler, makası açıyor ve durgun suyu bulandırıyor. Sonra saltanat dönemi başlıyor. Kur’ân’a ve Efendimiz’in hayatına baktığımızda yönetim biçimiyle ilgili çok az bilgi var. Bir netlik olsaydı Hz. Ömer’le Hz. Ebubekir’in temsil ettiği hilafetin aynı olması gerekirdi. Bu konu biraz örfe bırakılmış, insana odaklanmıştır.
 </p>
 <p>
  <strong>
   -Kur’ân-ı Kerim’e baktığımızda bu konuda ne görüyoruz?
  </strong>
  <br/>
  Kur’ân’da önce insan ele alınır. Radikal söylemi temsil edenlerin genel duruşuna bakın (istisnaları vardır elbet) din söylemdedir, pratik ya azdır ya da hiç yoktur. Hâlbuki din muameleyle bellidir. İmanı bütün boyutlarıyla taşıyan insanda radikallik zor sadır olur. Hiç kimse Efendimiz’in hayatında radikalliği bulamaz.
 </p>
 <p>
  <strong>
   -İslam tarihinde devlet için, saltanat için kavgalar verildiğini görüyoruz. Kan dökülüyor. Bunu nasıl okumalıyız?
  </strong>
  <br/>
  Her dönemde güç sarhoşluğu insanları çizgiden çıkarıyor. Tarihe baktığınızda güç manayla ve adaletle dengelenmezse insana korkunç zulümler yaptırıyor. Büyük din adamlarının döneminde ve bunların itibar gördüğü dönemde eskiye yakınlık olmuş. Asr-ı Saadet’ten beslenme söz konusu olunca gündelik siyaset, öldürme, vurma kırma meselesi minimize ediliyor. Dua kitabı Kulubu’d Daria kitabına baktığımızda büyük zatların yüzde sekseninin sultanın zulmünden Allah’a sığındığını görüyoruz. Ebu Hanife, Ebu Şafi, İmam-ı Rabbani gibi birçok zat Kur’ân’ı, Efendimiz’i işaret ettiği için hedef hâline gelmiş.
 </p>
 <p>
  <strong>
   -İslami terör diye bir kavram icat edildi. Buna malzeme taşıyan bir fotoğraf da var. El Kaide, Boko Haram, IŞİD... İslam adına terör estiriliyor?
  </strong>
  <br/>
  Burada aynaya hepimizin bakması gerekiyor. İslam adına farklı farklı algılar var; ortak bir kültür yok. Dünya geneline baktığımızda bugün, ana damardan koparılmış garip bir Müslümanlık yaşıyoruz. Örfün şekillendirdiği bir din söz konusu. Din adına ortaya çıkan tepkiyi de Kur’ân ve Sünnet değil tepkisel örf şekillendiriyor. Tabii bunu tetikleyen değişik zulümler de var dünyamızda. Bu zulüm ve baskı insanların kimyasını bozuyor. Bu durumdaki insanı yönlendirmek kolaydır ve bugün yapılan da işte tam bu. Ne acı ki Kudüs ve Filistin gibi belli başlı konular, sürekli kanatılan bir yara olarak hep canlı tutuluyor. Kudüs de Filistin de çok önemli; ancak bizim dünyamız buradan başını kaldıramadı. Belki de kaldırmak istemiyor. Zira gelişmelere baktığınızda konuyu çözmek değil esas olan; acı ama gerçek olan şu ki bu konular, hemen her yerde iç politika malzemesi yapılıyor. Yürüdüğümüz yol Nebevi olmayınca, ucu çözüme çıkmıyor. Biz bunu yapmıyoruz. Kafa kafaya verip bu problemleri nasıl aşarız sorusunu sorup ortak güzergâhlar belirleyemiyoruz..
 </p>
 <p>
  <strong>
   -İslam dünyası neden kafa kafaya veremiyor?
  </strong>
  <br/>
  İslam dünyası diyoruz ama öyle bir dünya yok. İslam’ı münferit olarak yaşayan insanların coğrafyaları var. Ve bu ülkelerde zemin terör üretmeye müsait. Suriye’de Ramazan el-Bûtî mesele buralara gelmesin diye çırpındı. Çıkışına şahit olduk. Şehit edildi. Haklılığı da ortaya çıktı. Bugün Batı Esed’le pazarlık peşinde.
 </p>
 <p>
  <strong>
   -Hocam Ramazan el-Bûtî örneğini verdiniz. İslam ülkelerinden bu teröre, şiddete karşı niçin gür sesler çıkmıyor? Çıkıyor da biz mi duymuyoruz?
  </strong>
  <br/>
  Ramazan el-Bûtî sesini yükselttiği gün bizim dünya sildi onu. Maalesef biz, aklımızdan ziyade hislerimizin güdümünde bir hayat yaşıyoruz. Realite bu olunca sesinizi yükseltmek cesaret istiyor. Biliyorsunuz terör mevzuunda en net tepkiyi, Fethullah Gülen Hocaefendi koymuştur. “Müslüman terörist, terörist Müslüman olamaz” demiş, bunun İslam’ın aydınlık yüzünü kirlettiğini ifade etmiş, açık ve net bir tepki göstermiştir. Bu tepkiyi ortaya koymak o kadar kolay değil. Siz hem terörün hem de kendi içinizdeki insanların hedefi haline geliyorsunuz. İslam dünyasında koro halinde böyle bir ses çıkmadı. Münferit çıkışlar vardı. Etkisi sınırlı kaldı. Halbuki bizdeki Diyanet İşleri gibi her ülkede, dinî hizmetleri organize eden kurumlar var; yan yana gelip öncülük edebilirlerdi ama maalesef olamadı. Problem çözme konumunda olan kurumların, siyasal İslâm’ın söküğünü dikme yarışına girişi, aslında tuzun koktuğunu gösteriyor. Şiddet-savaş meselesinin dünyada kötü bir final olduğu kanaatindeyim. İslam dünyasını uyarmak için. Şiddetten, terörden nasıl kurtulmamız gerektiğini kendimize soracağımız çok acılar yaşadık, yaşıyoruz da. Yarınları bunlardan temizleyebilmek için belki de böyle hadiselerin yaşanması gerekiyordu. Buna paralel olarak hakikaten kavga gürültü etmeden topluma entegre olarak yaşayan bir İslami kimlik ortaya çıktı. Dünyaya açılan Hizmet Hareketi kavga olmadan da yaşanabileceğini tüm dünyaya gösterdi. Kötü örnekler üzerinden Müslümanlık sorgulanıyor. İyi örneklere ihtiyaç var.
 </p>
 <p>
  <strong>
   -İnsanlar şöyle diyor. “İyi hoş da IŞİD de El Kaide de İslami referanslar gösteriyor. Siz istediğiniz kadar Müslüman terörist olmaz” deyin… IŞİD kendine dinden nasıl referans bulabiliyor?
  </strong>
  <br/>
  Bunu söyleyenler, kendi problemli dünyalarını Kur’ân ve Sünnet’e fatura etmek istiyorlar. İslam’a bütüncül bakmıyorlar. Problemin temeline bakıldığında, Peygamber ve sahabeyi devre dışı bırakan ve Kur’ân’ın da sadece işine geldiği yerini istediği gibi uzatıp çekiştiren bir anlayışla karşı karşıyayız. Bugün yapılan yorumun doğruluğunu test edebilmemiz için bir mikyas, bir ölçü lazım; Efendimiz orayı işaret ediyor. “Ben ve ashabımın üzerinde bulunduğu din” diyor. Tekrar ederek söylüyorum ben Peygamber Efendimiz’in yaşadığı hayatın içerisinde bugünkü şiddet algısına onay verecek hiçbir şey göremiyorum. Mesela o gün de ashab canı yanınca “Düşmanlık edenlerin başı şunlar, izin verin öldürelim iş bitsin” diyor. Efendimiz müsaade etmiyor. Önüne sonuna bakmayıp sahabenin ilk refleksini alırsanız da insanları kandırırsınız.
 </p>
 <p>
  <strong>
   -Nasıl kandırırsınız?
  </strong>
  <br/>
  Hudeybiye örneği var. Hudeybiye anlaşmasını ashabın hazmetmesi zor oluyor.  Efendimiz mealen “Yeter ki kabul etsinler, savaş olmasın.” diyor. Biz Hudeybiye’yi bile savaş diye anlatıyoruz. Görüntüde bir geri adım atılmış oluyor. Radikalizm hemen netice almak peşinde.
 </p>
 <p>
  <strong>
   -Söyleşinin başından beri konuştuğum tablo karşısında Muhammed İkbal’in ifadesiyle “Müslümandan kaç, İslam’a sığın” paradoksu var…
  </strong>
  <br/>
  Hal’le hallolmayacak bir mesele yok. Biz bunu gösteremedik. Hizmet Hareketi’nin çabası da bu yönde.
 </p>
 <p>
  <strong>
   -Bu tavrı “ılımlı İslam” diyerek komplolarla açıklayanlar var. Yine Müslümanlar dövülüp sövülürken bu metotla bir yere varılamaz diyenler. Bu tavır “ılımlı İslam” mıdır?
  </strong>
  <br/>
  Bugüne kadar radikal söylemle çözülmüş hangi mesele var. Siz kaba kuvvetle meseleyi çözmeye çalıştığınızda başkasından kaba kuvvet görüyorsunuz. Peygamber’in hayatında kaba kuvveti öncelememesinin sebebi meseleyi kökünden çözmektir. Geleceğe problem taşımamaktır. Çözmüştür de. Mekke’de düşmanlık eden bir insan kalmıyor.
 </p>
 <p>
  <strong>
   -İlk ayeti “oku” olan bir kitabın inananları ve bu tabloyu nasıl açıklıyorsunuz?
  </strong>
  <br/>
  Bediüzzaman’ın Şam’da verdiği bir hutbe var. Orada İslam ülkeleriyle ilgili tespitlerde bulunur. Çözülmesi gereken üç hastalığa işaret eder. “Cehalet, zaruret (yoksulluk) ve ihtilaf. Bugün aynı sorunlar  sürüyor.
 </p>
 <p>
  <strong>
   İslam’ın mesajını ulaştırmak bir emanet
  </strong>
 </p>
 <p>
  Peygamber Efendimiz’in hedefinde her insana ulaşmak var. Kabul ettiler ya da etmediler ama herkese gitti. Güneşin doğup battığı her yere bu davayı götürmeyi bir emanet olarak bıraktı. Şimdi öncelikle İslam dünyasında niyet tasrihinde bulunmamız gerekiyor. Ben bakıyorum hedefi bütün dünyaya İslam’ın güzelliğini anlatmak olan bir ekol yok. Değişik ülkelerde münferit gruplar, insanlar var. Önümüze küçük hedefler konulmuş. Seçimle iktidara gelmek çok çok küçük bir hedef. İslam dünyası Kudüs’e odaklanmış mesela. Bir şekilde aklımızı küçük hedeflerin ipoteği hâline getiriyoruz.
 </p>
 <p>
  <strong>
   Efendimiz sulh peygamberidir
  </strong>
 </p>
 <p>
  Cihat Allah yolunda yapılır. Allah’ın adına yapılan her türlü cehde denir. Cihat eşittir kılıçla, silahla mücadele gibi algılanıyor. Savaş insanlık tarihi ile yaşıt bir vakıa. İnsanın olduğu her yerde şiddet ve savaşın olması mümkündür. Bazen siz istemeseniz de savaşmak zorunda kalabilirsiniz. Bu durumda savaşın hakkını vermek de bir vazifedir. Zira Allah, akıl, can, mal, namus ve din olarak beş temel esası korumayı herkesten talep etmiştir. Efendimiz de bu istikamette mücadele verirken ölen insanın şehit olacağını müjdelemiştir. Cihat kılıç alıp cepheye çıkmak mı? Yine Efendimiz’in hayatına bakıyoruz. İslam’ın ne savaşla ne şiddetle işi var. Efendimiz (sav) en olumsuz şartlarda bile sulhun ve anlaşmanın yanında olmuş, en coşkun anlarda bile hissiyatı yerine akıl ve muhakemesiyle hareket etmiştir. İslam’a tüm kaynaklarıyla bir bütün olarak bakmayan ve okumayan insanlar burada da yanılırlar.
 </p>
 <p>
 </p>
</div>


Kaynak: [www.aksiyon.com.tr](http://www.aksiyon.com.tr/roportaj/gercek-islam-peygamberimizin-sav-hayatinda_549101), [web.archive.org (arşiv bağlantısı)](http://web.archive.org/web/20150730180121/http://www.aksiyon.com.tr/roportaj/gercek-islam-peygamberimizin-sav-hayatinda_549101)
