# Şifalı öyküler kitabı

*Murat Tokay 2015.10.20*

<div class="pNewsDetailMainContent ctx_content" itemprop="articleBody">
 <p>
  Yağmurlu bir sonbahar günü adaçayları, ıhlamurlar, zencefilli ballar ile iyileşmeye çalışırken okudum Ahmet Büke’nin son kitabını. Yazar kapaktan “İnsan Kendine de İyi Gelir” diye sesleniyordu. Gerçekten, insanın kendine iyi gelmesi mümkün müydü? Doktorsuz, ilaçsız şifa nasıl oluyordu? Bu duygularla çevirdim kitabın sayfalarını.
 </p>
 <p>
  Ahmet Büke dili ustaca kullanan; öykü okurlarının ilgiyle takip ettiği bir yazar. Geçen yıl Yüklük’ü yayımlamıştı. “İnsan Kendine de İyi Gelir” ON8 Blog’da “Sosyal Ayrıntılar Ansiklopedisi” adlı köşesinde her hafta paylaştığı ve birbirine bağlı öykülerinden bir seçki ile yeni öykülerinin bir araya gelmesinden oluşuyor. Yazar ailesiyle birlikte İzmir’de yaşıyor.
 </p>
 <p>
  Bu öykülerin merkezinde de İzmir var. İzmir’in mahalleleri, kültürü, tarihi, iklimi, dili öykülerde sizi karşılıyor. Kitaptaki öyküler kısa ve çarpıcı; aynı zamanda birbiri ile bağlantılı. Anlatı boyunca ana kahramanlar değişmiyor. İlk hikâyelerde annesini ve babasını kaybetmiş, babaannesi ve dedesi ile yaşayan bir çocukla tanıştırıyor yazar. Sayfalarda kendi çocukluğunuza dönüyorsunuz. Küçüklük rüyaları hep aynı mıdır herkeste? O bilinmeyenin cazibesi. Yüklüklere saklanmalar. Gardıropların gizemli sesi.  Kahraman mutsuz, karamsar, boş vermiş biri değil. ‘Büyümüş de küçülmüş’ nev’inden. “Hiç Parasız Pulsuz Kalmadım ki” hikâyesinde kullandığı cümleler etkileyici: “Çekince sıkılmamış silah gibidir boş yere ağlamak. İmkânları kısıtlar hep.” Aynı hikâyede öğretmeninin söyledikleri insanı hüzünlendiren cinsten: “Benim bir kocam var. Bu ne demek biliyor musun? Yeterince kederim var demek.” Büke, “Hararet” öyküsünde edebiyatın karın doyurmadığı bir ülkede yaşadığımıza vurgu yapıyor: “Kasaplığı geçim için, hırsızlığı hayatı için yapıyor. Edebiyat gibi işte, oradan anlayın siz.” En ilginç hikâyelerden biri de “Mesut Kadınlar Fotoğrafhanesi”. Büke, toplumsal meseleleri ıskalamıyor. İhtilallerden, doğal afetlerden, ekonomik krizlerden bahsediyor. Kitabın üst başlığı muhtevaya dair bir işaret sayılabilir: “Sosyal Ayrıntılar Ansiklopedisi”.
 </p>
 <p>
  Ahmet Büke yazının, edebiyatın kalbe, ruha şifa olduğunu;  insanın kendine iyi geldiğini sade bir dille ortaya koyuyor. (Zeliha Uğurtaş)
 </p>
 <p>
  ***
 </p>
 <p>
  <strong>
   İnsan Kendine De İyi Gelir
  </strong>
 </p>
 <p>
  <em>
   Ahmet Büke
   <br>
    On8 Kitap, 200 sayfa (www.on8kitap.com)
   </br>
  </em>
 </p>
</div>


Kaynak: [www.aksiyon.com.tr](http://www.aksiyon.com.tr/kultur-sanat/sifali-oykuler-kitabi_552638), [web.archive.org (arşiv bağlantısı)](http://web.archive.org/web/20151021120948/http://www.aksiyon.com.tr/kultur-sanat/sifali-oykuler-kitabi_552638)
