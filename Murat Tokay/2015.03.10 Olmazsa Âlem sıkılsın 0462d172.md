# Olmazsa Âlem sıkılsın

*Murat Tokay 2015.03.10*

<div class="pNewsDetailMainContent" itemprop="articleBody">
 <p>
  Bahara Yolculuk, Kırgızistan’a giden idealist bir öğretmen ve çevresindekilerin yaşadığı zorlukları konu alan etkileyici bir drama
 </p>
 <p>
  Senaryosu yaşanmış bir hikâ-yeden yola çıkılarak yazılan ve çekimleri Kırgızistan, Kazakistan ve Türkiye’de gerçekleşen Selam–Bahara Yolculuk, bugünlerde siyasi iktidarın kendine en önemli düşman olarak gördüğü eğitim erlerinin destansı öyküsünden bir kesit sunmayı amaçlıyor. Film gaye-i hayali Türk bayrağını ve evrensel kadim değerleri dünyanın her yerine ulaştırmak isteyen eğitim gönüllülerinin mütevazı ama destansı öyküsüne odaklanıyor. Yönetmenliğini Hamdi Alkan’ın yaptığı filmde Aslıhan Güner, Gürol Güngör, Merve Sevi ve Mert Yavuzcan gibi ünlü isimler yer alıyor. Mıktıbek Apazov, Egemberdi Bekboliev, Nazira Aitbekova gibi Kırgız oyuncular da eşlik ediyor.
 </p>
 <p>
  Hatırlanacağı üzere, Selam filmi yine eğitim sevdalılarının başka zor coğrafyalara (Afrika, Afganistan ve Bosna) gidişini ele almıştı. Bir devam filmi niteliği taşımayan, ancak aynı konuda başka yaşanmış maceralara odaklanan Bahara Yolculuk bu kez rotayı Kırgızistan’a kırıyor.
 </p>
 <p>
  Bahara Yolculuk, Kırgızistan’a gidip yepyeni, umut dolu bir hikâye yazmak isteyen bir öğretmen ve çevresindekilerin yaşadığı zorlukları ve bu süreç boyunca iç içe geçen hayatları konu alan bir drama. Fedakârlık hamuru ile yoğrulmuş idealist bir öğretmenin Tanrı Dağları’nın eteklerinde verdiği mücadele, duygu dolu sahneler eşliğinde gözler önüne seriliyor. Dokunduğu hayatları değiştirmeyi başaran İsmail öğretmenin hikâyesi 13 Mart Cuma günü sinemaseverlerle buluşacak. Filmin hikâyesi oldukça etkileyici.
 </p>
 <p>
  İsmail öğretmen, kendini eğitime adamış gönül kahramanlarından biridir. Kırgızistan’da yepyeni ve umut dolu bir hikâye yazmak İsmail’in beklediği kadar kolay olmaz. İsmail öğretmen ve eşi Sevgi, çıktıkları yoldan kolay dönecek insanlar değildir şüphesiz. Bu hikâyeyi tamamlamak için canları pahasına bile olsa sonuna kadar mücadele ederler.
 </p>
 <p>
  <strong>
   Daha iyi bir ölüm için gittiler
  </strong>
 </p>
 <p>
  Eğitim her toplum için en önemli sosyal mesele. İşin içine ‘cehalet’ girdiği an önyargılar, tabular, kolay kırılmaz bir çelik çekirdek gibi olanca sertliğiyle duruyor insanın önünde. Bu nedenle eğitimcilerin işi sadece dört duvar örüp içine öğrenci yerleştirmek değil, aynı zamanda gittikleri toplumu anlayarak, sahip oldukları evrensel değerleri onlara anlatabilmek.
 </p>
 <p>
  Yapımcı Haluk Örgün’ün hikâyeye bakış perspektifi ise biraz daha geniş: “Selam-Bahara Yolculuk, 1992’de Orta Asya’ya ilk giden İsmail öğretmenin eşi ve çocukları ile yaşadığı oldukça dramatik ve bir o kadar heyecanlı hikâyesini konu ediyor. Şimdilerde 160 ülkede binlerce okulun temellerinin yan gelip yatarak atılmadığını anlatan bir film. Bu muazzam insanlık hikâyesine tek bir tuğla katkısı olmayan hiçbir gücün söz söyleme hakkının olmadığını bütün gerçekliği ile gözler önüne seriyor. Evrensel sinema değerlerinin önemli bir kısmına riayet ederek teknik ekip ve ekipman açısından sektörün en önemli isimleri ile beraber çalışarak sinema izleyicisinin beğenisine güzel bir eser sunduğumuzu düşünüyorum. Nasıl bir sinema filmi oldu derseniz bu sorunun cevabını seyirci verecek. Ancak kendi adıma şunu söyleyebilirim ki hâlâ her izleyişimde duygularıma hâkim olamıyorum.”
 </p>
 <p>
  Önümüzde yaklaşık iki saat uzunluğunda, görselliği oldukça etkileyici, içerik olarak da duygulandıran bir yapım var. Ancak bu hikâyenin filme dönüşmesi de kolay olmamış. Örgün, bu zorlu süreci şöyle anlatıyor: “Yaklaşık üç aylık bir ön hazırlıktan sonra 50 günlük Kırgızistan maceramız başladı. 23 gün Kırgızistan-Isık Gölü’nde, bir o kadar da Bişkek ve çevresinde bulunduk. Tanrı Dağları’nın eteklerinde muhteşem doğa ve insan manzaraları ile iç içe idik. 8 ton 300 kilo teknik malzeme taşıdık.”
 </p>
 <p>
  Büyük bölümü Tanrı Dağları’nın etekleri ve Isık Gölü civarında geçen filmin çekimlerinde 600’e yakın at kullanılmış. Oyuncular Mert Yavuzcan ve Gürol Güngör, at binme dersi almış. Çekimler boyunca 100 kişilik bir teknik ekiple çalışılmış.
 </p>
 <p>
  Haluk Örgün zorlu şartlarda yapılan çekimlerde özellikle ekibin büyük özverisiyle filmin ortaya çıktığını hatırlatıyor: “Yönetmenimiz Hamdi Alkan ve tüm oyuncular büyük bir özveri ile çalıştı. Bu kadar insanın aynı anda dağlar arasındaki yolculuğu hiç de kolay olmadı. Çoğu zaman büyük askerî kamyonlar kullanarak bu sevkiyatı sağladık. Çok şükür üzücü bir olay yaşamadan çekimleri tamamladık.”
 </p>
 <p>
  Gerek Selam’ın gerekse Bahara Yolculuk filmlerinin bir özelliği daha var. Hizmet camiasından hazzetmeyen çevrelerce zaman zaman kafa karıştırmak için uydurulan ‘Bu değirmenin suyu nereden geliyor?’ sorusunun cevabını da içermesi. Zira her iki film de suyun kaynağına dair son derece net bir yeri gösteriyor: Genişliği ile tüm dünyayı içine alabilecek kadar engin olan Anadolu insanının yüreği!
 </p>
 <p>
  Örgün’ün bu konuda da söyleyecekleri var: “Yaklaşık 20 yıl içerisinde dünyanın 160 ülkesinde binlerce Türk Okulu, bu fedakâr ve cefakâr Anadolu çocuklarının ve helal kazanç sahibi işadamlarının mali desteği ile yapılmıştı. Kazakistan’da öğrencilerini pikniğe götüren 26 yaşındaki eğitim gönüllüsünün onları kendi hayatını feda etme pahasına boğulmaktan kurtarması, bu büyük fedakârlık karşısında Kazak halkının kahraman Türk evladının cenazesini Türkiye’ye göndermeme girişimi ve ‘O bizim çocuklarımız için öldü. Biz ona kahraman türbesi yaptıracağız.’ sözleri takdire şayandı. 70 yaşından sonra evlatlarının kaldığı topraklara hicret eden anne ve babalar olayın başka bir tarafıydı. -50 derecelerin görüldüğü Moğolistan ve Sibirya’ya kadar giden bu eğitim gönüllülerinin ilkleri oralarda nasıl yaşanacağını bilmedikleri için burunlarını ve kulaklarını soğuktan donarak kaybedecekler, yine ilk giden delikanlı öğretmenlerin önemli bir kısmı bu soğuk karşısında korunamadıkları için evlendiklerinde çocuk sahibi olamayacak ama bunların hiçbirinden tek bir şikâyet gelmeyecekti.”
 </p>
 <p>
  Bu insanlar, daha iyi bir yaşam için değil, daha iyi bir ölüm için gidiyordu uzak diyarlara. Gidilen yerlerde Türkiye’de sahip oldukları en sıradan şeyler olmamasına rağmen ideallerinden vazgeçmeyen ev hanımlarının hikâyesi ise diğer yaşananlar kadar etkileyiciydi.
 </p>
 <p>
  İşte böylesi samimi ruh yapısına sahip bir film Selam-Bahara Yolculuk.
 </p>
</div>


Kaynak: [www.aksiyon.com.tr](http://www.aksiyon.com.tr/kultur-sanat/olmazsa-alem-sikilsin_550114), [web.archive.org (arşiv bağlantısı)](http://web.archive.org/web/20150801031323/http://www.aksiyon.com.tr/kultur-sanat/olmazsa-alem-sikilsin_550114)
