# Yazarlar ve kitaplar arasında

*Murat Tokay 2015.08.03*

<div class="pNewsDetailMainContent" itemprop="articleBody">
 <blockquote>
  <p>
   Mehmet Güreli, “Bedrufi’nin Nefesi”nde okuru kitaplı, müzikli, sinemalı bir yolculuğa çıkarıyor. Kitabın sayfalarında sizi sürprizli, kıpır kıpır heyecanlı bir yol bekliyor.
  </p>
 </blockquote>
 <p>
  Mehmet Güreli sanatın farklı dallarında aynı anda başarılı olabilen bir sanatçı. Güreli’nin Sel Yayınları arasından yayımlanan Bedrufi’nin Nefesi adlı kitabı (kısa sürede ikinci baskıyı yaptı) deneme türünde ender rastlanan metinlerle karşılaştırıyor okuru. Tutkuyla izlenilmiş filmler, merakla ardına düşülmüş kitaplar, metinler Bedrufi’nin Nefesi’nin kaynağı gibi görünse de o kaynak çok yönlü bir sanat adamının imbiğinden süzülerek çıkıyor karşısına okurun. Cioran’ın karşıtlıkları Güreli’nin keskin yaşam farkındalığında yeniden kendini buluyor. Don Kişot Bedrufi’nin ‘nefes’inden bakıyor dünyaya... Anna Karina’nın hüznü yağmurlu bir akşam gelip Güreli’nin camına yansıyor. Primo Levi’nin yurduna dönüşü daima içine dönerek yaşayan bir yazarın orada gördüklerine karışıyor.
 </p>
 <p>
  “Yıllar önce Alain’i ilk bulduğum günlerde, kendimi hep bir trende bu büyük yazarla sohbet ederken hayal ederdim. Karşısına oturmuş ona sorular sorarken. O da beni her gün yeni bir yazarla tanıştırır, onlarla ilgili harika şeyler anlatırdı.” Bu tutkulu tahayyül, bu durmak bilmeyen merak, daima keşfedişi bizim önümüze seriyor Güreli... Bizi Bedrufi adlı bir filozofla tanıştırıyor. O, aklın sezgisel kıyılarında dolaşırken hikâyeler anlatan filozofla... Diyor ki Bedrufi: “İnsanın kendini tanıyamaması da bir ömür sürer.”
 </p>
 <p>
  Güreli’nin cümleleri işte o kapıyı zorluyor. İnsanın kendini tanıması yolundaki tunç kapıyı... Ve görünmez olan korkunç gerçekliği bize gösteriyor: “Bütün bu bilgisizliklerin çıkış noktaları, huzursuz edici etkileri bir tek nedene gelip dayanıyor gibi. Ufkun derinliğinde görme çabalarının anlatılamaz coşkusunu idrak edememe ya da yetersizlikler.
 </p>
 <p>
  Çünkü artık ilerlemelerin pek tuhaf sayılmadığı, bazı noktaların netleşmeye başladığı çağımızda belki de ilk kez süratin baş döndürücü niteliği bu kadar belli ediyor kendini.
 </p>
 <p>
  Öyle bir hız ki kendine çarpıyor giderken. O kadar çabuk eskiyor ki buluşlar, yeni eskiyi tanımıyor. Böyle bir derdi de yok ayrıca. Ve yakalanamaz çağın seyri imkânsız sanki. Taşan sellerin hazin görüntüsü... Bir tren düşünün ki önce binmenin zorluğu sizi esir alıyor. Düdükler, raylar, koltuklar, hayal gibi sarıyor benliğinizi. Korkutuyor dışarıda kalmanın ürkütücülüğü.”
 </p>
</div>


Kaynak: [www.aksiyon.com.tr](http://www.aksiyon.com.tr:80/kultur-sanat/yazarlar-ve-kitaplar-arasinda_551843), [web.archive.org (arşiv bağlantısı)](http://web.archive.org/web/20150902233008/http://www.aksiyon.com.tr:80/kultur-sanat/yazarlar-ve-kitaplar-arasinda_551843)
