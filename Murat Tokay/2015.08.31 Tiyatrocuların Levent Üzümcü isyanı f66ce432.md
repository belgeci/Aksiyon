# Tiyatrocuların Levent Üzümcü isyanı

*Murat Tokay 2015.08.31*

<div class="pNewsDetailMainContent" itemprop="articleBody">
 <p>
  Sanatçı Levent Üzümcü, İstanbul Şehir Tiyatroları’ndan ihraç edildi. Üzümcü, tiyatrodan ihracı ve memurluk haklarının feshi istemiyle İstanbul Büyükşehir Belediyesi (İBB) Yüksek Disiplin Kurulu’na sevk edilmişti. Sanatçı, sosyal medya hesabından ihracı şöyle duyurdu: “Adımımı 1996 yılında attığım İstanbul Şehir Tiyatroları’ndan, Gezi direnişi sürecindeki duruşum ve Sosyalist Enternasyonal’de yaptığım konuşma gerekçe gösterilerek atıldım. Bu kararı, üzüntü, şükür ve mesuliyet hissederek sizlerle paylaşıyorum.” Kararı siyasi olarak nitelendiren, ekmek paralarıyla oynandığını vurgulayan ve mahkeme yoluyla hakkını savunacağını kaydeden Üzümcü’nün ihracı büyük tepkilere neden oldu. Şehir Tiyatroları Genel Sanat Yönetmeni Erhan Yazıcıoğlu ve ekibi, basın açıklaması yaparak kararın kendilerinin bilgisi olmadan İstanbul Büyükşehir Belediyesi Üst Disiplin Kurulu tarafından alındığını söyledi. Kurul üyesi Ayşegül İşsever, toplantıda istifasını açıkladı. İki yıldır görevde bulunan Yazıcıoğlu, şunları söyledi: “Bizi bu göreve getirenler kadar, onlara karşı sorumlu olduğumuz kadar, bizi burada isteyen bine yakın arkadaşımız da çok önemlidir. Görev süresince bize karşı olanlar oldu, kızdık, üzüldük. Ama kin ve nefretle sanatın üretilemeyeceğine karar verdik. O yüzden herkese kucak açtık. Disiplin ve otoriteyi asla ihmal etmedik. Sevmeyenlere de kucak açtık. Sanat gibi ülke de kin ve nefretle yönetilemez.”
 </p>
</div>


Kaynak: [www.aksiyon.com.tr](http://www.aksiyon.com.tr/kultur-sanat/tiyatrocularin-levent-uzumcu-isyani_552112), [web.archive.org (arşiv bağlantısı)](http://web.archive.org/web/20150914172203/http://www.aksiyon.com.tr/kultur-sanat/tiyatrocularin-levent-uzumcu-isyani_552112)
