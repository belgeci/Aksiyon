# Bilinmez ufuklara demir aldı

*Murat Tokay 2015.10.26*

<div class="pNewsDetailMainContent ctx_content" itemprop="articleBody">
 <p>
  Usta gazeteci, usta yazar Çetin Altan 88 yaşında hayata veda etti. 70 yıl boyunca hep yazdı, hiç ümitsizliğe kapılmadı. ‘Enseyi karartma’dan gitti.
 </p>
 <p>
  Hülyası kalmayınca hayatın ne zevki var /Bitsin hayırlısıyla şu beyhude sonbahar…” Tam iki yıl evvel Milliyet’teki yazısını Yahya Kemal’in bu dizeleriyle bitiriyordu. Şiirlerini çok sevdiği Necip Fazıl’ı, Orhan Seyfi’yi, Naci Sadullah’ı özlemle anıyor, azalan takvim yapraklarından söz ediyordu. Son yaprak da düştü, güze; yağmura, toprağa karıştı. Bir parantez kapandı. Çetin Altan tedavi gördüğü hastanede 88 yaşında hayatını kaybetti (22 Haziran 1927-22 Ekim 2015). Altan, Teşvikiye Camii’nde kılınan cenaze namazının ardından Zincirlikuyu Mezarlığı’na defnedildi.
 </p>
 <p>
  Çetin Altan bir “usta” idi. Usta gazeteci. Usta yazar. Her şeyden evvel bir yaşam ustası. 70 yıllık yazı hayatı boyunca hemen tüm türlerde eser verdi: anı, köşe yazısı, roman, öykü, şiir, oyun, deneme, gezi yazısı, edebiyat eleştirisi, araştırma, anlatı ve dahası…
 </p>
 <p>
  Çetin Altan’ın 88 yıllık hayatına baktığımızda şu duraklarla karşılaşırız:
 </p>
 <p>
  1927’de İstanbul’da doğdu. İlk yazısı bir şiirdi. Foto Magazin dergisinde yayımlandı. Daha sonra Çınaraltı, Varlık, İstanbul, Yeni Adam gibi dergilerde şiir ve yazılarıyla gözüktü. 1946’da Galatasaray Lisesi’nden mezun oldu. Aynı yıl şiirlerinden oluşan ilk kitabı Üçüncü Mevki çıktı.
 </p>
 <p>
  Ulus gazetesinde muhabir olarak başladığı gazeteciliğe Hür Ses’te fıkra yazarlığı ile devam etti. Daha sonra Halkçı, Tan, Akşam, Milliyet, Yeni Ortam, Hürriyet, Güneş gazetelerinde ve Çarşaf dergisinde köşe yazıları yazdı. Geçen yıla kadar da Milliyet’te “Şeytanın Gör Dediği” başlığı altında yazılarını sürdürdü. Bu yazılar zengin dili, geniş ufku ve mizahı ile dikkat çekti, sevildi.
 </p>
 <p>
  Büyük Gözaltı (1973) ile Orhan Kemal Ödülü’nü, portre yazılarından oluşan Bir Yumak İnsan’la Türk Dil Kurumu Deneme Ödülü’nü kazandı. Çoğu sahnelenen on tiyatro oyunu yazdı. Sayısız deneme, inceleme kitabına imza attı. Al İşte İstanbul gezi-röportaj, Kavak Yelleri ve Kasırgalar ise otobiyografi alanında Türkçeye kazandırdığı kitaplardandır.
 </p>
 <p>
  “Yeryüzündeki bütün yazarlar gibi yazar olmanın tek kişilik çilesini çekerken, bu ülkede yazar olmanın getirdiği belaları nasıl sırtlandığını da gördüm.” Bu ifadeler oğlu Ahmet Altan’a ait. Türkiye’de yazar olmanın bedelini ödedi. 12 Mart Darbesi’nde, yazılarından dolayı tutuklanarak cezaevine kondu. Sonraki yıllarda da görüşlerinden dolayı tehlikeli bulunup  “sıkıyönetim” mahkemelerinde ve “ağır ceza”da yargılandı.
 </p>
 <p>
  Hayatı hep mücadele ve kavga içerisinde geçti. 1965 yılında Türkiye İşçi Partisi’nden milletvekili seçildi. Meclis’teki dört yılı boyunca Türkiye’nin sesini en fazla işittiği siyasetçilerden biri oldu. Dokunulmazlığı önce kaldırılan, sonra da iade edilen ilk milletvekili olarak siyasi tarihimize geçti. Meclis’te bir konuşmasının ardından AP’li vekiller tarafından linç edilmeye kalktı. Bir gözü ağır hasar gördü. Bu dönemdeki anılarını Ben Milletvekili İken adıyla kitaplaştırdı.
 </p>
 <p>
  3 evlat yetiştirdi. İlk oğlu Ahmet (1950), 3 yıl sonra da ikinci oğlu Mehmet dünyaya geldi. Zeynep adında da bir kızı oldu. Bugün iki oğlu da babalarının izinde gidiyor. Yazı, kavga ve mahkemeler onların hayatından da eksik olmadı.  “Ben sadece ‘baba’ dediğim bir adamı değil, ömrüm boyunca bir yazarı gördüm. Bugün böyle bir yazı yazıyorsam, bunu babam için değil, bir yazar için yazıyorum.” (Ahmet Altan)
 </p>
 <p>
  Son sözlerini geçen haziran ayında Cumhuriyet gazetesine yazdığı yazıyla söyledi. “Artık anlaşılıyor ki ülkeme demokrasinin geldiğini göremeden ayrılacağım bu dünyadan. Torunlarımıza bırakmayı hayal ettiğimiz ülke bu değildi. Gene de bir hayalkırıklığı yaşamıyorum. Menzil-i maksuda ulaşılamasa da çok yol katettik.”
 </p>
 <p>
  Hep ümitvar oldu. Asla umutsuzluğa düşmedi. “Enseyi Karartmayın”, hayatının mottosuydu (Everest Yayınları bu isimde bütün yazılarından seçkiye yer veren muazzam bir eser yayımladı).
 </p>
 <p>
  Yazıya bir şiirle başladık, son noktayı da şiirle koyalım.  Çetin Altan Yolculuk şiirini şöyle bitirir: “Bilinmez ufuklara demir alan şu gemi / Ne yazık dönmeyecek bir daha bu sahile / Şimdi içten kaynayan bir sevinç duysa bile / Bir gün onu saracak bu sahilin özlemi.”
 </p>
</div>


Kaynak: [www.aksiyon.com.tr](http://www.aksiyon.com.tr:80/portreler/bilinmez-ufuklara-demir-aldi_552697), [web.archive.org (arşiv bağlantısı)](http://web.archive.org/web/20151103105110/http://www.aksiyon.com.tr:80/portreler/bilinmez-ufuklara-demir-aldi_552697)
