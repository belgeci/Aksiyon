# Adana'da Altın Koza'lı günler

*Murat Tokay 2014.09.22*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Bu yıl Adana Altın Koza Film Festivali’nin 21.si düzenlendi. Türk Sinemasının 100. Yılı ve Orhan Kemal 100 Yaşında etkinlikleriyle zenginleşen festival, Yeşilçam’ın efsane isimlerinin de buluşmasına vesile oldu. 12 Türk filminin yarıştığı festivalde toplam 630 bin TL’lik ödül dağıtıldı.
  </font>
 </div>
 <div id="newsText">
  <font class="detail-text">
   <p>
    Türkiye’de sinema festivali denince akla ilk gelen iki şehirden biri Adana. Sadece festivalle değil, sinemayla adı yan yana anılan bir kentimiz. Yılmaz Güney ve Orhan Kemal isimleri bile bu yan yanalığı anlatmaya yetiyor. Bu yıl Adana Altın Koza Film Festivali’nin 21.si düzenlendi. Bir hafta boyunca (15-21 Eylül) gündem sinemaydı. Oyuncu, yapımcı, senarist, yazar, gazeteci yüzlerce ünlü/ünsüz isim Adana’nın misafiriydi. Film gösterimleri, sergiler, söyleşilerle dolu dolu geçen bir hafta geride kaldı. Bu yıl festivali özel kılan iki şey vardı. Hem Türk sinemasının hem de Orhan Kemal’in 100. yaşı çeşitli etkinlik ve sergilerle kutlandı.
   </p>
   <p>
    Altın Koza’nın bugününü anlatmaya geçmeden önce kısaca tarihine göz atmakta fayda var. Çukurova’nın ürünü pamuğu simgeleyen “Altın Koza Film Festivali” ilk kez 1969’da ‘Altın Koza Film Şenliği’ adıyla Adana Belediyesi ve Adana Sinema Kulübü öncülüğünde gerçekleştiriliyor. İlk yıl Metin Erksan, Kuyu filmi ile En İyi Yönetmen ve En İyi Film dallarında Altın Koza’yı evine götürürken Fatma Girik, Ezo Gelin ile En İyi Kadın Oyuncu; Yılmaz Güney, Seyyit Han ile En İyi Erkek Oyuncu ödüllerine sahip oluyor. 1973’e kadar beş kez sinemaseverlerle buluşan Altın Koza, ekonomik imkânsızlıklar nedeniyle 18 yıl sürecek bir suskunluk yaşıyor. 90’larda yeniden başlayan festival kesintiye uğrayarak devam ediyor. 2005’ten bugüne ise aralıksız her yıl düzenleniyor.
   </p>
   <p>
    Altın Koza için “Türkiye’nin en eski film festivali” diyebiliriz. Adana Büyükşehir Belediye Başkanı Hüseyin Sözlü de festivalin açılış konuşmasında buna vurgu yaptıktan sonra ilginç bir öneride bulunuyor. “Altın Koza”nın çıkarılarak etkinliğin adının “Adana Film Festivali” olmasını planladıklarını söylüyor. Şaşkınlıkla karşılanan bu öneriye sanatçılar ve sinema yazarları karşı çıkıyor. Örneğin Atilla Dorsay “Belediye başkanı değiştiği zaman her şeyi değiştirmeye kalkan film festivallerinden bana gına geldi. Altın Koza’nın Adana’nın tarihi ve Adanalı sanatçılarla, özellikle de Yılmaz Güney’le ilgili o kadar çok anısı var ki bunları silip atmak imkânsız. Hele bir belediye başkanının buna kalkışması gereksiz!” diyor.
   </p>
   <p>
    Yılmaz Güney, Altın Koza’nın başlamasında büyük emeği olan bir Adanalı sanatçı. Ama Adana’nın sinemaya sunduğu katkı Güney’le sınırlı değil. Bunu “Türk Sineması 100, Altın Koza 21 Yaşında” sergisinde görüyoruz. Adanalı oyuncu, yapımcı ve senaristlere baktığımızda karşımıza uzunca bir liste çıkıyor. Oyuncular Ali Şen, Şener Şen, Yılmaz Güney, Yılmaz Köksal, Aytaç Arman, Bilal İnci, Salih Güney, Menderes Samancılar, Demir Karahan, Meral Zeren, Melek Görgün, Kıvanç Tatlıtuğ, Rıza Akın; senaristler Orhan Kemal, Yaşar Kemal, Muzaffer İzgü; yönetmenler/yapımcılar Abdurrahman Keskiner, Ahmet Hoşsöyler, Ali Özgentürk, Arif Keskiner, İrfan Atasoy, Mehmet Dinler, Yılmaz Duru...
   </p>
   <p>
    <img alt="" height="164" src="http://web.archive.org/web/20141030082913im_/http://medya.aksiyon.com.tr/aksiyon/2014/09/22/altin-koza2.jpg"/>
   </p>
   <p>
    Altın Koza aynı zamanda bir Yeşilçam buluşmasına da sahne oldu. Geceye Yusuf Sezgin, Bulut Aras, Selma Güneri, İrfan Atasoy, Mine Soley, Yılmaz Köksal, Sefa Önal, Serpil Çakmaklı, Şerif Gören, Necip Sarıcı, Süleyman Turan, Abdurrahman Keskiner, Agah Özgüç, Ahmet Selçuk İlkay, Filiz Akın, Fatma Girik, Oya Aydoğan, Nuri Alço, Suna Keskin, Şemsi İnkaya, Aytekin Çakmakçı, Birsen Kaya, Ferdi Tayfur, Eşref Kolçak gibi Türk sinemasına emek veren çok sayıda sanatçı katıldı. Fatma Girik, “100 yılın 57’si benimle geçmiş, dile kolay.” derken gözleri ışıldıyordu. Altın Koza’nın bir de yabancı yıldız konuğu vardı. NottingHill ve Altıncı His gibi filmlerden tanıdığımız Mischa Barton.
   </p>
   <p>
    Festivalin ilk gününde bir gündem maddesi de Adanalı olan Kültür Bakanı Ömer Çelik’in açılışa katılmayışı idi. Geçmiş dönemde Bakan Ertuğrul Günay’ın Altın Koza’ya katıldığını hatırlatan Adanalı bir gazetecinin “Hemşehrimiz Ömer Çelik, Adana’daki Sheraton Oteli’nin açılışına katılıyor ama burada yok.” serzenişini not düşelim.
   </p>
   <p>
    Gösterimlerde en çok ilgiyi ulusal metrajda yarışan Türk filmleri çekti. Filmlerin gösterildiği salonlar tıklım tıklımdı. Yarışmada jüri önüne çıkacak filmler şöyleydi: Derviş Zaim’in ‘Balık’, Mahur Özmen’in ‘Beni Sen Anlat’, Nisan Dağ ve Esra Saydam’ın ‘Deniz Seviyesi’, Halil Özer’in ‘Firak’, Kenan Korkmaz’ın ‘Gittiler: Sair ve Meçhul’, Ertan Velimatti Alagöz’ün ‘İçimdeki Balık’, Murat Düzgünoğlu’nun ‘Neden Tarkovski Olamıyorum?’, Görkem Şarkan’ın ‘Nergis Hanım’, Ozan Açıktan’ın ‘Silsile’, Nesimi Yetik’in ‘Toz Ruhu’, Onur Aydın’ın ‘Yağmur - Kıyamet Çiçeği’ ve Evren Erdem’in ‘Yola Çıkmak’.
   </p>
   <p>
    İlk üç gün gösterilen filmlerin hem hikâyesi hem de oyunculuğu ile en iyisi Murat Düzgünoğlu’nun “Neden Tarkovski Olamıyorum” filmi idi. Bir yönetmenin ilk sinema filmini çekme ya da daha doğrusu çekememe serüvenine odaklanan filmde Tansu Biçer oyunculuğuyla “en iyi erkek oyuncu” dalında ödüle en yakın isim. Tansu Biçer yine festivalde yarışan “Toz Ruhu” filminin de başrol oyuncusu. Kenan Korkmaz’ın ‘Gittiler: Sair ve Meçhul’, Türkiye’de azınlık dahi sayılmayan Süryanilerin dramına ışık tutarken; yönetmenliğini Nisan Dağ ve Esra Saydam’ın yaptığı Deniz Seviyesi “bağımsız film” estetiğiyle bir büyüyememe hâlini ve aşkı harmanlıyor. Filmin başrolünde yer alan Damla Sönmez başarılı performansıyla festivalin favori kadın oyuncusu olarak gösteriliyor. Yine “Gittiler: Sair ve Meçhul” filminde Savaş Özdemir oyunculuğu ile öne çıkıyor. Ozan Açıktan’ın Silsile filmi ise Türk sinemasında pek örneğini görmediğimiz başarılı bir “aksiyon” filmi. Festivalin en deneyimli yönetmeni olan Derviş Zaim de Sanem Çelik’e ikinci kez başrol verdiği Balık filmi ile izleyici karşısına çıktı. Balık için ödüle yakın filmlerden biri diyebiliriz. Toz Ruhu karakter oluşturma ustalığı ile iddialı filmlerden. İlk üç günde “Neden Tarkovsi Olamıyorum?” filmiyle birlikte öne çıkan ikinci filmdi Toz Ruhu. Yönetmen Ertan Velimatti Alagöz’ün ikinci filmi İçimdeki Balık seyirciyi memnun eden bir başka yapımdı. Görselliği ile öne çıkan film, hikâyesi ile de beğenildi. Reha Erdem’in jüri başkanlığını yaptığı yarışmada ‘En İyi Film’ seçilecek eser, 350 bin TL’lik ödülün sahibi oldu. Tüm kategorilerde ise, toplam 630 bin TL’lik ödül dağıtıldı.
   </p>
   <p>
    __________________________
   </p>
   <p>
    <strong>
     <strong>
      <img alt="" height="144" src="http://web.archive.org/web/20141030082913im_/http://medya.aksiyon.com.tr/aksiyon/2014/09/22/altin-koza3.jpg"/>
     </strong>
     En iyi kısa film Lucie’nin Sorunu
    </strong>
   </p>
   <p>
    Akdeniz ülkelerinden kısa film yönetmenlerinin büyük ilgi gösterdiği ve filmlerin kurmaca, belgesel, deneysel ve canlandırma dallarında değerlendirildiği yarışmada, kurmaca dalında en iyi film ödülü, Fransa’dan Lionel Kaplan’ın “Lucie’nin Sorunu” (Trouble With Lucie) isimli filminin oldu. Film, yönetmen olmak isteyen bir aktristin gerçekle kurguyu buluşturan hikâyesini anlatıyor. Yarışmada Türkiye’den Turgay Kural’ın yönettiği “Cibik” (Reed) ise belgesel dalında en iyi film ödülüne layık görüldü. Film, zor şartlarda yaşayan sazlık işçilerinin çok düşük ücretlerle geçimlerini sağlama ve borçlarını bitirme mücadelelerini anlatıyor. Deneysel dalında en iyi film seçilen eser ise Yunanistan’dan Rinio Dragasaki’nin yönettiği “Okul Bahçesi” (Schoolyard) oldu. Fransız-Arjantin ortak yapımı “Baba” (Father), yarışmanın en iyi canlandırma filmi seçildi. Yarışmada her dört dalda en iyi film seçilen eserler, 10 bin TL’lik ödülün sahibi oldu.
   </p>
   <p>
    <strong>
     Altın Koza’nın en iyisi Toz Ruhu
    </strong>
   </p>
   <p>
    12 filmin yarıştığı 21. Adana Altın Koza Film Festivali’nde en iyi film ödülünü ilk uzun metrajlı filmini çeken Nesimi Yetik’in yönettiği Toz Ruhu aldı. Gecenin en çok sahneye çıkanı, en iyi yönetmen, en iyi kadın oyuncu, en iyi erkek oyuncu, en iyi görüntü yönetmeni, en iyi müzik ve en iyi kurgu dallarında ödül alan Deniz Seviyesi oldu. Bu yıl festivalde, yedi yönetmen ilk filmiyle yarıştı. Festivalde yarışan usta yönetmen Derviş Zaim, Balık filmiyle en iyi senaryo ödülünü aldı. En iyi erkek ve en iyi kadın oyuncu ödülleri paylaştırıldı. Erkek gündelikçiyi oynayan Tansu Biçer, Toz Ruhu’ndaki Metin karakteriyle, Ahmet Rıfat Şungar ise Deniz Seviyesi’ndeki rolüyle en iyi erkek oyuncu seçildi. En iyi kadın oyuncu ödülü de iki oyuncuya verildi. İçimdeki Balık’ta oynayan Deniz Özdoğan ve Deniz Seviyesi’ndeki rolüyle Damla Sönmez bu yılın en iyi kadın oyuncuları oldu. Sinema Yazarları Derneği (SİYAD) ve Adana Halk Jürisi Ödülü ise Kazım Koyuncu’nun hayatını anlatan Yağmur Kıyamet Çiçeği filmine verildi.
   </p>
   <p>
    Altın Koza’nın favori filmlerinden Neden Tarkovski Olamıyorum, yönetmen Murat Düzgünoğlu’na Yılmaz Güney Özel Ödülü ve FİLM-YÖN en iyi yönetmen ödülünü kazandırdı.
   </p>
   <p>
    <strong>
     12 filmden 8’i ödül aldı
    </strong>
   </p>
   <p>
    Film: Toz Ruhu (Nesimi Yetik)
   </p>
   <p>
    Yılmaz Güney Özel Ödülü: Neden Tarkovski Olamıyorum (Murat Düzgünoğlu)
   </p>
   <p>
    Yönetmen: Nisan Dağ-Esra Saydam (Deniz Seviyesi)
   </p>
   <p>
    Senaryo: Balık (Derviş Zaim)
   </p>
   <p>
    Görüntü Yönetmeni: John Wakayama Carey (Deniz Seviyesi)
   </p>
   <p>
    Kadın Oyuncu: Damla Sönmez (Deniz Seviyesi), Deniz Özdoğan (İçimdeki Balık)
   </p>
   <p>
    Erkek Oyuncu: Ahmet Rıfat Şungar (Deniz Seviyesi), Tansu Biçer (Toz Ruhu)
   </p>
   <p>
    Yardımcı Kadın Oyuncu: Esra Bezen Bilgin (Silsile)
   </p>
   <p>
    Yardımcı Erkek Oyuncu: Serkan Keskin (Silsile)
   </p>
   <p>
    Müzik: Kyle Woodwort (Deniz Seviyesi)
   </p>
   <p>
    Kurgu: Özcan Vardar (Deniz Seviyesi)
   </p>
   <p>
    Sanat Yönetmeni: Osman Özcan (Toz Ruhu)
   </p>
   <p>
    Umut Veren Erkek Oyuncu: Aytaç Uşun (Silsile)
   </p>
   <p>
    Türkan Şoray Umut Veren Kadın Oyuncu: Begüm Akkaya (Nergis Hanım)
   </p>
   <p>
    SİYAD Ödülü: Yağmur-Kıyamet Çiçeği (Onur Aydın)
   </p>
   <p>
    FİLM YÖN En İyi Yönetmen Ödülü: Neden Tarkovski Olamıyorum (Murat Düzgünoğlu)
   </p>
   <p>
    Jüri Özel Ödülü: Settar Tanrıöğen (Yağmur Kıyamet Çiçeği, Nergis Hanım ve Toz Ruhu)
   </p>
   <p>
    Halk Jürisi Ödülü: Yağmur-Kıyamet Çiçeği
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=93F07828A9C808E9FD1722CFED21EAE1?newsId=39560), [web.archive.org (arşiv bağlantısı)](http://web.archive.org/web/20141030082913/http://www.aksiyon.com.tr:80/aksiyon/newsDetail_getNewsById.action;jsessionid=93F07828A9C808E9FD1722CFED21EAE1?newsId=39560)
