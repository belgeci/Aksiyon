# İttihatçılık hortladı

*Murat Tokay 2015.10.20*

<div class="pNewsDetailMainContent ctx_content" itemprop="articleBody">
 <p>
  Ahmet Ümit bir romancı. Polisiye denince ülkemizde akla ilk gelen isimlerden. Ülke meselelerine duyarlı bir edebiyatçı. Yaşadığımız günlere dair sözü olan ve bunu sakınmadan dile getiren bir yazar. 1 Aralık’ta yayımlanacak romanı “Elveda Güzel Vatanım”ın son düzeltmelerini yaptığı bir günde kapısını çaldık (Roman İttihat ve Terakki döneminde geçiyor). Kitabın ilk baskısının 250 bin olacağını öğrendik, kapağını gördük. Yeni romandan bir cümleyle başlayan sohbetimizin merkezinde Türkiye’deki demokrasi yoksunluğu, hukuksuzluk vardı. “Artık demokratik bir ülkede yaşamıyoruz.” tespitini yapan Ahmet Ümit, “Muhalif olan, yandaş olmayan herkes bir şekilde zulme uğrayacak. Hizmet hareketine, Kürtlere veya CHP’ye yapılıyor diye ses çıkarmamak seni kurtarmayacak.” diyor.
 </p>
 <p>
  <strong>
   -“Devletin derinlikleri toprağın derinliklerinden daha karanlıktır.” 1 Aralık’ta yayımlanacak romanınızda geçiyor bu cümle. Bugün baktığınızda devleti karanlık mı görüyorsunuz?
  </strong>
 </p>
 <p>
  Bu ülkedeki bütün meselenin devlet hakkındaki yanlış anlamadan ve yanlış gelenekten kaynaklandığını düşünüyorum. Sadece Türkiye Cumhuriyeti için değil, Osmanlı, Selçuklu, Bizans hatta Hititler için de aynı şeyler geçerliydi. Bunların hepsi bir şekilde bizim mirasçısı olduğumuz devletler. Hepsinde ortak bir yanlış vardı: Devlet kutsaldır. Bu topraklarda devlete her zaman kutsal bir misyon biçildi. Türkiye Cumhuriyeti kurulduğu zaman güya bu figür ortadan kaldırılmaya çalışılacaktı. Fakat pratikte böyle olmadı. İttihat Terakki’de böyle olmadı. Abdülhamid’e karşı olan paşalar bir süre sonra kendileri âdeta padişahın yerine geçti. Aynı şekilde Atatürk de bizzat padişahın kendisi olmaya başladı. Söylemde, ideolojide bütün bunlara karşı olmasına rağmen İsmet Paşa da bu geleneği devam ettirdi, Adnan Menderes de... Zaten Tayyip Erdoğan buna meyyal bir kişilik. Devletin kutsallaştırılması önemli bir sorun. Kutsal için de kurban lazım. Bu kurban geleneği bugün sürdürülüyor. Kutsal devlet adına insanlar eza, cefa görüyor, hapse atılıyor, dövülüyor, hatta öldürülüyor. Bugünün özel bir durumu da var.
 </p>
 <p>
  <strong>
   -Nedir o özel durum?
  </strong>
 </p>
 <p>
  Bugün iktidarda olanların söylemlerine baktığınızda İttihat Terakki ile asla uyuşmayacak bir çizgide olduklarını görürsünüz. AK Parti vesayet rejimine karşı çıkarak iktidar oldu. Vesayet rejimi dediğimiz şey, ittihatçılık. Benim için şaşırtıcı olan bugün tıpkı ittihatçılar gibi davranıyor oluşları. İttihat ve Terakki 1918’in 2 Kasım gecesi Enver, Talat ve Cemal Paşaların Alman denizaltısıyla ülkeden uzaklaşması sonucu bitmişti. Örgüt bitmişti ama örgütün ruhu devam ediyordu. AKP bugün ittihatçılığı hortlatmıştır. Birçok benzerlikler var.
 </p>
 <p>
  <strong>
   -Benzerlikleri biraz açar mısınız?
  </strong>
 </p>
 <p>
  İttihatçılığın başlangıcı şöyleydi: İttihat ve Terakki 1889 yılında İttihad-ı Osmani adıyla bir cemiyet olarak kuruldu. 1889’dan 1906’ya kadar aşağı yukarı on yedi yıl çok büyük bir faaliyeti olmadı. Fikirsel mücadeleler vardı. 1906 yıllında İttihat Terakki Selanik’te orduyla iç içe geçerek güçlenmeye başladı. Örgüt o tarihte İttihat Terakki’ye dönüştü. Paris’teki aydınlarla buluştu. Özgürlük nutukları atılmaya başlandı. Hürriyet, müsavat, adalet. Amaç meşrutiyetin yeniden ilanı idi. 1908’in 23 Temmuz’unda meşrutiyet ilan edildiği zaman bütün halklar meydanlara döküldü. Bir bayram havası... Bu özgürlükte birçok yeni gazete peş peşe yayımlanmaya başladı. Fakat bu şenlik havası bir yıl sürdü. Sonra inanılmaz bir baskı… Basın üzerine Abdülhamid’den daha korkunç baskı uygulanmaya başladı. Gazeteciler öldürüldü. Bir özgürlük hareketi olarak başlayan yapı giderek ulusalcı, ırkçı, baskıcı bir yapıya dönüşmeye başladı. Sonra Panislamizm’e döndüler.
 </p>
 <p>
  <img alt="" src="http://web.archive.org/web/20151221194359im_/http://medya.aksiyon.com.tr//aksiyon/2015/10/19/572228.jpg"/>
 </p>
 <p>
  <strong>
   -Bugüne gelecek olursak…
  </strong>
 </p>
 <p>
  Yurtdışında maceraya girme isteği de bugünküyle aynı. Başlarda kararlar merkez-i umumide alınıyordu. Bütün ittihatçı liderler vardı burada. Bir süre sonra Enver’le beraber Bâb-ı Âlî baskınından sonra her şey değişti. Birdenbire bir kişi öne çıkmaya başladı. Bugün aynı şeyi AKP için de söylemek mümkün. “Erdemliler” hareketiyle başlayıp sonra partileşti. Muhafazakâr bir kitleye dayanıyordu ama herkesi kucaklayan mesajlar verdi, icraatlarda bulundu. Yer yer sosyal demokrasiye yakın çabalarını gördük. Kürt meselesi konusunda cesur adımlar attı. Ermeni meselesinde açılıma gitti. Yeni anayasa vadetti... Bütün bunlar birdenbire bir kişinin öne çıkması ile değişmeye başladı. Bu kişi elbette Recep Tayyip Erdoğan’dı. Burada biz görüyoruz ki bir tasfiye söz konusu. Abdullah Gül, Bülent Arınç daha önce Abdüllatif Şener. Partinin kurucuları giderek kaybolmaya başladı. Bir kişi yükselmeye başladı. Almanlar İttihat Terakki’li Osmanlı’ya Enverland diyorlardı, günümüzde de “Tayyipland”a doğru bir dönüşüm yaşandı. Bu anlamda büyük benzerlikler olduğunu söyleyebiliriz.
 </p>
 <p>
  <strong>
   -Buraya kadar anlattıklarınızdan devlet “derin”leşti diyebilir miyiz?
  </strong>
 </p>
 <p>
  Eskiden şöyle oluyordu: Kendini “demokrat” olarak tanımlayan devlet, karanlık ve kirli işleri “derin devlet” adındaki yapılanmayla yürütüyordu. Bugün ise bizzat Sayın cumhurbaşkanı, yasaları takmadığı, ‘istediğimi yaparım’ dediği için devlet ve derin devlet iç içe geçti. Yasaya uymamak bir gelenek hâline geldi. Benim çiğneyemediğim yasaları cumhurbaşkanı çiğniyor. Bunun karşılığında hiçbir şekilde müeyyide ile karşılaşmıyor.  Ahmet Hakan’ı takip edip dövdüler. Bir kişi içeride kaldı, diğerleri serbest bırakıldı. Hukuksuzluk âdeta özendiriliyor.
 </p>
 <p>
  <strong>
   -Ahmet Hakan dövüldü, Todays Zaman Yayın Yönetmeni Bülent Keneş tutuklandı, Uğur Dündar, Necati Doğru gibi gazeteciler cezalar aldı. Bu gidişata yeterli itiraz edilebiliyor mu?
  </strong>
 </p>
 <p>
  Ben muhalefetin yetersiz olduğunu düşünmüyorum. Çok büyük bir baskı var, bu zorbalığa karşı duran cesur insanlar da var. Bütün sorun muhalefetin birlik olamamasında. Şu soruyu sormak lazım? Bugün Türkiye’nin ana meselesi nedir?
 </p>
 <p>
  <strong>
   -Sizce nedir Türkiye’nin ana meselesi?
  </strong>
 </p>
 <p>
  Demokratikleşme meselesidir. Terör sorunu, ekonomik sorunlar, sosyal barış sorunu hepsi demokratikleşmeyle ilgili... Bugünkü iktidar bu demokratikleşmeyi gerçekleştiremiyor. Özellikle son üç yıldır, Gezi’den sonra, böyle bir süreç başladı. Muhalif olan, yandaş olmayan herkes bir şekilde zulme uğrayacak. Hizmet hareketine, Kürtlere veya CHP’ye yapılıyor diye ses çıkarmamak seni kurtarmayacak… Türkiye’nin demokratikleşmesi için bütün muhalefetin bir araya gelmesi lazım. Bunu AK Parti’yi dışlayarak söylemiyorum. AK parti içinde gidişattan rahatsız olanlar da var. Sayın Abdullah Gül çok önemli bir figür, kendi üslubunca itirazlarını dile getiriyor. Böyle çok insan var. Benim sorunum şu değil: Birilerinden intikam alalım, hesap soralım… Kincilikle, intikam duygusuyla hareket edilmemeli. Türkiye’nin tıkandığı nokta nedir, o tıkanıklığı çözmek gerekiyor. Bu gidişle sonumuz felaket. Dış politikamızın bizi getirdiği yer ortada. Rusya’yla karşı karşıyayız. İran’la aynı şekildi.
 </p>
 <p>
  <strong>
   -“Gidişimiz felaket” diyorsunuz ama olan biteni AKP-Cemaat kavgası olarak görüp “yesinler birbirini” diye yorumlayanlar var.
  </strong>
 </p>
 <p>
  Çok yanlış. Bugünkü mesele bir demokratikleşme sorunudur. Cemaat şunu yaptı, Kürtler bunu söyledi, “yetmez ama evetçiler” söyle demişti noktasında değiliz. Sorun mu çözeceğiz, kavga mı edeceğiz? Ortak bir sorunumuz var. Nedir o? Hukuksuzluk ve demokrasi yoksunluğu. Çok net. Savaş bununla ilgili... Ne oldu hatırlayalım. Suruç’ta bir bomba patlatıldı, ardından iki polisimiz şehit edildi. Çok enteresan bu ikisi. Bu iki olay çözümlensin, bugünkü akan kanın sorumluları ortaya çıkar. 7 Haziran seçimlerinden sonra 300’ün üzerinde insan kaybettik. Bu cinayetlerin sorumlusu o bombayı patlatanlar ve iki polisimizi şehit edenlerdir. İleride bu çıkacak, göreceğiz.
 </p>
 <p>
  <strong>
   -Şırnak’ta aracın arkasında sürüklenen ceset görüntülerini nasıl yorumluyorsunuz?
  </strong>
 </p>
 <p>
  Bu nefret politikasının doruğudur. Sürüklenen kişi insanları öldürmek için sokağa çıkmış bir terörist de olabilir. Ama bir cenazeye hakaret etmenin bir tek amacı olabilir; nefreti daha da artırmak. O bölgedeki insanları daha da kışkırtmak. İç savaşa dolaylı bir çağrı.
 </p>
 <p>
  <strong>
   -Birçoğubuzun gördüğü bu “feci gidişatı” AKP içinde görenler yok mu? Niçin itiraz edilemiyor?
  </strong>
 </p>
 <p>
  Bu benim de kafamı yoran, kendi insanım hakkında sosyolojik olarak düşünmeme yol açan bir durum. Sohbetimizin başında “kutsal devlet” geleneğinden söz ettik. Bu kutsal devlet aynı zamanda kul kültürünü doğurdu. Birey olamamak, sesini çıkaramamak... Sosyolojik olarak bizim insanımız hâlâ kendini kul olarak hissediyor. İkincisi AKP siyasette dinsel figürleri kullanmakta en küçük çekincesi olmayan bir parti. Saygısız, hoyrat bir şekilde dinî figürleri, bayrağı, şehitliği kullanıyorlar. Bütün bunlar vatandaşlar üzerindeki kul kültürünü derinleştirmeyi amaçlıyor. Başarılı oluyorlar da. Araştırmalarda, 17/25 Aralık’a, yolsuzluk yapıldığına inananların oranı yüzde yetmiş çıkıyor. Bu durumda AKP’nin oyunun yüzde 30 olması lazım. Yüzde kırklarda çıkıyor. Burada kul kültürü hâlâ sürüyor, manipüle ediliyor. Bunun kırılması bir zaman işi. Bu sıkıntılı dönem aşılırsa bu iş kırılabilir.
 </p>
 <p>
  <img alt="" src="http://web.archive.org/web/20151221194359im_/http://medya.aksiyon.com.tr//aksiyon/2015/10/19/572229.jpg"/>
 </p>
 <p>
  <strong>
   -AKP’nin argümanlarına göre siz böyle düşünerek “İstiklal Savaşı”nın karşı tarafında yer alıyor, “millî irade”yi zayıflatmaya çalışıyorsunuz. Bu dil bize ne söylüyor?
  </strong>
 </p>
 <p>
  Şeytanileştirme ile kutsallaştırma aynı bütünün iki parçası gibidir. Kendini kutsallaştırırken böyle düşünmeyenleri de şeytanlaştırıyor. Kitapla, bayrakla, şehitlikle,  İstiklal Savaşı ile kendini kutsallaştırıyor. Kur’an, cami, şehit diyor. Kim çıkıp da İstiklal Savaşı hakkında konuşabilir ki! “Yüzde elliyi zor tutuyoruz!” dediler. Yüzde 40’a düştüler. Şu anda çoğunluk düşman, onların anlayışına göre. Çok yazık. Bu böyle gitmez.
 </p>
 <p>
  <strong>
   -Bugün AKP’nin birçok politikasında en büyük destekçisinin Perinçek olmasına ne diyorsunuz?
  </strong>
 </p>
 <p>
  Vesayet rejimi ile hesaplaşma vesayet rejimi ile uzlaşmaya dönüştü. Yani devletin konvansiyonel güçleri ile yeniden iç içe geçme süreci başladı. Sağ partilerin Menderes’ten itibaren söyledikleri bir slogan vardı: CHP devleti temsil eder, onun karşısındaki sağ parti de milleti. O bitti. Şimdi devlet oldu. AKP devlet oldu. Devlet olduğu zaman ne kadar görünmeyen konvansiyonel güç varsa onlar ortaya çıkar. Bugün olduğu gibi.
 </p>
 <p>
  <strong>
   -Şimdilerde “Kırmızı Kitap”a sık sık gönderme yapılması da bununla ilgili mi? Cemaat “Kırmızı Kitap”a alındı?
  </strong>
 </p>
 <p>
  “Kırmızı Kitap” bir yasaklar ve güvenlik kitabı. Bir ülkede güvenlik öncelik almaya başladıysa demokrasinin zayıflaması mukadderdir. Bu güvenlik meselesi nereden çıktı, onu düşünmek lazım. Bunu değerlendirdiğimiz zaman her şey açığa çıkacak. Şu an her şeyi açık açık konuşmak için şöyle bir engel var.
 </p>
 <p>
  <strong>
   -Nedir o?
  </strong>
 </p>
 <p>
  17/25 Aralık yargılandığı zaman gerçekler ortaya çıkacak. Cemaat bir darbe mi yaptı yoksa hakikaten inanılmaz bir yolsuzluk mu var? Tapeler gerçek mi? Bunun bir yolu var. Soruşturma yapılması gerekiyor. Biri beni hırsızlıkla suçlasa hesaplarımı açarım; hırsızlık lafı bana ağır gelir, onunla yaşayamam. Bu yapılmadı, hâliyle şüpheler artıyor.
 </p>
 <p>
  <strong>
   -Hizmet Hareketi’ne karşı yürütülen operasyonlara ne diyorsunuz?
  </strong>
 </p>
 <p>
  Cemaatle hükümet arasında büyük bir yakınlaşma vardı. O bir yerde kırıldı. Bu ayrışmanın detayını çok bilmiyorum. Fakat ortaya çıkan bir hakikat var, onu biliyorum. Bir yolsuzluk tartışması, 17/25 Aralık... Onun ardından bu gruba yönelik operasyonlar başladı. Yolsuzluğun muhatabı olan insanlar bu yanlış, iftira diyorlarsa bunu mahkeme önünde kanıtlamalılar. Kanıtlayamıyorlar, bu benim için büyük bir soru işareti. Cemaatin kendisi bir yana; ama basına (Zaman’a, Bugün’e) yönelik baskıları, okullara yönelik baskınları kabul etmem mümkün değil. Hangi gerekçeyle olursa olsun, kabul edeceğim şeyler değil. Daha dün denecek bir tarihte alkışladığın, selamlar gönderdiğin insanlar birdenbire nasıl terörist ve şeytan oldu? Bu büyük bir çelişkidir. Ayrıcı hükümetin ve yandaşların her taşın altında “paralel” araması, öyle savunma geliştirilmesi de komik olmaya başladı.
 </p>
 <p>
  <strong>
   -Bu süreçte yaşadığınız hayal kırıklığı ne idi?
  </strong>
 </p>
 <p>
  Kendini dindar olarak sunan insanların bu çapta yolsuzluğu beni çok şaşırttı. Hem dünyada hem Türkiye’de Müslümanlık bir yara aldı.
 </p>
 <p>
  <strong>
   -Uzunca bir süredir toplum ikiye bölünmüş durumda. Sosyal medya üzerinden bir kavga hâli sürüyor. İnsanlar mutsuz. Bu atmosfer yazarı nasıl etkiliyor?
  </strong>
 </p>
 <p>
  Bazı günler yazmak içimden gelmiyor. Ama yazmam lazım. Bu bir vazife. Bugün ülkede sadece muhalifler değil, AK Partililer de mutsuz. Bu ortam insanları zehirliyor. Sosyal medyada trollerin ana avrat küfretmesine varıyor. Dindarlar öyle galiz küfürler etmez ama maalesef tablo ortada.
 </p>
 <p>
  <strong>
   -İnsanlar yıldı, yoruldu. Bu havada zehirlenmemek için ne yapmak gerekiyor?
  </strong>
 </p>
 <p>
  Ayakta durmak lazım. Önemli dönemlerden geçiyoruz. İnsanların kendilerini test edecekleri bir süreç bu. Ben 1980 Darbesi’ni yaşadım. Yeraltında sol bir örgüt yönettim. Örgüt derken illegal, şiddeti kullanan bir örgüt değildi. Darbeye karşı afişler yapıştırırdık, çok tehlikeliydi. Demokratik eylemler düzenlerdik. Geçmişe baktığım zaman hayatımda gurur duyacağım en önemli dönemdir. Geçti, gitti. Kenan Evren’i yargılamadık ama bir rezil adam olarak öldü. Öldüğü zaman kimse üzülmedi; aynısı olacak. Onu gördüm, öyle söylüyordum, çok gençtim. Şimdi 55 yaşındayım. Aynısı olacak. Çünkü hak kaybolmaz.
 </p>
 <p>
  <strong>
   -Hiç karamsarlığa düştüğünüz olmuyor mu?
  </strong>
 </p>
 <p>
  Zaman zaman oluyor. Diğer yandan cesur insanları da görüyorum. Bu bana moral oluyor. Gazeteci var, yazar var, şehitlerin anneleri var, hapse girenlerin aileleri var. Bu yiğit insanlar sırtını iktidara dayayıp efelenen adamlardan bin kat daha cesur. Öldürülme, hapse girme, dayak yeme, sürgüne gönderilme pahasına “kral çıplak” diyorlar. Bu çok değerli bir şey.
 </p>
 <p>
  <strong>
   -Erdoğan’ı eleştirmenin karşılığında dayak, hapis, ceza ihtimalinden söz ediyoruz. Bu size de “korkunç” gelmiyor mu?
  </strong>
 </p>
 <p>
  Artık bu gerçeği kabul etmek, şoku atlatmak lazım. Durum bu. Bir bataklığa düştüğün zaman oradan çıkman için ilk yapman gereken oranın bataklık olduğunu görmendir. Artık sağlam toprağa basmıyoruz. Bunu bil, ondan sonra önlem alırsın. Bizim hakikatimiz bu. Demokratik bir ülkede yaşamıyoruz biz.
 </p>
 <p>
  <strong>
   -Bu ortamda edebiyatın söyleyeceği neler var?
  </strong>
 </p>
 <p>
  Edebiyat özünde hayatı savunur. Yazdığımız her şey insan daha iyi olsun diyedir. İnsan ruhunu insana gösteririz. Oysa demokrasiden uzak yönetimler tam tersine insanı kötü yapmaya çalışır. Düşünme, sorgulama; biat et, beni destekle, beni onayla der. Kendisi gibi olmayanları şeytan gibi görürler, bugün olduğu gibi. Edebiyat buna karşı çıkar. Ben hayatı savunduğum için hayata karşı olan her şeye karşı çıkarım. Çıkmazsam kendimi kötü, mutsuz, eksik hissederim. Birileri hapisteyken, birileri zulüm görüyorken; etliye sütlüye karışmam, hayatımı sürdürürüm demeyi kendime yediremem.
 </p>
 <p>
  <strong>
   -Güncel olaylar, tartışmalar roman yazarken yazı dilinizi etkiliyor mu?
  </strong>
 </p>
 <p>
  Yazdıklarımı şöyle etkiliyor olabilir. Aşırı politize edebilir. Bundan sakınmaya çalışıyorum. Roman son bölümüne geldi, üç sayfa yazmam lazım. Sabah kalkıp bunu yazacağım, hesabım bu. O sabah kalkıyorum bir yerde patlama olmuş, otuz genç öldürülmüş;  bir haber geliyor on şehit var. Bir haber geliyor gazete basılmış. Derin bir mutsuzluk. Karım, çocuklarım herkes mutsuz. Bir kere o gün yazamıyorum.
 </p>
 <p>
  <strong>
   -Peki, bu “bataklık”tan nasıl çıkacağız?
  </strong>
 </p>
 <p>
  Öncelikle birinci mesele 1 Kasım’da herkes gidip oyunu kullanacak. İdeal olan bence bir koalisyon hükümeti. Bu hükümetle bir geçişin sağlanması gerekiyor. Bu öfkenin dinmesi Türkiye’nin huzura, kardeşliğe gitmesi lazım. Güçlü bir koalisyon hükümeti çıkarsa tek adamlık darbe alır. Bu nedenle durumdan şikâyetçi olan herkes mutlaka ama mutlaka sandığa gitmeli. İkincisi uzun vadede katılımcı demokrasiyi hayata geçirmemiz gerekiyor. Mahallede bir park sorunu, cami sorunu varsa insanlar müdahale etmeli.
 </p>
</div>


Kaynak: [www.aksiyon.com.tr](http://www.aksiyon.com.tr:80/toplum/ittihatcilik-hortladi_552609), [web.archive.org (arşiv bağlantısı)](http://web.archive.org/web/20151221194359/http://www.aksiyon.com.tr:80/toplum/ittihatcilik-hortladi_552609)
