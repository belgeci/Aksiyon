# Seninle aramızda dağ gibi keder

*Murat Tokay 2016.02.29*

<div class="pNewsDetailMainContent ctx_content" itemprop="articleBody">
 <p>
  Kitaptaki şiirleri okuyup bitirdiğimde Behçet Necatigil’in şu sözünü hatırladım: “aşktan geriye kaç şiir kalır, ona bakalım!” Bir Kemal Varol dizesi paylaşarak kitabın kapağını aralayabiliriz: “acı geçiyor/ acı geçiyor/ acı elbette geçiyor/acı çekmiş olmak geçmiyor”. Bu iki alıntı Bejan Matur şiirlerindeki yolcuğumuzda bize rehberlik edecek.
 </p>
 <p>
  Bejan Matur geçen yıl altı senelik bir aradan sonra “Son Dağ”ı yayımlamıştı. Şubat ayının başında çıkan yeni şiir kitabı “Aşk/Olmayan”ise  bir anlamda sürpriz oldu. Bejan Matur hep “meselesi olan”, “kutsalla kesişen” şiirler yazdı. Hakikat arayışında bir şair olarak dupduru Türkçeyle kurdu şiirini. “Aşk/Olmayan” diğer kitaplarından farklı bir yerde duruyor. Meselesi kendisiyle ve kalbiyle... Bir bütün şiirden söz ediyoruz. Harflerin taşıdığı yasla söylenmiş şiirler, sayıklamalar bunlar... Aşk olmayanın güncesini de tutuyor diyebiliriz. Kitapta yer yer ikilikler, kısa şiirler de yer alıyor.
 </p>
 <p>
  Kitap dört bölüme ayrılmış. Bölüm başları aşk olmayanın aşamalarını imliyor: ‘heves’, ‘bekleyiş’, ‘kırgınlık’ ve ‘kabulleniş’. Hevesle başlıyor aşk: “her yer ışık içinde”dir. “Sadece sen ve ben/aramızda tanrı var sadece/yüreği büyüten”. Sonra bekleyişe geçilir. Araya özlem girer, uzaklar, dağlar, denizler… Beklenen gelmez: “şimdi kim kapatacak/açılan kalbi”. Ufuk çizgisinde usulca silinir aşk, hevesin kanatları kırılır. Şair “göğsünde kalan boşluk”la sayıklar. “Yara defterleri/dolup taştı/yahut boş kaldı/ne fark eder” ve kabulleniş devresi başlar. Suskun’dur “Başladığım yerdeyim yine/Tanrıya götürülen sözler/Taşındı aramızdan/ve sustum ben”. Aşk bitmiş ve rüyalar ayrılmıştır. Şair bir zannın kurbanıdır. O büyük hevesten geriye sadece acı kalmıştır.
 </p>
 <p>
  “Seversin, kavuşamazsın aşk olur...” Leyla ile Mecnun’dan Romeo Juliet’e aşkın en güzel tanımı “kavuşamamak...” Bejan Matur, “Aşk/Olmayan”da aslında aşkı söylüyor kalbinden uçurduğu kelimelerle. Ve serinlik başlıyor, inşirah!
 </p>
 <blockquote>
  <p>
   <strong>
    TAŞIN SÜRÜP GİDEN UĞULTUSU
   </strong>
  </p>
  <p>
   Seninle benim aramda olanlar
   <br/>
   Olmayandan fazla
   <br/>
   Bozkır ve orman
   <br/>
   Taşın sürüp giden uğultusu
   <br/>
   Aynı şafakta kelimelerin soluğu
   <br/>
   Gün doğumunda başlayan inanma
   <br/>
   Ve acı.
   <br/>
   Şimdi geriye dönecek gücüm yokken
   <br/>
   Anladım sonunda
   <br/>
   Seninle benim
   <br/>
   Aramda olanlar
   <br/>
   Olmayandan fazla
   <br/>
   <br/>
   Nereden başlasam
   <br/>
   Hangisine ağlasam?
  </p>
 </blockquote>
</div>


Kaynak: [www.aksiyon.com.tr](http://www.aksiyon.com.tr:80/kultur-sanat/seninle-aramizda-dag-gibi-keder_553997), [web.archive.org (arşiv bağlantısı)](http://web.archive.org/web/20160303002724/http://www.aksiyon.com.tr:80/kultur-sanat/seninle-aramizda-dag-gibi-keder_553997)
