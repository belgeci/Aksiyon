# Kitapların acelesi yok, şiirler yazılsın

*Murat Tokay 2014.09.22*

<div class="pNewsDetailMainContent ctx_content" itemprop="articleBody">
 <p>
  “Yaslı Mızıka” çocukluğa bir vedaydı, ikinci şiir kitabı “Uzakta Beyaz” olgunluğa ilk adımın kitabı... “Unuttum Dünya”da ise “usta işi” şiirlerini okuduk. Genç kuşağın usta şairlerinden Can Bahadır Yüce hâlâ yazıyor ama yeni kitap için hiç acelesi yok.
 </p>
 <p>
  Onu son yıllarda daha çok Kitap Zamanı editörü ve yazar olarak görüyoruz. 1981 doğumlu Can Bahadır Yüce, genç kuşağın “usta” şairlerinden... Onun için rahatlıkla “usta” kelimesini kullanabiliriz. Çünkü ilk kitabı “Yaslı Mızıka” (Can Yayınları, 2000) yayımlandığında henüz 19 yaşındaydı. Abdülkadir Budak’ın, ilk kitabının ardından, “karşısında kravatımı düzeltirim” dediği, Hilmi Yavuz’un “Dilin pusulasını elinde tutan bir şair, olağanüstü bir yetenek...” diye sunduğu Yüce’nin şiiri, aradan geçen zamanda anlam dünyasını zenginleştirdi. Yüce, bugüne kadar üç kitap yayımladı. “Yaslı Mızıka” çocukluğa bir vedaydı, ikinci şiir kitabı “Uzakta Beyaz” (Can Yayınları, 2002) olgunluğa ilk adımın kitabı... 2008’de yayımlanan “Unuttum Dünya”da ise dünyanın karşısında saflığını yitirmemiş bir şairin “usta işi” şiirlerini okuduk. Türk şiirinde ses ve ahengin, arınmış bir söyleyişin oluşturduğu gelenekten güçlü izler taşıyan lirik şiirlere imza attı Can Bahadır Yüce. Uzun zamandır yeni şiir kitabı yayımlamadı. Daha önce Can Yayınları ve Sel’den çıkan kitaplarının Everest Yayınları yeni baskılarını yaptı. Yüce, uzunca bir süredir Amerika’da yaşıyor, eğitim hayatını orada sürdürüyor. Sekiz yıldır Kitap Zamanı’nın editörlüğünü yürütüyor. Geçen aylarda Zaman gazetesinde haftalık yazılara başladı. Can Bahadır Yüce ile şiirini ve kitapları konuştuk.
 </p>
 <p>
  <strong>
   -Üç şiir kitabının da art arda yeni basımları yapıldı. Yeni bir yayınevi, yeni kapaklar… Kitapları eline aldığında neler hissettin?
  </strong>
 </p>
 <p>
  Kitapları elime aldığımda, yıllar içinde “kitap” fikrinden ne kadar uzaklaşmış olduğumu fark ettim. Doğrusu, şiir kitaplarımın yeniden basılması gibi bir niyetim de beklentim de yoktu. Ama kitapları yan yana görünce yeni basımların isabetli bir fikir olduğuna karar verdim. Sekiz yıllık kitap eki editörlüğü tecrübesi bana şunu öğretti: Her okur kuşağının beğenileri, eğilimleri, dünyaya bakışı farklı oluyor. Onların Türk edebiyatındaki süreklilikten haberdar olması için yeni basımlar önemli, özellikle şiir kitaplarının belli aralıklarla yeniden dolaşıma girmesi gerekiyor. Yayınevinin düşüncesi, önce üç kitabı bir arada yayımlamaktı. Üç kitabın toplu hâlde, farklı bir isimle basılmasını istemedim. Hem bu yaşta “toplu şiirler”le ortaya çıkmak tuhaf olurdu, hem de şiir kitaplarının kendi bağımsız varlıklarını korumasından yanayım.
 </p>
 <p>
  <strong>
   -İlk kitabın Yaslı Mızıka’nın üzerinden 14 yıl geçmiş. Son kitap Unuttum Dünya, 2008’de çıktı. Arada Uzakta Beyaz var. Şiir kitabı için bu ara uzun sayılmaz mı?
  </strong>
 </p>
 <p>
  <img alt="" height="1071" src="http://web.archive.org/web/20160221020916im_/http://medya.aksiyon.com.tr/aksiyon/2014/09/22/kitaplarin-acelesi2.jpg"/>
  Bana bu soruyu 2008’de sorsaydınız, altı yılın uzun bir ara olduğu görüşüne katılırdım. Ama şimdi pek emin değilim. Hilmi Yavuz’un ilk şiir kitabını yayımladığı yaştayım ve acelem yok. Galiba çok genç yaşta kitap yayımlamanın en büyük faydası, “kitap yayımlama” takıntısını aşmak oldu. Kitapların acelesi yok, şiirler yazılsın. Yahya Kemal’in hayattayken şiir kitabı yayımlamadığını unutmayalım.
 </p>
 <p>
  <strong>
   -Son yıllarda Can Bahadır Yüce’yi daha çok editör-yazar olarak görüyoruz. En azından genç okur için böyle olduğunu düşünüyorum. Dergilerde de çok az şiir yayımlıyorsun. Bu bir tercih mi?
  </strong>
 </p>
 <p>
  Dergilerde fazla görünmemek, tercihten çok şartlarla ilgili. Eskiden bir süre dergilerde görünmeyen şair için, “dükkânı kapattı” denirmiş. Artık böyle bir algı yok. Şiir yine elbette dergilerde yaşıyor ama dergilerin eskisi kadar canlı olmadığı da söyleniyor. Türkiye’deyken ayın ilk günü en büyük zevkim kitapçıları dolaşıp dergilerin yeni sayılarını karıştırmak olurdu. Türkiye’deki dergileri artık kopuk kopuk takip edebiliyorum. Soluduğunuz ortam değişince, dergilerle aranıza da bir mesafe giriyor ister istemez.
 </p>
 <p>
  <strong>
   -Yeni baskıları yapılırken şiirleri gözden geçirdin mi? Şu dizeyi farklı söyleseydim dediğin oldu mu? Sanırım şiirlere herhangi bir müdahalen yok.
  </strong>
 </p>
 <p>
  Şiirleri gözden geçirdim, ama imla ve noktalama dışında pek müdahale etmedim. “Bu dizeyi niye bu kadar uzatmışım!” dediğim yerler oldu mesela, onlar öyle, gençlik acemilikleriyle kalsın istedim. Hele kelime değiştirme gibi bir müdahale yapmadım. Biliyorsunuz, Oktay Rifat “Saadet bir çiçektir / Bastığın yerde biter” dizelerindeki “saadet” kelimesini, Öz Türkçe kaygısıyla “mutluluk” yapmıştı yıllar sonra. Şiirin hem sesi, hem özgünlüğü bozulmuştu. Ben şiirler nasılsa öyle kalsın istedim.
 </p>
 <p>
  <strong>
   -Yaslı Mızıka yayımlandığında 19 yaşındaydın. Ve kitap medya diliyle söyleyecek olursak büyük yankı uyandırmıştı. Fazıl Hüsnü’den Hilmi Yavuz’a birçok şairden büyük övgüler aldın. Bu bir şairi korkutur mu? Daha sonra yazacakları için... Nasıl bir deneyim yaşadın?
  </strong>
 </p>
 <p>
  Kitabın ilgi görmesi şiirlerin niteliğinden çok yaşımla ve Hilmi Yavuz, Ülkü Tamer gibi ustaların övgüleriyle ilgiliydi. Şimdi düşünüyorum da Türkiye daha farklı bir yerdi galiba. Merkez medya gazetelerinin sayfalarında (kitap eklerinde değil) şiir kitaplarının reklamları yer alırdı, Doğan Hızlan “prime time”da bir saat boyunca kitap programı yapardı. Edebiyat dergilerinin satış rakamları bugünkünün en az iki katıydı. Övgüler beni korkutmaktan çok, bana belli ölçüde özgüven vermişti sanırım. Fazlası iyi değildir ama özgüven genç şairin en çok ihtiyaç duyduğu şeydir. Bayramlarda gidip Dağlarca’nın elini öperdim, Hilmi Yavuz’la oturup şiir üzerine konuşurduk. Onların uyarı ve eleştirilerini de dinledim. Yani korkutmak şöyle dursun, önümü daha iyi görmemi sağladılar.
 </p>
 <p>
  <strong>
   -“Yaslı Mızıka bir ilk kitap değil de son kitap edasında.” Bu ifade Kemal Varol’a ait. Ama yaygın kanı böyle. Yaslı Mızıka’nın okurların nezdinde özel bir yeri var. Can Bahadır Yüce’de nasıl bir karşılığı var?
  </strong>
 </p>
 <p>
  “Senin ruhun yaşlı” cümlesini üniversiteye ilk başladığım hafta bir hocamdan duymuştum, aynı cümleyi (You are an old soul!) yıllar sonra ABD’de doktora yaparken tez danışmanımdan da işittim. Yaslı Mızıka yayımlandığında çıkan, “Genç diyorsunuz ama bu çocuk ihtiyarlar gibi şiir yazıyor.” türünden alaycı yazılar da hatırlıyorum. Kemal’in söylediği gibi son kitap edası olup olmadığını hiç düşünmemiştim ama Yaslı Mızıka’da “yaslı” bir hava olduğu doğru. Asaf Halet Çelebi’nin “ebedî vakansta çocuk olamıyacaksın artık / allâsmarladık” dediği Galatasaray’daki yatılı okul yıllarına vedası gibi Yaslı Mızıka da benim hayatımın en güzel yıllarını geçirdiğim okuluma vedamdı. Kitabın adındaki “mızıka” armonikaya değil, her cuma akşamı dinlediğimde beni hüzünlendiren, bir haftanın daha bittiğini, eve dönme vaktinin geldiğini haber veren okul bandosuna gönderme. Yaslı Mızıka “hatıra kalbe ışıklarla dökülen” günlerimin kitabı, benim için de yeri ayrıdır.
 </p>
 <p>
  <strong>
   -Şiirlerin gelenekle irtibatlandırılıyor çoğunlukla. İlk anda yapılan bu tanım, sonraları yaygın bir kanıya dönüştü ister istemez. Gelenek bir imkân olduğu kadar bir engel olarak da karşısına çıkabiliyor şairin. Senin şiirin bahis mevzu edilirken “gelenek” vurgusu yapılmasını nasıl karşılıyorsun?
  </strong>
 </p>
 <p>
  Türkiye’de “gelenek” sözcüğünün pek bilinçli kullanıldığını düşünmüyorum. Kafiyeli ya da dörtlük biçiminde yazılmış bir şiir görünce gelenekten dem vurmaya başlayan eleştirmenler var. Oysa gelenek göründüğünden çok daha karmaşık bir ilişkiler ağını imliyor. Harold Bloom’un deyişiyle, “yaşayan labirent” diyebiliriz. Bugün Türkçe şiir yazan bir şair, Yunus Emre’yle aynı dili kullandığını ve aynı hizada durabileceğini akılda tutmalı. Şiirin gündelik dili aşan konumu, farklı yüzyıllarda yaşamış şairler arasındaki sınırları ortadan kaldırır. Şeyh Galib’in “Gûş etmiş idi o sergüzeşti / Âteş yemi üzre mum keşti” dizelerindeki “mumdan kayık” metaforunu Necatigil “Ateş denizlerinde mumdan kayıklarla / Sağlam mı tekneler aşkları geçmeye / Güç” şeklinde yeniden üretmişti. Ardından başka şairler bu imgeyi kendi söyleyişleriyle yaşattılar. Dil denilen “yaşayan labirent”in içinde dolaştığıma göre gelenek elbette beni de ilgilendiriyor.
 </p>
 <p>
  <strong>
   -Gelenekten söz açılmışken Can Bahadır Yüce şiirinin Yahya Kemal, Behçet Necatigil, Hilmi Yavuz şiiriyle akraba olduğu söylenir. Bunun, şiirini olumsuz anlamda etkilediği tezini savunanlar da var. Sanırım son kitabın “Unuttum Dünya” yayımlandığında Orhan Kahyaoğlu buna benzer görüşler ileri sürmüştü. “Önemli birtakım şairlerin aurasından çıkamıyor.” diye yazmıştı.
  </strong>
 </p>
 <p>
  Kimsenin “aura”sına kapılmak veya etkisinden kurtulmak gibi bir derdim olmadı. Şiir ustalardan öğrenilir. Bilinen hikâyedir: Usta şair, çırağına der ki: Git, aruz vezinli şiirler yazıp bir defter doldur, sonra yazdıklarının hepsini unut, şiire baştan başla! Dilin tarihini, şiirin tekniğinin tarihini, ustaların geçtiği yolları bilmek şart, ama zamanı gelince kendi yolunu çizmeyi de bilmeli. Yarına kalanlar, kendi çizgisini bulabilenler olacak.
 </p>
 <p>
  <strong>
   -Yıllardır yurtdışındasın. Mekân farklılığı şiiri etkiliyor mu? Şiirinin dünyayla kurduğu ilişkide ne tür farklılıklara sebep oldu bu durum?
  </strong>
 </p>
 <p>
  İstanbul’un o karmaşasından, trafiğinden, kalabalığından sonra küçük üniversite şehirlerinde yaşamaya başlayınca şunu fark ettim: Buradayken düpedüz pastoral denilebilecek şiirler de yazıyorum. İbn Haldun’u anmanın yeri: Coğrafya kaderdir. Özellikle şairler için... Orta Batı’nın sonsuz göklerini seyrederek yaşamak, İstanbul’dakinden farklı bir duyuşu da beraberinde getiriyor.
 </p>
 <p>
  <strong>
   -Bugün Türkçede yazılan şiiri takip edebiliyor musun? Dergileri, şiir kitaplarını…
  </strong>
 </p>
 <p>
  Türkiye’de yaşamasam da yayın dünyasının tam ortasındayım. Kitap Zamanı’nın editörlüğünü yürütmeye çalışıyorum: Her sabah ilk işim yeni kitaplara, basın bültenlerine bakmak, yayın dünyasından haberleri takip etmek. Bu zorunluluk sayesinde Türkçeyle bağım kopmuyor. Türkçeden kopmadan Türkiye’den uzakta olmak: Şimdilik hiç şikâyetçi değilim. Dergileri gecikmeli de olsa izlemeye çalışıyorum.
 </p>
 <p>
  <strong>
   -Türk edebiyatının en güçlü damarının şiir olduğu söylenir, hakikattir de. Amerika’da okunup bilinen Türk şairinden söz edebiliyor muyuz peki?
  </strong>
 </p>
 <p>
  New York veya San Francisco’daki şiir çevrelerini bilemem ama üniversiteye, akademiye bakarak şunu söyleyebilirim: Nâzım Hikmet’ten başka bilinen modern şairimiz yok. Walter Andrews’un nefis çevirisiyle Hilmi Yavuz’dan seçme şiirler İngilizcede yayımlanmıştı yıllar önce. Konu açılınca bazen Amerikalı dostlarıma o kitabı öneriyorum. Merak ediyorlar ama tanımıyorlar. Bunda tabii çeviri şiirin genellikle üniversite yayınevleri veya küçük, bağımsız yayıncılar tarafından dolaşıma sokuluyor olmasının da payı var. Amerika’da son 10 yılda şiir okurlarının yüzde 45 azaldığını unutmayalım. Şiir burada da gittikçe bir azınlığın uğraşı hâline geliyor. Yine de durumun Türkiye’dekinden daha iyi olduğunu söyleyebilirim: En azından New Yorker gibi bir dergi her hafta şiir yayımlıyor, New York Review of Books mutlaka şiire yer açıyor sayfalarında.
 </p>
 <p>
  <strong>
   -Başından beri Kitap Zamanı’nın editörlüğünü yapıyorsun. Zaman kültür-sanat sayfasında haftalık yazılara başladın. Gazetecilik, editörlük, yazarlık... Bu uğraşların seni şiirden alıkoyduğunu düşünüyor musun? Ya da besleyen bir tarafı var mı?
  </strong>
 </p>
 <p>
  Şiirden alıkoyan bir yanı var ama yoğun çalışma gerektiren herhangi bir meslek de beni şiirden alıkoyardı. Tek fark şu olabilir: Sürekli dille, Türkçeyle meşguliyet bir “ülfet” duygusu uyandırıyor kimi zaman. Dağlarca, şiir dilini kaybetmemek için mektup bile yazmadığını söylermiş. Ben düzyazının bir şair için gerekliliğine, zihin açıcı olduğuna inanırım. Necatigil’den Oktay Rifat’a, Sezai Karakoç’tan İlhan Berk’e şiirimizin birçok büyük ismi aynı zamanda birer düzyazı ustasıdır. Editörlüğe gelince, şunu söyleyebilirim: Ben ana dilimi editörlük yaparken öğrendim. O yüzden yaptığım işten hiç şikâyetim yok. Cemal Süreya’nın dediği gibi, “Türkçe bilenin işi rast gider.”
 </p>
 <p>
  <strong>
   -Son olarak “Yaslı Mızıka” çocukluğa bir vedaydı, ikinci şiir kitabı “Uzakta Beyaz” olgunluğa ilk adımın kitabı... “Unuttum Dünya”da ise “usta işi” şiirlerini okuduk. Aradan altı yıl geçti. Yeni basımların yanına bu yıl yeni kitap ilave olacak mı? Ya da ne zaman?
  </strong>
 </p>
 <p>
  Elimde şiirler var ama bunlar ne zaman bir kitap bütünlüğüne kavuşur, bekleyip göreceğiz.
 </p>
 <p>
  <img alt="" height="950" src="http://web.archive.org/web/20160221020916im_/http://medya.aksiyon.com.tr/aksiyon/2014/09/22/kitaplarin-acelesi3.jpg"/>
 </p>
 <p>
 </p>
</div>


Kaynak: [www.aksiyon.com.tr](http://www.aksiyon.com.tr:80/kultur-sanat/kitaplarin-acelesi-yok-siirler-yazilsin_539469), [web.archive.org (arşiv bağlantısı)](http://web.archive.org/web/20160221020916/http://www.aksiyon.com.tr:80/kultur-sanat/kitaplarin-acelesi-yok-siirler-yazilsin_539469)
