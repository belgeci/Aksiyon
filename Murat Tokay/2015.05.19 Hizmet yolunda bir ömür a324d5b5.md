# Hizmet yolunda bir ömür

*Murat Tokay 2015.05.19*

<div class="pNewsDetailMainContent ctx_content" itemprop="articleBody">
 <p>
  Metin Topkaraoğlu imzalı Gurbete Cemre Düştü, ‘hizmet yolunda şehit düşen’ esnaf ağabeylerin tarihçe-i hayatlarını anlatıyor.
 </p>
 <p>
  Mesnevi’nin 6. cildinin ilk sayfalarında Hz. Nuh’un tam 900 yıl kavmini hakka daveti ve kavminin inkârı anlatılır. Mevlânâ, bahsi şöyle tamamlar: “Fakat söylemeden vazgeçti mi? Hiç sükût mağarasına çekilmeye kalkıştı mı? Köpeklerin havlaması ile kervan, hiç yolundan kalır mı?” Hizmet Hareketi’ne ve gönüllülerine karşı yürütülen “cadı avı” iftira ve yalanlarla, algı operasyonlarıyla sürüyor. Birileri iki yıldır “cemaat bitti”, “cemaat kaybetti” çığlıkları atadursun kervan yürüyüşünü sürdürüyor. Sürdürecek de… Çünkü özünde bir iyilik hareketi olan “hizmet”in harcında Allah rızası, peygamber sevgisi, diğergâmlık, çile var.
 </p>
 <p>
  Metin Topkaraoğlu’nun  ‘hizmet yolunda şehit düşen esnaflar’ı anlattığı kitabı Gurbete Cemre Düştü, temelin nasıl sağlam atıldığını bize bir kez daha hatırlatıyor. Asya’nın bozkırlarına, Afrika’nın çöllerine, okyanus ötelerine bir mefkûrenin peşinden giden çağın muhacirlerini yakından tanıyor, hizmetlerine, fedakârlıklarına şahitlik ediyoruz. Kitap, “değirmenin suyunu” merak edenleri de ilk elden bilgilendiriyor.
 </p>
 <p>
  İlk bölümde (103 sayfa) bugün dünyanın 160’tan fazla ülkesinde açılan Türk okullarının temeli nasıl atıldı, onu okuyoruz. Takvimler 10 Ocak 1990’ı göstermektedir. Gazeteci ve işadamlarından oluşan bir heyet Fethullah Gülen Hocaefendi’nin duasını alarak Batum’a doğru yola koyulur. Yaklaşık bir hafta Batum’da, Tiflis’te kalarak halkla kucaklaşır, camilerde ezan okur, hiç sönmeyecek bir meşaleyi ateşlerler. 13 Kasım 1991 tarihinde ise ilk öğretmen ve belletmen grubu İzmir’den Bakü’ye hareket eder. Azerbaycan’daki ilk “ışık evleri” açılır, Türk kolejlerinin planları yapılır. Türkiye’den giden öğretmen ve öğrenciler sahipsiz değildir. Bu muhacirlere esnaf ve işadamı ağabeyler de katılır. Onlara kol kanat gerip her türlü ihtiyaçlarına koşarlar.
 </p>
 <p>
  Kitapta “önden giden” ve bu topraklarda (Uganda’da, Tanzanya’da, Kırgızistan’da, Türkmenistan’da) şehit düşen ağabeylerin hayatlarını okuyoruz.  Gurbette vuslata kavuşanlar şöyle: Mehmet Alım, Vedat Konuk, Cengiz Taştan, Muhammet Can, Veysel Çevikkan, Ömer Halaz, Erkan Çağıl, Hasan Ertürk, Ömer Erol, Arslan Aygün.
 </p>
 <p>
  Velhasıl, Gurbete Cemre Düştü, fâni dünyada baki izler bırakıp ötelere uçanların izini süren bir vefa kitabı.
 </p>
</div>


Kaynak: [www.aksiyon.com.tr](http://www.aksiyon.com.tr/kultur-sanat/hizmet-yolunda-bir-omur_550963), [web.archive.org (arşiv bağlantısı)](http://web.archive.org/web/20151213085643/http://www.aksiyon.com.tr/kultur-sanat/hizmet-yolunda-bir-omur_550963)
