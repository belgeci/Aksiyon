# ABD ile ilişkilerde perakende çıkar dönemi

*Murat Tokay 2012.12.24*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Doç. Dr. Füsun Türkmen, Türkiye-ABD ilişkilerinde toptan çıkar döneminin kapandığını, perakende çıkarlar döneminin başladığını söylüyor. Türkmen’e göre Türkiye, geçmiş dönemlere nazaran daha bağımsız ve yapıcı bir politika izliyor.
  </font>
 </div>
 <div id="newsText">
  <font class="detail-text">
   <p>
    2003’te tezkerenin reddedilmesi ile Türkiye-Amerika ilişkilerinde bir kırılma yaşanmıştı. Bugün ise iki tarafın yetkilileri ilişkilerin hiç olmadığı kadar iyi gittiğini vurguluyor, bunu ‘model ortaklık’ olarak isimlendiriyor. Diğer yandan Amerikan karşıtlığının en yüksek olduğu ülkelerden biri Türkiye. ‘Eksen kayması’ ve terör tartışmalarını da hatırlarsak Türkiye-ABD ilişkileri hep gündemimizde. Galatasaray Üniversitesi Öğretim Üyesi Doç. Dr. Füsun Türkmen, “Türkiye-ABD İlişkileri” kitabında, ilişkilerin kurulduğu 19. yüzyıl başından bugüne kadar geçen süreci tüm ayrıntılarıyla, tarihsel bir perspektiften ele alıyor. Kısa zaman içinde bir kutuptan diğerine savrulan Türkiye-ABD ilişkileri gerçekte nerede duruyor, ne gibi potansiyeller içeriyor, hangi riskleri taşıyor gibi soruların cevabını arayan Füsun Türkmen, uzun yıllar ABD dış politikasını araştırmış, BM’de Filistin Mültecilerine Yardım Teşkilatı’nda çalışmış bir isim. Emekli Büyükelçi İlter Türkmen’in eşi Füsun Türkmen’le Türkiye-ABD ilişkilerinin dünü ve bugününü konuştuk.
   </p>
   <p>
    <strong>
     -İki ülke ilişkileri nasıl bir süreçten geçiyor, altın bir çağ mı yaşanıyor?
    </strong>
   </p>
   <p>
    Hem evet hem hayır… İlişkilerde altın çağ birinci dönemdi. Kore Savaşı, Türkiye’nin NATO’ya girişi, Türk topraklarında ortak savunma tesislerinin kurulması, Amerikan askerî ve ekonomik yardımının öne çıktığı bu dönem, altın çağ kabul edilir. Soğuk Savaş’ın parametreleri içinde gelişmişti ve kayıtsız şartsız bir ittifaktı. Şimdi daha dengeli bir ilişki oldu. Toptan çıkar dönemi kapandı, perakende çıkarlar dönemi başladı. Türkiye’nin yeni dış politikası giderek gelişti. Kayıtsız şartsız ittifak olmaktan çok, örtüşen çıkarlar, ayrışan çıkarlar var.
   </p>
   <p>
    <strong>
     -2003’te büyük bir kriz yaşandı. Süleymaniye’de askerlerimizin başına çuval geçirildi. Bu, süreci nasıl etkiledi?
    </strong>
   </p>
   <p>
    Geçmişte eşi görülmemiş bir krizdi, önemli bir kırılmaydı. Tarihte ilk kez iki ülkenin silahlı kuvvetleri âdeta hasım hâle geldi. Baktığınız vakit geçmişte çok iniş çıkışlardan geçmiştir Türk-Amerikan ilişkileri. Fakat hiçbir zaman Pentagon ve TSK düzeyinde büyük bir gerginlik olmamıştır. Tezkere ve çuval krizini düşündüğümüzde bugün iyi bir dönemdeyiz diyebiliriz.
   </p>
   <p>
    <strong>
     -Diğer dönemlerden farkı nedir?
    </strong>
   </p>
   <p>
    2003 kırılmasında AKP iktidara yeni gelmişti. Dış politikaya aşinalığı yoktu. Hükümet kurulur kurulmaz koskoca bir krizle karşılaştı, o krizi yönetmede pek de başarılı olamadı. Fakat bugün gelinen noktada hem bağımsız hem yapıcı bir politikası var. Ne Demokrat Parti döneminin körü körüne bağlılığı ne de CHP ve koalisyon dönemlerinin sistematik muhalefeti var. İlişkiler en sağlıklı dönemini yaşıyor diyebiliriz.
   </p>
   <p>
    <strong>
     -Geçmiş hükümetlere baktığınızda Türk dış politikasında ne değişti?
    </strong>
   </p>
   <p>
    Bu değişimin kökü fiilî olarak Turgut Özal dönemine dayanıyor. Rahmetli Özal, Soğuk Savaş’ın bitimindeki yeni konjonktürü derhâl kavradı. O zamana kadar iki kutuplu dünyanın bir şekilde kıskacı içinde bulunan Türkiye’yi proaktif bir aktör hâline getirdi. Körfez Savaşı’nda Amerika’nın yanında yer almakla yetinmedi, Avrupa Birliği sürecini canlandırdı, Türkiye’nin uluslararası insan hakları anlaşmalarına imza atmasını sağladı. Bölgeyle yeni bir diyalog kurdu, Orta Asya’ya elini uzattı. Batı’yı ve Doğu’yu kapsayan geniş bir dünya vizyonuyla hareket etti. İlk değişim bu. İkinci değişim tamamen Ahmet Davutoğlu faktörüyle ilgili. Önce dış politika danışmanı daha sonra dışişleri bakanı olarak “Stratejik Derinlik” gibi bir konsept temeline oturttu Türk dış politikasını. Bugüne kadar hep pratisyenler tarafından yürütülmüş bir politikaydı bu. Davutoğlu buna kavramsal bir derinlik kattı, bir çerçeveye oturttu. Üçüncü değişimi de şimdi yaşıyoruz.
   </p>
   <p>
    <strong>
     -Nedir bu üçüncü değişim?
    </strong>
   </p>
   <p>
    Bunu Suriye politikasında görüyoruz. Bütün eleştirilere rağmen Türkiye ilk kez değerler politikasını dış politika parametresi olarak uygulamaya başladı. Bugüne kadar hep statükonun yanında yer almıştı. Yani devletlerin, hükümetlerin, rejimlerin... Hiçbir zaman halkların yanında yer almamıştı. Reel politik zihniyetle davranmıştı. Şimdi literatürdeki deyimiyle “moral politik”, yani “değerler politikası” bizim için önemli. Arap uyanışı ile özellikle Suriye’ye yaklaşımda bunu görüyoruz.
   </p>
   <p>
    <strong>
     -Türkiye’nin Ortadoğu’ya ilgisini ‘eksen kayması’ olarak değerlendirenler oldu.
    </strong>
   </p>
   <p>
    Eksen kayması olsaydı Türkiye, ABD ile bu kadar yapıcı ilişki sürdürür müydü? Avrupa Birliği’yle ilişkilerini oradan gelen bütün negatif sinyallere rağmen sürdürmeye devam eder miydi? Bölgedeki dinamikler hareket hâlinde. İster istemez bölgeye de yöneliyorsunuz. Düşünsel tercihler, birtakım öncelikler söz konusu olabilir, bunu yadsıyamayız. Ekseni kaymıştır demek başka bir uca savrulduğunuz anlamına gelir. Türkiye’nin ekseninin kaymış olduğu sonucuna varmakta doğrusu zorlanıyorum. Bu dönemde Uzakdoğu ülkelerine açıldı Türkiye. Son dört yılda Afrika’da 20’den fazla büyükelçilik açtı. Adını sanını duymadığımız Latin Amerika ülkeleriyle ilişkiler kuruluyor. Rusya’yla önemli bir diyalog sürmekte.
   </p>
   <p>
    <strong>
     -İsrail’le ipler kopmuş vaziyette. Eksen tartışmalarında bunu öne sürenler oldu. İsrail’le yaşanan gerginlik ne anlama geliyor?
    </strong>
   </p>
   <p>
    İsrail 1948’de kurulduğu zaman ilk tanıyan Müslüman devlet Türkiye. Yahudi göçlerine kucak açmış bir ülke. Mavi Marmara olayıyla iki ülke arasında kan döküldü. 1980’lerde Türk-İsrail ilişkilerinde bayağı bir uzaklaşma yaşanmıştır. Bu yakınlaşma 90’ların ortasında oldu. Askerî stratejik işbirliği öne çıktı. Orada da daha çok genelkurmaylar düzeyinde bir yakınlaşma oldu. Ama iniş çıkışlar yaşandı. Türkiye her zaman Filistin meselesiyle ilgili düşüncelerini dile getirdi. Amerikalı iki gazeteci John J. Mearsheimer/ Stephen M. Walt, İsrail Lobisi ve ABD Dış Politikası adıyla çok önemli bir kitap yazdı. Bu kitap dilimize de çevrildi. Orada bir ayrışma yapıyor yazarlar. İsrail’in politikalarını eleştirmekle Yahudi düşmanlığı aynı şey değil. Fakat İsrail hükümeti ve lobinin eğilimi bunu ötekiyle özdeşleştirmek oluyor. İsrail’i eleştirdiğiniz zaman antisemitizm yaftasını yapıştırıyorlar. Oysa bu aynı değil. Türkiye’nin hiçbir zaman antisemitist geleneği olmamıştır. Bizim bakışımız tamamen siyasidir.
   </p>
   <p>
    <strong>
     -Gerilen ilişkileri bir onarma süreci yaşanıyor mu?
    </strong>
   </p>
   <p>
    Keşke olsa. Çünkü bölgenin önemli aktörlerinden biriyle düşmanlık içinde olmak kimseye fayda getirmez. Ne onlara ne bize... Gerek olgu gerek algı bakımından bunun onarılması şart. Böyle çabalar var. Fakat bizim isteklerimiz çok belli. Onlar da pozisyonlarda değişiklik yapmıyorlar. Bunun ortası nasıl bulunacak, soru işareti.
   </p>
   <p>
    <strong>
     -İsrail’le iyi ilişkiler içinde olmak çok mu önemli?
    </strong>
   </p>
   <p>
    Amerika ile ilişkilerimiz açısından önemli. Orada bizim önemli müttefiklerimizden biri İsrail lobisiydi. Ermeni ve Yunan lobisi karşısında bizim lobimiz çok sınırlı ve küçük. Yarın öbür gün kongreye bir Ermeni tasarısı geldiğinde İsrail lobisinin tutumu ne olacak? Amerika bölgedeki iki müttefikinin arasında kalmak istemiyor. İkisi de aynı derecede önemli onun için. İsrail lobisinin elinde bir koz var; Amerika’da önemli bir seçmen kitlesi oluşturuyorlar.
   </p>
   <p>
    <strong>
     -İlk kez bir ABD başkanı, İsrail lobisine rağmen seçildi...
    </strong>
   </p>
   <p>
    Evet, doğru; fakat şunu da göz önünde tutmamız lazım. Obama, birinci seçimden önce İsrail’in Filistin meselesine çok daha hakkaniyetle yaklaşacağını, İsrail’in gemlenebilmesi için elinden geleni yapacağını söylemişti. Bunu birinci dönemde yapamadı. İsrail’i ve lobiyi tam anlamıyla karşısına almaktan kaçındı. Obama dış politikasına baktığımız zaman en büyük başarısızlıklarından biridir bu. Asıl bu soruna nasıl yaklaştığını şimdi anlayacağız. Nasılsa üçüncü bir seçim yok. Bugün Amerika, Arap dünyası karşısında bu kadar zorlu bir duruma düşmesinin sebebini kendi İsrail politikasında aramalıdır. Amerikan dış politikası bir bakıma -belki aşırı bir deyim kullanacağım- kendini İsrail’e ve İsrail lobisine rehin olarak teslim etmiş durumdadır. Bu böyle devam ettikçe ABD’nin başı Ortadoğu’da problemlerden kurtulamaz.
   </p>
   <p>
    <strong>
     -Amerika’da etnik lobiler neden bu kadar güçlü?
    </strong>
   </p>
   <p>
    Bir süredir Amerika’da etnik lobilerin etkisi tartışmaya açılmış durumda. Bunu ilk defa Huntington gündeme taşıdı. Sadece İsrail’i kastederek değil ama onu ima ederek ABD dış politikasında etnik lobilerin bu kadar çok rol oynamasının müttefiklerle ilişkiyi kötü yönde etkilediğini öne sürdü. “Lobilerin dış politikada ağırlığı olmamalı. Amerikan dış politikasını dengesiz hâle getiriyor.” dedi. Yani bu, tartışmaya açılmış vaziyette.
   </p>
   <p>
    <strong>
     -Türkiye’de Amerikancılık bir suçlama. Tüm sağ çevreler ‘ABD işbirlikçisi’, ‘ABD maşası’ olmakla eleştirilmiş...
    </strong>
   </p>
   <p>
    Amerikan karşıtlığı bir ana bilim dalı oldu. Bunu Amerikalılar kendisi yapıyor. Bizde 1960’tan itibaren yükselen Amerikan karşıtlığını görüyoruz.
   </p>
   <p>
    <strong>
     -Amerikan karşıtlığının en yüksek olduğu ülkelerden biri Türkiye. Bunun sebebi nedir?
    </strong>
   </p>
   <p>
    İki kırılma noktası var. Birincisi, Johnson mektubu (ABD Başkanı Lyndon Johnson tarafından Başbakan İsmet İnönü’ye 5 Haziran 1964’te gönderilen, Türkiye’nin Kıbrıs’a müdahalesini önlemek amacıyla ve kaba bir üslupla yazılmış mektup)… Bu hiç unutulmadı. Yıllar sonra Süleymaniye olayı (Türk askerlerinin başına çuval geçirildi) yaşandı. Bizde antiamerikanizmin en derin, en sürekli damarı, sol ideolojinin kuvveti. Bugün antiamerikanizm bütün topluma yayılmış vaziyette. Bunun başka nedeni de yükselen ulusalcılık. Bizde komplo teorileri de besliyor bunu. Avrupa’ya nispeten geniş kesime yayılıyor.
   </p>
   <p>
    <strong>
     -Komplo teorilerinin bizde neden müşterisi çok?
    </strong>
   </p>
   <p>
    Ortadoğu’da komplo teorisinin müşterisi çoktur. Tabii ki Amerika’nın büyük hataları var. Siz o siyasetleri mantıki olarak çürütmek yerine komploya müracaat ediyorsunuz.
   </p>
   <p>
    <strong>
     -2007’de yapılan bir ankete göre Türkiye’de Amerikan karşıtlığı yüzde 77 civarında. Bir yandan da Obama’ya sempati var. Bunu nasıl okumalı?
    </strong>
   </p>
   <p>
    Bush döneminde antiamerikanizm her yerde çok yükseldi. Bu normal. Irak’ın işgali, olmaması gereken bir şeydi. Amerikan siyaseti bir uçtan bir uca giden sarkaç hareketidir. Obama’nın seçimi de zaten sarkacın öbür tarafa gitmesiydi. Geçmişteki iç ve dış hatalarını gidermek isteyen bir toplumun seçimiydi. Irkçılığın kol gezmiş olduğu bir toplum siyahi bir başkanı Beyaz Saray’a getirdi. Bu bir günah çıkarma. Savaşçı bir başkanın yerini barış mesajı veren bir başkan aldı. Sarkaç tamamen hataları tamir yönünde oynadı. Bunu da bütün dünya anladı, takdir etti.
   </p>
   <p>
    <strong>
     -Obama’nın yeniden seçilmesi Türkiye için ne ifade ediyor?
    </strong>
   </p>
   <p>
    Obama birinci seçim kampanyası sırasında bir dış politika programı yayımladı. Bu programda Türkiye’nin öneminin altı çiziliyordu. İlk deniz aşırı ziyaretini ülkemize yaptı. Kahire konuşmasından önce İslam dünyasına Türkiye Büyük Millet Meclisi çatısı altında seslendi. Obama’nın Türkiye yaklaşımında danışmanlarının rolü büyük. Başkan Clinton’un dolaylı etkisi var.
   </p>
   <p>
    <strong>
     -Obama, Türkiye ile model ortaklıktan söz etmişti. Model ortaklıktan ne anlıyorsunuz?
    </strong>
   </p>
   <p>
    Bunun üç ayağı var. Birincisi stratejik. Stratejik temelde giden bir ikili ilişki kırılgan olmaya mahkûmdur. Konjonktürel çıkarlar öyle bir şekil alır ki çatırdamaya başlar ilişkiniz. İkinci ayağı ekonomik. Bu ayak çok zayıf, geliştirilmesi lazım. İşbirliği için birtakım mekanizmalar kuruldu. Ama tam sağlıklı işlemiyor. Bir de değerler politikası var. Amerikan ve Türk toplumları birbirlerini tanımıyor. Şu an model ortaklık toplumlar açısından bir sağırlar diyaloğu olmaya devam ediyor. Devletler arası ilişkiler gayet iyi. Toplumlar arası ilişkiler, üçüncü ayağı eksik olduğu için aşağı yukarı sıfır noktasında.
   </p>
   <p>
    <strong>
     -Türkiye lobisi bu süreçte ABD’de ne kadar güçlendi?
    </strong>
   </p>
   <p>
    Lobi faaliyetlerimiz biraz daha profesyonelleşti. Yunan ve Ermeni lobilerine göre nüfusumuz sınırlı ve dağınık. Yoğun bir seçmen kitlesi oluşturmuyor. Birtakım kuruluşlar orada çalışmalar yapıyor. Cemaat çok aktif, enformel bir lobi. Tabandan hareket ediyor. En önemli nüfuz etme şeklidir bu. Halkla birebir konuşarak diyalog çok önemli. Bu giderek önem kazanmamızı sağlıyor. Karşımızda hatırı sayılır lobiler var.
   </p>
   <p>
    <strong>
     -Büyük Ortadoğu Projesi hayata geçti mi?
    </strong>
   </p>
   <p>
    Büyük Ortadoğu Projesi bir komplo değil. Şu anda BOP diye bir şeyin olup olmadığı tartışılır. BOP Ortadoğu’nun demokratik yönetimler tarafından yönetilmesi gerektiğini savunan bir görüş ortaya koyuyordu. Ortadoğu’ya el koymak, işgal etmek değildi amaçlanan. Adı proje olduğu için büyük bir şüphecilikle karşılandı. Bush yönetiminden kaynaklanan birçok politika büyük tepki gördüğü için bu da gördü. Fakat bugün Amerika’nın Arap uyanışını desteklediğini biliyoruz.
   </p>
   <p>
    <strong>
     -Amerika’nın Kürt politikası nedir? PKK ve Kürt sorunu gündeme geldiğinde mutlaka ABD de anılıyor.
    </strong>
   </p>
   <p>
    Amerika’nın Kürt devleti kuracağı algısı oluşturuldu. Önce tarihsel olarak Amerika’nın Kürt politikasına bakmak lazım. Soğuk Savaş boyunca Türkiye’de, Irak’ta, Suriye’de, İran’da Kürtler vardı. Ülkeler Kürtlerden önemliydi. Soğuk Savaş boyunca reel politik açısından baktılar. İkinci Irak hadisesinde de fiilî bir ittifak doğdu. Biz tezkereyi reddettik, onlar da bölgede kendilerine müttefik olarak Kürtleri buldular. Fakat Barzani ve Talabani ekibiyle PKK’yı ayrıştırdılar. ABD Kürt devleti kurmak istiyor görüşü bir vehim. Fiilî ittifaklardan ise konjonktür sorumlu.
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://aksiyon.com.tr:80/aksiyon/haber-34405-abd-ile-iliskilerde-perakende--cikar-donemi.html), [web.archive.org (arşiv bağlantısı)](http://web.archive.org/web/20121228053623/http://aksiyon.com.tr:80/aksiyon/haber-34405-abd-ile-iliskilerde-perakende--cikar-donemi.html)
