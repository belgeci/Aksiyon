# Erzurum’da Ramazan yahşi güzel!

*Murat Tokay 2012.08.06*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Erzurum’da Ramazan bir başka. Bu başkalık sadece iklimiyle değil, insanıyla da hemen kendini belli ediyor. Bindiğimiz taksinin şoförü, “Gardaş benim misafirimsin. Akşama iftara beklirem. Mazeret kabul etmirem.” diyor.
  </font>
 </div>
 <div id="newsText">
  <font class="detail-text">
   <p>
    Uçağın kapısı açılıp da basamaklara doğru yürüdüğümüzde yüzümüze çarpan serin bir hava oldu. O temiz havayı derin bir nefesle içimize çekip aşağıya inerken yol arkadaşım kulağıma eğilip “Ramazanı geçirmek üzere Erzurum’a gelmekle haksız mıyım?” dedi. Gerçekten de İstanbul’un bunaltıcı sıcağından, yoğun trafiğinden, keşmekeşinden bir süreliğine uzaklaşmak fena fikir sayılmazdı… Hem “Erzurum’da Ramazan bir başka”ydı...
   </p>
   <p>
    Bu başkalık sadece iklimiyle değil, insanıyla da hemen kendini belli etti. Şehre gitmek üzere bindiğim taksinin şoförü Yusuf Gedik, kısa bir sohbetin ardından o güzel Erzurum ağzıyla “Gardaş benim misafirimsin. Akşama iftara beklirem. Mazeret kabul etmirem” demez mi! İlk gün için programlarımız, randevularımız olduğunu söyledik, bir başka gün için sözleşip yolumuza devam ettik.
   </p>
   <p>
    Erzurum birçok sıfatla anılan bir ilimiz. “Doğunun kahraman kenti”, “Dadaşlar diyarı”, “Türkiye’nin kayak merkezi”… Asırlar boyunca medreseleriyle ilim irfan yuvası olmuş birçok hoca, âlim yetiştirmiş bir eğitim yuvası… Alvarlı Muhammet Lütfi Efendi’ye göre de “Erzurum kilidi mülk-i İslam’ın”…
   </p>
   <p>
    Alvarlı Efe, Erzurum Destanı’nda Erzurumluların Ramazana hürmetine de dikkat çeker ve der ki “Ramazanda bir âlî-şân ederler / O şehr-i siyamı zî-şân ederler / Fukara gönlünü gülşen ederler / Mevla’ya emanet olsun Erzurum / Civanlar pirlere hürmet ederler / Duasın almağa gayret ederler / Ramazana güzel hürmet ederler / Mevla’ya emanet olsun Erzurum”… Efe’ye göre Erzurumlu, Ramazan ayının gecesini de gündüzünü de şenlendirir.
   </p>
   <p>
    Bugün de öyle mi gerçekten? “Erzurum’da o eski Ramazanlardan eser kaldı mı?” sorusunun peşine düştük. Günümüzde büyük şehirlerde kimi ritüeller olmasa Ramazanın geldiğini anlamak pek mümkün değil. Ama Erzurum farklı. Bunu sokağında, caddesinde, camisinde hemen görüyor, hissediyorsunuz.
   </p>
   <p>
    İlk başta Erzurum, öyle açıktan oruç yiyenlere rastlayabileceğiniz bir yer değil. Eğer oruç tutmuyorsa bile kimse bunu ulu orta sigara tüttürerek, yemek yiyerek yapmıyor. Geçmişte Erzurum’un “hır takımı” caddede oruç yiyen kişileri haşlamak için tur atarlarmış. Araştırmacı yazar Muzaffer Taşyürek’in anlattığına göre, bu “hır takımı” da genellikle oruç tutmazmış. Oruç tutmayanlar kendilerine “seferi” süsü vermek için otogara gider, oruç basarlarmış! Bugün de  Erzurum’da AVM’ler ve fast food zincirleri dışında öyle açık lokanta bulmak pek mümkün değil. Doktor Ali Kurt, bu konuda bir hususa daha dikkat çekiyor. Turistler, yolcular, öğrenciler için mutlaka açık lokanta olurmuş. Esnaf bu işi nöbetleşe yaparmış. Nöbetçi lokanta oruçluya hürmeten camına perde çekermiş.
   </p>
   <p>
    Erzurum’da oruç bahsiyle ilgili birçok fıkra, latife türetilmiş. Bunlardan biri şöyle: Sokak ortasında bir grubun, genç bir çocuğu tartaklandığını gören ihtiyar bir amca “Yazık, günah, mübarek günde adam dövülür mü?” demiş. “Ama güpegündüz oruç yedi!” cevabını alan ihtiyar, “Siz değil miydiniz bir saat önce otogarda oruç yiyen ha!” diye karşılık vermiş. Gençlerin cevabı da gülümseten türden: “Aç karnına da adam mı dövülür bey amca!” Erzurumlu bu konudaki hassasiyetinin “mahalle baskısı” olarak görülmemesini istiyor. Ona göre Ramazana saygıda kusur edilmemeli, oruçluya hürmet gösterilmeli.
   </p>
   <p>
    Zekiye Çomaklı, Ramazanı önce kadınların karşıladığını anlatıyor. Yaz temizliği yapılsa bile annelerin mutlaka Ramazan ayı gelmeden bir hafta önce büyük temizliğe giriştiğini söylüyor. Kiler, mutfak, misafir odası gözden geçiriliyor, eksikler tamamlanıyor. Kadınların telaşı sadece temizlikle kalmıyor. İftar ve sahur sofraları için de hazırlıklar yapılıyor. Özellikle erişte kesiliyor, kete ve çörek yapılıyor. Bu gelenek bugün de sürüyor.
   </p>
   <p>
    <img alt="" height="385" src="http://web.archive.org/web/20120811001045im_/http://medya.aksiyon.com.tr/aksiyon/2012/08/06/murat-iftar-3.jpg"/>
   </p>
   <p>
    Çomaklı; Erzurum Yöre Yemekleri, Erzurum Oyaları, Beyaz Şehrin Sultanları gibi kitaplara imza atmış bir yazar, girişimci, mücadeleci bir dadaş kadını. İlk gün iftarda onun misafiriyiz. Ama eve varmadan caddelerdeki tatlı telaşa şahit oluyoruz. Cumhuriyet Caddesi’nde iftara yarım saat kala yoğun bir trafik var. Ara sokaklarda elinde sıcak pidelerle koşturuyor çocuklar, Erzurum’un meşhur çeşmelerinden su taşıyanlara rastlıyoruz.
   </p>
   <p>
    İftar sofralarının menüsü aynı!
   </p>
   <p>
    Üniversite yıllarımız Erzurum’da geçtiği için iftardaki menüyü az buçuk tahmin edebiliyoruz. Sofraya geçtiğimizde yanılmadığımızı anlıyoruz. Çorba (ayran aşı ya da kesme erişte), yumurtalı kıyma, yaprak sarması, kadayıf dolması… Bu güzel taamları afiyetle mideye indirirken bir yandan da Zekiye hanımla yemek kültürü üzerine konuşuyoruz. “Ramazanda zengin-fakir hemen her davette iftar sofralarındaki yiyecekler aynıdır.” diyor Zekiye hanım. Bu yemeklere özellikle bayramda “etli kuru fasülye”, “bamya” ve su böreğinin de ilave edilebileceğini söylüyor. Bu menü nasıl oluştu sorumuzu şöyle cevaplıyor: “Erzurum’da yemekler genellikte et ve un ağırlıklıdır. Etsiz yemek makbul değildir. Sebze yemekleri bile etli pişirilir. Erzurum geçmişte tarım ve hayvancılık şehriydi. Yani menüdeki malzemelerin tamamı elde mevcuttu. Kıyma bugünkü gibi ateş pahası değildi. Ayran çorbasının malzemesi yoğurt ve yarma. Bunlar dışarıdan satın alınmıyor. Yumurta da öyle. Erzurumlu elindeki malzemeden böyle güzel yemekler çıkarıyor.”
   </p>
   <p>
    Gerçekten de Erzurumda iftara davetli olanlar menüde ne olduğunu merak etmiyor. Zengin sofra kültürüne rağmen ayran aşı, yaprak sarması, kıyma, kadayıftan vazgeçilmiyor. Pidenin de ayrı bir yeri var bu kültürde. Geçmişte yumurta ve susamını alan, mahalle fırınına koşarmış. Bugün de bol yumurtalı ve susamlı pide olmadan Ramazan sofrasına oturulmuyor.
   </p>
   <p>
    <strong>
     Camide yaprak sarması!
    </strong>
   </p>
   <p>
    Ramazan, Kur’an-ı Kerim’in indirildiği kutlu bir zaman dilimi. Erzurum bunun farkında olarak mukabele programları düzenliyor. 1001 hatim geleneğinin yaşatıldığı bu kentte özellikle kadınlar evlerde bir araya gelerek Kur’an okuyor. 13 camide hatimle teravih kılınıyor. Bütün camilerde mukabele düzenleniyor. Öğle namazından sonra bazı camilerde vaaz veriliyor. Palandöken Belediye Başkan Yardımcısı da olan yazar Muzaffer Taşyürek, geçmişte yaşanmış bir hadiseyi gülümseyerek şöyle anlatıyor: “Geçmişte mahalle camilerine yoğun ilgi vardı. Çok iyi hatırlıyorum. Mumcu Camii’nde kadınlar dolma sarardı! Kadın, Ramazanın öyle havasına girmiş ki vaazı kaçırmak istemiyor ama bir yandan da akşama misafir var, yemek yapılacak. Yaprağını, etini alır, gelir. Perde arkasında hocayı dinlerken diğer yandan da  sarmasını sarardı. Osman Bektaş hoca vaaz verirdi. Camide bir et, bir yaprak kokusu… Hoca dayanamaz, ‘Hanımlar yeter, böyle rezillik olmaz. Yemekler burada mı yapılır. Gidin evinize!’ derdi.”
   </p>
   <p>
    Ramazan elbette bütün çocuklara güzel. Ama Erzurum’da ilk orucunu tutan çocuklar omuzlarda gezdiriliyor. Buna iftarlık deniyor. Genelde bu işi orucu tutan çocuğun dedesi ya da bir büyüğü yapıyor. İftara yakın sabrı tükenen, acıkan, susayan çocuk omuzlara alınıyor. Gün boyu onun nazı çekiliyor, hediyeler alınıyor. Böylelikle çocuğun orucu tam gün tutması sağlanıyor. Çocuk hem sabrı öğreniyor hem orucu. Muzaffer Taşyürek, geçmişte mahalle aralarında çocukların birbirlerini denetlediğini de anlatıyor: “Şüphelendiğimiz kişiye sorardık: ‘Oruç musun, horoz mu?’ Oruçluyum derse tatmin olmaz, dilini uzat bakayım derdik. Dili beyaz ve çatlak ise oruç, değilse horoz olurdu. Oruç tutmayanı ‘Horoz, horoz!’ diye kızdırırdık... Mahallenin büyükleri oruç tutanları iftarlık elma, horoz şekeri, baston çikolotalarla ödüllendirirdi.”
   </p>
   <p>
    Taşyürek, sözün burasında bir serzenişte bulunuyor: “İstanbul’un terk etmeye çalıştığı, adına Ramazan eğlencesi denilen panayır havası buraya da geldi. Çocuklar, gençler eskiden teravihe giderdi. Bu eğlenceler şimdi gençleri alıkoyuyor camiden…”
   </p>
   <p>
    Akşam saatlerinde Erzurum’u turlarken biz de şahit oluyoruz. Hemen Lalapaşa Camii’nin yanı başına kurulan sahnede şiirler, şarkılar söyleniyor. Ortalık ana baba günü. Zıplayan çocuklar, el çırpan genç kızlar, satıcı sesleri.. Bu eğlencenin teravih saatine denk gelmesi tartışma konusu. Lalapaşa cemaati gürültüden şikayetçi. Belediye ise dini ve milli kültüre sahip çıktığı, geleneği yaşattığı iddiasında.
   </p>
   <p>
    Erzurum çeşmeleriyle de ünlü bir şehir. Paşapınar, Cennet, Dabakhane, Şabakhane çeşmelerinin suyuyla iftar açmak bir gelenekmiş. Bu gelenek büsbütün terk edilmemiş. Yine bu aziz çeşmelerden sofralara su taşınıyor. Bugün de Paşapınarı’nda, kayak yolundaki Dadaş çeşmesinde su kuyruğu oluyor. Muzaffer Akyürek, geçmişte meşhur suculardan bahsediyor. İftara bir saat kala  sucuların “cakkıl”larıyla konaklara su taşıdığını anlatıyor. Belediye bu dağdaki kaynak suyunu mahalle aralarına çeşme yaparak taşımış. Meşhur çeşmelere gidemeyenler belediyelerin yeni yaptırdığı bu çeşmelerden içiyor suyunu. Erzurum’a gelip de Cennet çeşmesinden su içmemek, Şabakhane çeşmesinde yüz yıkamadan gitmek olmaz. Bu çeşmeleri de ziyaret ediyoruz.
   </p>
   <p>
    Erzurum, teravih saatinden sahura kadar canlı. İnsanlar gece bir-ikiye kadar sokaklarda. Mahalle aralarında küçük semaverler yanıyor. Şehir merkezinde ise bildiğimiz banyo kazanı semavere dönüştürülmüş. Çay ocakları halka bu semaverlerden çay satıyor. Dört-beş yıldır varmış bu semaverler. “Ancak yetiştirebiliyoruz. Erzurumlu çok çay içer.” diyor bir işletmeci. Teravihden çıkan cemaat buralarda soluklanıyor. Cırılana kadar kıtlama çay içiyor! İhsan Coşkun Atılgan’un şu mısraları Erzurumlunun çay aşkını ne güzel anlatır:  “Bir mübarek nesnedir ki övülür / Erzurum’da her şeyden çok sevilir / Sıra sıra tepsilere çevrilir / Yakut renkli pırıl pırıl demli çay”…
   </p>
   <p>
    Caferiye Camii’nin yanındaki çay ocağında çaylarımızı yudumlayıp ayrılıyoruz. Tebrizkapı’ya doğru yürürken âşıkların atışmasına denk geliyoruz. Kaleiçi’ndeki Tuğra Kültür Sanat Evi’nde üç âşık İsrafil Daşdan, Talat Kurdoğlu, Savaş Edabi sahneye çıkıp türküler söylüyor, deyişler okuyor. Yaklaşık 20-30 kişilik bir dinleyici kitlesi var. Belediyelerin kendilerine sahip çıkmadığından yakınıyor âşıklar. Geçmişte Ramazanlarda âşıkların korunup kollandıklarını söylüyorlar.
   </p>
   <p>
    Erzurum Tarihini Araştırma ve Tanıtma Derneği Başkanı Dr. Ali Kurt, “Eskiden teravihten sonra iki kişi deve kostümü giyer, davul zurna eşliğinde sokakları dolaşır, oynar, bahşiş toplardı. Bu gelenek unutuldu.” diyor. Kurt, Ramazana özel şakaların yapıldığını da anlatıyor. İftara yakın saatlerde  araçlarla ya da faytonla şehir dışındaki çeşmelerde su alınmaya gidildiğinde orada bir arkadaş bırakılırmış.  O oruçlu kişi de şehre yürüyerek inmek zorunda kalırmış. İftara davet edip evde olmamak da şakalardan biriymiş.
   </p>
   <p>
    Erzurum’da Ramazan dolu dolu geçiyor. Eski güzellikler yavaş yavaş kaybolmaya yüz tutsa da oruç ve oruçlu hâlâ burada hürmet görüyor. Buna yakından şahit oluyoruz. Artık ayrılık vakti. Erzurum’daki son günümüzde yazının başında bahis açtığımız taksici arkadaşımız Yusuf Gedik’in evine misafir oluyoruz. Erzurum’un vazgeçilmez iftar mönüsüyle ağırlanıyoruz. İki yaşındaki Sümeyye de bize eşlik ediyor. Sofrasını, gönlünü bize açtığı için Yusuf’a teşekkür edip dönüş yolunu tutuyoruz.
   </p>
   <p>
    <img alt="" height="385" src="http://web.archive.org/web/20120811001045im_/http://medya.aksiyon.com.tr/aksiyon/2012/08/06/murat-iftar-2.jpg"/>
   </p>
   <p>
    <strong>
     Hacı Eze’nin kadayıf dolması tarifi
    </strong>
   </p>
   <p>
    Erzurumlu olmayan bir hanım, Hacı Ezegilde kadayıf dolması yer. Tatlı çok hoşuna gitmiştir. Hacı Hanım’dan tarifini ister. Hacı Hanım başlar kadayıf dolmasının tarifini vermeye: “Ana kurban Erzincan Kapı’ya gidersen, Ağdağ’dan bir kilo dolmalık kadayıf alırsan… Dolmalık de ki kuru kadayıf vermesinler… Eve geldin, cevüz içini mis havanda döğdün. Ele dövki ufalanmasın dişe gelsin. Elen biraz kadayıf aldın, incelttin, arasına cevüzi koydun, aynen dolma gibi sardın ama sıkmadan sar. Bir kaba diz. Başka bir kapta şeker tozunu kaynat, balını hazırla. Derin bir kaba yağı koy, altını yak. Derin bir kapta da yumurtaları çırp, yumurtası bol olsun. Dolmayı elen al, yumurtaya batır, iyice çevir, kızgın yağa at, mubarektan bir ses gelir: Cızzz… Baktın kızardı, yağdan çıkart, bal kabına at, gine mubarekten bir ses gelir: Dıllımp… Biraz bekle, dolmaları porselen bir kaba çıkart, az soyusun. Sonra tabağa al, yemeğe hazırdır. Çatalı batırırsan bakarsan ki mubarek yine bir seda verir: Tısss… Ey ana kurban bu dolmanın yeme yanında yat, afiyet olsun.” (Zekiye Çomaklı’nın Erzurum Yöre Yemekleri kitabından)
   </p>
  </font>
 </div>
 <div>
 </div>
 <div>
 </div>
</div>


## Yorumlar

### şükriye karabıyık, 07 August 2012, 19:04
> Çok güzel bir yazı olmuş. Yüreğinize, elinize sağlık. Eşim Erzurumlu, biz de bu yıl Erzurum’da başladık Ramazan’a. Yazdığınız yazıyı aynen yaşadık. Erzurum’da Ramazan başka güzelmiş. Ben İzmirliyim.. Erzurum’a neden Ramazan’da gittiklerini şimdi daha iyi anladım.

Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=9418A2E43556941C66BF9C2BFAFC6D55?newsId=33252), [web.archive.org (arşiv bağlantısı)](http://web.archive.org/web/20120811001045/http://www.aksiyon.com.tr:80/aksiyon/newsDetail_getNewsById.action;jsessionid=9418A2E43556941C66BF9C2BFAFC6D55?newsId=33252)
