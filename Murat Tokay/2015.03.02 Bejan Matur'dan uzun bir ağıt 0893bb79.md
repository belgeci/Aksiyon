# Bejan Matur'dan uzun bir ağıt

*Murat Tokay 2015.03.02*

<div class="pNewsDetailMainContent" itemprop="articleBody">
 <p>
  Yaklaşık 6 yıllık bir aradan sonra yeni şiir kitabı “Son Dağ”ı yayımlayan Bejan Matur, bir acıya dil oluyor, uzun bir kederi anlatıyor.
 </p>
 <p>
  Şiir üzerine söz söylemek aynı zamanda o şiire bir sınır çizmek anlamı da taşır. Bu tedirginlikle yazıya başlarken bir başkasının Bejan Matur’un şiirleri üzerine farklı okumalar yapabileceğini belirtmiş olayım. Zaten şiir -sıkı şiir-  türü gereği asla tek bir anlama sığmaz.
  <br>
   Bejan Matur, yaklaşık 6 yıllık bir aradan sonra yeni şiir kitabı “Son Dağ”ı yayımladı.  İlki 1996’da çıkan şiir kitaplarının sayısı altıya ulaştı. Kitap “dağ”, “anne”, “çocuk” ve  “inanmak” başlıklı dört bölümden oluşuyor. “Son Dağ” için tek bir şiir diyebiliriz. Uzun bir keder, belki bir ağıt... “Belli ki bir ağıtçıyım ben, / karanlık çöktüğünde / dağların ötesinde / kimi ansam bakıyor bana acıyla /” Sözün burasında şiirlerin bir bütün halinde roman gibi okunmasını salık verelim.
  </br>
 </p>
 <p>
  Şairin, ilk kitaplarındaki (Rüzgâr Dolu Konaklar – 1996, Tanrı Görmesin Harflerimi - 1999) topraklara döndüğünü ve aynı sesle ve aynı duyuşla şiirini yazdığını söyleyebiliriz. “Bir acı yaşandıysa / kelimeler aynı kalır / çünkü görülmemiştir hesap.”
 </p>
 <p>
  Şairin döndüğü topraklar aynı zamanda doğduğu topraklardır. Bejan Matur, Kürt ve Alevi kimliği taşıyor. Maraş Pazarcık doğumlu. Bu topraklarda evladını kaybeden birçok annenin acısına tanıklık etmiş bir yazar-şair. Kandil izlenimlerinin ve röportajlarının yer aldığı bir önceki kitabı “Dağın Ardına Bakmak” üzerine söyleştiğimizde “Acının ırkı, milliyeti olur mu? Evladını kaybetmiş annelerin o som acısından bakmalıyız soruna. Oradan gitmeliyiz. Anlamamızı sağlayacak anahtar odur. O acı bizi buluşturabilir.” diyordu. Bu kitaptaki şiirlerde Matur o acıya dil oluyor, bir dil buluyor. Dağların aldığı nefesi, çöken karanlığı bir masal atmosferi içinde anlatmaya duruyor. “Kelimeler iki dağın arasında / Gurbet gibi bakıyorlar bana”... Kelimeler sadece dağda değil, aynı zamanda annede. Annenin susmasında... Bejan Matur, şiirinde ne zaman “anne” dese bir çocuk oluyor. “Tepelerin çıplak ayaklı kız çocuğu” ve “Annenin yüzü hâlâ masum / Hâlâ acılı bakışları”...
 </p>
 <p>
  Yaklaşık 20 yıl önce söylediği Rüzgâr Dolu Konaklar şiirinde “Annemiz benziyordu baktığı dağlara” diyordu; işte aradan geçen onca seneden, dökülen onca kandan, acıdan, gözyaşından sonra o anneyi ve o dağı şerh ediyor. Şeyh Sait’i de unutmuyor, Seyit Rıza’yı da, Dersim’i de... Sözün hitama erdiği yerde biz susalım şair konuşsun: “Bir annenin / Teselliden mahrum gözleriyle / baktığımızda dağlara / evet bahar dalları / taşımadı sevinci / ve oğullar / o dağ rüyasından / uyanmadı”.
 </p>
</div>


Kaynak: [www.aksiyon.com.tr](http://www.aksiyon.com.tr/kultur-sanat/bejan-maturdan-uzun-bir-agit_550003), [web.archive.org (arşiv bağlantısı)](http://web.archive.org/web/20150731040606/http://www.aksiyon.com.tr/kultur-sanat/bejan-maturdan-uzun-bir-agit_550003)
