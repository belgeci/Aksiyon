# 17 Aralık'ta yaşanamayan utanç öfkeye dönüştü

*Murat Tokay 2015.08.31*

<div class="pNewsDetailMainContent ctx_content" itemprop="articleBody">
 <blockquote>
  <p>
   Ülkede olup bitenleri ve toplumun psikolojisini YRD. DOÇ. Vedat Bilgiç ile konuştuk. Bilgiç, “Yolsuzluklardan sonra yaşanılamayan utanç, psikopolitik darbeyle bastırılıyor.” diyor.
  </p>
 </blockquote>
 <p>
  Vedat Bilgiç, bir psikiyatr. Fatih Üniversitesi Tıp Fakültesi Hastanesi’nde çalışıyor. Geçen günlerde Müşfik Diktatör isimli bir kitabı yayımlandı. Türkiye’de bugün olup bitenin psikopolitik bir darbe olduğunu, toplumun darbe günlerinden geçtiğini düşünüyor. Ona göre, 17 Aralık sonrası yaşananlar, hırsızlığın, yolsuzluğun utancını yaşayamamaktan kaynaklanıyor. Türkiye’nin yönetimini ise “müşfik diktatörlük” olarak yorumluyor.
 </p>
 <p>
  <strong>
   -İnsanların enerjisi düşük, bir çatışmacı ruh hâli içindeler. 17 Aralık’la başlayan bir şey. Bugün şehitler bile bir çatışma alanı olarak ortaya çıktı. Bu yası bile ortak yaşayamıyoruz. Ne oldu ülkeye?
  </strong>
  <br>
   Biz ruh sağlığı hekimleri, insan psikolojisinden çıkarak toplumu anlamaya çalışırız. Sorunuzu bir örnekle cevaplamaya çalışayım. Ailede çocuklar arasındaki sorunların kökeni, anne babadan ve onların arasındaki ilişkiden kaynaklanır. Mesela, iki kardeş birbiriyle anlaşamıyor, problem yaşıyorsa, baştaki otoritede sorun vardır. Bir ailede baba çok kaygılı olursa çocuk kaygılı, baba öfkeli olursa çocuk öfkeli olur. Aynı bunun gibi toplumda da otorite temsili olan bireyler sürekli bir şiddet dili kullanıyor. Politik bir şiddete maruz kalıyor toplum. Bugün politik cinnetin içine girmiş siyasal figürler var. Toplumun bir kesimine ha bire politik şiddet uyguluyorlar. Toplum denen bünyeyi siyaset bölüyor şu anda. Ha bire ayrıştırıp kutuplaştırıyor.
  </br>
 </p>
 <p>
  <strong>
   -Otoriteyi temsil eden siyasal figürlerin öfkesinin altında yatan sebep ne?
  </strong>
  <br>
   Utanç yaşanamazsa öfkeye dönüşür. Biri sizi utanılacak bir iş üzerinde yakaladıysa iki hareket alanınız vardır. Ya kalkıp küfretmeye başlayacaksınız ya da utancınızdan yerin dibine gireceksiniz. 17 Aralık’ta ortaya çıkan manzaranın utancı yaşanamadı, öfkeye dönüştü. Bu utanç psikopolitik bir darbe yapılarak bastırılmaya çalışıldı. Bir dram yaşandı, telefon konuşmasını hatırlayın, bir baba oğluna evdeki paraları sıfırlamasını söylüyor.
  </br>
 </p>
 <p>
  <strong>
   -17 Aralık’tan sonra iktidar ‘psikopolitik darbe’ mi yaptı?
  </strong>
  <br>
   Evet. Psikopolitik darbede darp edilen, toplumun fiziksel değil, psikolojik tarafıdır. Bugün toplumun yüzde 60’ına politik şiddet uygulanıyor. Bu darbenin de belli aktörleri ve araçları var. Birincisi medya, ikincisi hukuk. İktidar hukuk aracılığıyla kendisine darbe yapıldığını iddia ediyor ama bugün hukuk raftan kaldırıldı. Dünyanın her yerinde bir hükümetin yolsuzluk iddiası bütün savcıların dikkatini çeker ve o hükümetin başına yönelik açılan dava darbe değildir.
  </br>
 </p>
 <p>
  <strong>
   -Siz bu süreci 28 Şubat’a benzetiyorsunuz…
  </strong>
  <br>
   Bu darbenin 28 Şubat’ın tekrarı olduğunu düşünüyorum. Her ikisinde de belli bir kesimin önünü kesmeye yönelik eğitim amaçlı gözüken eğitime darbeler vardır. 8 yıllık eğitim gibi, imam hatipleri kapatma gibi… Bugün dershaneler kapatılmak isteniyor. Toplumun bir kesimini ısrarla illegal ilan etme çabası var. Bunun için kitle psikolojisi ve kitle psikolojisi araçları kullanılır. Özel bir medya vardır bunun için kurulmuş. Darbecinin yaptığı şey medyada halka korku salarak bir çeşit psikolojik terör estirmektir. Belli karakterler çıkarılır. Fadime Şahin gibi itirafçılar… Bugün de benzerlerini görüyoruz. Psikopolitik darbede işadamları damgalanır, ayrıştırılır. Devletin içinde halk halka ihbar ettirilir. Sivil sermayenin bir kısmı tehdit görülür, üzerine gidilir.
  </br>
 </p>
 <p>
  <strong>
   -Bugün yaşanan ayrışmayı nasıl görüyorsunuz? Geçmişteki laik-antilaik, sağcı-solcu, Sünni-Alevi ayrışmalarından farklı bir tablo mu var?
  </strong>
  <br/>
  Aynı ağacın dalı gibi gözükse bile aslında siyasal İslam ile cemaatler farklı ağaç köklerinden geliyor. Cemaatler doğası gereği bu topraklara özgü bir şey. Sebebi de şu: Devlet (otoriter baba), toplumun başının içiyle çok uğraşmıştır. Sorun esasında başörtüsü ya da şapka değildir. Mesele başının içidir. Bizde devlet, kültürel ve inançsal alanı kontrol çabasındadır. Devletin aşırı kontrolcülüğünden dolayı toplum da kendini korumak için değişik yöntemler bulmuş, kendine çardaklar, şemsiyeler aramıştır. Cemaatler böyle doğmuştur.
 </p>
 <p>
  <strong>
   -Peki, cemaatten niye rahatsız oluyor?
  </strong>
  <br/>
  Sebebi şu: Cemaatler rolünü devletten almıyor, bireysel inisiyatif alan sivil yapılar bunlar. Bugün devletin paralel cemaat hevesi olduğunu görüyoruz. Türkçe Olimpiyatları onu gösteriyor.  Yine görünürde sivil gözüken devletin domine ettiği cemaatler üretilmeye çalışılıyor. Bu tıpkı Cumhuriyet mitinglerindeki gibi bir takiye içeriyor. Halk karşı çıkıyor izlenimi doğurmak için askerlerin organize ettiği mitinglerdi bunlar. Şu anda devlet aynı devlet. Sivil alana hâkim olmak, onu yönetmek istiyor.
 </p>
 <p>
  <strong>
   -Oysa AKP, devleti eleştirerek iktidar oldu. Reformlar yaptı. Sonra ne oldu da bugün bunları konuşmak zorunda kaldık?
  </strong>
  <br/>
  Koltuğa oturur oturmaz koltuktaki virüs ona bulaştı. Tamamen devlete dönüştü. Bu hemen olmadı. Önceden Erdoğan vesayetin önünde halkın koçbaşı yaptığı biriydi. Ne zaman ki sarayın kapıları kırıldı, vesayetin yerine oturdu, aynen buna dönüştü. Mücadele ettiğin şeye dönüşmek, yenilginin diğer adıdır. 28 Şubat’ta askerleri destekleyen sivil kesim ne kadar Kemalizmi ve devleti kutsayarak hareket ediyorsa, bugün AKP’liler de devleti aynı derecede kutsuyor. Hatta daha tehlikeli diyebiliriz.
 </p>
 <p>
  <img alt="" src="http://web.archive.org/web/20151228135654im_/http://medya.aksiyon.com.tr//aksiyon/2015/08/31/571036.jpg "/>
 </p>
 <p>
  <em>
   <span>
    <span>
     “Dünyanın her yerinde bir hükümetle ilgili yolsuzluk iddiaları bütün savcıların dikkatini çeker ve o hükümetin başına yönelik açılan dava darbe değildir.”
    </span>
   </span>
  </em>
 </p>
 <p>
  <img alt="" src="http://web.archive.org/web/20151228135654im_/http://medya.aksiyon.com.tr//aksiyon/2015/08/31/571037.jpg "/>
 </p>
 <p>
  <strong>
   -Neden daha tehlikeli?
  </strong>
  <br/>
  Erdoğan’ı halife olarak görmeye başladılar. Devleti yüceltme noktasında CHP’lilerden daha faşizanlar. Kutsal, kendilerine hizmet eden bir şeye dönüştü. Kâbe’den pasta yapıp yiyorlar. İktidar öyle güçlü bir şey ki sahip oldukları bütün kutsalı onun önünde eğdiler.
 </p>
 <p>
  <strong>
   -Toplumda yükselen bir ‘Erdoğan nefreti’ var. Bir yanda da Erdoğan’a tapanlar... Bunun psikolojik izahı nedir?
  </strong>
  <br/>
  Politik şiddetin olduğu yerde nefret de yükselir. Şu anda politik bir şiddet ve politik bir cinnet var. Darp etmek için insanları illa tutup da sokakta dövmen gerekmiyor. Birine sülük, ur, haşhaşi dediğinde ya da bir partiye hakaret ettiğinde milyonlarca kişiyi yaralıyorsun. Nefreti yükseltiyorsun.
 </p>
 <p>
  <strong>
   -Bu yükselen nefreti, tehlikeyi göremiyorlar mı?
  </strong>
  <br/>
  Bilerek yapıyorlar. Toplumun yarısının oyunu almış bir cumhurbaşkanı yandaş olmayan sıradan bir gazeteciye röportaj veremiyor üç yıldır. Büyük salonlarda mesafeli bir oturuş şekliyle seçilmiş gazetecilerin karşısına çıkabiliyor ancak. Şu anda mecburen diktatörleşerek gidiyor.
 </p>
 <p>
  <strong>
   -Müşfik Diktatör diye de bir kitap yazdınız. Diktatör deyince siz ne anlıyorsunuz?
  </strong>
  <br/>
  İnsanlar diktatör nedir bilmiyor. Diktatörü katille karıştırıyorlar. Halkını öldürenler diktatör değil, katildir. Diktatörlük aslında dikte etmekten geliyor. Emir vermek demek. Diktatörlük, bir kişi veya oligarşik dar bir kadronun dikte ediciliğiyle yönetilmektir. İnsanlar diktatör deyince kimyasal bomba atan Saddam’ı hatıra getiriyor. Irak’ın diktatörü ile buranın diktatörü bir olmaz ki. Türkiye’nin 70 yıllık bir demokrasi tecrübesi var. Buranın diktatörü ancak böyle olur. Ortadoğu ülkelerinin demokrasisiyle Avrupa’nın demokrasisi farklı olduğu gibi diktatörlükleri de farklıdır. Nazi Almanya’sının yasalarını dikte edenler ile Saddam rejiminin yasalarını dikte edenler arasındaki fark kişilerden ziyade yasalardır. Yasalar derken sadece mutlak anlamda yazılı olanları değil, gelenek, teamül, kültür, din gibi toplumlara sirayet etmiş bütün yasaları ve ön kabulleri kastediyorum. Bu nedenle her coğrafyanın dikte edicisi farklıdır, bu farkı oluşturan toplumun yapısıdır. Bugünkü yönetim modelinin “müşfik diktatör” tanımına uygun olduğunu sonradan gördüm.
 </p>
 <p>
  <strong>
   -Diktatör ile müşfik diktatör arasında nasıl bir fark var?
  </strong>
  <br/>
  Müşfik diktatör, toplumun bir kesiminin desteğini alır, onları da yemler. Liderin sadece kendi kişisel çıkarına veya nüfusun sadece küçük bir bölümünün yararına değil de toplumun bütününün faydasına çalıştığı izlenimi vardır. Toplumun bir kesimi adına serttir. Türkiye’de her yönetim müşfik fakat diktatör olmuştur. Devletin niyeti kötü değildir; devlet kendince halkı kontrol etme, kendine göre yönetme çabasından dolayı dikte edicidir. Yönetmenler, yazarlar dikte edicidir. Fakat ülke yönetirken dikte edici olamazsın. Demokrasinin en basit tanımı baştaki bir adamın her istediğini yapamamasıdır. Şu anda baştaki bir yönetici gıcık olduğu kurumu, insanı yok edebiliyor. Böyle demokrasi olur mu?
 </p>
 <p>
  <strong>
   -Tarafların keskinleştiğini de görüyoruz. Ara renkler kayboldu bu süreçte. Siyah ve beyaz var.
  </strong>
  <br/>
  Aşırı kontrol takıntısı bölmeye yol açıyor. Bir ortamı kontrol edebilmek için tarafları çarpıştırman gerekir. Bilerek splitting, yani bölme yapılıyor. Splitting, kişilik bozukluğu olan hastaların yaptığı savunma mekanizmasıdır. Tam bir bölünme yaşıyor toplumsal ruh şimdilerde. Bir bölen, herkesi taraf olmaya zorluyor.
 </p>
 <p>
  <strong>
   -Bugün Türk toplumunun bölündüğünü görüyoruz. Toplumdaki bu yarılmayı niçin göremiyorlar? Görmek mi istemiyorlar?
  </strong>
  <br/>
  Evet, Türkiye bu anlamda bölündü ama iyi yönde bir bölünme de var. Önceden insanlar sadece kimliklerine göre bölünürdü. Alevi, Kürt, Sünni, Türk, Laz, Çerkez, solcu, sağcı, Kemalist, dindar, milliyetçi diye. Adaletten, hukuktan ve ahlaktan yana olanlarla güçten, menfaatten yana olanlar ayrışmaya başladı. Bu yeni bir şey. Önceden şekil ve renklerine göre dizilen iskambil kâğıtlarının, renklerinden bağımsız, değerlerine göre dizilmesi gibi bir durum başladı toplumda. Artık aklımıza cemaatler deyince tek bir siyasal tercih gelmiyor. Ermeniler artık zihnimizde tek bir blok değil. Başörtülü deyince tek bir başörtülü gelmiyor. Bu bölünme hayırlı bir bölünme. Şu şehirden ‘adam çıkmaz’ gibi halk arasında yaygın ama yanlış bir anlayış vardır. Oysa her şehrin psikopatı, hırsızı, zorbası olduğu gibi, azizi veya ermişi de vardır. Artık insanlar, içine doğdukları coğrafyaya, ırka, mezhebe göre iyi ya da kötü sanılmayacak. Süreç bunu öğretti bize.
 </p>
 <p>
  <strong>
   -Bu süreçte Hizmet Hareketi şeytanlaştırıldı, yalnızlaştırıldı. Cemaate yapılan haksızlıklar, hukuksuzluklar karşısında dindar kesimden çok az itiraz yükseldi. Bu şaşırtıcı değil mi?
  </strong>
  <br/>
  Toplumun bir kesiminin bu yapılanlara destek vermesinin altında birçok sebep var. Erdoğan, insanların uzun süre duygusal olarak bağlandıkları, kötülük karşısında dik duran bir karakterdi. Bugün olanları halkın anlaması yıllar alabilir. Bizim toplumda kol kırılır yen içinde kalır diye bir anlayış da var. Bir kısım insan “Tamam AKP çalmıştır ama biz böyle iyiydik, rahatımızı cemaat bozdu.” diye düşünüyor. Bu, tatlı uykularından uyandırılan insanların verdiği tepkiye benziyor. Uykularından uyandırılanlar öfkelenebilir. Belki toplumun yavaş uyandırılması gerekiyor. Birden olunca cemaate de öfke duydular.
 </p>
 <p>
  <strong>
   -Sosyal medyada takınılan tavrın, kullanılan dilin küfre kadar vardığını görüyoruz. Acaba sosyal medya insanlar arasındaki siyasi gerilimi ve kavgayı ateşliyor mu?
  </strong>
  <br/>
  Sosyal medyadaki birçok kişi, normalde toplumda bir yer edinememiş, kendini ifade edemeyen, öfkeli ergenlerle dolu. Ergen derken fizyolojik anlamda ergenlerden bahsetmiyorum. Yaş kaç olursa olsun bireysel gelişimini tamamlayamamış ergenler sanal dünyaya meraklıdır. Çünkü gerçek dünyada var olamamaktadırlar. Toplum ruhunun belli ifrazat (boşaltım) kanalları vardır. Toplumsal ruhun ifrazat kanallarından biri stadyumlardır. Twitter zamanın stadyumu gibidir. Onun için bu kadar küfürbaz burada toplanıp hakikatin değil, tarafgirliklerinin kazanmasını istiyorlar.
 </p>
 <p>
  <strong>
   -Peki, toplum bu ikiliği, bu kavgayı nasıl aşacak?
  </strong>
  <br/>
  Eşler, kardeşler ve anne babayla siyaset tartışılır oldu. Cami cemaati ikiye bölündü. Haklılar insaflı olur. Kim kendini haklı hissediyorsa birazcık susup karşı tarafın inandıklarına tahammül etmeli. Dostlukları, aile ilişkilerini kısır siyasi çekişmelere kurban etmemeyi bilmek lazım. Siyaset, sivil topluma karşı asimetrik psikolojik hareket başlattı. Goethe’nin Faust’undaki gibi gücün tamamını alabilmek için şeytanla anlaşma yaptı. Bu asimetrik psikolojik savaş nerede tasarlandı bilmiyoruz. Geçmişte devlet Kürt’ü, Aleviyi, dindarı, milliyetçiyi, solcuyu tokatladı. Bu sefer sen de cemaatçisin diyerek dövmeye başladı. Bunun görülmesi için yüzleşme gerekiyor. Mevlana’nın bir sözü vardır. “Kendisiyle yüzleşen insan define bulmuştur.” der. AKP’ye destek verenler soracak zamanla. Erdoğan bu kadar sert dil kullanmasa daha mı az oy alacaktı? Bu kadar sert dil kullanmayı neden tercih etti? Ergenekon’la anlaşmaya neden ihtiyaç duydu? Bütün bunları yapmasaydı ne kaybederdi? AK Partililer kendisiyle yüzleşmedi. Kendisiyle yüzleşmeyen herkes bastırmak zorundadır. Bu bastırma da hastalık olarak döner.
 </p>
 <p>
  <strong>
   -Erdoğan ve AKP bütün saydıklarınızı yapmasaydı ne kaybederdi?
  </strong>
  <br/>
  Daha az yıpranırdı. Demek ki bunu yapmak zorunda kaldı. Kimse isteyerek diktatör olmaz, diktatör olmak zorunda kalır. Demokratlığı seçseydi bunlara gerek kalmayacaktı. Her şeye hâkim olayım tutkusu yanlış yola saptırdı. Bir yerden sonra geri dönemezsin. Mecburen bastırmak zorundasın.
 </p>
 <p>
  <strong>
   -Hep dış sebep arama (faiz lobisi, Amerika, İsrail, paralel), bu bastırmanın bir sonucu mu?
  </strong>
  <br/>
  İnsanlar da öyledir ya. Filanca bana büyü yaptı der.  Herkes onun düşmanıdır. Biz buna dışsallaştırma diyoruz. Kendiyle yüzleşse dünya değişecek aslında. AKP iktidara geldiğinde Avrupa’dan, Amerika’dan destek gördü. AKP değişti, dünya değil. Partinin aklı başında insanları bile bu durumu görmedi. İçlerinden kimse ses çıkarmadı. Yanlış yapıyorsun diyen çıkmadı.
 </p>
 <p>
  <strong>
   -Herkesi düşman bellemek nasıl bir psikolojinin ürünü?
  </strong>
  <br/>
  Paranoyadır, hastalıktır. Paranoyada en temel mekanizma şudur: Birincisi, kendisindeki saldırgan dürtüleri yok saymak. İkincisi, yansıtma mekanizmasını kullanarak düşman ihtiyacı. Paralel yaftası bu paranoyanın bir ürünü. Paralel sözü tıpkı irtica gibi topluma bir hakarettir. Sen asıl mısın ki başkası paralel olsun? Sen neden asılsın, ben neden paralelim? Seni asıl yapan unsur ne? Beni paralel yapan şey ne? Paranoyadaki adam sürekli dışarıda kendine düşman arar. Bizde devlet tahtına oturan herkes kendini asıl görüyor.
 </p>
 <p>
  <strong>
   ÖFKE, DEVLETLE ÖZDEŞLEŞEN ERDOĞAN’A YÖNELDİ
  </strong>
 </p>
 <p>
  <strong>
   -Şehit cenazelerinde yükselen tepki bize neyi söylüyor?
  </strong>
  <br/>
  Tarihî günlerden geçiyoruz. Bizim halkımız imama karşı çıkar mıydı? İmama cenazede neler söylüyorlar. Bu tabloyu Mercedes tartışmalarından bağımsız düşünmemek gerekir. Diyanet’e, müftülere, imamlara politize olmalarından dolayı saygı kalmadı. Kutsal devalüasyonu oldu bu ülkede. Toplum şu anda bütün kutsal değerleri sorguluyor. Bir şehit niye öldü diye sorgulanmazdı. Bu yeni bir durum. Önceden gerçek muktedir devletti. Halk şimdi devleti Erdoğan’la özdeşleştirdi. Öfke de ona yöneldi. İnsanlar bu ölümlerin politik oyunlardan dolayı olduğunun farkında. Bir şehidi şehit yapan, kime karşı savaştığı, ne uğurda öldüğüdür. Son itirazlarda anlıyoruz ki şehit yakınları çocuklarını vatan uğruna değil de politikacılara feda ettiğini düşünüyor. Vatan uğruna şehit olmuşlara elbette ki ne mutlu ama insanların bundan şüphesi var.
 </p>
 <p>
  <strong>
   -Bir yandan da “şehitler ölmez” nutukları atılırken vatan evlatları ölüyor.
  </strong>
  <br/>
  Burada ikiyüzlülük var. Devleti yönetenler kendi çocuklarını askere göndermiyor, ölenlere de ‘Ne güzel öldüler’ diyor. Ya da şehit olmadan şehitliğin gururunu yaşamak istiyor. Hem şehitliğin onurunu kazanacak hem de yaşamaya devam edecek. Çok acıklı bir durum.
 </p>
</div>


Kaynak: [www.aksiyon.com.tr](http://www.aksiyon.com.tr/roportaj/17-aralikta-yasanamayan-utanc-ofkeye-donustu_552103), [web.archive.org (arşiv bağlantısı)](http://web.archive.org/web/20151228135654/http://www.aksiyon.com.tr/roportaj/17-aralikta-yasanamayan-utanc-ofkeye-donustu_552103)
