# Türkiye'de kitap toplatma'nın kısa tarihi!

*Murat Tokay 2015.12.21*

<div class="pNewsDetailMainContent ctx_content" itemprop="articleBody">
 <p>
  Hasan Cemal ve Tuğçe Tatari’nin kitapları için ‘terör örgütü propagandası’ gerekçesiyle toplatma kararı verildi. Biz de sabıkalı kitapların izinde bir yakın tarih yolculuğu yaptık.
 </p>
 <p>
  Üstünden çok zaman geçmedi. Nisan 2005’te Ankara’daki Millî Kütüphane’de Kültür ve Turizm Bakanlığı ile Türk Kütüphaneciler Derneği, ‘Toplatılan Eserlerden Seçmeler’ adıyla bir sergi açmıştı. Cumhuriyet tarihi boyunca toplatılmış 100 kitabın bulunduğu sergide, başlarına konan kırmızı karanfillerle kitaplardan sembolik olarak özür dileniyordu. Devletin attığı bu adım o günlerde umutla karşılanmış, alkışlanmıştı. Kitap toplatmanın gülünç bir ‘eski hastalık’ olduğuna, artık böyle saçmalıkların bir daha yaşanmayacağına dair onlarca konuşma yapıldı, yazı neşredildi. AK Parti’nin toplumun farklı kesimlerini kucakladığı, yüzde 50’yi düşman ilan etmediği, reformlara giriştiği zamanlardı. Aradan 10 yıl bile geçmeden aynı iktidar döneminde yeni bir kitap toplatma kararıyla karşılaştık. Aslında bu karar AK Parti’nin geldiği yeri ve Türkiye’nin yaşadığı siyasi iklimi işaretlemesi bakımından da önemli.
 </p>
 <p>
  Geçen hafta ne oldu hatırlayalım. Gaziantep Cumhuriyet Başsavcılığı’nın talebi üzerine Hasan Cemal’in “Dalila: Bir Genç Kadın Gerillanın Dağ Günlükleri” ve “Çözüm Sürecinde Kürdistan Günlükleri” kitabı ile gazeteci Tuğçe Tatari’nin “Anneanne Ben Aslında Diyarbakır’da Değildim” kitaplarına toplatma kararı verildi. Mahkeme, kararına gerekçe olarak “PKK/KCK terör örgütünün görüşleri doğrultusunda yayın yaptığı ve suç unsuru taşıdığı”nı gösterdi. Doğan Kitap’a bağlı, Türkiye’nin en yaygın online kitap satış sitesi İdefix, söz konusu kitapları satıştan kaldırdı (Tatari’nin kitabının bir yıl önce Doğan Kitap’tan çıktığını da belirtelim). Hasan Cemal’in kitaplarının çıktığı Everest Yayınları’nın bağlı olduğu Alfa Yayın Grubu, yazarlarına ‘sahip çıktıklarını’ duyurdu.
 </p>
 <p>
  Artık tarih olduğunu zannettiğimiz yasaklar yeniden hortladı. Geçen günlerde hukuksuz bir şekilde kayyım zoruyla NT mağazalarının raflarından Fethullah Gülen’in eserleri indirilmiş, Hz. Peygamber’in hayatının anlatıldığı Sonsuz Nur’un satışı da yasaklanmıştı.
 </p>
 <p>
  Girişte bahsini ettiğimiz sergiye yeniden dönecek olursak... 100 kitaplık listede kimlerin kitapları yoktu ki... Bediüzzaman Said Nursi’nin hemen bütün risaleleri, Sait Faik’in Medar-ı Maişet Motoru, Adalet Ağaoğlu’nun Fikrimin İnce Gülü romanı, Sabahattin Ali’nin Sırça Köşk’ü, meşhur Kürt klasiği Mem u Zin, Seyit Kutup’un, Henry Miller’in, Aziz Nesin’in ve Nâzım Hikmet’in kitapları... Hepsi sabıkalı!
 </p>
 <p>
  Kitap yasakları, dönemin siyasi ve toplumsal iklimiyle, iktidarların ideolojik tutumuyla yakından ilgili. CHP’li tek partili döneminde yasaklanan kitapların bir kısmı sosyalizmle, bir kısmı da dinle ilgiliydi. Bu dönemin en tanınmış yasaklısı Nâzım Hikmet’ti. 1938’de toplam 28 yıl hapse hüküm giydi. 12 yıl hapis yattı. Afla çıktı. En verimli yıllarını mahpus olarak geçirdi. En güzel eserlerini hapishanede verdi. 1929’da yayımladığı “835 Satır”, “Jokond ile Si-Ya-U”, bunlardan bir yıl sonra yayımlanan “Varan 3” ve “1+1=1”, döneminde büyük ilgiyle karşılandı. 1931’de “Sesini Kaybeden Şehir”i yayımladı. 6 Mayıs 1931 tarihinde Nâzım Hikmet, yazdığı ilk beş şiir kitabında ‘bir zümrenin başka zümreler üzerinde hâkimiyetini temin etmek gayesiyle halkı suça teşvik ettiği’ iddiasıyla hâkim karşısına çıktı. Bu davadan beraat etti ancak 1933’te “Gece Gelen Telgraf” kitabı hakkında üst üste iki dava açıldı. Şair için asıl büyük darbe 1938’de Donanma Komutanlığı Askerî Mahkemesi’nde ‘askeri isyana teşvik’ suçundan yargılanarak 28 yıl 4 ay ağır hapse mahkûm edilmesi oldu. Cezaevine girdiği 1938’den itibaren de şiirleri ülkede yasaklandı. Bu yasak 1965’e dek sürdü. Uzun yıllar bu kitaplar ve şair “sabıkalı” muamelesi gördü.
 </p>
 <p>
  <strong>
   Risaleler her dönem hedefte
  </strong>
 </p>
 <p>
  Tek parti iktidarı yıllarında Bediüzzaman Said Nursi’nin “Mucizetül Kur’an”, “Sırac’in Nur, Hücumât-ı Sitte”, “Asa-yı Musa” ve “Gençlik Rehberi” adlı eserleri de yasaklıydı. Cumhurbaşkanı İsmet İnönü ve Başbakan Şemsettin Günaltay ile dönemin bakanlarının imzalarını taşıyan yasaklama kararının ilki 11 Aralık 1947 tarihli Bakanlar Kurulu toplantısında alındı. Bediüzzaman’ın “Mu’cizat-ı Kur’aniye Risalesi”nin toplatılması kararında, risalenin ‘Arap harfleriyle yazılmış olması’ dışında, ‘irticaı teşvik edici yayın’ları da düzenleyen 1881 sayılı kanunun 2657 sayılı kanunla değiştirilen 51’inci maddesine atıf yapıldı. 1950’de seçimle işbaşına gelen DP ezanı aslına çevirdi. Ülkede hürriyet havası esti. Risale-i Nurların basım ve dağıtımı önündeki engeller nispeten kalktı. 26 Nisan 1958’de Risale-i Nurlar toplatıldı. Risaleler üzerinde yasak kararı 31 Mart 1975 tarihinde Birinci Cephe hükümetinin kararıyla kaldırıldı. Bugün de risalelerin basımını AK Parti iktidarı tekeline almak istiyor.
  <br>
   <strong>
    <br>
     Marko Paşa ve Sırça Köşk!
    </br>
   </strong>
  </br>
 </p>
 <p>
  1940’lar, egemen gücün ülkeyi yasaklarla idare ettiği yıllardır. 1946’da yayın hayatına başlayan ve Sabahattin Ali, Aziz Nesin, Rıfat Ilgaz’ın yazarlığını yaptığı haftalık mizah gazetesi Marko Paşa, ‘toplatılmak’ ve ‘yasaklanmak’ denince akla ilk gelen yayınların başında gelir. Komünizm propagandası yapmakla suçlanan dergi Merhumpaşa, Malumpaşa, Yedi-Sekiz Hasan Paşa, Hür Marko Paşa gibi farklı adlarla çıkmak zorunda kalır. Marko Paşa’daki yazılarından önce de ‘Gazi’ye tahkir’, ‘komünist etkinliklerde bulunmak’ gibi çeşitli suçlarla yargılanan, hapishanede yatan ve polis tarafından sürekli izlenen Sabahattin Ali’nin 1947’de yayımladığı Sırça Köşk kitabı devlete başkaldırıya teşvik iddiasıyla yasaklanır. Yazar bir yıl sonra yurtdışına kaçmak üzereyken öldürülür.
 </p>
 <p>
  Yine tek parti yıllarında Aziz Nesin’in “Aziznamesi”si, Rıfat Ilgaz’ın “Sınıf”ı toplatılan kitaplardandır. Ilgaz’ın 1944’te yayımlanan şiir kitabının adı toplumsal “sınıf”ları ve dolayısıyla sol görüşü çağrıştırdığı, üstelik de kabı kırmızı olduğu için yasaklı kitaplar listesine girmiştir. Yazarı 6 ay hapse mahkûm edilir.
 </p>
 <p>
  Çok ilginç bir yasaklama ve toplatma kararı da usta yazar Sait Faik’in başına gelir. “Medar-ı Maişet Motoru” 1944’te yayımlanır. Aynı yıl içinde kitap Türkiye’de sıkıyönetim mahkemelerince toplatılır. Kitabın toplatılma gerekçesi “gülümsetecek” türdendir. Romandaki kahramanlardan biri eski bir asker kaputu giymektedir. Fakat sıkıyönetim, askerin eski bir kaput giyemeyeceğine hükmetmiştir ve kitap yasaklanır.
 </p>
 <p>
  Çok partili sisteme geçilmesiyle yeni bir döneme girilmiştir. DP iktidarıyla göreceli bir rahatlık yaşansa da kitap yasakları sürer, yazarlar muhalif oldukları için hapsi boylar. Mahmut Makal’ın 1950 tarihli “Bizim Köy” romanı Anadolu köylerinin fakir ve sefil yanlarını göstererek komünizm propagandası yaptığı gerekçesiyle Türkiye’de yasaklanır, yazarı da tutuklanır.
 </p>
 <p>
  <strong>
   DP’nin şairlerden korkusu
  </strong>
 </p>
 <p>
  Ocak 1957’de Arif Damar’ın “Günden Güne” adlı şiir kitabı yasaklanır, diğer yasaklama kararları da bunun arkasından sökün eder. Üç hafta sonra Melih Cevdet Anday’ın “Yan Yana” adlı şiir kitabı için yasaklama kararı gelir.
 </p>
 <p>
  27 Mayıs darbesi ve 12 Mart’tan sonra da yasaklar genişleyerek sürer. Çetin Altan (Bir Avuç Gökyüzü), Şükran Yurdakul, Can Yücel (Rengahenk), Sevgi Soysal (Yürümek) çeşitli defalar kovuşturmalara uğrar, kitapları toplatılır. Adalet Ağaoğlu’nun çok bilinen eserlerinden “Fikrimin İnce Gülü” (filmi de yapılmıştır) hakkında, ‘askerî kuvvetleri tahkir ve tezyif (küçük düşürmek)’ suçlamasıyla dava açılır. Kitap, 1 Haziran 1981’de dördüncü basımından sonra toplatılır. Kitabın davası iki yıl sürer. Kitap ve yazarı aklanır.
 </p>
 <p>
  <strong>
   Vahidüddin yüzünden yargılandı
  </strong>
 </p>
 <p>
  Necip Fazıl Kısakürek, ülküsü uğruna hapis yatmış, yargılanmış, her devrin mağduru olmuş bir şair, yazar. Büyük Doğu Dergisi 36 altı yılda 16 kez toplatılmış, Necip Fazıl’ın eserlerinin basımı da engellenmiştir. Yasaklanan Vahidüddin (Sultan Vahdettin’in biyografisi) kitabı 1968’de basıldı. 1968, 1977 ve 1980 yıllarında üç kez toplatıldı. Necip Fazıl hasta yatağında bu kitap yüzünden ceza aldı ancak infazına ölümü engel oldu.
 </p>
 <p>
  <strong>
   Minyeli Abdullah’ın kaderi
  </strong>
 </p>
 <p>
  Hekimoğlu İsmail’in 80’den fazla baskı yapan romanı Minyeli Abdullah, “devlet düzenine” karşı çıkmak suçlamasıyla 1986’da toplatılmıştı. İnançlı insanların dünyasını ve yaşadıkları zulmü anlatan kitap 1967’de yayımlanmıştı. Mısır’ın Minye şehrinde geçmiş gibi anlatılsa da aslında hikâyenin geçtiği yer Türkiye’ydi. Rejimin zulmünden kaçabilmek için romanda hikâyenin mekânı değiştirilmiş, Mısır yapılmıştı.
 </p>
 <p>
  1990’larda politik yasakların merkezi, sol ideolojik yayınlardan Ermeni ve Kürt meselesini ele alan kitaplara kaydı. Kürt romancı Mehmet Uzun’un 6 kitabı, baskıları eski olmasına rağmen yasaklandı. Elif Şafak’ın Baba ve Piç romanı hakkında soruşturma başlatıldı. Ayrıca, Aydoğan Vatandaş’ın Armegedon kitabı beş ayrı davadan yargılanarak bir dönem toplatıldı. Son yıllarda eserleri toplatılan yazarlar arasında Nedim Gürsel ve Ahmet Şık’ı sayabiliriz.
 </p>
</div>


Kaynak: [www.aksiyon.com.tr](http://www.aksiyon.com.tr/kultur-sanat/turkiyede-kitap-toplatmanin-kisa-tarihi_553358), [web.archive.org (arşiv bağlantısı)](http://web.archive.org/web/20160121020445/http://www.aksiyon.com.tr/kultur-sanat/turkiyede-kitap-toplatmanin-kisa-tarihi_553358)
