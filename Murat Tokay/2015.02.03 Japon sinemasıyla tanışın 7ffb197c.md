# Japon sinemasıyla tanışın

*Murat Tokay 2015.02.03*

<div class="pNewsDetailMainContent ctx_content" itemprop="articleBody">
 <p>
  Çağdaş Japon sinemasının seçkin örneklerini İstanbullu sinemaseverlerin ayağına getiren Japon Filmleri Festivali, bu hafta başlıyor. Bu yıl 11’incisi düzenlenecek festival, Japonya İstanbul Başkonsolosluğu, Japan Foundation ve Akbank Sanat işbirliği ile 4-14 Şubat arasında gerçekleştirilecek. 6 Japon filminin gösterileceği etkinliğin mekânı Akbank Sanat.
 </p>
 <p>
  Geçen yıl Japon sinemasının genç ustalarından Hirokazu Koreeda’nın Benim Babam Benim Oğlum / Soshite Chichi Ni Naru filmiyle açılış yapan festival, bu yıl 4 Şubat’ta saat 19.00’da Tomurcuklar Açarken / Sakurasaku filminin gösterimiyle başlayacak. Mitsutoshi Tanaka’nın yönettiği 2014 yapımı film, hızlı iş hayatı yüzünden bozulan aile ilişkilerini onarmak için ‘baba evlerine’ geziye çıkan bir Japon ailenin hikâyesini anlatıyor. Şu sıralar Japonya’nın Wakayama şehrinde 1890’daki Ertuğrul Fırkateyni Faciası’nın sinema uyarlamasının çekimleriyle meşgul olan Mitsutoshi Tanaka’nın ‘başyapıtı’ sayılan Rikyu’nun Yolunda filmi de etkinlik programında yer alıyor.
 </p>
 <p>
  Festivalde gösterilecek diğer filmler arasında Hayao Miyazaki’nin Ruhların Kaçışı da yer alıyor. Japon anime ustası Miyazaki’nin 2003’te En İyi Animasyon Oscar Ödülü’nü kazanan filmi 7 Şubat saat 19.00’da Akbank Sanat’ta izleyiciyle buluşacak. Festival programındaki diğer filmler ve yönetmenleri ise şöyle: Kaligrafinin Gücü (Ryuichi Inomata), Kelime Bahçesi (Makoto Shinkai), Miyori’nin Ormanı (Nizo Yamamoto). Filmlerin orijinal dilinde ve Türkçe altyazılı olarak gösterileceği festivalde, ücretsiz olarak temin edilecek biletler Akbank Sanat gişesinden etkinlik saatinden bir saat öncesinden alınabilir.
 </p>
</div>


Kaynak: [www.aksiyon.com.tr](http://www.aksiyon.com.tr:80/kultur-sanat/japon-sinemasiyla-tanisin_541222), [web.archive.org (arşiv bağlantısı)](http://web.archive.org/web/20160105232947/http://www.aksiyon.com.tr:80/kultur-sanat/japon-sinemasiyla-tanisin_541222)
