# Benim işim okumak, diyebilmek!

*Murat Tokay 2014.10.27*

<div class="pNewsDetailMainContent" itemprop="articleBody">
 <p>
  Enis Batur’un edebiyat üzerine denemelerinin yer aldığı Yazının Sınır Boyuna Yolculuklar’ın ikinci cildi yayımlandı. Kitap has edebiyatın izinde bir okuma şenliği sunuyor, bir okuma hazzı vadediyor.
 </p>
 <p>
  Son yıllarda “okumak” üzerine bu denli derli toplu bir kitap okumadığımı belirterek söze başlayayım. Enis Batur’un ikinci cildi yayımlanan Yazının Sınır Boyuna Yolculuklar kitabı has edebiyatın izinde bir okuma şenliği sunuyor, bir okuma hazzı vadediyor...  Şükran hissi içinde kitabın sayfaları arasında geziniyorsunuz. Bu hissi her zaman yakalamanız mümkün değildir.
 </p>
 <p>
  Neden kitabı yazarına şükran hissi besleyerek okudum? Bu soruya birçok cevap verilebilir. En başta büyük bir birikim var yazılarda; emek, uzun yıllara varan bir okuma uğraşı. Uykusuz geceler var, yalnızlık var. Dünyayla araya konulan mesafe var. Bunları seziyorsunuz.
 </p>
 <p>
  Her kitap bir yolculuk. Enis Batur bu yolculuktan sizi eli boş göndermiyor. Zihniniz, diliniz yıkanıyor. Bir arınma yaşıyorsunuz. Kitabı sevmek için “Türkçe ile Yıkanmak” yazısı bile yeterli. O yazıda bir anekdot aktarıyor: “Zeki öğrencim sormuştu bir seferinde, kışkırtıcılığını bile bile: ‘Sonuçta ne işe yarayabilir Edebiyat?’ An gelir, sırası gelir, sabun neye yararsa ona. Evet, Türkçe ile yıkanmak, kişinin usul usul tıkanan ciğerlerini açmasından öte bir davranış sayılmamalı. ‘Sağlıklı Yaşam’ parolası gitgide yerleşiklik kazanır oldu; pek çok kişi beslenmesine özen gösteriyor, gövdesini diri tutmak için spor yapıyor, vitamin alıyor. ‘Zihin ve duyarlık, dil ve ifade sağlığı daha az önemlidir’ denilebilir mi?”
 </p>
 <p>
  Okur kime denir, niçin okumalıyız, iyi kitapları nasıl buluruz soruları etrafında şekillenen yazılar (özellikle Okuma Lambası başlığı altındaki denemeler) okur-yazarlık üzerine önemli tespitler içeriyor ve nitelikli okur olmanın ipuçlarını veriyor. Enis Batur’a göre okur ‘okumaya hayatında yer açan kişi.’ Okumak da tuhaf bir yalnızlık biçimi.
 </p>
 <p>
  Kitaptan altını çizdiğim bir başka cümle: “İnsanların arasına karışıldığı anlarda bile okumak ayrılmaktır.” Enis Batur’a göre okumak öğrenilen bir iş aynı zamanda. “Kişinin kendisini yetiştirmesi, yontması, inceltmesi bir ömür ister. Şiiri, edebiyatı, felsefeyi, bilimi, müziği, resmi okuma uğraşı vermek, insanın sınırsız bir alana açılması, o alanda aralıksız beslenmeyi sürdürmesi anlamına gelir.” Peki, akıllı okur kimdir? “Akıllı okur kasmayan biridir; ne birileriyle ne kendisiyle yarışır. Kitapları yutmaz, ağırdan alır.”
 </p>
 <p>
  548 sayfalık kitapta sadece okuma üzerine denemeler yok. Yüzlerce yazar üzerine (şair-yazar akrabaları) değiniler,  tespitler, mektuplar, okumalar da var. Kitabın sonlarına doğru konuşmalara da yer verilmiş. Alberto Manguel-Enis Batur, yine Orhan Pamuk-Enis Batur söyleşileri kitabın keyifle okunan bölümlerinden.
 </p>
</div>


Kaynak: [www.aksiyon.com.tr](http://www.aksiyon.com.tr/kitaplik/benim-isim-okumak-diyebilmek_539748), [web.archive.org (arşiv bağlantısı)](http://web.archive.org/web/20150719030240/http://www.aksiyon.com.tr/kitaplik/benim-isim-okumak-diyebilmek_539748)
