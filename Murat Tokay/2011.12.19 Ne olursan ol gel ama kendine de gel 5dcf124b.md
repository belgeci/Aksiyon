# Ne olursan ol gel; ama kendine de gel

*Murat Tokay 2011.12.19*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Konya, Mevlânâ’nın 738. vuslat yıldönümü dolayısıyla on günde yaklaşık 100 bin kişiyi misafir etti. Hz. Pîr’in ‘gel’ çağrısına kulak verenlerin ilk adresi Mevlânâ Türbesi oldu. Ama mesele giderken yanlarında ne götürdükleri...
  </font>
 </div>
 <div id="newsText">
  <font class="detail-text">
   <p>
    Arif Nihat Asya’nın ifadesiyle “Konya Mevlânâ demek”… Sıkça tekrar edilen bu ifade şekil itibariyle doğru; ama öze bakıldığında bugünkü tablo hiç öyle değil.  Şehrin birçok yerinde semazen figürlü süslemeler, bilboardlarda Mevlânâ’ya ait özlü sözler karşımıza çıkıyor. Fakat Hz. Mevlânâ ikliminin Konya’yı bütünüyle sardığını söylemek zor. Turizmi ve ticareti canlandırmanın bir aracı olarak ‘Mevlânâ’yı her yerde görüyoruz. Mevlânâ tabloları, semazen bibloları, Mevlânâ şekeri, pidesi… Konya’da yaşayıp da türbenin yolunu bilmeyen, Mesnevî’den bihaber insanların sayısı da az değil. Bunu Konya Büyükşehir Belediye Başkanı Tahir Akyürek de kabul ediyor. “Konya’da bir Mevlânâ terbiyesi oluşturmanın gayreti içindeyiz.” diyor başkan. Mevlânâ’nın ve mesajının anlaşılmasına ilişkin yapılanları sıralıyor: “Mesnevî’nin 22 dilde çevirisi basıldı. Bu kitaplara yabancılar rahatça ulaşabiliyor. Bir çizgi film yapıldı. Çocuklar için Mesnevî’den hikâyeler diye bir seri başlattık. Usulüne uygun sema çok önemliydi. Bugün Mevlânâ Kültür Merkezi’nde her hafta cumartesi günleri sema töreni yapılıyor. Büyük oranda otellerdeki, lokantalardaki semanın önüne geçtik. Gençlik merkezlerinde ve müstakil merkezlerde Mesnevî dersleri veriyoruz. Şehir kültürü ve Mevlânâ ile ilgili esnafa dönük kurslar düzenledik.” Akyürek, ‘Mevlânâ bölgesi merkezli bir Mevlânâ kültür adası oluşturma’ düşünceleri olduğunu da kaydediyor.
   </p>
   <p>
    Hz. Mevlânâ’nın ‘gel’ çağrısına kulak verenlerin sayısı her yıl artıyor. Mevlânâ Müzesi’ni geçen sene 2 milyona yakın kişi ziyaret etti. Son yıllarda Hz. Mevlânâ ve Şems’in popüler romanlara konu edilmesi Konya’ya turla gelen ziyaretçi sayısında bir artışa yol açtı. Selçuk Üniversitesi Mevlânâ Araştırmalar Enstitüsü Müdürü Yrd. Doç. Dur Nuri Şimşekler bu gezilerin çoğunun turistik hüviyet taşıdığını belirtiyor. “Konya’ya gelen türbeyi ziyaret edip semayı izleyen insanlarımız buradan dönerken sadece etli ekmek yiyip birkaç ucuz Çin işi semazen biblo alıp dönmesin. Kendilerini de alıp gitsinler.” diyor. Vuslat yıldönümü programlarının da insanların kendilerine gelmeleri için bir vesile olduğunu söylüyor. İstanbul Tarihî Türk Müziği Topluluğu Müdürü Tuğrul İnançer  de “Bu törenlerde 41. senem; buradaki sema ayinleri öyle yüce, öyle mübarek, öyle âlidir ki taklidi bile adamı adam edebilir.” derken şu örneği veriyor: “Hz.  Musa, firavunun şerrinden kavmini de alıp Kızıldeniz mucizesi ile Mısır’dan çıktı. Bu arada firavunun soytarılarından biri Hz. Musa’nın taklidini yapıp firavunu sözde eğlendiriyordu. Musa (as) bu hâlden haberdar oldu, üzüldü ve Cenab-ı Allah’la mükalemesinde ‘Ya Rabbel âlemin, o palyaço benimle alay ediyor, onu kahret.’ dedi. Cenab-ı Allah ‘Kahretmem! Firavunu değil, seni taklit ediyor.’ buyurdular.  Bu merasimleri de böyle anlamalıyız.”
   </p>
   <p>
    Konya’da Mevlânâ ve eserleri üzerine çalışan iki akademik kurum var. Selçuk Üniversitesi Mevlânâ Araştırmaları Enstitüsü ile Mevlânâ Üniversitesi’nde   bu yıl kurulan Mevlânâ Sosyal Araştırmalar Merkezi. Bugüne kadar Enstitü, Mesnevî dersleri, Mevlânâ konulu sempozyum ve seminerler düzenlemiş. Enstitü müdürü Şimşekler, yüksek lisans ve doktora programları açma ve bu çerçevede ana bilim dalları oluşturma çalışmalarının sürdüğünü aktarıyor. Konya’da Mevlânâ adını taşıyan bir özel üniversite de var. Üniversitenin rektörü Prof. Dr. Bahattin Adam “Bu ismin ağırlığına uygun adımlar atacaklarını söylüyor. İlk aşama olarak üniversitede seçmeli Mesnevi’ye Giriş dersi verilmeye başlanmış. Bu dersi Şadi Aydın Hoca veriyor. Yabancı öğrencilere ise İngilizce olarak Yrd. Doç. Tarık Kadir ders yapıyor. Mevlânâ Sosyal Araştırmalar Merkezi, Mevlânâ ile ilgili dernekleri bir araya getirerek ortak akıl toplantıları düzenlemiş.
   </p>
   <p>
   </p>
   <p>
    Mevlânâ Kursu, sürücü kursu çıkınca! Turistlerin Mevlânâ ve Mevlevilikle ilgili sorularını cevaplayacak yabancı dil bilen kadrolu görevliler yok. Mevlânâ’yı öğrenmek isteyen bir yabancının kolayca ulaşabileceği, dil bilen Mevlânâ uzmanı isimler çok sınırlı. Mevlânâ Üniversite’sinde İngilizce derslerine giren Yrd. Doç. Dr. Tarık Kadir’in yaşadığı gülümseten bir örnek var. Bir yıl önce eşinin Selçuk Üniversitesi’nde görev yapması dolayısıyla Konya’ya gelmiş Tarık Kadir. Bangledeşli. Amerika’da teoloji eğitimi almış. Uzun süre Mevlânâ hakkında bilgi alacağı, konuşacağı birisini bulamamış. Türkçeyi de yeni öğrenmeye başlayan Kadir şehrin işlek caddelerinden birinde giderken Mevlânâ Sürücü Kursu tabelasına rastlar ve “Aradığımı buldum galiba, bu kurstan Mevlânâyı öğrenebilirim.” umuduyla içeriye girer ve hayal kırıklığı yaşar. Daha sonra Mevlânâ Üniversitesi’ne ulaşır. Bugün üniversitenin öğretim görevlisi ve İngilizce Mesnevî dersleri yapıyor.
   </p>
   <p>
    <em>
     Tuğrul İnançer (İstanbul Tarihî Türk Müziği Topluluğu Müdürü):
    </em>
   </p>
   <p>
    <strong>
     Namaz kılmaktan aciz insanlar, Mevlânâ’dan bir şey öğrenemez
    </strong>
   </p>
   <p>
    <img alt="" src="http://web.archive.org/web/20120203161222im_/http://medya.aksiyon.com.tr/aksiyon/2011/12/19/tugrul-inancer.jpg">
     Konya’ya gelenler Hazret-i Mevlânâ’dan, mahdumu Sultan Veled’den bir şeyler almak yerine maddi şeyler götürüyorsa bunun sebebi başka yerdedir. Biz beden olarak ömrümüz boyunca bir tabibe muhtacız. Tıp fakültelerini kapatırsak bu ihtiyacımız biter mi? Bitmez, zamanla sahte doktorlar türer. Gönlümüzün, ruhumuzun da hastalıkları vardır. Bu hastalıkların tedavi edicisi konumunda olan dergâhlar yasaklanınca bu hastalıklar iyi oldu mu? Olmadı. Hem hastalık büyüdü hem sahtekârlar çoğaldı. Türbeye gelmekle bir kapı açılır. O kapıdan içeriye girmek gayretle olur. Turistik bir mahiyette gelmişken bir de türbeyi ziyaret edelim diyenler zaten istifade edemez. Bu kapı gayret kapısıdır, şahsi emek verilmeden türbe ziyaretiyle bu iş olmaz. Namaz kılmaktan aciz insanlar Hazret-i Mevlânâ’dan bir şey öğrenemez. Hz. Mevlânâ’nın öğretisi sade vatandaşa değildir. İhtisas sahiplerinedir. Evvela İslam nedir, sonra tasavvuf nedir, tarikat nedir bunların içinde Mevlevîlik nedir öğreneceğiz. Hz. Mevlânâ’ya gelip hemen bir şeyler öğrenmek avamın işi değildir. Kendini yetiştirme gayretini göstermemiş, nefsinin peşinde kalmış insanlara avam denir. Onların da havas olma yolları açıktır. Nefislerine değil, Peygamber’e ve vârislerine uyarlarsa onlar da havas olur. Bir kimse anatomi kitabı okuyarak doktor olamayacağı gibi tercümesinden Mesnevî-i şerif okuyarak hiçbir şey öğrenemez. İlmihal bilgisi olmayan Mesnevî’den bir şey anlamaz. Evvela cehaletimizin giderilmesi lazım.
    </img>
   </p>
   <p>
   </p>
   <p>
    <em>
     Nuri Şimşekler (Selçuk Üniversitesi Mevlânâ Enstitüsü Başkanı):
    </em>
   </p>
   <p>
    <strong>
     Sadece şeker alıp gidenlerden olmayın
    </strong>
   </p>
   <p>
    <img alt="" src="http://web.archive.org/web/20120203161222im_/http://medya.aksiyon.com.tr/aksiyon/2011/12/19/nuri-simsekler.jpg"/>
    Mevlânâ’nın gel çağrısından murad ‘gel; ama kendine de gel’dir. Burayı ziyarete gelen insanlar üç beş kuruşluk semazen, Mevlânâ şekeri alıp gideceklerine kendilerini alsınlar, kendilerine gelsinler. İnsanın özü ‘ben kimim, dünyaya niçin gönderildim’ sorularının cevabıdır. Buraya gelen iç muhasebesini yapacak. Kendine gelmekten maksat insanın canına dönmesi, Yüce Allah’ı hatırlamasıdır. Bir de biz Konya olarak artık ucuz Mevlânâ figürleri satarak üç kuruş kazanma yerine Mevlânâ fikirleriyle üç beş gönül kazanmanın gayreti ve çabası içinde olmalıyız. Bu her Müslüman’ın misyonudur. Hz. Mevlânâ Mesnevî’de diyor ki. “Senin amacın Kâbe olsun, giderken Şam’ı da Halep’i de göreceksin.
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-31331-9-ne-olursan-ol-gel-ama-kendine-de-gel.html), [web.archive.org (arşiv bağlantısı)](http://web.archive.org/web/20120203161222/http://www.aksiyon.com.tr:80/aksiyon/haber-31331-9-ne-olursan-ol-gel-ama-kendine-de-gel.html)
