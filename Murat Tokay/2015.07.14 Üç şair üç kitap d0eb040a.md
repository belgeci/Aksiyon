# Üç şair üç kitap

*Murat Tokay 2015.07.14*

<div class="pNewsDetailMainContent" itemprop="articleBody">
 <p>
  Geçen günlerde yeni şiir kitaplarını yayımlayan Enis Batur, Cevdet Karal ve Cafer Keklikçi’nin eserlerine göz attık.
 </p>
 <p>
  Cesedi Nereye Gömelim, Cevdet Karal’ın üçüncü şiir kitabı(Everest Yayınları, 139 sayfa). İlk kitabı Horozlu Ölüm ve Ayna (1998), ikincisi Hilkatin İlk Günleri (2006). Kitap on bölümden oluşuyor. Farklı şiir adlarına sahip belki ama Cesedi Nereye Gömelim’i uzun bir şiir sayabiliriz ve kitabı bir roman gibi okuyabiliriz. Kendini okutmayı başaran bir şiir kuruyor Karal. Bir şiir okuyup kitabı kenara koyamıyorsunuz. Şiirin müziği ve atmosferi sizi sonraki sayfalara taşıyor. Biz “sürükleyici”liğinden bahsedebiliriz kitabın.
 </p>
 <p>
  “Cesedi Nereye Gömelim” seslenişinden bir kişinin cesedini anlamıyoruz. Bir somut ceset de yok. Lezzetleri acılaştıran ölüm var, “ölmeden önce ölmek” var. İçimizde öldürdüklerimiz var. Bizim için ölenler var. Diri ama ölüler var. “Ölmedin ama diri değilsin /içinde senelerin”.
 </p>
 <p>
  Cevdet Karal “ölü” bir şiir yazmıyor, hayatın içinden neşet ediyor şiiri. Fakat bir koro ahengi içinde hep aynı sesi işitiyoruz: “Cesedi nereye gömelim”? Şair, bu esaslı sorunun peşinde şiirini çatarken aslında bir müzik de besteliyor. O lirik ses, ritim hep kulağınızda. Son olarak Cevdet Karal’ın çok iyi dize ustası olduğunu da belirtelim. Geçen ay yayımlanan kitap yılın en iyi şiir kitaplarından biri olmaya aday.
 </p>
 <p>
  Cafer Keklikçi  hep iddialı bir şiir yazdı. Şiirini öfkesiyle parlattı her daim. Geçen günlerde yeni şiir kitabı Havarya’yı (Ülke Yayınları/107 sayfa) yayımladı. Diğer kitapları: Tanınma Korkusu (2004) ‘Yasak Bölge (2007), Tahammül Şeridi (2010). Çağına tanıklık eden bir şiir yazıyor Keklikçi. Yoksulluğu, yoksunluğu, hırsızlığı şiirine taşıyor, zulme karşı çıkıyor. Toplumsal ve sosyal olana kayıtsız kalmıyor. Bir konuşma havasında söylüyor şiirini. Güzel dizeler kuruyor: “alışacak kimse kalmadı kendi fotoğrafımdan başka”... Evlerdeki sessizliğimi bir ben biliyorum”.
 </p>
 <p>
  “Ben bir parantez açıyorum/bu istasyona/günü gelir biri onu kapatır.” Enis Batur’un Yeni Lirik Şiirleri bu dizelerle açılıyor. Batur’un 2007-2014 tarihleri arasında yazdığı şiirler A Cappella (Kırmızı Kedi Yayınları, 157 sayfa) adıyla kitaplaştı. A Cappella, yolu geceye çıkan şiirlerden oluşuyor, şiirde mevsim çokça kış... Kitapta sadece şiir yok. Şiirli düz metinler de var.
 </p>
</div>


Kaynak: [www.aksiyon.com.tr](http://www.aksiyon.com.tr/kultur-sanat/uc-sair-uc-kitap_551607), [web.archive.org (arşiv bağlantısı)](http://web.archive.org/web/20150731131340/http://www.aksiyon.com.tr/kultur-sanat/uc-sair-uc-kitap_551607)
