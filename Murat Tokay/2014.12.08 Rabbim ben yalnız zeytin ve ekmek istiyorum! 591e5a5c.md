# Rabbim, ben yalnız zeytin ve ekmek istiyorum!

*Murat Tokay 2014.12.08*

<div class="pNewsDetailMainContent" itemprop="articleBody">
 <p>
  Ziya Osman Saba’nın şiiri dünyanın ve insanların hızla kirlendiği günümüzde bize çok şey söylüyor. Kir ve pastan uzak bir iklime götürüyor.
 </p>
 <p>
  İslamcı şiir tartışmaları gündemde iken Hilmi Yavuz, köşesinde “en Müslümanca”  dizeleri Ziya Osman Saba’nın yazdığını söylemişti. Haksız da sayılmazdı. Sadece “Her Akşamki Yolumda” şiiri okunduğunda bile bu görülecektir. İman ve teslimiyet onun şiirlerinin atan kalbi olarak hep sesini duyurur. Behçet Necatigil’in tespitiyle “Şiirlerinde kir yoktur, leke yoktur.” Akif’in “Sessiz yaşadım, kim beni, nerden bilecektir?” mısraındaki gibi sessiz yaşamış, öyle de ölmüş bir şair Ziya Osman (1910-1957). Okul müfredatlarında adı Yedi Meşaleciler arasında anılıp geçilen bir yazar. Can Yayınları geçen günlerde Ziya Osman’ın bütün şiirlerini (Cümlemiz) ve bütün öykülerini (Mesut İnsanlar Fotoğrafhanesi) yayımladı. Cümlemiz’de -daha önce kitaplarına dâhil edilmemiş şiirlerle birlikte- 160’tan fazla şiir de yer alıyor. Ziya Osman’ın şiirlerine baktığımızda hep bir “iyilik”le karşılaşırız, “iyi insanlar”la. Bir murakabe hâlindedir şair, huzurda,  Rab’biyle söyleşir: “Sana az daha yakın yaşamak için artık,/Rabbim, ben yalnız zeytin ve ekmek istiyorum.” Ölümle iç içe yaşar hayatı ve ölüm güzeldir. “Ben artık korkmuyorum, her şeyde bir hikmet var…/Ümitler içindeyim çok şükür öleceğiz…” Ceyhun Atuf Kansu’nun işaret ettiği gibi  “Hiçbir ozan ölümü kendisi için bu kadar yumuşatamamış, bu kadar güzelleştirememiştir”. Kitaptaki bütün şiirlerinde dünyada yerini yadırgamış bir ruhla karşılaşırız; fakat yaşadıklarına, kaderine isyan etmez, mütevekkil bir duruşu vardır. “Allah’ım cümlemize acı” diyen sesini duyarız. Sık sık çocukluğuna götürür bizi. “Çocukluğum, çocukluğum/Bir çekmecede unutulmuş,/Senelerce rengi solmuş,/Bir tek resim çocukluğum.” Burada Cemal Süreya’nın Ziya Osman için söylediklerini de anmak gerekir:  “Hep beyazı söyledi. Hiç terlemedi şiirinde. Daha doğrusu yalnız alnı terledi. O da utangaçlığından belki… Vazgeçişten serinlikler çıkardı. Yetinmeyi bir mutluluğa dönüştürmek istedi.” Belki de Ziya Osman’ı en iyi anlatan kelimelerden biri yetinmek, kanaat… Bunu öykülerine baktığımızda da görüyoruz. “Mesut İnsanlar Fotoğrafhanesi”nde yazdığı gibi eserlerinde “her şey, herkes birbirine gülümser”. Son olarak diyebiliriz ki Ziya Osman’ın şiiri kirli dünyamızda bize çok şey söylüyor. “Beyaz”la tanışmakta geç kalmayın.
 </p>
</div>


Kaynak: [www.aksiyon.com.tr](http://www.aksiyon.com.tr:80/kultur-sanat/rabbim-ben-yalniz-zeytin-ve-ekmek-istiyorum_540169), [web.archive.org (arşiv bağlantısı)](http://web.archive.org/web/20150102074418/http://www.aksiyon.com.tr:80/kultur-sanat/rabbim-ben-yalniz-zeytin-ve-ekmek-istiyorum_540169)
