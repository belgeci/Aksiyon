# Yaşlanmak güzel şey dut ağacında

*Murat Tokay 2015.10.06*

<div class="pNewsDetailMainContent ctx_content" itemprop="articleBody">
 <p>
  İhsan Deniz, 35 yıllık şiir verimini tek ciltte topladı. 1980’den bugüne yayınlanan 12 şiir kitabını “Dut Ağacında” ismiyle bir araya getirdi.
 </p>
 <p>
  Daha liseyi yeni bitirmiştim. Dergide mi yoksa bir kitapta mı karşılaştım tam hatırlamıyorum. Bildiğim, küçük defterime şu dizeyi not ettiğim: “Hangi dağa uğradın da ses vermedi sana”... İhsan Deniz imzasıyla tanışıklığım böyle başlamıştı. “Tam bir şair adı” diye mırıldandığımı anımsıyorum. Necip Fazıl, Nazım Hikmet, Ahmed Arif gibi... Henüz o yıllarda internet (Google) hayatımıza girmemişti. Şairle ilgili bilgiye ulaşmak kolay değildi. Bir yüzü, sesi yoktu; belki de müsteardı İhsan Deniz...
 </p>
 <p>
  Hece Yayınları’ndan çıkan toplu şiirleri “Dut Ağacı”nı okurken bu duygu ve düşüncelerle eskilere gittim. “Mazi en uzun gece”... Sonraki yıllarda sıkı bir edebiyat dergisi takipçisiydim. İhsan Deniz imzası taşıyan her şiir, her yazı değerli oldu benim için. Şiiriyle yolculuğum hep sürdü, yüz yüze sohbet etme, söyleşme imkânı buldum.
 </p>
 <p>
  İhsan Deniz (1960 doğumlu), 80 kuşağının önemli şairlerinden. İlk kitabı Mağara Külleri 1984’te yayımlandı. Bu kitabı sırasıyla Yalnız Sana Söylenen, Adımlarımın Gizli Sokağı, Perdeler, Gecediloldu, Hurûfi Melâl, Bozgun Siperi, Buz ve Fire (Toplu şiirler), Daima Unutma, Baht-ı Siyâh, Sırtlan Kayboldu, Suya Kanat ve Tam izledi. 12 şiir kitabı. 35 yıla sığan bir şiir verimi artık tek ciltte.
 </p>
 <p>
  “İhsan Deniz toplu şiirlerine neden ‘Dut Ağacı’ ismini vermiş?” sorusuna cevap ararken kitabın sondan bir önceki şiirinde şu dizeye rastlıyoruz: “Ben kabullendim kabullen sen de yaşlanmak güzel şey dut ağacında”... Deniz’in toplu şiirlerine bakarken dünyayı ezelî gecenin penceresinden, kederle seyreden; içindeki kederi de hoş tutmaya çalışan bir şair siluetiyle karşılaşıyoruz. Hiçbir zaman sonunun gelmeyeceğini bildiği bir yalnızlığın içinden seslenir şair. İlk şiirlerinde Sezai Karakoç’un, Cahit Zarifoğlu’nun sesi sesine karışır. Bunu hissettirir... Şiir bir dağı tırmanmak gibidir. Dizelerinde “dağa bakmanın sevincini” yaşatır. Her kitapta sözü fazlalıklarından arındırır, yalınlaştırır. Sayfalarda ilerledikçe –yıllar geçtikçe- dağa tırmanmanın yorgunluğuna şahit oluruz. Bu soluk kesici tırmanış aynı zamanda ufuk açıcıdır da. Daha yukarıdan, üst perdeden seslenmeye başlar şair. Kalbi gibi incelir şiiri de. Rüyayı ve melekleri ihmal etmeden söyler “gecenin sızısı”nı, “kalbin uğultusu”nu...
 </p>
 <p>
  İhsan Deniz şiiri size kendisini çabucak açmaz, bir çaba göstermeniz gerekir; dutun tadına bakmak için ağaca çıkmak gibi.
 </p>
</div>


Kaynak: [www.aksiyon.com.tr](http://www.aksiyon.com.tr/kultur-sanat/yaslanmak-guzel-sey-dut-agacinda_552502), [web.archive.org (arşiv bağlantısı)](http://web.archive.org/web/20160125050250/http://www.aksiyon.com.tr/kultur-sanat/yaslanmak-guzel-sey-dut-agacinda_552502)
