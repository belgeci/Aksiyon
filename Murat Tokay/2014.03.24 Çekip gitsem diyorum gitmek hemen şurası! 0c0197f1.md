# Çekip gitsem diyorum, gitmek hemen şurası!

*Murat Tokay 2014.03.24*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Hüseyin Akın, “Kaybolmak İçin Nereye Gitmeli?” kitabında başka bir dünyanın kapılarını aralıyor. İnce bir yağmur eşliğinde şiirli bir yolculuğa çıkarıyor.
  </font>
 </div>
 <div id="newsText">
  <font class="detail-text">
   <p>
    Kitabın adı bir kere sizin elinizden tutup, buyur ediyor: “Kaybolmak İçin Nereye Gitmeli?”  Her gün nefretin, öfkenin, şiddetin televizyon ekranlarından, gazete sayfalarından, meydanlardan yüksek sesle dillendirildiği zor zamanlardan geçiyoruz.  Düşmanlık, vefasızlık; insansızlık ruhumuzu üşütüyor. Alıp başımızı dağlara çıkmak istiyoruz. Kalbimizde konaklamak, belki kaybolmak… “hani geçmiyor değil aklımdan çekip gitsem diyorum/’gitmek’ hemen şurası.”
    <p>
     Ama kendinden başka nereye gidebilir ki insan? Hem başımızı alıp çıkacağımız dağ da çok uzakta. O hâlde ne yapmalı? Kitaba sığınmalı, şiire… Hüseyin Akın’ın denemelerini topladığı “Kaybolmak İçin Nereye Gitmeli?” birkaç saatliğine de olsa size başka bir dünyanın kapılarını açıyor. İnce bir yağmur eşliğinde şiirli bir yolculuğa çıkarıyor. Yüzünüzde serin damlalar, bir inşirah göğsünüzde… Ve yalnız değilim diyorsunuz. Bir ben üşümüyorum ve bu yalnızlık çok kalabalık.
     <p>
      Hüseyin Akın bir şair. “Kumaştan Çalan Terzi” “Çöl Vaazları” “Sevmek,  Karanfil ve Kiraz”, “Ay Tanığım Olsun” ve “Ömrümün Kısa Günü” yayımlanmış şiir kitapları. Deneme ve hikâyeler de yazdı. Kim söylemişti hatırlamıyorum ama bir şair mealen “şiirden arta kalanları deneme olarak yazıyorum” diyordu. Akın’ın denemelerini okuduğumuzda da yolumuz şiire, şiirin atmosferine çıkıyor hep.
      <p>
       Peki, kitapta neler var? Yazı başlıklarına bakmak bile bize çok şey söylüyor: “Gaybı olmayanın kaybı da olmaz”, “Korkunun ecele faydası vardır”, “Tüccarlar neden şiir okumazlar”, “Ölüleri niçin severiz?” Akın, modern zamanlarda, enformasyon çağında metropollerde yaşayan insanların yalnızlığını, kimsesizliğini ve bir başınalığını yazıyor. Bir başına ama akıllı telefonlarla, internetle kaybolma imkânı elinden alınmış.
       <p>
        “Peki, kaybolmak için ne yapmalı?” diye soruyor yazar ve cevabını şöyle veriyor: “Kaybolmak, kimsenin tarif edemediği özlenen bir uzaklığa, hiç düşünmediğimiz bir anda kavuşmaktır. Kaybolduğunuz an, kendinizin dışında varlığınızı işgal ederek size sizden daha yakın olan kişilerden ve mekânlardan kurtulmuş olursunuz. Mustafa Kutlu hacca dair bir yazısında “Hac biraz da koybolmaktır” diyordu… Hedefi ve kıblesi olan insan koybolur.”
        <p>
         Akın hayata, ölüme, şiire dair de çok şey söylüyor. Onun için şiir ölüme hazırlıktır mesela, karne amel defterinden bir sayfadır (yazarımız aynı zamanda bir öğretmendir) kem- âlâtla kemâlât olmaz…
         <p>
          Son söz olarak diyebiliriz ki Hüseyin Akın’ın denemelerinde kaybolmak iyidir ve bu kaybolmadan kazançlı çıkacaksınız.
         </p>
         <p>
          <strong>
           Kaybolmak İçin Nereye Gitmeli?
          </strong>
          <p>
           Hüseyin Akın
           <p>
            Ülke Kitapları 107 sayfa
            <p>
             02124227929
             <p>
             </p>
            </p>
           </p>
          </p>
         </p>
        </p>
       </p>
      </p>
     </p>
    </p>
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-38183-cekip-gitsem--diyorum-gitmek--hemen-surasi.html), [web.archive.org (arşiv bağlantısı)](http://web.archive.org/web/20140329093023/http://www.aksiyon.com.tr:80/aksiyon/haber-38183-cekip-gitsem--diyorum-gitmek--hemen-surasi.html)
