# Osmanlı'nın kütüphaneleri

*Murat Tokay 2015.05.12*

<div class="pNewsDetailMainContent" itemprop="articleBody">
 <p>
  İsmail E. Erünsal’ın büyük emek ürünü “Osmanlılarda Kütüphane ve Kütüphanecilik” kitabı, Osmanlı’nın entelektüel tarihine ayna tutuyor.
 </p>
 <p>
  I. Mahmud devri (1730-1754) Osmanlı çağı, Türk kütüphaneciliğinin bir altın devri olarak kabul edilebilir. Bu Osmanlı padişahı, imparatorluğun en uzak kalelerinde bile kütüphaneler kurmaya çalışmıştır.” Bu çarpıcı bilgiyi İsmail E. Erünsal’ın “Osmanlılarda Kütüphane ve Kütüphanecilik” kitabından öğreniyoruz. Kitapta I. Mahmud dönemiyle ilgili sayfaları ilgiyle okuyorum. Farklı kaynaklardan yeniden hayatına göz atıyorum, bilgilerimi tazeliyorum: “I. Mahmut, 13 Aralık 1754’te hastalığına rağmen çıktığı cuma namazından dönerken, Demirkapı’da at sırtında vefat etti.” Yeniden kitaba dönüyorum. Kitap ve kütüphaneye özel ilgisi olan I. Mahmud, gerek mimarisi gerekse içeriği ile dikkat çeken üç büyük kütüphaneyi (Ayasofya, Fatih ve Galatasaray kütüphaneleri) kazandırıyor. Saltanatı süresince İstanbul ve diğer şehirlerde devlet adamları ve âlimler tarafından çok sayıda kütüphane kuruluyor. Kütüphanede öğretim dönemi başlıyor. Kitapla, kütüphaneyle anılmak I. Mahmud adına ne büyük talih.
 </p>
 <p>
  İsmail E. Erünsal, Türkiye’de kitap ve kitabın tarihi dendiğinde akla ilk gelen isimlerden. “Osmanlılarda Sahaflar ve Sahaflık” kitabı yine Timaş Yayınevi’nce basılmıştı. Uzun yıllar Marmara Üniversitesi Fen Edebiyat Fakültesi Arşivcilik Bölümü’nde öğretim üyeliği yapan Erünsal, İSAM Kütüphanesi’nin danışmanlarından. İstanbul 29 Mayıs Üniversitesi’nde de hocalığını sürdürüyor.
 </p>
 <p>
  “Osmanlılarda Kütüphane ve Kütüphanecilik” kitabı, Osmanlı kütüphaneleri konusunda ilk müstakil çalışma. 2008’de yayımlanan kitap genişletilmiş ikinci baskısıyla raflardaki yerini aldı. Konuyla ilgili literatürü zenginleştiren çalışma, 30 yıllık bir gayretin ürünü. Kitap hazırlanırken Başbakanlık Osmanlı Arşivi’ndeki okuyucuya açık tasniflerin hepsi taranmış, Vakıflar Genel Müdürlüğü, İstanbul ve İstanbul dışındaki Şer’i Sicil arşivleri ve çeşitli kütüphanelerde bulunan vakfiye suretlerinin ve vakıf kayıtlarının hepsi gözden geçirilmiş.
 </p>
 <p>
  Kitapta Osmanlı vakıf kütüphanelerinin tarihî gelişimini takip etmek mümkün. “Vakıf Kütüphanelerinin Teşkilatı” başlığını taşıyan ikinci bölümde ise kütüphane personelinin seçimi, tayini, kütüphane görevlilerinde aranan vasıflar, kütüphane koleksiyonlarının kuruluşu, sayım ve kontrolü gibi ilgi çekici bilgiler yer alıyor. Kitap Osmanlı’nın entelektüel tarihine ayna tutuyor.
 </p>
</div>


Kaynak: [www.aksiyon.com.tr](http://www.aksiyon.com.tr/kultur-sanat/osmanlinin-kutuphaneleri_550900), [web.archive.org (arşiv bağlantısı)](http://web.archive.org/web/20150813161646/http://www.aksiyon.com.tr/kultur-sanat/osmanlinin-kutuphaneleri_550900)
