# Yetim kalmasın diye

*Murat Tokay 2014.12.29*

<div class="pNewsDetailMainContent" itemprop="articleBody">
 <p>
  Oya Baydar  “Yetim Kalacak Küçük Şeyler”de hüzzam makamında mırıldanıyor. Bir otobiyografi sayılabilecek romanda yazarın an’ları anımsadıkları okura teslim ediliyor. Oya Baydar’ın yeni kitabı “Yetim Kalacak Küçük Şeyler”in merkezinde kendi hayatı var. Ama bu klasik bir otobiyografik roman değil. Yaşamında onu derinden etkileyen “an”lar ve anımsamalar sıcak bir üslupla aktarılıyor. Yazar, “an”lara kelimelerle hayat verirken yaşamaktan bir kitap çıkarıyor; yaşananlar yetim kalmasın, unutulmasın diye.
 </p>
 <p>
  Yazara göre bizim hatırımızda kalan anılarımız değil, “an”larımızdır. Anılar hafızadadır, “an”lar yürekte; anılar silinir günbegün, bir bir... “An”lardır ateşböcekleri gibi, bir damla su -ya da gözyaşı- gibi ışıldayan, parlayan, damlayan; beklenmedik bir yerde, bir zamanda yeniden yaşanan... Kitapta “an”lar kronolojik bir sırayla gitmiyor. Yazarın dediği gibi geçmiş anılarımız bize kendilerini zamandan bağımsız hatırlatır.  Oya Baydar, çocukluğundan, ilk gençliğinden, üniversite yıllarından, sürgün hayatından, cezaevi günlerinden, ailesinden bahsediyor. Tarihsel olaylara da yer veriyor: Berlin Duvarı’nın yıkılması, Dersim Hadisesi, Hrant Dink cinayeti, darbe dönemleri… Yazar bu olayları tarihsel bir olgu gibi anlatmıyor. Olayın kendisinden ziyade bıraktığı o “an”ın duygusuna odaklanıyor.
 </p>
 <p>
  Kitabın genelinde hüzün hâkim. Ama bu hüzün asla umutsuzluğa sürüklemiyor. Hep bir direnme ve başkaldırı var. Hayata, kendisine, düzene, annesine, babasına... Küçük, hanım hanımcık bir kız çocuğundan ziyade özgürlüğüne düşkün, gururlu, etek giymeyi reddedip pantolon giyen, babasına düşkün, annesi ile duygu eksikliği yaşayan bir kız çocuğu. Annesine olan sevgisini içinde derinden hissettiği an, annesinin ölümüne beş gün kalmıştır. Bu “an”ı anlattığı bölümde bir duygu sağanağı yaşanıyor. Huzurevine götürmek için annesini hazırlayan yazar bir “an”da annesini ömür boyu hiç hissetmediği kadar çok seviyor. Ve kararından vazgeçiyor. Kitapta aşk var. Aşk acıları var. İnsan olmak var. Yurtdışında yabancı olmanın getirdiği zorluklar var.
 </p>
 <p>
  Kentleşme olgusu da “an”larda karşımıza çıkan bir başka konu. Yazar dönüp tekrar geldiği şehirleri bambaşka buluyor. Betonlaşan evler, alt ve üstgeçitler, göğü delen apartmanlar... Yazara göre şehirler yeni dünyaya isyan etmektedirler.
  <br>
   Şiirsel bir dille kaleme alınan kitap; pencereden uzaklara bakarken yalnızlığınıza ortak olacak “an”larla dolu. (Zeliha Uğurtaş)
  </br>
 </p>
</div>


Kaynak: [www.aksiyon.com.tr](http://www.aksiyon.com.tr/kitaplik/yetim-kalmasin-diye_540318), [web.archive.org (arşiv bağlantısı)](http://web.archive.org/web/20150817162131/http://www.aksiyon.com.tr/kitaplik/yetim-kalmasin-diye_540318)
