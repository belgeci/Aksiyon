# Kimimiz ölür kimimiz nutuk söyler

*Murat Tokay 2015.08.31*

<div class="pNewsDetailMainContent ctx_content" itemprop="articleBody">
 <blockquote>
  <p>
   Son iki ayda şehit sayısı 60’ı geçti. hemen her gün bir ocağa ateş düşüyor. Geçmişte şehit cenazelerinde daha çok “şehitler ölmez, vatan bölünmez” sloganlarını duyardık. Bir de “kahrolsun pkk”… Şimdi ise öfke terör örgütü kadar iktidara ve Erdoğan’a da yöneliyor.
  </p>
 </blockquote>
 <p>
  Türkiye’de 7 Haziran seçimlerinden sonra başlayan terör dalgasında bugüne kadar 60’tan fazla şehit verdik. Ateş düştüğü yeri yakıyor, yine meydanlardan nutuklar atılıyor.
 </p>
 <p>
  Bu hazin tablo, Orhan Veli’nin şu dizelerini hatıra getiriyor: “Neler yapmadık şu vatan için / Kimimiz öldük, kimimiz nutuk söyledik”…
 </p>
 <p>
  Hemen her gün bir ocağa ateş düşüyor. Şehit cenazelerinde ise gözyaşı ve öfke var. Geçmişte şehit cenazelerinde daha çok “Şehitler ölmez, vatan bölünmez” sloganlarını duyardık. Bir de “Kahrolsun PKK”… Teröre son 30 yılda 40 bine yakın kurban veren Türkiye’de öfke terör örgütü PKK kadar ilk kez devlet ve iktidara; Cumhurbaşkanı Recep Tayyip Erdoğan’a yöneliyor. Şehitlerin acılı aileleri ölümleri sorguluyor. Cenaze törenlerine katılan milletvekilleri ve bakanlar sözlü ve fiilî tepkilerin hedefi oluyor.
 </p>
 <p>
  Siirt’te 19 Ağustos’ta şehit düşen Hakan Aktürk’ün ailesinin tepkisi aslında ülkedeki tablonun özeti gibi. Cumhurbaşkanı Erdoğan’la telefonda konuşan şehit kız kardeşinin sarf ettiği şu sözler, ortak bir çığlığın ifadesi: “Oyların azaldı diye çocuklarımızın, ağabeylerimizin bedel ödemesi mi lazım?” Şehidin kayınvalidesi Emine Küçüktamer ise Erdoğan’ın bu sözler üzerine sinirlenerek “Ağabeyin de bu mesleği seçmeseydi!” karşılığını verdiğini anlatıyor: “Bir telefon çaldı. Kızım açmadı telefonu, şehidin kız kardeşi açtı. Arayan Cumhurbaşkanı Tayyip Erdoğan’dı. Şehidin kız kardeşi ‘Senin Bilal’in de böyle bayrağa sarılı gelirse bizi anlarsın. Senin oyların azaldı diye bizim çocuklarımızın, ağabeylerimizin bedel ödemesi mi lazım’ dedi. Cumhurbaşkanı Erdoğan ise ‘Ağabeyin de bu mesleği seçmeseydi’ dedi. Değil cumhurbaşkanı, 60 yaşındaki bir insanın söyleyeceği bir söz mü bu?”
 </p>
 <p>
  Şehit damadı gibi uzman çavuş olan kendi oğlunun istifa etmesini istediğini söyleyen Emine Küçüktamer’in şu cümleleri de oldukça ilginçti: “Uzman çavuş oğlum görevinden ayrılacak, istifasını verecek. İkinci bir acı daha yaşamak istemiyorum. Oğlumun başına da bir iş gelirse ikimizi beraber gömmeleri lazım. Savaş ise hep beraber gidelim. 1. Dünya Savaşı’nda, Çanakkale Savaşı’nda nice kadınlarımız gitti. Biz de gideriz. Ama savaş yok, bir şey yok ortada, herkes koltuğunda rahat oturacak diye neden bizim çocuklarımız ölsün?”
 </p>
 <p>
  <img alt="" src="http://web.archive.org/web/20151228133205im_/http://medya.aksiyon.com.tr//aksiyon/2015/08/31/571031.jpg "/>
 </p>
 <p>
  <span>
   <span>
    Yarbay Mehmet Alkan’ın tepkisi, toplumdaki infialin bir yansımasıydı. Diğer cenaze törenlerinde de şehit yakınları hükümete ve Erdoğan’a tepki gösterdi. Bazı yakınlar iktidar medyasınca hedef alındı.
   </span>
  </span>
 </p>
 <p>
  Şehit aileleri, evlatlarının “vatan uğruna” hayatını kaybettiklerini değil de bir iktidar savaşının kurbanı olduklarını düşünüyor. Halk, terör olaylarının siyasi nedenlerle hortlatıldığına, olayların gerçek nedeninin güvenlik olmadığına inanıyor. Çatışmanın birden patlak vermesi ve çözüm sürecini ısrarla savunan hükümetin bir anda söylem değiştirmesi soru işaretlerini de beraberinde getiriyor. Şehit yakınlarının canları daha da yanıyor, acıları katmerleniyor. Böyle düşünmelerinin en büyük nedeni ise çatışmaların AKP’nin tek başına hükümet kuracak kadar oy alamadığı 7 Haziran seçimlerinden sonra başlaması. Tarafsız olması gereken Cumhurbaşkanı Erdoğan’ın 7 Haziran öncesi miting meydanlarında sarf ettiği “400’ü verin, huzur içinde çözülsün bu iş!” gibi sözleri, çözüm süreci döneminde PKK’nın güçlenip mevzi genişletmesine ses çıkarılmaması ve Abdullah Öcalan’ın yüceltilmesi gibi nedenlerden dolayı şehit cenazelerinde ve toplumda öfke AKP’ye ve Erdoğan’a yöneltiliyor. İktidar medyasının ‘Çözüm sürecinde PKK 80 bin silahı şehirlere yığdı’ manşetleri öfkeyi büyütüyor.
 </p>
 <p>
  <strong>
   ŞEHİT KARDEŞİ YARBAYIN ÇIĞLIĞI
  </strong>
 </p>
 <p>
  Şehit cenazelerinin arka arkaya geldiği bu süreçte, ilk kez bir Türk Silahlı Kuvvetleri mensubunun isyanına da şahit olduk. Şırnak’ın Beytüşşebap ilçesine bağlı Ayvalık köyündeki jandarma karakoluna terör örgütü PKK militanları tarafından düzenlenen saldırıda hayatını kaybeden şehit Yüzbaşı Ali Alkan’ın ağabeyi Yarbay Mehmet Alkan’ın sözleri, toplumdaki infialin bir yansımasıydı: “Burada yatan vatan evladı, 32 yaşında, daha vatanına, sevdiklerine doymadı, dünyaya doymadı, bunun katili kim? Bunun sebebi kim? Şu güne kadar ‘çözüm’ diyenler neden şimdi ‘sonuna kadar savaş’ diyor?” Şehidin ağabeyi alandan ayrılırken de ‘Şehit olmak istiyorum’ diyen Enerji ve Tabii Kaynaklar Bakanı Taner Yıldız’a tepki gösterdi: “Sırça saraylarda 30 tane korumayla gezip zırhlı arabalara binip de şehit olmak istiyorum diye bir şey yok. PKK’da PKK’ya yardım edenler de kahrolsun, Öcalan’a yardım edenler de kahrolsun.”
 </p>
 <p>
  Yarbay’ın bu sözleri üzerine sosyal medya üzerinden AKP yandaşları ve trollerce karalama kampanyaları başlatıldı. Yarbayın “Alevi” olduğu, “Fethullahçı” olduğu, “paralel” olduğu yalanları ortaya atıldı. İktidara yakın 9 gazete, yarbayın feryadını sayfalarına taşımadı. Başbakan Yardımcısı Yalçın Akdoğan, “Üniforma içindeki bir insanın bunu yapmaması gerekiyordu.” yorumunda bulundu. Alkan hakkında disiplin soruşturması açıldı.
 </p>
 <p>
  <strong>
   ACIYI ORTAK YAŞAYAMIYORUZ
  </strong>
 </p>
 <p>
  Şehitlerin yasını yaşamada da toplum ikiye bölündü. Sabah gazetesi Haber Koordinatörü Şaban Arslan, son 3 ayda denizde boğulan vatandaşların sayısının 218 olduğunu belirterek terör olaylarında hayatını kaybedenlerin sayısının abartıldığı yorumunda bulundu. Kişisel Twitter hesabından “Abartmakta üstümüze yok. Son üç ayda yüzmek için girdikleri dere, gölet ya da denizde boğulan gençlerin sayısı terörde şehit olanlardan fazla.” yazan Arslan, gelen tepkilerin ardından paylaşımını kaldırdı. Şehit cenazelerindeki görüntüler iktidarı epey rahatsız etti. Şehitlerin cenaze törenlerine sadece Anadolu Ajansı ve TRT’nin alınmasına karar verildi. Askerî törenlere bu iki devlet kurumu dışındaki medya alınmamaya başladı.
 </p>
 <p>
  “BÖYLE VATAN SAĞ OLMASIN”
 </p>
 <p>
  Bingöl’de şehit olan Jandarma Uzman Çavuş Haşim Dirik’in Manisa’nın Sarıgöl ilçesindeki cenaze töreninde ise oğlu askerde olan bir annenin haykırışı hafızalara kazındı. Oğlu Siirt’in Eruh ilçesinde astsubay olan Elif İnce, önce yakın arkadaşı olan şehit annesi Huma Dirik’e sarılıp teselli etmeye çalıştı, ardından da isyanını şöyle dile getirdi: “Her gün sıra bana ne zaman gelecek diye bekliyorum. Yeter! Bir çaresini bulsunlar. Böyle vatan olmaz. Ben helal etmiyorum çocuğuma bir şey olursa. Böyle vatan sağ olmasın. Biz neler çektik onları büyütene kadar. Gelsin elin üç çapulcusu öldürsün diye büyütmedik. Yazıklar olsun böyle vatana da böyle Cumhurbaşkanı’na da böyle Başbakan’a da… Kendi çocuklarını göndersinler… Göndersinler, sıkıyorsa kendi çocuklarını göndersinler…”
 </p>
 <p>
  Silopi’de şehit düşen Abdulhalik Araz’ın Van’daki cenaze töreninde de ailenin hedefinde Saray vardı: “Başkan olamadığı için bunları yapıyor. Garibanların çocuklarını ölüme gönderiyorlar. Oğlumuz sahipsiz olduğu için öldürüldü. Artık yeter. Allah rızası için bu kan dursun. Artık barış gelsin. Milletin evini yaktınız. Yeter bu kadar kan döktünüz.”
 </p>
 <p>
  Bir başka isyan ise Şemdinli’de şehit düşen Piyade Uzman Çavuş Ziya Sarpkaya’nın nişanlısından geldi. Fatma Tepe, sosyal medya hesabından “Vatan sağ olmasın, yeter başka canlar, yarım kalmışlıklar olmasın, yeter bu nasıl bir acıdır. Rabbim sabır ver bana.” sözlerini paylaştı.
 </p>
 <p>
  Benzer feryatlar doğudan, batıdan, kuzeyden, güneyden aynı tonda yükseliyor. Siirt Eruh’ta çatışmada şehit düşen 22 yaşındaki Recep Baycur’un Erzurum’daki cenaze töreninde acılı amca Ömer Beycur’un tepkisi, Birgün gazetesine manşet oldu. Gazetecilere “Ne olur bunları yazın, Allah rızası için yazın!” diye seslenen Beycur, “Cumhurbaşkanı bununla gurur duysun. Kardeşi kardeşe kırdırıyor. Kendi kardeşimi gönderdim, cesedini alıyorum. Cumhurbaşkanı bunu bilsin. Ben bunu bu yaşa getirene kadar ne çektim biliyor mu? Allah’tan hiç mi korkmuyor?” dedi. Havuz medyası amcanın feryadını görmezden geldi.
 </p>
 <p>
  <img alt="" src="http://web.archive.org/web/20151228133205im_/http://medya.aksiyon.com.tr//aksiyon/2015/08/31/571032.jpg "/>
 </p>
 <p>
  <span>
   <span>
    Martta düşen F4 uçağında şehit olan Mustafa Tanış’ın babası, “Saraylar yapana kadar uçan tabutları değiştirsinler.” demişti (üstte). Benzer tepkiler artarak devam etti.
   </span>
  </span>
 </p>
 <p>
  <img alt="" src="http://web.archive.org/web/20151228133205im_/http://medya.aksiyon.com.tr//aksiyon/2015/08/31/571033.jpg "/>
 </p>
 <p>
  <strong>
   “NE MUTLU ŞEHİT AİLESİNE!”
  </strong>
 </p>
 <p>
  Şehit cenazelerinde dikkat çeken bir yön de şehit ailelerinin çoğunun “gariban” olması. Türkiye’de yöneticilerin çocukları uzun dönem askerlik pek yapmıyor. Öfke patlamasının altında yatan sebeplerden biri de bu. Parayı denkleştirebilen bedelli askerlik yapıyor. Durum böyle iken sarf edilen sözler de toplumu yaralıyor. Cumhurbaşkanı Erdoğan, Hakkâri’nin Şemdinli ilçesinde şehit düşen Özel Harekât Şubesi’nde görevli Komiser Ahmet Çamur’un Trabzon’un Çaykara ilçesindeki cenaze törenine katıldı. Bayrağa sarılı şehit tabutunun üzerine elini koyarak yaptığı konuşmada “İnanıyoruz ki şehadet makamına ulaşmış olan bu şehidi uğurluyoruz. Ne mutlu onun ailesine, ne mutlu onun tüm yakınlarına!” diye konuştu. Erdoğan’ın bu sözlerine sosyal medyadan tepki yağdı.
 </p>
 <p>
  Yine Enerji ve Tabii Kaynaklar Bakanı Taner Yıldız’ın: “İnsanın iç muhasebesi, Allah’la arasındaki bir konudur. Benim amacım Allah nasip ederse şehit olmaktır. Bunu açıkça söylüyorum. Dinim, milletim, vatanım için…”
 </p>
 <p>
  Şehit cenazeleri gelmeye, kan dökülmeye devam ettikçe tepkiler ve protestolar büyüyor. Başbakan Yardımcısı Yalçın Akdoğan ve Sağlık Bakanı Mehmet Müezzinoğlu’na tepki gösterilmesi, gelinen noktayı özetliyor. Bingöl’ün Karlıova ilçesinde bombalı tuzakla şehit edilen 3 askerden Uzman Çavuş Musa Saydam’ın Kırıkkale’de düzenlenen cenaze törenine katılan Akdoğan, bir grup vatandaş tarafından protesto edildi. Grup, cenaze namazının ardından alandan ayrılmak için aracına yönelen Akdoğan’ı yuhaladı. Öfkeli kalabalıktan “Utanın, utanın, böyle kaçıp gitmek var mı?” sözleri duyuldu. Akdoğan ise hızla aracına bindi. Bu sırada aracın arkasından koşturan grup, ellerindeki pet şişe ve cisimleri makam otomobiline fırlattı. Protesto sırasında ‘Ne yüzle geldi’, ‘AK Parti defol’ ve ‘Katil AKP’ sloganları atılırken alandaki polisler ve sivil kıyafetli korumalar öfkeli gruba müdahale etti.
 </p>
 <p>
  Siirt’te şehit düşen Jandarma Çavuş Bahadır Aydın’ın cenaze töreninde ise Sağlık Bakanı Mehmet Müezzinoğlu’na pet şişe ve bozuk para atıldı. Cenaze töreni sırasında bir kişi, Müezzinoğlu’na, “Sayın Bakan, başkan seçilseydi bütün bunlar olmayacaktı değil mi? Bunu siz söylediniz. Başkan seçilinceye kadar ne kadar kan gidecek?” diyerek bağırdı. Cenaze namazının kılınmasından sonra da bazı vatandaşlar Müezzinoğlu’na tepki gösterdi. Bu sırada bir kişi bakana pet şişe fırlattı. Yaşanan arbedenin ardından Bakan Müezzinoğlu, Bursa Büyükşehir Belediyesi Hizmet Binası’na götürüldü.
 </p>
 <p>
  Tüm bu tepkilerden sonra olaysız geçen cenaze törenleri AK Parti cenahında başarı olarak görülmeye başladı. Jandarma Teğmen Hubeyib Turan’ın Tokat’taki cenaze törenine katılan AK Parti Milletvekili Salim Uslu, Vali Cevdet Can ve beraberindekilerle fotoğraf çektirip Twitter hesabından paylaştı. 356 bin takipçisi bulunan Uslu, fotoğrafa “Şehit cenazesinde başarılı organize ve içtenlikle süreci yöneten valimize, milletvekillerimize, garnizon komutanımıza ve belediye başkanımıza teşekkür ederim.” mesajını ekledi. Uslu’nun bu tweeti de eleştirilerden nasibini aldı.
 </p>
 <p>
  Şehit aileleriyle birlikte bütün Türkiye hamaset yüklü nutuklar değil, gerçek çözüm projeleri bekliyor. İyi organize olmuş cenaze törenleri değil, evlatlarını sağ istiyor.
 </p>
</div>


Kaynak: [www.aksiyon.com.tr](http://www.aksiyon.com.tr/kapak/kimimiz-olur-kimimiz-nutuk-soyler_552100), [web.archive.org (arşiv bağlantısı)](http://web.archive.org/web/20151228133205/http://www.aksiyon.com.tr/kapak/kimimiz-olur-kimimiz-nutuk-soyler_552100)
