# Yeni Türkiye Bir devrin battığı yer

*Murat Tokay 2015.06.16*

<div class="pNewsDetailMainContent ctx_content" itemprop="articleBody">
 <p>
  Mehmet Kamış imzalı “Yeni Türkiye Eski Zihniyet”, 17 Aralık’la başlayan süreci doğru okumak için bir rehber kitap.
 </p>
 <p>
  AKP’nin seçim sloganıydı “Yeni Türkiye’de İkinci Yarı Başlıyor”. Seçimler tamamlandı ve halk AKP’yi sandıkta cezalandırdı; maç bitti. AKP iktidarı kaybetti, peki Yeni Türkiye’ye ne oldu? Mehmet Kamış’ın Zaman Kitap’tan çıkan “Yeni Türkiye Eski Zihniyet” kitabı bu soruya bir cevap niteliği taşıyor. Arka kapakta yer alan şu ifadeler kitabın çekirdeği hükmünde: “Özellikle 17-25 Aralık soruşturmasının ardından iktidar sahiplerinin dilinden düşürmediği ‘Yeni Türkiye’ söylemi, yolsuzlukların yanı sıra yaşanan hukuksuzlukların ve yapılan zulmün üzerini örtmek için uydurulmuştu aslında…”
 </p>
 <p>
  Bir tarihin içinden geçiyoruz. Bugün yaşananları analiz edip fotoğrafını çeken kitap çalışmaları ayrı bir değer taşıyor. Mehmet Kamış, sıcak gündemi yakından takip eden Zaman Gazetesi’nin mutfağında bir isim. Yöneticilik ve köşe yazarlığı yapıyor. Kitap, gazetedeki yazılarından bir seçki. En eski yazı 18 Aralık 2013 tarihli, en yenisi 18 Mart 2015.
 </p>
 <p>
  17 Aralık’la başlayan süreci anlamak için kılavuz bir kitap sayabiliriz bu çalışmayı. AKP-Cemaat kavgası olarak sunulan ayrışmanın kodları, İslamcı olarak pazarlanan iktidarın dilinin vardığı yer, başlatılan cadı avı, hukuksuzlar, fişlemeler bir bir not düşülüyor.
 </p>
 <p>
  Devletin bütün imkânları seferber edilerek yapılan zulme bir itiraz gibi de okuyabiliriz yazıları;  çoklarının sustuğu, haksızlıklara seyirci kaldığı bir dönemde atılan bir çığlık gibi de... Aslında yazar “bir devrin battığı yer”i işaretliyor. Saltanatın, güç şehvetinin, debdebenin, israfın, Saray’ın hükümranlığının Türkiye’yi soktuğu çıkmaz sokağı gösteriyor.
 </p>
 <p>
  Kitabı okuyup bitirdiğimizde anlıyoruz ki Yeni Türkiye söylemi bir göz boyamadan, bir aldatmacadan ibaret. Bugün Yeni Türkiye dendiğinde ayakkabı kutuları, sıfırlama tapeleri, para kasaları akla geliyor. 17 Aralık’tan sonra hukuk adına, demokrasi adına, insan hakları ve özgürlükler adına yaşanan ne varsa hepsi “eski”ye ait. Hırsızların dışarıda, hırsızları yakalayanların ise içeride olduğu Türkiye hiçbir zaman “yeni” olmadı, olmaz da.
 </p>
 <p>
  Son olarak diyebiliriz ki  “Yeni Türkiye Eski Zihniyet” kitabını AKP’liler de mutlaka okumalı. “Niye kaybettik”in cevabı da bu sayfalarda.
 </p>
</div>


Kaynak: [www.aksiyon.com.tr](http://www.aksiyon.com.tr/kultur-sanat/yeni-turkiye-bir-devrin-battigi-yer_551303), [web.archive.org (arşiv bağlantısı)](http://web.archive.org/web/20151223053551/http://www.aksiyon.com.tr/kultur-sanat/yeni-turkiye-bir-devrin-battigi-yer_551303)
