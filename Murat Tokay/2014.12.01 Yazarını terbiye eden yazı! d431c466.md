# Yazarını terbiye eden yazı!

*Murat Tokay 2014.12.01*

<div class="pNewsDetailMainContent" itemprop="articleBody">
 <p>
  Hüseyin Su, yeni kitabı “Yazı ve Yazgı”da yazmak ve okumak üzerine düşüncelerini ortaya koyarken ‘yazı ahlâkı’na vurgu yapıyor. Sahih bir edebiyata giden yolu imliyor.
 </p>
 <p>
  Kör bir kalemle yazmak, düğümlü bir dille konuşmak, hiçbir yöne ayarlı olmayan bir istikamete kilitlenmek, sadece geleceksiz oyalanmadan ibarettir... ‘Yaz’ emrini olduğu gibi anlamayan kalemin /yazarın muhatabı olan okur da ‘oku’ emrini doğal olarak gereği gibi anlamayacaktır.”
  <br/>
  Hüseyin Su’nun bu sözlerini kitabın anahtar cümlesi sayabiliriz. ‘Bir yazar, neden yazar? Yazının özünde neyi aktarır, kime aktarır? Yazar niçin yazdığını bilir mi?’ soruları etrafında şekillenen bir kitap “Yazı ve Yazgı”. Kitap toplamındaki yazıların bir tezi var: “Yazı muhatabından önce yazarını terbiye eder.”
  <br/>
  Aslında sadece Hüseyin Su’dan söz etmiş olsak da “Yazı ve Yazgı” üzerine konuşmuş sayabiliriz kendimizi. Çünkü Hüseyi Su’nun yazarlık çizgisinde yazıyı yazarından ayıran bir hat olmadı hiç. Yaşadığı gibi yazdı, yazdığı gibi yaşadı. Onun için yazmak manevi bir değer ve insan olarak varlığını ifade etmenin yoluydu. Bunu somut olarak da ortaya koydu. Onun ismi anılınca akla ilk gelen kuşkusuz aylık edebiyat dergisi Hece olur. Sonra öykücülüğü, ağabeyliği... Bugün Türk edebiyatında önemli bir kale fonksiyonu gören Hece’yi kurdu ve 18 yıl boyunca da yönetti. Bu sürede dergi Müslüman kimliğini ortaya koydu ama “İslamcı edebiyat”ın da peşinden koşmadı. Türk edebiyatının tümünü kuşatan bir anlayışla yayın yaptı. Arşivlik özel sayılar hazırladı. Yüzlerce yazar, binlerce okur yetiştirdi.
  <br/>
  Yazı ve Yazgı’ya yeniden dönecek olursak, kitap iki kısımdan oluşuyor. Silahlı Sayfalar başlığını taşıyan ilk bölümde düşünce çabasının gerçekleşmesi için sağlıklı bir zihnî yapıya nasıl sahip olacağımız ve onu nasıl koruyacağımız konusunda kaleme alınmış “fikir” yazıları, denemeler yer alıyor. Kitaba da ad olan ikinci bölümde ise yazma hikâyeleri ve yazmak eylemi üzerine düşünceler ortaya konuyor. Kitaptan kimi başlıklar şöyle: “Yazı Emri ve Yazma Cüreti”, “Yazı Bir İç Kaledir”, “Yazar ve Yazı Mekânları”, “Yazının Gücü”. Bu yazılarda dilin korunması, sözün tutumlu kullanılması ve yazı ahlakı üzerine yol gösteren metinlerle karşılaşıyoruz.
  <br/>
  Yazı ve Yazgı’yla beraber aynı tarihlerde Hüseyin Su imzalı bir başka kitap daha yayımlandığını belirtelim: “Kalem Yükü”. Bu kitapta da yazar, edebiyatımıza ve düşüncemize yön veren yazarlar ve onların adlarıyla özdeşleşen dergiler üzerine okumalarını ve değerlendirmelerini paylaşıyor.
 </p>
</div>


Kaynak: [www.aksiyon.com.tr](http://www.aksiyon.com.tr:80/kitaplik/yazarini-terbiye-eden-yazi_540123), [web.archive.org (arşiv bağlantısı)](http://web.archive.org/web/20150109231834/http://www.aksiyon.com.tr:80/kitaplik/yazarini-terbiye-eden-yazi_540123)
