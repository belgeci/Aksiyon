# “Şiir görebİlene bİraz da gönül gözüdür”

*Murat Tokay 2014.05.19*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   <p dir="LTR">
    Nefret, öfke her geçen gün sesini daha yükseltse de bu barbarlığa inat şiir direnmeyi sürdürüyor. Başka bir dünya hülyası kuranların ve vicdanı kanayanların sesi olmayı başarıyor.
   </p>
  </font>
 </div>
 <div id="newsText">
  <font class="detail-text">
   <p dir="LTR">
    Başlıktaki dize Yağız Gönüler’e ait. Gönül gözüne en çok ihtiyaç duyduğumuz zamanlardan geçiyoruz. Öfkenin ve nefretin dili her gün ekranlarda, gazetelerde, sosyal medyada farklı cüzleriyle karşımıza çıkıyor. Ve maalesef o dilin gürültüsünden kaçamıyoruz. Böyle zamanlarda imdada yine şiir yetişiyor; kalbimizden tutup bizi lirik bahçelerinde gezdiriyor. Melalden söz açıyor, hülyadan, rüyadan "ince şeyler"den… Sözü düştüğü yerden kaldırıyor. Başka bir dünyanın varlığına ikna ediyor bizi. Ali Çolak’ın tespitiyle "Şu barbarlıklar içinde bile şiir, insana direnme gücü veriyor."
   </p>
   <p dir="LTR">
    Şair Bülent Parlak’ın yönetimindeki İzdiham Yayınları, bir dizi şiir kitabı yayımladı. Bu kitaplardan biri, Yağız Gönüler’in "Kırılınca Klarnet"i. 1986 doğumlu şairi İtibar, Dergâh, Aşkar gibi dergilerde yayımladığı şiirlerden tanıyoruz. Kırılınca Klarnet, bir ilk kitap, şairin ilk göz ağrısı. Kitaptaki şiirler üç başlıkta toplanmış. "Nihavend", "Hicaz" ve "Hüzzam"… Makamlar bildik ama Yağız Gönüler "eski" bir şiir yazmıyor. "Kâr amacı gütmeyen sıkıntıları var", "İnsanın ana fikri kalbi, özeti de vicdanıdır" diyen sesi. "Gerçekten ölmek gibidir aşk, aniden biter / Toprağa verilir, herkes evine döner"...
   </p>
   <p dir="LTR">
    İzdiham’dan çıkan ikinci kitap Onur Bayrak imzalı "Şairi Öldürdüler". Bayrak bir "üzgünlük"le, "kırgınlık"la söylüyor şiirini; ‘laf’ını sakınmıyor. "Kalbi ağır yaralı" "Bir mısra olarak kötü hakikat olarak sert" sözleri var: "Yaşamak’ın kalbimde çıkardığı sesleri anlatmak mümkün değil", "Hiç umut yok, evet" derken sesi bir yakarışa dönüşüyor: "Çok kan aktı / Kalbimin abdesti bozuldu / Şimdi sev beni ey rahman / İçimin umutsuz çağları için / Ey rahman sev beni"…
   </p>
   <p>
    Lirik Dualar Kitabı, Halil İbrahim Polat’ın ikinci şiir kitabı. İlk kitabı "Uzak Su" 2010 Yaşar Nabi Şiir Ödülü’ne değer görülmüştü. Polat’ın kitabı Baudelaire’den alıntıyla (Ben şiirimi meydana getirmek için / İçimdeki isteriyi bir gül gibi büyüttüm) açılıyor, o sözün izini süren bir şiir çıkıyor karşımıza: "Seni bir güle açtıklarında gördüm / İlkin ellerime kanadı sözler / Okudum uzun bir yol gibi kalbimi"...
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=46E7ECB4907C25C0C70037F79B4EA906?newsId=38611), [web.archive.org (arşiv bağlantısı)](http://web.archive.org/web/20140622071014/http://www.aksiyon.com.tr:80/aksiyon/newsDetail_getNewsById.action;jsessionid=46E7ECB4907C25C0C70037F79B4EA906?newsId=38611)
