# Modern Türkiye, Said Nursi’nin de eseri

*Murat Tokay 2011.12.12*

<font class="agenda2NewsSpot">
 <p>
  Türkiye’nin Modern Tarihi’ni yazan Amerikalı tarihçi Prof. Dr. Carter V. Findley, Türkiye’nin tarihi laiklerin olduğu kadar muhafazakârların da  tarihidir, diyor.
 </p>
</font>
<font class="newsDetail">
 <p>
  ‘Türkiye’nin tarihi laiklerin olduğu kadar muhafazakârların da tarihi. Bugünkü modern Türkiye, sadece Atatürk’ün değil, Said Nursi’nin de eseri.’ Konuşmamıza bu sözlerle başlıyor Prof. Dr. Carter V. Findley. Türkiye’de modernleşmenin gerçek tarihini bütün yönleriyle incelemeye girişen çok az tarihçinin olduğunu anlatıyor uzun uzun.
 </p>
 <p>
  ‘Modern Türkiye Tarihi’ isimli kitabı yayımlanan Prof. Findley, Amerikalı bir tarihçi. 1960’lardan beri Osmanlı tarihi üzerine çalışıyor. İyi Türkçe konuşan Findley kısa dönem Bilkent Üniversitesi’nde öğretim görevlisi olarak çalışmış. Ohio Devlet Üniversitesi’nde ders vermeye devam ediyor. Dilimize çevrilmiş birçok eseri var.
 </p>
 <p>
  Timaş’dan çıkan yeni kitabının adı Bernard Lewis’in Modern Türkiye’nin Doğuşu’nu akla getiriyor. Referans eser kabul edilen Lewis’in kitabı binlerce okuyucuyu etkiledi. 60’ların başında yayımlanan Modern Türkiye’nin Doğuşu, Türklerin  son  250  yıldaki  çağdaşlaşma ve modernleşme serüvenini 1950’ye kadar inceliyordu. Findley, bir bakıma o efsane kitabı güncelliyor. III. Selim’den Tayyip Erdoğan’a, Atatürk’ten Menderes’e, Said Nursi’den Fethullah Gülen’e birçok kişi ve olaya yer veriyor.
 </p>
 <p>
  Modern Türkiye Tarihi, hacimli akademik bir tarih kitabı ama ‘anlatı’ havasında. Sayfalarında tarihî şahsiyetler kadar roman kahramanları da geziniyor; Rabia, Ahmet Celal, Hayri İrdal, Aysel Dereli, Pehlivan Ali, Ka, hepsi de tanıdık simalar. Abdülhamid dönemini okurken Namık Kemal’in sesini duyuyor, 30’lu yılları Saatleri Ayarlama Enstitüsü’nün penceresinden seyredebiliyoruz. Askerî darbelerin yaşattığı acıyı Adalet Ağaoğlu’nun romanlarının tanıklığıyla yeniden duyuyoruz. 1789’dan 2007’ye Türkiye’nin modernleşme serüvenini okurken hem de edebi bir lezzet şöleninin ortasında buluyoruz kendimizi.
 </p>
 <p>
  Carter V. Findley, böyle bir kitap yazmaya doktora öğrencisi iken karar vermiş: “Lewis’in kitabı henüz yeniyken Osmanlı tarihi alanına giren öğrencilerin şu soruyu sorması alışıldık bir durumdu: ‘Böyle bir kitap yazmak için ne yapmak gerek?’ Bunu ben de kendime sormuştum.” Findley, kitapla ilgili araştırmalara 90’lı yıllarda başlamış. Türkiye’ye sık sık gelip Başbakanlık Arşivi’nde çalışmış. Kitabı yazma safhası beş yıl sürmüş. 2008 yılının sonunda yayına hazırlamış. ‘Turkey, Islam, Nationalism, and Modernity’ adıyla 2009’da Yale Üniversitesi Yayınları tarafından basılan kitabı Amerika’da iki büyük ödüle layık görülmüş.
 </p>
 <p>
  Findley’e göre 60’ların başında, alanın temel çalışmaları ortaya çıktığı sıralarda, Türkiye Cumhuriyeti’nde laikliğin kazanmış olduğu resmî zafer; sekülerizmin örnek bir modeli gibi görünmesine yol açıyordu. Fakat bu erken ilan edilmiş bir zaferdi. Ve Türkiye’deki modernleşmenin gerçek tarihini bütün yönleriyle incelemeye girişen pek az tarihçi vardı. Bu alandaki eksikliği fark eden Findley, Osmanlı ve Türk modernleşmesi hakkındaki eski temel çalışmaların laikleştirici önyargılarının ötesine geçme isteğinin bu çalışmanın lokomotifi olduğunu söylüyor. “İslam’ın Türk toplumu üzerindeki etkisi o kadar derindir ki, Türk kimliğinin iki temel belirleyicisinden biri Türk dili, diğeri de İslam’dır.” diyen Findley, Türkiye’nin son 200 yılında etkili olan üç dinî hareketin kronolojisini çıkarıyor. “Bu hareketlerin kurucuları sırasıyla Mevlana Halid (1776-1827, Arapçada Şeyh Halid el-Bağdadî veya el-Nakşibendî olarak bilinir), Said Nursi (1873–1960) ve Fethullah Gülen’dir (d. 1938). Dinî manzara son derece geniş ve çeşitli olmasına karşılık, bu üçü hepsinin üzerinde yükselmektedir.”
 </p>
 <p>
  Türkiye, İslam, Milliyetçilik ve Modernlik alt başlığıyla yayımlanan kitap kronolojik olarak 1789’dan günümüze kadar olan dönemi kapsıyor. Dönemlerin siyasal, ekonomik, sosyal ve kültürel tarihi ele alınıyor. Türkiye’nin modernleşme sürecini edebiyatla ilişkilendirerek her bölümün sonuna usta yazarların dünyalarını keşfe çıkan kısa denemelere yer vermesi ve Türk toplumunu etkileyen dinî hareketleri incelemesi kitabı benzerlerinden ayırıyor.
 </p>
 <p>
  Findley, bu alanda yapılmış çalışmalarla ilgili şerh düşme ihtiyacı hissediyor: “Türkiye’de İslami canlanma ve kimlik politikalarına yönelik küresel ivme hız kazandı. Osmanlı ve Türk modernleşme tecrübesiyle ilgilenen bilim adamları bu değişmelere zorlukla ayak uydurdu. Türkiye’de kültür siyasallaşınca bilim adamları da eserlerini belli bir siyasal bakış açısını desteklemek amacıyla yazıyordu.” Amerikalı tarihçiye göre, güçlü bir Türkiye’den söz ediyorsak bunda hem laiklerin hem de muhafazakârların payı var. İki akım da diyalektik bir iletişim içindeydi. Sadece çatışmalar yok, bazen bir araya gelerek bazen çatışarak bugünlere geliniyor. “Türkiye’de oturanlar genelde bu iki akımın çatışmasını görüyorlar. Yalnız çatışmalar olsaydı büyük bir ihtimalle 1918 yılından sonra yeni bir Türk devleti çıkmayacaktı. Birbirlerinden hiçbir şey öğrenmemiş olsalardı Türkiye’nin geleceği parlak olmazdı. Türkiye tarihi büyük bir nehrin akışı gibi oluşan bir şey. Yan kollar var.”
 </p>
 <hr/>
 <p>
  <strong>
   Mustafa Kemal’in cumhuriyet anlayışı diktatörceydi…
  </strong>
 </p>
 <p>
  <img alt="" height="131" src="http://web.archive.org/web/20120110145939im_/http://medya.aksiyon.com.tr/aksiyon/2011/12/12/cvf-ataturk.jpg">
   Hiç şüphe yok ki, Mustafa Kemal sıra dışı biriydi. 1908-1923 krizleri sonucunda Birinci Dünya Savaşı’na giren diğer ülkelerin yaşadığından çok daha büyük demografik kayıplara maruz kalan Türk halkının içinden ileri görüşlü, karizmatik bir lider çıkarması neredeyse bir mucizeydi. Enver gibi İttihat ve Terakki liderlerinin aksine, Atatürk ulaşılabilir hedefler koymayı becerdiğini gösterdi. Asker olmamalarına karşın sürekli üniformayla görünen Hitler, Mussolini ve Stalin’in aksine, Atatürk cumhurbaşkanı olduğunda üniformasını çıkaran ve arada sırada katıldığı tatbikatlar dışında bir daha giymeyen muzaffer bir mareşaldi. Hiç kuşkusuz, onun gücünün esas kaynağı seçim sandığı veya anayasa değil, milletin kurtarıcısı (halaskâr gazi) olarak sahip olduğu itibardı. Cumhuriyet anlayışı plebisitçiydi ve bu anlamda diktatörceydi.
  </img>
 </p>
 <p>
  <strong>
   Necmettin Erbakan’ın değil Turgut Özal’ın halefi oldu
  </strong>
 </p>
 <p>
  <img alt="" height="142" src="http://web.archive.org/web/20120110145939im_/http://medya.aksiyon.com.tr/aksiyon/2011/12/12/cvf-erdogan.jpg">
   Türkiye Başbakanı Tayyip Erdoğan, Amerikalıların yapmak istedikleri ama yapamadıkları bir şeyi yaptı. İsrail’i eleştirdi. İsraillilere kimse ses çıkaramıyordu. Son yıllarda Amerika medyasında Türkiye ile ilgili haberleri daha çok görüşüyoruz. Erdoğan, Türk devlet adamlarından daha çok medyada kendisine yer buluyor. Uzun yıllarda Ortadoğu’dan verilen haberlerin onda dokuzu İsrail hakkındaydı. İsrail’i kimse eleştirmezdi. Artık New York Times bile İsrail’i eleştiren yazılara yer verebiliyor. Gazetelerde Türkiye hakkında haberler daha çok yer tutuyor…  AKP’li siyasetçiler Necmettin Erbakan’ın yanlışlarından çok şey öğrenmiş. AKP örgütsel olarak Erbakan’ın halefleri olmakla beraber siyaset anlayışı açısından daha çok Turgut Özal’ın halefi oldu.
  </img>
 </p>
 <p>
  <strong>
   Atatürk’ten sonra en etkili lider Turgut Özal
  </strong>
 </p>
 <p>
  <img alt="" height="151" src="http://web.archive.org/web/20120110145939im_/http://medya.aksiyon.com.tr/aksiyon/2011/12/12/cvf-ozal.jpg">
   Turgut Özal ve Recep Tayyip Erdoğan’ın siyasi hayatları dindar muhafazakârların artık sadece dar dinî hareketler biçiminde değil, hem iş çevrelerine hem de dinî değerlere öncelik veren seçmenlere hitap eden merkez sağ partilerle de en büyük siyasal başarıları elde ettiklerini göstermektedir. Turgut Özal ve Tayyip Erdoğan’ın dindar Türkleri ‘ana mecraya sokma’ konusundaki başarıları bu katı tutumu bir ölçüde yumuşatmış gibidir. 1983-1989 yıllarında başbakan, daha sonra da (1989-1993) cumhurbaşkanı olan Turgut Özal, geniş ufuk sahibi bir siyasetçi olduğunu gösterdi. Ekonomik liberalizmle İslami değerleri birleştiren ve böylelikle İslamcı partilerden daha çok seçmen desteği alan Turgut Özal, Türk siyasetine Atatürk’ten bu yanaki bütün siyasetçilerden daha ciddi bir şekilde yön verdi.
  </img>
 </p>
 <p>
  <strong>
   Fethullah Gülen, değişen dünyaya cevap oldu
  </strong>
 </p>
 <p>
  <img alt="" src="http://web.archive.org/web/20120110145939im_/http://medya.aksiyon.com.tr/aksiyon/2011/12/12/cvf-gulen.jpg">
   Mevlana Halid’in ve Said Nursi’nin değişen şartlara karşılık vermiş olmaları gibi Gülen de Türkiye ve dünyada değişen yeni şartlara bir cevap oluşturdu. Genel olarak dünyada, küresel karşılıklı bağımlılığın sıkılaşmasına düşmanca bir tepki gösteren İslamcı hareketler daha çok dikkat çekti. İkisi arasındaki fark, şiddete dayalı radikal İslamcıların çağdaş iletişim araçlarının hepsini küresel modernliğe saldırmak amacıyla kullanmalarına karşılık Gülen hareketinin aynı küresel karşılıklı bağımlılık ağlarını İslam’la modernlik arasında yapıcı bir beraberlik oluşturmak amacıyla kullanmasıdır. Gülen için günümüzün yani “21. yüzyılın Gandi’si” diyebiliriz.
  </img>
 </p>
</font>

Kaynak: [www.aksiyon.com.tr](http://aksiyon.com.tr:80/aksiyon/haber-31278-modern-turkiye-said-nursinin-de-eseri.html), [web.archive.org (arşiv bağlantısı)](http://web.archive.org/web/20120110145939/http://aksiyon.com.tr:80/aksiyon/haber-31278-modern-turkiye-said-nursinin-de-eseri.html)
