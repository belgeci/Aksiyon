# Yâ Rab kapına geldik!

*Murat Tokay 2015.07.07*

<div class="pNewsDetailMainContent" itemprop="articleBody">
 <p>
  Yakaran Gönüller bİze hem Allah’a yakarış adabını öğretİyor hem de dua ve yakarışlarımızı anlayarak okuyup dİllendİrmemİze vesİle oluyor.
 </p>
 <p>
  Dua, Rab ile kul arasında bir manevi bağ. Rabb’e yaklaşmak için bir vasıta. Tazarru ve niyaz. İnsana acizliğini hatırlatan bir uyarı. Tek sığınak bildiği ilahi dergâhın kapısını gözyaşlarıyla çalma, onun eşiğinde boyun büküp el pençe divan durma… Hakk’ın tükenmez hazinelerinin sırlı anahtarı. “Duanız olmasa ne ehemmiyetiniz var” diyen Rabb’e yakarış, müminin silahı. Efendimiz’in kutlu beyanlarıyla “İbadetin aslı ve özü”…
 </p>
 <p>
  Mağfiret ve rahmet ayı ramazanı uğurlamaya hazırlanıyoruz. Bu kutlu zaman diliminde oruçlu ağızla içten yapılan duaların makbuliyeti hep ifade edilegelmiş. Af ve mağfiret dilenmek için özel bir vakti yaşıyoruz. Peki, nasıl değerlendirebiliriz ramazanı? Nasıl dua etmeliyiz?
 </p>
 <p>
  Bize bu konuda rehberlik edecek harikulade bir kitap Yakaran Gönüller. El-Kulûbu’d-Dâria isimli dua mecmuasının tercümesi. El-Kulûbu’d-Dâria, son devir Osmanlı ulemasından Ahmed Ziyaüddin Gümüşhânevî Hazretleri’nin derlediği üç ciltlik Mecmuatü’l-Ahzâb isimli eserden Fethullah Gülen Hocaefendi’nin yaptığı bir seçkiden oluşuyordu. Bu dua mecmuası geçen yıl ilahiyatçı Mustafa Yılmaz tarafından Yakaran Gönüller adıyla Türkçeye kazandırılmıştı. Defne Yayınları kitabı küçük boyda şık bir baskıyla yeniden yayımladı.
 </p>
 <p>
  Fethullah Gülen Hocaefendi’nin derlediği, tasnif ve tashih ettiği dualardan oluşan kitap, Bediüzzaman Said Nursî Hazretleri’nin sürekli okuduğu ve okunmasını tavsiye buyurduğu duaları da kapsıyor. Hz. Ebû Bekir, Hz. Ali, Abdülkadir Geylani, Zeynelâbidin, İmam Şâzilî, Veysel Karânî gibi pek çok İslâm büyüğünün duaları yer alıyor eserde. Ayrıca peygamberlerin duaları, Esmâ-i Hüsnâ, çeşitli hâl ve şartlarda okunacak dualar ile günlük ve haftalık okunacak dualar da belirli bir düzen içinde.
 </p>
 <p>
  Yakaran Gönüller bize hem Allah’a yakarış adabını öğretiyor hem de dua ve yakarışlarımızı anlayarak okuyup dillendirmemize vesile oluyor. Her evde her kütüphanede bulanması gereken muhteşem bir eser.
 </p>
 <p>
  Yazımızı kitaptan bir duayla noktalayalım: “Allah’ım! Senin kulun ve nebin, bizim de Efendimiz Hazreti Muhammed (SAS) hayır ve iyilik adına Senden ne istediyse ben de onların hepsini diliyor, o masumlar masumunun sığındığı bütün şerlerden de Senin yüce dergâhına iltica ediyorum.”
 </p>
</div>


Kaynak: [www.aksiyon.com.tr](http://www.aksiyon.com.tr/kultur-sanat/ya-rab-kapina-geldik_551503), [web.archive.org (arşiv bağlantısı)](http://web.archive.org/web/20150728225238/http://www.aksiyon.com.tr/kultur-sanat/ya-rab-kapina-geldik_551503)
