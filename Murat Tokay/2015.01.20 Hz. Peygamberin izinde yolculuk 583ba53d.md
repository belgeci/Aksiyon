# Hz. Peygamberin izinde yolculuk

*Murat Tokay 2015.01.20*

<div class="pNewsDetailMainContent" itemprop="articleBody">
 <p>
  Talha Uğurluel, yeni kitabı “Hz. Muhammed’in Hayatı”nda Efendimiz’in Mekke ve Medine’deki izini sürüp kutsal mekânlarda gezdiriyor.
 </p>
 <p>
  Kitabın ismine itiraz ederek yazıya başlayalım. Kapakta büyük harflerle “Hz. Muhammed’in Hayatı” denmiş. Üst başlıkta “Mekân ve Olaylarıyla” notu düşülse de (ifadenin bozuk olduğunu da belirtelim) bu sunuş ilk başta klasik bir siyer kitabı ile karşılaşacağınız zannını uyandırıyor. Kitabın sayfalarını çevirmeye başladığınızda ise Efendimiz’in hayatından daha çok Mukaddes Topraklar ile, Mekke ve Medine’yle karşılaşıyorsunuz. Talha Uğurluel’in kitabı aslında bir umre, hac kitabı.
 </p>
 <p>
  Kitabın yazarını son yıllarda sıkça ekranlarda “tarihi sevdiren adam” olarak görüyoruz. Radyo ve televizyonlarda tarih programları yapan, kültür gezileri düzenleyen, gazetelerde ve dergilerde tarihi popüler bir dille anlatan ve işini iyi yapan bir isim Uğurluel.
 </p>
 <p>
  Şık bir baskı ile sunulan kitap görselliğiyle hemen dikkat çekiyor. 264 sayfalık çalışma yüzlerce fotoğraf, minyatür, resim, grafik ve gravürle desteklenmiş. Yazar böyle bir eseri kaleme almaktan muradını şöyle açıklıyor: “Hz. Muhammed’in (sav) hayatını bilmek, O’nun yaşantısına ait detayları öğrenmek İslam dinini anlamanın en kısa yollarından biridir. Onu anlamak için de bu topraklara gelmek ve izinin tozuna yüz sürmek gerekir. Mekân mekân, olay olay O’na ait hatıraları, o hadiselerin geçtiği yerlerde devşirmek icap ediyor. Bizler de O’nu anlamak adına bir yolculuğa çıkıyoruz.” Kitapta yolculuk Uğurluel’in rehberliğinde Mekke’den başlıyor. Hz. Peygamber’in Hz. Hatice ile yaşadıkları ev, Kâbe’de namaz kıldığı yer, Hacer-ül Esved ve Kâbe’nin tarihi adım adım anlatılıyor. Kitapta bir kronoloji takip edilmiyor, mekân merkezli bir anlatım tercih edilmiş. “Medine” başlığını taşıyan ikinci bölüm ise “Mescid-i Nebevi ve İncelikleri” ile başlıyor. Kitapta dört halife döneminin, Osmanlı’nın hatıralarının da izi sürülüyor. Kitap, oturduğunuz yerde sayfa çevirerek mukaddes toprakların sokaklarında sizi gezdirmeyi başarıyor.
 </p>
</div>


Kaynak: [www.aksiyon.com.tr](http://www.aksiyon.com.tr/kultur-sanat/hz-peygamberin-izinde-yolculuk_541122), [web.archive.org (arşiv bağlantısı)](http://web.archive.org/web/20150629013936/http://www.aksiyon.com.tr/kultur-sanat/hz-peygamberin-izinde-yolculuk_541122)
