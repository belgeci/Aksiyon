# Polis eşleri anlatıyor

*Murat Tokay 2015.05.26*

<div class="pNewsDetailMainContent" itemprop="articleBody">
 <p>
  17/25 Aralık’la yolsuzluğu ortaya çıkaran polis şefleri, siyasi bir operasyonla gözaltına alınıp cezaevine kondu. Polislerin yakınları süreçte yaşadıklarını kaleme aldı.
 </p>
 <p>
  Bazen gurbet sevdikleriniz cezaevinde ise dışarısı olur.” Nehire Ceylan’ın bu sözü aslında sahur operasyonuyla gözaltına alınıp cezaevine konan bütün polis eşlerinin ve ailelerinin hissiyatını yansıtıyor. Kitapta dikkat çeken bir diğer duygu da ailelerin vakar ve teslimiyeti; ‘Allah var, gam yok’ sığınışları.
 </p>
 <p>
  Bir süre Aksiyon kadrosunda yer alan Zaman Yorum sayfaları Editörü Buket Güney 17/25 Aralık Mağduru polis eşleri ve annelerinin yaşadıklarını derledi. Eski İstanbul Mali Şube Müdürü Yakup Saygılı’nın eşinden eski İstanbul İstihbarat Şube Müdürü Ali Fuat Yılmazer’in eşine, eski Emniyet Müdürü Murat Çetiner’in annesinden, eski Emniyet Amiri Kürşat Durmuş’un annesine kırktan fazla kadın maruz kaldıkları zulmü anlatıyor.
 </p>
 <p>
  “Polis Eşleri ve Anneleri” adıyla yayımlanan kitap tarihe not düşen bir çalışma. Eşlerinin, çocuklarının siyasi bir operasyonla zorunlu kurban seçildiğini düşünen kadınların bir çığlığı. Kitabın başlarında eski Emniyet Amiri Kadri Cemil Yiğit’in “Her şey nasıl başladı, nasıl gelişti” başlıklı yazısı süreci polislerin gözüyle özetliyor: “Kokuşmuşluktan, rüşvetten, hırsızlıktan kurtulmaya vesile olacak bir olay, ülkenin baş aşağı gidişinin başlangıcı olmuştu. 17 Aralık bir semboldü. Benim ve benim gibi yaklaşık 80 bin polisin de yerlerinin değişmesinin, görevden uzaklaştırılmalarının, tutuklanmalarının, haklarında onlarca soruşturma yürütülmesinin, oturdukları lojmandan çıkarılmalarının, tercihi olmayan illere sürülmelerinin, yetmedi bir daha sürülmelerinin başlangıç tarihiydi.”
 </p>
 <p>
  22 Temmuz 2014 tarihinde 17 ve 25 Aralık 2013 operasyonlarında aktif görev almış polis şefleri  ve Selam/Tevhid soruşturmasını yürüten ekip gözaltına alınıp cezaevine kondu. Bir yıla yakın zamandır polisler içeride aileleri de dışarıda hukuksuzluğun bitmesini bekliyor; Silivri Cezaevi önünde, adliye koridorlarında haklarını aramaya çalışıyorlar. Kitaptaki bütün konuşmalardan anlıyoruz ki süreci anlatan kadınlar eşlerini, oğullarını “kahraman yiğitler olarak“ görüyorlar ve içleri rahat. “Haram lokma yemedim” diyen polisler gibi analar da gür bir sada ile haykırıyor:  “Hırsızın annesi değilim ben! Yolsuzluk yapanlar utansın!”
 </p>
</div>


Kaynak: [www.aksiyon.com.tr](http://www.aksiyon.com.tr/kultur-sanat/polis-esleri-anlatiyor_551044), [web.archive.org (arşiv bağlantısı)](http://web.archive.org/web/20150719020404/http://www.aksiyon.com.tr/kultur-sanat/polis-esleri-anlatiyor_551044)
