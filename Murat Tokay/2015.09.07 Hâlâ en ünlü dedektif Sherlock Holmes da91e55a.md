# Hâlâ en ünlü dedektif Sherlock Holmes

*Murat Tokay 2015.09.07*

<div class="pNewsDetailMainContent ctx_content" itemprop="articleBody">
 <p>
  Tüm dünyada olduğu gibi Sherlock Holmes’un maceraları Türkiye’de de severek okunuyor. Son yıllarda birçok yayınevi Sherlock Holmes serisini bastı.
 </p>
 <p>
  Tüm zamanların en ünlü dedektifi Sherlock Holmes’un maceralarını birçok yayınevi basıyor. Everest Yayınları’nın açıklamalı notlarıyla yayımladığı iki ciltlik külliyat hem çevirisi hem de özenli baskısıyla ilgiyi hak ediyor.
 </p>
 <p>
  Arthur Conan Doyle’un kaleme aldığı Britanyalı hayalî dedektif 6 Ocak 1854’te Londra’da doğdu. İlk hikâyesi Kızıl Dosya 1887 yılında gazetede basılmaya başlandı. Bunu 60’a yakın macera izledi. Huysuz, karizmatik, kendisi için mutlaka gerekli milyonlarca ayrıntıyı zihninin kıvrımlarında saklayan, yakın dövüş ustası, kimya ve simya üstadı, Baker Sokağı’ndaki 221 B numaralı evin dünyaca ünlü sahibi Sherlock Holmes; komik, heyecanlı ve bir o kadar aksiyon dolu maceralarıyla tüm dünyada sevildi. Hatta o kadar ki hayalî karakter olduğu unutuldu. 2008’de yapılan bir ankete göre, İngiliz gençlerinin yüzde 58’i dedektifin gerçekten yaşadığına inanıyordu.  Yüzyılı aşkın zamandır polisiye okurlarını bir çırpıda yakalayan ve kendine hayran bırakan yönü onun dikkati ve gözlemciliğiydi. Sharlock Holmes, olayları gözlem yoluyla çözmesi ile ünlüdür. Sorduğu soruların cevaplarının birbiriyle tutarlı bir bütün oluşturmasına dikkat eder; bunun yanı sıra kendi kendine yaptığı laboratuvar araştırmaları sonucunda elde ettiği bilgileri tekil olaylara uygular ve sigara izmaritlerinden, el yazılarından, ayak izlerinden ve her türlü bilgi kırıntısından sonuca ulaşır. En yakın arkadaşı uzun yıllar birlikte çalışacağı Dr. John Watson’dır.  Yazar Doyle, Holmes karakterini ortaya çıkarırken dönemin ünlü doktorlarından Profesör Joseph Bell’i kendisine örnek almıştır.
 </p>
 <p>
  Yakın zamanda modernleştirilerek dizi filmi de çekilen Sharlock Holmes’un maceralarını Martı Yayınları, Cumhur Mısıroğlu çevirisiyle tek ciltte toplamıştı. Timaş Yayınları da ünlü dedektifin maceralarını yayımlamaya başladı. Everest’in bastığı Sherlock Holmes uzmanlarından Leslie S. Klinger’ın editörlüğünde hazırlanan Açıklamalı Notlarıyla Sherlock Holmes ise yalnızca polisiye meraklılarına değil, tüm edebiyatseverlere hitap eden bir çalışma.
 </p>
</div>


Kaynak: [www.aksiyon.com.tr](http://www.aksiyon.com.tr/kultur-sanat/hala-en-unlu-dedektif-sherlock-holmes_552174), [web.archive.org (arşiv bağlantısı)](http://web.archive.org/web/20160103084601/http://www.aksiyon.com.tr/kultur-sanat/hala-en-unlu-dedektif-sherlock-holmes_552174)
