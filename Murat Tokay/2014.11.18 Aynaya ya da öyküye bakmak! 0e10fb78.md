# Aynaya ya da öyküye bakmak!

*Murat Tokay 2014.11.18*

<div class="pNewsDetailMainContent" itemprop="articleBody">
 <p>
  “Gözümüzün önünde duran kitabı” okumaya çağırıyor. Cemil Kavukçu, iki yıl aradan sonra yeni öykü kitabı “Üstü Kalsın” ile karşımıza çıkıyor. Kitap, her biri resmedilmiş 9 hikâyeden oluşuyor. Üstü Kalsın’da okuru sıradan insanların ayrıntıyla bezenmiş hayatlarına götürüyor Kavukçu. Kitabın dikkat çeken yanı, hikâyelerin merkezinde tabiatın ve hayvanların olması. Yazarın bu tercihini “Ruhsavar Topu” isimli hikâyesinde kahramanın ağzından okuyucuya aktardığı şu cümleyle daha iyi anlıyoruz: “Biz doğayı küçümsüyoruz dostum. Gözümüzün önünde duran kitabı okumuyoruz.”
  <br/>
  Kavukçu, yaşarken farkına varamadığımız ayrıntıları, her gün bakıp da göremediklerimizi fark etmemizi sağlıyor. Kitapta sıradan hayatını renkli kılmaya çalışan bir memur, yazar olmaya çalışmakla kendine yeni bir sayfa açıyor. Başka bir hikâyede küçük bir taşla kırılan cam, kahramana bir tiyatro senaryosunu ilham ediyor.
  <br/>
  Kitaptaki sıradanlığı kıran şeylerden biri de öykü kişilerinin başka hikâyelerde de farklı kimliklerle karşınıza çıkması. Yazar kitabında metinlerarasılığı kullanmış. Hangi Dala Bakalım Baba, Karga Bayramı ve Piyes, bir kasabada gerçekleşen karga istilasını ve bu olaya şahit olmuş kişilerin farklı hikâyelerde, olayı kendi gözleriyle değerlendirmesini konu alıyor. Bu hikâyelerinde toplumsal ve idari çözülmeye de yer veriyor yazar.
  <br/>
  Kavukçu; şehri, taşrayı ve orada yaşayanları etkili şekilde anlatıyor. Şehirdeki yalnızlık, mesai saatini dört gözle bekleyen memurlar, bir yazarın ruhsal çekişmeleri, dul bir kadının hayatla mücadelesi, taşralı bir gencin şehirde arafta kalması... Kendini sıkışmış, sıkılmış hisseden bireyler doğa ile nefes alıyor ve hayvanlar ile dostluk kuruyor. Tüm öykülerde insan mutlaka kendinden bir şeyler buluyor.
  <br/>
  Üstü Kalsın’da dikkatimi iki cümle çekti: “Doğru okumalıyım gökyüzünü ve yeryüzünü ve yeraltını ve rüyaları ve bilinmeyen âlemleri... ” ve “Kuşları beslemenin ruh sağlığı için ne kadar önemli olduğunu anlatmalıyım ona.” Özetle Cemil Kavukçu, “Üstü Kalsın”da okuru, adına öykü dediğimiz aynanın karşısına çıkarıyor. Zengin bir dil ve akıcı bir üslupla hayatın akışında unuttuklarımızı bize hatırlatıyor. (Zeliha Uğurtaş)
 </p>
</div>


Kaynak: [www.aksiyon.com.tr](http://www.aksiyon.com.tr:80/kultur-sanat/aynaya-ya-da-oykuye-bakmak_539987), [web.archive.org (arşiv bağlantısı)](http://web.archive.org/web/20141204182637/http://www.aksiyon.com.tr:80/kultur-sanat/aynaya-ya-da-oykuye-bakmak_539987)
