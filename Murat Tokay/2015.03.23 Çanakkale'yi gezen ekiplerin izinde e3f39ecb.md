# Çanakkale'yi gezen ekiplerin izinde

*Murat Tokay 2015.03.23*

<div class="pNewsDetailMainContent" itemprop="articleBody">
 <p>
  1915 yılının Haziran ayında Çanakkale Cephesi’ne bir ‘Edebî Heyet’ gönderildi. Aralarında şair, yazar, ressam ve bestekârların yer aldığı bu heyet Arıburnu ve Seddülbahir’de on gün geçirdi.  Edebî Heyet’te şu isimler yer alıyordu: Mehmed Emin Yurdakul, Ağaoğlu Ahmet, Yusuf Razi Bel, Nazmi Ziya Güran, Çallı İbrahim, Ömer Seyfeddin, Celâl Sâhir Erozan, Hamdullah Suphi Tanrıöver, Ahmet Yekta Madran, Müfid Râtib, Ali Cânip Yöntem, İbrahim Alâettin Gövsa, Orhan Seyfi Orhon, Enis Behiç Koryürek, Hıfzı Tevfik Gönensay, Hakkı Süha Gezgin...
 </p>
 <p>
  1915 Haziran’ının sonlarına doğru, otuz kadar şair, yazar, ressam ve bestekâr Harbiye Nezareti Karargâh-ı Umumi İstihbarat Şubesi Müdürlüğü’nden birer tezkere aldılar. Yazıda, Çanakkale’de muharebe alanlarını gezerek duygu ve düşüncelerini anlatmaları isteniyordu. Davete olumlu cevap verenler, 11 Temmuz Pazar sabahı, kollarında beyaz üzerine yeşil defne dalları işlenmiş işaretler bulunan haki keten elbiselerini giymiş, kabalaklarını başlarına geçirmiş olarak Sirkeci Garı’nda buluştular, fakat Abdülhak Hâmid, Tevfik Fikret, Halit Ziya, Süleyman Nazif gibi ünlü isimleri aralarında göremeyince büyük bir hayal kırıklığı yaşadılar. Omuzlardaki yük daha da ağırlaşmıştı. Her birinden Arıburnu ve Seddülbahir cephelerini gezdikten sonra kendi sanatlarının diliyle kahramanlık ve zafer neşideleri bekleniyordu.
 </p>
 <p>
  Edebî Heyet, Arıburnu ve Seddül-bahir’de on gün geçirir. Yazar Beşir Ayvazoğlu, bu geziyi, sonucunu ve bugüne kadar uzanan yansımalarını kaleme aldı. Ayvazoğlu, “Edebiyatın Çanakkale’yle İmtihanı” kitabının ilk bölümünde Edebî Heyet’teki isimleri fotoğraflarıyla birlikte tek tek tanıtıyor. Edebî Heyet’in Çanakkale’ye ziyaretini ve dönüşünü 13 bölümde anlatan Beşir Ayvazoğlu, edebiyatımızın bu konuda neden başarısız olduğunu Sonsöz’de şöyle açıklıyor:
 </p>
 <p>
  “Çanakkale’de yazılan, Mehmed Akif gibi büyük bir şairin bile bütün şairlik kudretini kullandığı hâlde zor anlatabildiği bir destanı, Mehmed Emin Yurdakul’dan ve gencecik, tecrübesiz –ve kabiliyetleri sınırlı- şairlerden beklemek büyük bir hata ve haksızlıktı. Başarısızlığın sorumluluğu elbette heyeti teşkil ederken yanlış kararlar verenlerindir.”
 </p>
 <p>
  Çanakkale ile ilgili bugün bile dişe dokunur bir film, tiyatro, sergi, yayın sayısının az olması acaba yine bu yanlış kararlarla açıklanabilir mi?
 </p>
 <p>
  <strong>
   Çanakkale’de gün gün ne yaşandı?
  </strong>
 </p>
 <p>
  Genelkurmay ATASE Başkanlığı’nda tarih uzmanı görevini yürüten Hülya Toker ile Ankara Üniversitesi Türk İnkılâp Tarihi Enstitüsü’nde çalışan Mustafa Toker’in ortak hazırladıkları “Çanakkale Muharebeleri Kronolojisi”  İstiklâl Harbi’nin “Önsözü” olarak nitelendirilen Çanakkale muharebelerinin tüm seyrini ayrıntılı olarak ele  alıyor. Çanakkale Muharebeleri Kronolojisi, verilen mücadeleyi 15 Haziran 1914 tarihinden 9 Ocak 1916’ya kadar gün gün, saat saat kapsamlı bir şekilde anlatıyor. Kitabın sonunda Çanakkale ile ilgili zengin bir kaynakça verilmiş (Alfa Yayınları, 367 sayfa).  Yine aynı yayınevinden çıkan “Çanakkale Bilsen Âşık Olursun” isimli kitap da Özhan Eren imzalı.  (Alfa Yayınları, 284 sayfa).
 </p>
 <p>
  <img alt="" src="/web/20150707002336im_/http://www.aksiyon.com.tr/dosyalar/ http:/medya.aksiyon.com.tr/aksiyon/2015/03/24/566724.jpg "/>
 </p>
 <p>
  <strong>
   Rehberler anlatıyor
  </strong>
 </p>
 <p>
  Yitik Hazine  Yayınları da Çanakkale Zaferi’nin 100. yılına özel kitaplar yayımladı. Çanakkale Zaferi’nin 100. yıldönümü anısına Yitik Hazine Yayınları tarafından yayımlanan, Basri Emin Sütlü tarafından hazırlanan Harp Sahası Gezi Rehberi – Hatıralarla Çanakkale; savaş alanlarını, şehitlik, anıt ve abideleri gezerken faydalanılabilecek, bu geziler esnasında rehber olarak kullanılabilecek bir eser. Kitap dört ana bölümde, gezi gruplarının genellikle tercih ettikleri güzergâhlar esas alınarak hazırlanmış. Birinci bölümde Akbaş Şehitliği ile Çamburnu arasındaki yerler, ikinci bölümde Kilitbahir Köyü ve civarı, üçüncü bölümde Seddülbahir Cephesi, dördüncü bölümde ise Arıburnu Cephesi yer alıyor. Halil Ersin Avcı imzalı Çanakkale Gezi Rehberi (Kaynak Yayınları, 147 sayfa) de şık baskısı ve zengin görselleri ile dikkat çekiyor.  Salih Gülen’in yeni kitabı Çanakkale’nin Gözyaşları’nda ise ise yaşanmış Çanakkale hikâyelerine yer veriliyor.
 </p>
</div>


Kaynak: [www.aksiyon.com.tr](http://www.aksiyon.com.tr/dosyalar/canakkaleyi-gezen-ekiplerin-izinde_550286), [web.archive.org (arşiv bağlantısı)](http://web.archive.org/web/20150707002336/http://www.aksiyon.com.tr/dosyalar/canakkaleyi-gezen-ekiplerin-izinde_550286)
