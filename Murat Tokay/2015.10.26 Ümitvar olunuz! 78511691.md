# Ümitvar olunuz!

*Murat Tokay 2015.10.26*

<div class="pNewsDetailMainContent ctx_content" itemprop="articleBody">
 <p>
  Fethullah Gülen, Buhranlı Günler ve Ümit Atlasımız kitabında problemlere teşhis koyarken gönüllere ümit aşılıyor.
 </p>
 <p>
  Yirmi yaşımdan bu yana hayatım hep baskı, tazyik altında geçmesine rağmen hiç ümidimi kaybetmedim. İnanan gönüllerin korkusuzluk ve kararlılığı, kötü niyetli bir kısım cephelerin de sesini kesecektir. Sabır, necate ermenin biricik sırlı ve sihirli anahtarıdır.” Bu cümleleri, kitabın anahtarı hükmünde sayabiliriz.
 </p>
 <p>
  “Buhranlı Günler ve Ümit Atlasımız”, Fethullah Gülen Hocaefendi’nin Amerika’daki sohbetlerinden oluşan Kırık Testi serisinin son kitabı. Kitap farklı konuları bizim kalp ve kafalarımıza, nazarlarımıza sunuyor. Kur’an-ı Kerim tefsirinden hadis-i şerif şerhlerine uzanıyor, kalp ve ruh hayatından aile hayatına, sosyal hayata ortaya konması gereken düsturları hatırlatıyor. Gönüllerimizin bam teline dokunmayı ihmal etmiyor. Hizmet, İhlas, Samimiyet, İ’lay-ı kelimetullah kitabın önemli başlıklarından.
 </p>
 <p>
  İçinden geçmekte olduğumuz bunalımlı kaos günlerinin nasıl aşılacağı noktasında bir rehber kitap ”Buhranlı Günler ve Ümit Atlasımız”. Buhran; fertlerin, ailelerin, cemaatlerin, cemiyetlerin ve milletlerin içine düşebileceği kriz hâlini anlatan bir kelime. Bugün yaşadığımız kutuplaşma, bölünme, düşmanlık, buhranın çeşitli derinlikleriyle en canlı misali.
 </p>
 <p>
  Peki, ne yapmalı? Bugünlerde nasıl bir duruş sergilemeli? Hocaefendi, kitapta problemlere teşhis koyarken çözüm yollarını göstermeyi ihmal etmiyor. Belki de kitabın ikinci kısmının Ümit Atlasımız olması buna işaret ediyor.
 </p>
 <p>
  Üslubuna aşina olanların iyi bilecekleri gibi Hocaefendi yine ufuk olarak Allah rızasını gösteriyor. Dua dua yakarmayı salık veriyor: “Allah’ım! Sevdiğin ve hoşnut olduğun şeye beni ulaştır diyerek nefes alıp vermeli. Allah’ım! Senden, af ve afiyet ve rıza istiyorum.”
 </p>
 <p>
  Münafıklar karşısında mümince bir duruşun nasıl olması gerektiğini açıklarken ise “Evet, bu onulmaz gibi görülen dertler, onulmaz zannedilen harabeler, insanın içinde ümitsizlik hâsıl etmemeli, onu panikletmemelidir. Fakat bu demek değildir ki yaşanan tahribata karşı gözlerimizi kapatalım.” diyor.
 </p>
 <p>
  Son sözü yine Fethullah Gülen Hocaefendi’ye bırakalım: “İman ve Kur’an hizmetine gönül verenler, tehditler karşısında korkup geri durmazlar, hak bildikleri yolda önlerine çıkan engellere takılıp kalmadan yürümeye hep devam ederler.”
 </p>
</div>


Kaynak: [www.aksiyon.com.tr](http://www.aksiyon.com.tr:80/kultur-sanat/umitvar-olunuz_552711), [web.archive.org (arşiv bağlantısı)](http://web.archive.org/web/20151102054728/http://www.aksiyon.com.tr:80/kultur-sanat/umitvar-olunuz_552711)
