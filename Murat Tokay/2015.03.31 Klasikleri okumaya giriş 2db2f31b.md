# Klasikleri okumaya giriş

*Murat Tokay 2015.03.31*

<div class="pNewsDetailMainContent ctx_content" itemprop="articleBody">
 <p>
  <em>
   Kırmızı Kedi Yayınları'nın “Küçük Klasikler Seti”nde yayınlanan 10 kitap, “Ne okumalıyım?” sorusuna verilmiş güzel bir cevap sayılabilir.
  </em>
  <br/>
  <br/>
  Genç bir okur, mailinde “Düzenli kitap okumak istiyorum ama nereden başlayacağımı bilemiyorum.” diye yakınıyordu.  “Ne okuyayım?” sorusunun tek bir cevabı yoktur elbet. Okur, ülkemizde daha çok deneme-yanılma yöntemiyle mecrasını bulur. Çoğunluk “çok satanlar” listeleri belirler okuma eğilimini, kitap ekleri, arkadaş tavsiyeleri ve hazır kitap okuma listeleri (100 temel eser gibi) de okuru kitaba götüren yollardandır.
 </p>
 <p>
  Hasan Ali Toptaş, ‘Harfler ve Notalar” (Türkçe yazılmış en iyi beş deneme kitabından birisidir) isimli kitabında “Bir kitapevinin kapısından içeri girdiğimde, vedalaşır gibi her defasında buruk bir ifadeyle bakıyorum kitaplara. Ömrüm bu kitaplardan kaçını okumaya yetecek diye kara kara düşünüp üzülüyorum.” diyordu. Evet, ömür sınırlı ve kitaplar pek çok. İyi okur olmanın yolu da iyi kitaplardan geçiyor. Peki, ne okumalı? Nereden başlamalı? Bunun en kestirme cevabını “klasikler” olarak verebiliriz. Italo Calvino'nun muhteşem kitabı "Klasikleri Niçin Okumalı”yı hatırlarsak; klasikler, ilk okumada verdiği keşif duygusunu her yeniden okumada veren kitaplardır... Hem klasikler, okurlarına söyleyeceklerinin tümünü hiçbir zaman tüketmemiş olan kitaplardır.
 </p>
 <p>
  Kırmızı Kedi Yayınları, “Küçük Klasikler Seti” hazırladı. Bugüne kadar seriden 10 kitap çıktı. Yayınlanan kitapları büyük yazarları okumaya (klasiklere) giriş sayabiliriz: Aleksandr Puşkin-Dubrovski, Fernando Pessoa-Başıboş Bir Yolculuktan Notlar, Franz Kafka-Ceza Sömürgesi, Herman Melville-Katip Bartebly, Jules Verne-Seksen Günde Devri Alem, Paul Lafargue-Tembellik Hakkı, Robert Louis Stevenson-Dr. Jekyll ve Mr. Hyde'in Tuhaf Hikâyesi, Sir Arthur Conan Doyle-Kızıl Dosya, Stefan Zweig-Satranç, Xavier De Maistre-Odamda Yolculuk…
 </p>
 <p>
  Kitapların çoğunda çevirmen olarak İlknur Özdemir ismini görüyoruz. Kitaplar sayfa sayısı olarak okurun gözünü korkutmayacak hacimde. Boy olarak da kolayca çantada taşınabiliyor. Bu kitapları okuduğunuzda ‘dilde olgunluk' ve ‘üslupta kusursuzluk' ile karşılaşacaksınız. Bir okuma, bir tanıma iştahı duyacaksınız. Her bir kitap o yazara açılan bir kapı olacak. “Yapmamayı tercih ederim” diyen Katip Bartleby'yi sevecek, Başıboş Yolculuktan Notlar'da 20. Yüzyılın en özgür şairi Pesseo'yla tanışacak, Zweigh'i merak edecek, Jules Wernin hayal dünyasına şaşıracaksınız. Az şey mi! Tabii büsbütün güncel kitapları terk edin demiyoruz ama klasikleri okumada geç kalmayın!
 </p>
</div>


Kaynak: [www.aksiyon.com.tr](http://www.aksiyon.com.tr:80/kitaplik/klasikleri-okumaya-giris_550350), [web.archive.org (arşiv bağlantısı)](http://web.archive.org/web/20160218013759/http://www.aksiyon.com.tr:80/kitaplik/klasikleri-okumaya-giris_550350)
