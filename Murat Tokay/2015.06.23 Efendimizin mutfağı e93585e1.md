# Efendimizin mutfağı

*Murat Tokay 2015.06.23*

<div class="pNewsDetailMainContent ctx_content" itemprop="articleBody">
 <p>
  “Resûlullah’ın Sofrası” kitabında Efendimizin yediği yemeklerin yakın tarifleri, hadisler ve döneme ait anlatılar eşliğinde veriliyor.
 </p>
 <p>
  Peygamber Efendimizin (sav) asırlar önce söylediği her sözün ve sünnetin sıhhatimize olan faydaları biliniyor. Her konuda olduğu gibi sağlıklı beslenme konusunda da O’nun sofrasından alınacak çok ders var. Nesil Yayınları tarafından hazırlanan Ülkü Mensure Solak’ın kaleme aldığı “Resûlullah’ın Sofrası” çalışması sünnete göre yaşayarak beslenmenin önemini anlatıyor. Kitapta Peygamberimizin 14 asır önce yediği yemeklerin yakın tarifleri yer alıyor. Alanında yazılmış ilk çalışma olan kitapta Efendimizin ellerini yıkayarak yemeğe başlamasından itibaren her ayrıntı okurlara sunuluyor. Efendimizin sofraya oturuşu, sofra adabı, sofradaki davranışı, yemeği nasıl ve hangi sıraya göre yemesinden sofradaki çeşitlere kadar birçok konu ele alınıyor. Efendimizin süt ve balı, et ile yağı karıştırarak yemediğini kitaptan öğreniyoruz. Efendimiz yemeği sıcak yememiş, suya nefes vermenin, yemeği üfleyerek soğutmanın doğru olmadığını ifade etmiş.
 </p>
 <p>
  4 yıllık bir araştırmanın neticesi olan kitap dört bölümden oluşuyor. İlk bölümde beslenmenin Müslümanların hayatının neresinde yer aldığı sorgulanıyor. Helal ve haram gıdalar bölümünün ardından Hz. Peygamber’in sofra adabına, yeme-içmede gösterdiği hassasiyetlere yer veriliyor. Son bölümde ise ayet ve hadislerde bahsi geçen yiyecekler tek tek ele alınıyor, Hz. Muhammed’in tükettiği yiyeceklerin tarifleri gibi daha birçok ilginç konu anlatılıyor.
 </p>
 <p>
  Resûlullah’ın Sofrası, pek çok özelliğiyle hadis okumalarına yeni bir boyut kazandırırken, gastronomi literatürüne de katkılar sağlıyor. Daha da önemlisi ümmeti yüzyıllar sonra Resûlullah’ın sofrasıyla buluşturuyor.
  <br>
   (Kevser Kulaksız)
  </br>
 </p>
 <p>
  <strong>
   NEBİ TAVSİYESİ TELBİYE ÇORBASI
  </strong>
 </p>
 <p>
  Hazret-i Peygamber, Hazret-i Ali hastalandığında iyileşmesi için bu çorbayı tavsiye etmiş. Öyle ki Hazret-i Aişe’nin “Bu çorba üzüntü ve kederli kimsenin gönlünü kuvvetlendirir.” dediği rivayet ediliyor. İşte o çorba:
 </p>
 <p>
  Malzemeler: 30 gram sızma zeytinyağı. 2 yemek kaşığı arpa unu. Su ve tuz. İsteğe göre bal, kekik, kimyon ve nane.
 </p>
 <p>
  Hazırlanışı: Yağ tencereye konur. Arpa unu ilave edilip biraz kavrulur. Yeterli miktarda su katılıp karıştırılır. Az tuz eklenir. İstenirse baharat katılır. Yine isteğe bağlı bal da ilave edilebilir.
 </p>
</div>


Kaynak: [www.aksiyon.com.tr](http://www.aksiyon.com.tr/kultur-sanat/efendimizin-mutfagi_551377), [web.archive.org (arşiv bağlantısı)](http://web.archive.org/web/20151225210847/http://www.aksiyon.com.tr/kultur-sanat/efendimizin-mutfagi_551377)
