# İngilizlerin Türkiye fişleri!

*Murat Tokay 2015.01.27*

<div class="pNewsDetailMainContent" itemprop="articleBody">
 <p>
  “Fişlenen Cumhuriyet”, İngiltere’nin süper güç olarak dünyayı yönettiği yıllarda Türkiye’nin kurucularından komutanlarına, gazetecilerinden diplomatlarına kadar birçok kişi hakkında tutulan istihbarat raporlarına yer veriyor.
 </p>
 <p>
  Kitabın önsözünde şöyle deniyor: “Bu çalışma tarihî ve diplomatik belgelerin yoğun bir emek neticesinde tercüme edilmesi ve değerlenmesi suretiyle oluşturulmuştur. Burada sözü edilen belgeler İngiltere tarafından Türkiye Cumhuriyeti’nin yeni kurulduğu yıllarda ülkenin önde gelen şahsiyetleri hakkında hazırlanan raporlardır.” Kitabın adı Fişleme Cumhuriyeti. Yazarı iki akademisyen: Prof. Dr. Bülent Özdemir ve Prof. Dr. Cihat Göktepe. Kitapta 1930 ve 1950 tarihleri arasındaki İngiliz istihbarat raporlarına yer veriliyor.
 </p>
 <p>
  Raporlarda kimler yok ki? Cumhuriyetin kurucularından komutanlarına, hukukçularına; edebiyatçılarından diplomatlarına kadar önde gelen şahsiyetler hakkında raporlar tutulmuş, bir nevi fişleme yapılmış. Kitabın sayfalarında gezindikçe Türk İngiliz ilişkilerinin mahiyeti, evrimi ve geçirmiş olduğu sahalar hakkında da bir fikir edinebiliyoruz.
 </p>
 <p>
  Yazarlar da kitabın girişinde ana hatlarıyla Türk İngiliz ilişkilerinin tarihî seyrini özetlemişler. Raporlarda fişlenen isimlerin kişisel özellikleri, biyografisi, zaafları ve İngilizlere yakın bir siyaset izleyip izlemediği mevzu bahis ediliyor.
 </p>
 <p>
  Atatürk’le ilgili “Etkileyici, akıcı bir hitabeti biraz da kişisel cazibesi var. İlk zamanlardan beri içki ile arası iyidir ancak güçlü bir irade ve yapıya sahiptir. Çarpıcı ve otoriterdir.” deniliyor. Adnan Menderes için “Çalışkan ve etkileyici. Çoğu zaman aceleci, kışkırtıcı bir konuşmacı. Takipçileri arasında sorumsuz ve hırslı olanları kontrol etmekte zorlanmaktadır.” ifadeleri kullanılıyor. Celal Bayar ile ilgili ise “Britanya’ya karşı çok sıcaktır.” notu yer alıyor. Mehmet Barlas’ın babası Cemil Sait Barlas için “Bize yardım etmeye her zaman hazır görünen hoş ve ulaşılabilir bir adamdır.” notu dikkat çekiyor. Sedat Simavi ise şöyle anlatılıyor: “Bize karşı tam anlamıyla yardımsever ve iyi niyetlidir. Saldırgan bir milliyetçidir.” Cumhuriyet’in kurucusu Yunus Nadi için ağır ifadeler kullanılıyor. “Her türlü rüzgâra göre taraf almaya hazırdır. Çok aşırı içer, ahlaksız alçağın tekidir.”
  <br/>
  Kitapta yakın tarihin aktörlerinden yaklaşık 270 kişi hakkında benzer fişlemeler yer alıyor. İki genç profesörün uzun yıllar İngiliz arşivlerinden yaptıkları çalışmalar gösteriyor ki fişlemeler yeni değil, hep sürüyor ve sürecek.
 </p>
</div>


Kaynak: [www.aksiyon.com.tr](http://www.aksiyon.com.tr:80/kultur-sanat/ingilizlerin-turkiye-fisleri_541187), [web.archive.org (arşiv bağlantısı)](http://web.archive.org/web/20150408094624/http://www.aksiyon.com.tr:80/kultur-sanat/ingilizlerin-turkiye-fisleri_541187)
