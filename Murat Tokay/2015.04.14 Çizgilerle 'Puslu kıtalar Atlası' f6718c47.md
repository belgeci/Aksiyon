# Çizgilerle 'Puslu kıtalar Atlası'

*Murat Tokay 2015.04.14*

<div class="pNewsDetailMainContent" itemprop="articleBody">
 <p>
  İhsan Oktay Anar’ın efsaneye dönüşen romanı Puslu Kıtalar Atlası, İlban Ertem’in çizimiyle çizgi roman olarak geçen ay yayımlandı. Çizgilerin ilk sergisi 2 Nisan’da Ankara’da açıldı. Çizer İlban Ertem, beş yılda hazırladığı çizgi roman için “Görselliği inanılmazdı” diyor. Ertem, romanı çizerken 17. yüzyıl Osmanlı günlük hayatına dair Türkiye’de doküman olmaması nedeniyle çok zorlandığını belirtiyor. Ankara CerModern’de açılan sergide dev boyutlardaki panolarda kitaptan sayfalar ve ayrıntılar, çeşitli eskizler, açıklayıcı metinler, görsel öğeler sunuluyor. Onur Özmen’in sergi ve kitap için hazırladığı akustik beste, serginin fon müziği olarak dinlenebiliyor. Öner S. Biberkökü’nün hazırladığı, seslendirmesini Yekta Kopan’ın yaptığı ‘İlban Ertem Anlatıyor’ belgeseli ve Uğur Erbaş’ın teaser (merak uyandırıcı reklam) çalışması sergi süresince gösterilecek. Puslu Kıtalar Atlası, 26 Nisan’a kadar Ankaralıları ve yolu Ankara’dan geçecekleri bekliyor.
 </p>
</div>


Kaynak: [www.aksiyon.com.tr](http://www.aksiyon.com.tr/kultur-sanat/cizgilerle-puslu-kitalar-atlasi_550564), [web.archive.org (arşiv bağlantısı)](http://web.archive.org/web/20150801170626/http://www.aksiyon.com.tr/kultur-sanat/cizgilerle-puslu-kitalar-atlasi_550564)
