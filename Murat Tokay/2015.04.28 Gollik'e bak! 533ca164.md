# Gollik'e bak!

*Murat Tokay 2015.04.28*

<div class="pNewsDetailMainContent" itemprop="articleBody">
 <blockquote>
  <p>
   Hayko Bağdat, Gollik’te Ermeni olma hâllerini mizahi bir dille anlatıyor. Yazılarda Ermenilik, Türklük, “siz-biz” birbirine karışıyor.
  </p>
 </blockquote>
 <p>
  Hayko Bağdat, neredeyse her gün ekranlardan evlerimize misafir oluyor. Siyaset konuşuyor, günceli tartışıyor. Öyle ağır abi pozları yok. “Uzman” bir kişilik de sergilemiyor. Yüzünde hep muzip bir gülümseme… Dersine iyi çalıştığından mı, içtenliğinden mi bilinmez, izleyicinin sevdiği bir konuşmacı.  İkinci kitabından sonra onun için sevilen “meşhur” yazar ifadesini de kullanabiliriz. İlk kitabı Salyangoz uzun süre çok satanlar listesinde yer aldı. Yeni kitabı “Gollik” aynı üslupla kaleme alınmış; eğlenceli, muzip… Kitap, Hayko Bağdat’ı daha yakından tanımamıza imkân veren yazılardan oluşuyor.
 </p>
 <p>
  Gollik, sözlüklerde “Kuyruksuz ya da kısa kuyruklu tavuk ve benzeri hayvanlar” anlamına geliyor. Yine kısa boylular için Anadolu’da gollik ifadesi kullanılıyor. Kitaba nasıl ad olduğunu yazarı şöyle ifade ediyor. “Biz çocuklar ‘golliğe bak’ derdik aramızda. Öyle anlar olur ve sen öyle bir duruma düşersin ki… Yüzün, ifaden, duruşun, hâlin… Gollik gibi kalırsın ortalıkta. O an için dünyanın sonu geldi sanırsın. Sonrasında hayatında en çok güldüğün hatıran oluverir.”
 </p>
 <p>
  İşte Hayko Bağdat hayatındaki gollikleri mizahi bir dille hikâyeleştirerek anlatıyor. Kitabın giriş yazısında yer alan şu alıntı ‘gollik’e dair soruya daha net cevap veriyor: “Biz Kemal Sunal’la bütün Şabanları sevdik. Şaban’la gollik aynı mahallenin çocukları.”
 </p>
 <p>
  Hayko Bağdat, reis-i cumhurumuzun diliyle söylersek “Afederseniz Ermeni”. İstanbul’da yaşıyor, askerliğini Tunceli’de bando onbaşı olarak yapmış, bir Türk kızıyla evli, iki çocuk babası. Taraf Gazetesi’nde yazıyor.
 </p>
 <p>
  Kitabın sayfalarında gezinmeye başladıkça onu daha yakından tanıyoruz. Anlattığı hikâyelerin öznesinde kendisi var. Bir Türk ailenin kızı olan eşi Belma’yı isteme töreninde yaşananları gülümseyerek okuyoruz, askerlik anılarını dinliyoruz. Patrik Mesrop Mutafyan’la eğlenceli mülakatına şahitlik ediyoruz. Kitapta yaşanmış birçok hikâye var. Bağdat, aslında muzip bir dille “Başlarım Ermenisinden de Türkünden de Kürdünden de! Başka bir şey anlatacağım size. Ama bana sorarsanız bütün bunlar hikâye.” diyerek insanlık hâllerimize ayna tutuyor, iyi de ediyor.
  <br>
   “Ermeni soykırımı mı diyeceğiz, Ermeni tehciri mi?” tartışmaları sürerken, taraflar birbiriyle acılarını yarıştırıp büyük büyük laflar ederken Gollik’i okumak size iyi gelecek.
  </br>
 </p>
</div>


Kaynak: [www.aksiyon.com.tr](http://www.aksiyon.com.tr/kultur-sanat/gollike-bak_550733), [web.archive.org (arşiv bağlantısı)](http://web.archive.org/web/20150807214219/http://www.aksiyon.com.tr/kultur-sanat/gollike-bak_550733)
