# Viran gönül nur doldu!

*Murat Tokay 2014.02.03*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Mustafa Kutlu, yeni hikâye kitabı Nur’u, güz geleneğini bozarak bu kez ocak ayında yayımladı. Nur, ‘Bana eşyanın hakikatini göster’ diye yakaran bir genç kızın arayışının kitabı.
  </font>
 </div>
 <div id="newsText">
  <font class="detail-text">
   <p>
    “Şeyh Vefa Camii’nden çıktım, ayakkabılarımı bağlıyorum. Birden üstüme bir gölge düştü. Bağcık işi bitti, başımı kaldırıp doğruldum. Aman Allah’ım! Yahu arkadaş dünyada bu kadar güzel bir göz, güzel bir yüz olabilir mi? İri hareli uzun kirpikli ela gözler, hilal kaşlar; kaş dedikçe hiçbir yanı alınmamış hilkatten böyle. Minik kalkık bir burun, zarif ağız ve çene. Koyu kestane saçlar parıl parıl o kuğu boyun üzerine dökülmüş…” Mustafa Kutlu, Nur’u anlatmaya bu cümlelerle başlıyor. Nur, Mustafa Kutlu’nun “güz geleneğini” bozarak ocak ayında yayımladığı yeni hikâye kitabının ismi.
    <p>
     Zengin bir ailenin kolejli kızı, bir mimar Nur. Geceleri ona uykuyu haram eden bir derdi var. Tekke tekke gezerek nasibini arıyor. Hakikatin, ruhun, kalbin peşinde... Kendisi gibi mimar olan Sinan’a –aşk’a- rastlıyor bir gün. Ve sorularına onunla birlikte cevap aramaya koyuluyor. Sinan, Kutlu’nun ifadesiyle tevekkül sahibi, Hakk’a teslim olmuş. Nur ise daha fazlasına talip. ‘Bana eşyanın hakikatini göster’ diye yakarıyor Allah’a. Zaten değil mi ki “Kulun Cenab-ı Hak’tan başka sığınacak kimsesi yok.” Bu duası da karşılıksız kalmıyor. Istıraplı, meşakkatli bir yolculuğun ardından aşk menziline varıyor.
     <p>
      Mustafa Kutlu modern bir Leyla Mecnun hikâyesi anlatıyor. Belki Mecnun’un çağında yaşamıyoruz, çöl yok, kum yok… Ama kadim sorular değişmiyor. Ruh bir menzilden ötekine uçmak istiyor. Akıl ise bu karlı dağı aşamıyor. Hep firkat, hep hasret… Kutlu içinde “inci” saklayan büyük bir sancıyı bir yolculuk hikâyesiyle –hem yatay hem dikey bir yolculuk- kaleme getiriyor. Bu yolculukta İbn Arabi, Mevlana, Yunus Emre, Mimar Sinan, Şeyh Galib, Mehmet Akif, Nurettin Topçu, A. Hamdi Tanpınar ve sufiler yoldaşlık ediyor Nur’a (Bu isimleri Mustafa Kutlu’nun yol arkadaşları olarak da okuyabiliriz).
      <p>
       Kutlu, hikâye kahramanlarını mimar olarak seçerken bugüne dair de çok şey söylüyor. Betonkentler, TOKİ’ler… “Artık ne bir mimarimiz var, ne bir musikimiz. Sinan demişti bir kere, Tanpınar’ın sözüdür diye: Cedlerimiz inşa etmiyorlar, ibadet ediyorlardı.”
       <p>
        Acıklı ama mutlu bir sonu var Nur’un. Bu nasıl oluyor demeyin. Kitabı okuyup bitirdiğinizde hak vereceksiniz. Son söz olarak diyebiliriz ki ey sevgili okur, gündemin ruhlarımızı daralttığı, kinin, nefretin televizyon ekranlarından, gazetelerden üstümüze boca edildiği şu günlerde Nur’un sayfalarında kaybolmak iyi gelecek.
       </p>
       <p>
        <strong>
         Nur - Mustafa Kutlu
        </strong>
        <p>
         Dergah Yayınları
         <p>
          207 sayfa
          <p>
           02125189579
           <p>
           </p>
          </p>
         </p>
        </p>
       </p>
      </p>
     </p>
    </p>
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=CD1914D6CAAFDC9D9E8CEC9AF4F85E33?newsId=37778), [web.archive.org (arşiv bağlantısı)](http://web.archive.org/web/20141005002009/http://www.aksiyon.com.tr:80/aksiyon/newsDetail_getNewsById.action;jsessionid=CD1914D6CAAFDC9D9E8CEC9AF4F85E33?newsId=37778)
