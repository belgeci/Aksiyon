# Yalan talan ve iman

*Murat Tokay 2015.05.05*

<div class="pNewsDetailMainContent" itemprop="articleBody">
 <p>
  İlahiyatçı yazar Ahmet Kurucan, 17 Aralık’la başlayan süreçte dinin içinin nasıl boşaltıldığını örnekleriyle ortaya koyuyor.
 </p>
 <p>
  Bugünler elbet geçecek. Biliyoruz ki her gecenin bir sabahı var. Zulüm hiçbir zaman payidar olmaz, olmamış da. Cemaate karşı uygulanan cadı avının dozu artarak sürse de gadre uğrayan bu insanlar “Gelse Celalinden cefa / Yahut Cemalinden vefa / İkisi de cana sefa / Kahrın da hoş, Lütfun da hoş...” deyip doğru bildikleri yolda yürümeyi sürdürüyor. Bütün engellemelere, düşmanlıklara rağmen kervan yürüyor.
 </p>
 <p>
  Cemaate karşı uygulanan imha hareketinde en büyük tahribat dine ve dinî değerlere verildi. Din hukuksuzluklara, yolsuzluklara kılıf yapılmaya çalışıldı. Ahmet Kurucan “Huzurdan Esintiler” serisinin dördüncü kitabında bu konuya odaklanıyor. “17/25 Sonrası Hizmet, Türkiye ve İslamcılık” üst başlığıyla yayımlanan kitap “Yalan Talan ve İman” adını taşıyor. Kurucan, ilahiyatçı bir yazar. 2000 yılından beri Amerika’da yaşıyor. Fethullah Gülen Hocaefendi’nin sohbet ikliminden nasiplenenlerden. Kitaptaki yazıların çoğu Hocaefendi’nin sohbet ortamlarındaki beyanlarına dayanıyor.
 </p>
 <p>
  17 Aralık’tan sonra neler oldu kısaca hatırlayalım. Anayasaya aykırı kanunlar çıkarıldı, yolsuzluğun üzeri örtüldü, binlerce polis işinden oldu, sürgüne gönderildi, hapse atıldı. Saray hukuku işlemeye başladı. Ülke hızla otoriter rejime evrildi. Bugün tek parti yönetiminden ve muhaberat devletinden söz ediyoruz. Savrulma bununla sınırlı kalmadı. Bu süreçte dinin içi boşaltıldı. Peki, bu nasıl oldu? Yaşanmış birçok hadise var. Haşa “Bakara makara” denilerek Kur’an ile dalga geçmeden “Harp hiledir” hadisi ile söylenen yalan, atılan iftira ve yapılan talanlarla meşruiyet arayışına kadar. Kurucan, mesela AKP savunucularının kullandığı “Savaş hiledir” hadisinin nasıl yanlış yorumlandığını şöyle anlatıyor: “Ortada bir savaş yok. Olsa bile Müslümanı bağlayan kaideler var. Bu kaideler arasında yalan, iftira, suizan, gıybet ve benzeri İslam’ın her halükârda kesinlikle yasakladığı amellere teşebbüs yok. Hele ‘El Harbu hud’atün’ hadisiyle gayr-i İslami, gayr-i ahlaki davranışları meşrulaştırmaya çalışma hiç yok.”
 </p>
 <p>
  Her gün yüzlerce yalan ve iftira medya yoluyla yayılıyor. Kurucan, yalan söyleyen yetkili ağızlara bir hadis-i şerifi hatırlatıyor: “Üç sınıf var ki Allah kıyamet günü onlarla konuşmaz, yüzlerine bakmaz ve onları azab-ı elim içinde bırakır. İhtiyar zinakâr, kibirli fakir ve yalancı hükümdar.” Kitaptaki yazıların çoğu sözün bittiği yerden sesleniyor.
 </p>
</div>


Kaynak: [www.aksiyon.com.tr](http://www.aksiyon.com.tr/kultur-sanat/yalan-talan-ve-iman_550819), [web.archive.org (arşiv bağlantısı)](http://web.archive.org/web/20150811161112/http://www.aksiyon.com.tr/kultur-sanat/yalan-talan-ve-iman_550819)
