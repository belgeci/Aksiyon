# Bir masal bir ansiklopedi

*Murat Tokay 2015.07.21*

<div class="pNewsDetailMainContent" itemprop="articleBody">
 <p>
  Ahmet Ümit’in çocuklara yazdığı masalları büyükler de okuyabilir. ‘Bil Bakalım Bu Nedir?’ ansiklopedisi ise meraklı afacanlar için.
 </p>
 <p>
  Çocuklar için basılan kitapların şıklığına, görselliğine hayran olmamak elde değil. İmrenerek bakıyorum o kitaplara. Kitapçıdaki raflar arasında dolaşırken “çocuklar için” bölümünde uzunca bir süre geçirdiğimi itiraf edebilirim. Belki de çöp adam “Cin Ali”yle büyüyen çocuklar olarak renkli, cıvıl cıvıl, ciltli kitapları gördüğümüzde kendimizi alıkoyamıyoruz.
 </p>
 <p>
  Yapı Kredi Yayınevi (YKY), çocuk yayıncılığında bir çıta tutturan yayınevlerinden. Çok iyi çizerleri ve yazarları var. YKY “Meraklı Afacanların Minik Ansiklopedisi”ni hazırladı (İnternetin yaygınlaşmasıyla hayatımızdan çıkan bir kelime ansiklopedi. Yeniden karşılaşmak mutlu etti). Ansiklopedi, “Bil Bakalım Bu Nedir?” adını taşıyor. Kitapta çocukların her zaman sorduğu ancak büyüklerin çoğu zaman geçiştirdiği 200 sorunun cevabı yer alıyor. 4 ana başlıkta toplanmış sorular: Vücudumuz, Hayvanlar, Bitkiler, Yeryüzü… Sorulardan bazıları şöyle: Hapşırık Nedir? Kalp Nedir? Etobur Nedir? Savana Nedir? Zoolog Nedir? Çocukların anlayacağı dilden basit cevaplar, eğlenceli resimler ve çok sayıda çıkartma eşliğinde veriliyor. Hem büyüklerin hem küçüklerin elinin altında bulunması gereken bir eser Bil Bakalım Bu Nedir?
 </p>
 <p>
  Çocuklar için tavsiye edeceğimiz ikinci kitap, ünlü polisiye roman yazarı Ahmet Ümit’in imzasını taşıyor. Yeni baskısı yapılan “Masal İçinde Masal”, polisiye roman kurgusuyla, soluksuz takip edilen, hepsi birbirine bağlanan beş masaldan oluşuyor. “Evvel zaman içinde kalbur saman içinde, cinler cirit oynar iken hamam içinde bir varmış bir yokmuş. Aydınlık bir göğü, parıltılı bir denizi, verimli toprakları olan güzel mi güzel bir ülke varmış…” diye başlıyor kitap. Masalda Ahmet Ümit’in ustalığını görüyoruz. Okur, merakla Padişah’la beraber Şapkacı’nın, Müezzin’in, Demirci’nin, Kuyumcu’nun, Köradam’ın serüvenlerinin peşinde koşuyor. Kitabın bir çıkış serüveni var. “Bu kitaptaki masalları annemden dinledim. Annem de küçükken bir masalcıdan dinlemiş. Masalları çoktan unutmuştum. Yıllar sonra Antep’e baba evine döndüğümde, biraz da rastlantı sonucu annem yeniden anlattı bu masalları. Ve bu kitap çıktı.”
 </p>
</div>


Kaynak: [www.aksiyon.com.tr](http://www.aksiyon.com.tr:80/kultur-sanat/bir-masal-bir-ansiklopedi_551675), [web.archive.org (arşiv bağlantısı)](http://web.archive.org/web/20150902232729/http://www.aksiyon.com.tr:80/kultur-sanat/bir-masal-bir-ansiklopedi_551675)
