# İnsan, hep eksik kendine

*Murat Tokay 2015.02.23*

<div class="pNewsDetailMainContent" itemprop="articleBody">
 <p>
  Yazar Karin Karakaşlı, yeni kitabı “Yetersiz Bakiye”de 2002-2014 yılları arasında yazdığı 12 öyküyü bir araya getiriyor.
 </p>
 <p>
  Karlı ve buz gibi hava. İnsan, iliklerine kadar üşüdüğünü hissediyor. Sadece soğuk hava değil, son zamanlarda olup biten ne varsa insanın içini donduruyor. Tüm yaşananları düşünürken ısınmak için girdiğim kitabevinde, kapağı ve ismiyle dikkatimi bir Karin Karakaşlı kitabı “Yetersiz Bakiye” çekiyor. 12 yılda yazılan 12 öykü.
 </p>
 <p>
  Kitap kapağının taşıdığı anlamı merak ediyor ve hemen okumaya başlıyorum. Hikâyelerin içinde gizlenmiş ayrıntılarda sorumun cevabını buluyorum. Zaman ne kadar değişse de ‘insan’ değişmiyor, acılar da. Ve kimse kendine yetemiyor, hep eksik... Öyküleri okumaya durduğunuzda “Benim cümle taşıyacak halim yok” diyen bir ses duyuyorsunuz. Yazarın yıllarca içinde taşıdığı cümleler taşmaya, nehir gibi çağlamaya başlıyor, kalbinize dökülüyor. Coşkuyla okuyorsunuz, şevkle, kimi zaman yutkunarak.
 </p>
 <p>
  Hrant Dink cinayeti, Dersim Hadisesi, yazarın Sabiha Gökçen ile iç hesaplaşması, Zeugma’nın kederi, kadın cinayetleri, erkek şiddeti, siyasi çirkinlikler, toplu katliamlar, insanın vatanına yabancılaştırılması, yersizlik, yurtsuzluk, ötekileştirme ve bireylerin yalnızlaşması... Yazar, tüm bunları insanın küçük dünyasına indirgeyerek şiir duyarlılığıyla lirik bir dille anlatıyor.
 </p>
 <p>
  Hrant Dink’in anlatıldığı öyküye Turgut Uyar’ın dizeleri eşlik ediyor her bir kısma. İstanbul fonda, ama bir şehirden çok daha fazlası… Hayat denen şeyin zamanı gelince edebiyat ile yarışamayacağını idrak ediyor yazar. Ve bunu şu cümlelerle dillendiriyor: “Hayatın, edebiyatı kıskandıracak imgesinden bildim işte.” Ama şifayı yine yazıda buluyor: “Sözün bile içinin boşaldığı bir zamanda ben tek sığınağım olarak edebiyatı görüyorum. “Yetersiz Bakiye’de hep gidişlerden ya da kalamayışlardan dem vurulmuş. Yarım kalışlar, bitmeyen kitaplar, sonu gelmeyen aşklar. ‘Kaçan’ öyküsünde otobüsü kaçıran kahramanın, hayatı nasıl da tam ortasından yakaladığını renkli bir üslupla anlatılıyor.
 </p>
 <p>
  Yarım kalışlara bir şahit bu kitap. Öykülere sadece İstanbul ve Turgut Uyar değil, birçok şehir; şairler Furüğ Ferruhzad, Gülten Akın da eşlik ediyor. Hikâyeler bittiğinde bir boşluk oluşuyor. Yaşamak ne kadar zor ve yaşamak ne kadar umutlu, diye geçiriyorum içimden...
  <br>
   (Zeliha Uğurtaş)
  </br>
 </p>
</div>


Kaynak: [www.aksiyon.com.tr](http://www.aksiyon.com.tr/kultur-sanat/insan-hep-eksik-kendine_549145), [web.archive.org (arşiv bağlantısı)](http://web.archive.org/web/20150730203855/http://www.aksiyon.com.tr/kultur-sanat/insan-hep-eksik-kendine_549145)
