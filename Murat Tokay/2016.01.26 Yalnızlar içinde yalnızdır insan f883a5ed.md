# Yalnızlar içinde yalnızdır insan

*Murat Tokay 2016.01.26*

<div class="pNewsDetailMainContent ctx_content" itemprop="articleBody">
 <p>
  Murat Gülsoy’un “Yalnızlar İçin Çok Özel Bir Hizmet” romanı, çarpıcı kurgusu ve konusu ile merakla okunuyor.
 </p>
 <p>
  Roman, ‘Kara Sayfa’ diye bir ek bölümle sonlanıyor. Biz bu sayfalarda kahramanın -yazarın- romanı nasıl bir ruh hâli ve nasıl bir atmosferde kaleme aldığını okuyoruz. Belki Murat Gülsoy’un “Yalnızlar İçin Çok Özel Bir Hizmet” romanını anlamaya/anlatmaya o bölümden başlayabiliriz.
 </p>
 <p>
  Roman, İstanbul’da 2015 yazında geçiyor. “Hiç bitmeyecek bir kış geliyor, güzel günler çok uzakta... Ölülerin suretleri her yerde… Bu ülke kanlı bir labirent artık, nerede başladığı nerede bittiği bilinmiyor.” Bu ruh hâline yabancı değiliz. Ülkemizde ve komşu coğrafyamızda olan biten feci olaylar hepimizi etkiliyor. Ölüm haberleri, çatışmalar, patlamalar… Boğulma hissi yaşıyor, susuyor ve içimize dönüyoruz. Orada da ölülerden ve ölümlerden kaçamıyoruz. “Biz zaten ölülerle konuşan ölüleriz.” Roman, Borges’e, Ahmet Hamdi Tanpınar’a, Oğuz Atay’a, Yusuf Atılgan’a, Nerval’e atıflarla ilerliyor. “Yüzümü ölülere döndüm iyice. Kitaplığımın önünde durdum, ölüleri saydım. Yoklama aldım.”
 </p>
 <p>
  Parçalanmışlık hissi roman toplamında da karşımıza çıkıyor. Romana -romandan bağımsız gibi duran ama onu tamamlayan- önsöz, sonsöz ve ekler başlıkları altında bölümler ilave edildiğini görüyoruz.
 </p>
 <p>
  Böyle huzursuz bir atmosferde var oluşa dair temel bir mesele olan yalnızlığa –yalnızlık korkusuna- odaklanıyor roman. Çarpıcı bir kurguya sahip. Yer yer fantastik unsurlar içeriyor.
 </p>
 <p>
  Roman kahramanımız Mirat Alsan, 47 yaşında, üniversitede matematik hocasıdır. Bölüm başkanı tarafından kendini yenileyemediği gerekçesiyle erken emekli edilir. Heyecansız, renksiz, sevgisiz hayatı emekli olmasıyla birlikte daha da solar ve kahramanımız büyük bir boşluğa düşer. Yalnızlık artık daha büyük bir sorundur. Ancak yolda eline tutuşturulan broşür ona yeni bir kapı açar. Broşürde “Yalnız mısınız? Dert etmeyin. Artık Janus var.” sözlerinin altında “İçinizde başkalarına yer açın.” der. Mirat cesaret isteyen kararı verir ve yalnızlığından kurtulmak için Janus adlı şirketin araştırmasına katılır. Yalnızlığına çare olarak iki ölüyü zihninin içine almakla bir çıkış arar. Hâlâ yalnız bir adamdır ama en azından yalnızlık duygusundan kurtulmuştur.
 </p>
 <p>
  Murat Gülsoy’un zengin, yormayan bir dili, sıkmayan bir üslubu var. Kitapta okuru yakalayan altı çizilecek çok sayıda cümle ve aforizma olduğunu da söyleyelim. Son sözü yazara bırakalım: “İnsan gençliğinde kalabalıklar içinde yalnız olduğunu sanıyor. Oysa yalnızlar içinde yalnızdır insan.”
 </p>
</div>


Kaynak: [www.aksiyon.com.tr](http://www.aksiyon.com.tr:80/kultur-sanat/yalnizlar-icinde-yalnizdir-insan_553694), [web.archive.org (arşiv bağlantısı)](http://web.archive.org/web/20160203121338/http://www.aksiyon.com.tr:80/kultur-sanat/yalnizlar-icinde-yalnizdir-insan_553694)
