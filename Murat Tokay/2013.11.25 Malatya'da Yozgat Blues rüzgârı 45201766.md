# Malatya’da Yozgat Blues rüzgârı

*Murat Tokay 2013.11.25*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   5-21 Kasım tarihleri arasındaki 4. Malatya Uluslararası Film Festivali’nde en çok ödül toplayan Yozgat Blues filmi oldu.
  </font>
 </div>
 <div id="newsText">
  <font class="detail-text">
   <p>
    4. Malatya Uluslararası Film Festivali’nde Yozgat Blues rüzgârı esti. Ulusal Uzun Film kategorisinde En İyi Film, En İyi Yönetmen ve SİYAD Ödülü Yozgat Blues’un oldu. Yozgat Blues, Altın Koza’da da en iyi film seçilmişti. Yönetmen Mahmut Fazıl Coşkun, ödülü almanın kendisi için değerli olduğunu belirtirken; yapımcı Halil Kardaş “Bundan sonra Malatya Blues’u da yapacağız.” diyerek esprili bir dille teşekkürlerini sundu. En İyi Senaryo Ödülü ise Saroyan Ülkesi filmi ile Lusin Dink’e verildi.  Ödülünü jüri üyesi ve yazar Canan Tan’dan alan Dink, jüriye teşekkür ettikten sonra Saroyan Ülkesi’nin festivaller gezdiğini, ilk ödülünü Ermenistan’da Altın Kayısı Film Festivali’nde, ikincisini de burada Kristal Kayısı ile aldığını söyledi. Ve “Umarım bir gün bütün okullarda Saroyan okutulur.” dedi.
   </p>
   <p>
    En İyi Kadın Oyuncu Ödülü, Kusursuzlar filmindeki performansıyla İpek Türktan Kaynak’ın olurken, En İyi Erkek Oyuncu Ödülü’nü ise Eve Dönüş Sarıkamış 1915 filmindeki performansıyla Serdar Orçin aldı. Orçin’in festivalde yarışan Karnaval filminin de başrol oyuncusu olduğunu belirtelim. 4. Malatya Uluslararası Film Festivali Ulusal Uzun Film Yarışma kategorisinde bir diğer ödülse Jüri Özel Ödülü ile Eve Dönüş Sarıkamış 1915 filminin görüntü yönetmeni Hayk Kirakosyan’ın oldu. Malatyalı usta sanatçı Kemal Sunal’ın anıldığı festivalde bu yıl bir de Kemal Sunal Halk Jürisi Ödülü verildi. Aday filmleri izleyen halkın oylaması sonucunda belirlenen ödüle Eve Dönüş Sarıkamış 1915 layık görüldü.
   </p>
   <p>
    <strong>
     SADECE KAYISISI DEĞİL FİLM FESTİVALİ DE VAR!
    </strong>
   </p>
   <ul>
    <li>
     Malatya’yı uluslararası film festivali ve organizasyon için alkışladığımızı belirtelim. Umarım Anadolu’da düzenlenen diğer festivaller (örneğin Bursa gibi) kısa ömürlü olmaz.
    </li>
    <li>
     Festival filmi gösterimlerinde salonların dolu olması, yabancı konuklar ve basının yoğun ilgisi bu işin tuttuğunu gösteriyor.
    </li>
    <li>
     Malatya’da her yer kayısı. İsimlerde, logolarda, heykellerde kayısı var. Öyle ki bir banka ATM’si kayısı şeklinde dizayn edilmiş. Bu sıkleti kayısı kaldırmaz diye fikrimizi belirtelim. Kayısıdan sonra Malatya’da öne çıkan İsmet İnönü. Malatya denince Turgut Özal akla gelirdi ama şehirde Özal’ın görünür olduğunu söylemek zor.
    </li>
    <li>
     Malatya’da günde dört film izlemeyi tecrübe ettik. Bu süre olarak yaklaşık 7-8 saatlik bir otobüs yolculuğuna denk geliyor. Yorucu ama keyifliydi.
    </li>
    <li>
     Her film sonrası Türk sineması adına ümitlendik. Yarışan filmlerin hepsinin yönetmenlerinin genç ve henüz yolun başında oldukları düşünüldüğünde Türk sineması önümüzdeki yıllarda dünyaya bir marka sunacaktır.
    </li>
    <li>
     Yozgat Blues’un ödülleri toplayacağını salonun tepkisinden anlıyordunuz. Ercan Kesal’ın ve Nadir Sarıbacak’ın oyunculuklarını, ortaya koydukları performansı kısaca “müthiş” kelimesiyle açıklayabiliriz. Filmin yönetmeni Mahmud Fazıl Coşkun’u ve senaryo başarısı nedeniyle Tarık Tufan’ı tebrik edelim.
    </li>
    <li>
     Festivalde izlediğimiz Altın Koza ödüllü Gözümün Nuru’na da dikkat çekelim. Filmin yönetmeni, senaristi ve oyuncusu Melik Saraçoğlu bu filmde kendi başından geçen göz ameliyatı sürecini anlatıyor. Ortada başarılı, samimi, farklı bir film var.
    </li>
    <li>
     İzmir’de çekilen Karnaval filmi de festivalde sevdiğim filmlerdendi. Şair Faysal Sosyal’ın ilk uzun metrajlı filmi Üç Yol da dikkat çeken bir diğer yapımdı. Filmine Bosna, Hasankeyf gibi büyüleyici mekânlar seçen Soysal, keşke filmde daha az şey anlatmayı deneseydi de “rüya gibi bir film”den söz edebilseydik.
    </li>
    <li>
     Festivalde Oscar ödüllü İranlı yönetmen Asghar Farhadi’nin yeni filmi “Geçmiş” de gösterildi. İzlediğim filmler arasında en iyisiydi.  “Geçmiş”, bir önceki filmi “Bir Ayrılık”ın devamı gibiydi.
    </li>
    <li>
     Festivalde Onur Ödülüne değer görülen Filistinli Yönetmen Rashid Masharawi’in basın toplantısında , “Türkiye’nin insani yardım adı altında yaptığı yardımın, politik bir bakış olduğunu biliyorum. Yapılan yardımlar sadece Gazze ile sınırlı. Filistin Gazze ile sınırlı değil.” sözleri dikkat çekiciydi.
    </li>
   </ul>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://aksiyon.com.tr/aksiyon/haber-37198-malatyada-yozgat-blues-ruzg%C3%A2ri.html), [web.archive.org (arşiv bağlantısı)](http://web.archive.org/web/20140926121251/http://aksiyon.com.tr/aksiyon/haber-37198-malatyada-yozgat-blues-ruzg%C3%A2ri.html)
