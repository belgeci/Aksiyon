# Rüşvet ve yolsuzluk sözlüğü

*Murat Tokay 2015.12.14*

<div class="pNewsDetailMainContent ctx_content" itemprop="articleBody">
 <p>
  Su biriktirip bahçe suladığımız, yazın serinlemek için içine atladığımız havuz, bu süreçle birlikte bambaşka bir anlama büründü. Sadece havuz mu? Ayakkabı kutusu, hayırsever ve daha birçok şey de...
 </p>
 <p>
  7 Aralık yolsuzluk ve rüşvet soruşturmasının ikinci yıldönümünde dilimize yeni anlamlar kazanarak giren kelimelere ve deyimleşen sözlere göz attık. Geçen yıl hazırladığımız sözlükçeyi yeni ilavelerle güncelledik.
 </p>
 <p>
  <strong>
   MİT RAPORU:
  </strong>
  Millî İstihbarat Teşkilatı’nın dönemin Başbakanı Erdoğan’a sunduğu rapor. Reza Zarrab’ın bazı bakan ve yakınlarıyla ilişkisini anlatan ve “Bu ilişkiler ortaya çıktığında hükümetimiz zor durumda kalır” uyarısını yapan metin. Erdoğan’ın 17 Aralık’tan 8 ay önce verilen rapora itibar etmediği, gereğini yerine getirmediği anlaşılıyor.
 </p>
 <p>
  <strong>
   SENİN ÖNÜNE YATARIM REZA:
  </strong>
  17 Aralık rüşvet ve yolsuzluk operasyonu öncesi basında çıkan haberlerden rahatsız olan davanın 1 numaralı sanığı Reza Zarrab, dönemin İçişleri Bakanı Muammer Güler’i arayarak kendisine yönelik bir soruşturma olup olmadığını soruyor. Güler’den şu cevabı alıyor: “Abicim sen rahat ol. Vallahi öyle bir şey varsa, senin önüne ben yatarım ya! İçişleri Bakanlığı’nda, Maliye’de ve MİT’te bir şeyin yok.”
 </p>
 <p>
  <strong>
   REZA ZARRAB (RIZA SARRAF):
  </strong>
  Türkiye’de ikamet eden İran asıllı işadamı. Ülkemizde faaliyet gösteren Royal Holding’in sahibi. 17 Aralık soruşturmasının kilit ismi. Kara para aklamak ve rüşvetten suçlanıyordu. 70 gün tutuklu kaldı. Kamuoyunda Ebru Gündeş’in kocası olarak da tanınıyor.
 </p>
 <p>
  <strong>
   BABEK ZENCANİ:
  </strong>
  İran’da devleti 2 milyar 800 milyon dolar dolandırmak suçundan tutuklanan işadamı. Zarrab’ın Türkiye’deki işlerinin ortağı.
 </p>
 <p>
  <strong>
   ABİNİN HESABI:
  </strong>
  17 Aralık dosyasında eski bakan Zafer Çağlayan’a ait olduğu iddia edilen ÇAĞ kısaltmasıyla kayıtlara geçmiş hesap. Çağlayan’a 700 bin lira değerinde saat hediye eden Zarrab’ın kendi adamıyla mesajlaşmasında kime ne ödediğinin kaydını tuttuğu ortaya çıkmıştı.
 </p>
 <p>
  <strong>
   AK PARTİ YÜZDE 80 YEMEDİ Kİ, YÜZDE 20 YEDİ:
  </strong>
  Rotterdam İslam Üniversitesi Rektörü Prof. Dr. Ahmet Akgündüz’ün şaşkınlığa yol açan yolsuzluk tevili. Akgündüz, kendi Facebook hesabından yaptığı paylaşımda şu cümleleri kurmuştu: “Eski hükümetler, milletin malının yüzde 80’ini yiyor ve kalan yüzde 20 yol parasına bile yetmiyordu. Tayyip Bey’in hükümetleri ve bürokratları ise yüzde 20’sini yediler.”
 </p>
 <p>
  <strong>
   AKTROL:
  </strong>
  Erdoğan gibi düşünmeyen, ona boyun eğmeyen herkese sosyal medyada küfreden, iftira atan, muhalifleri fişleyen, karalayan trol hesaplar. Kimi trol hesapların AK Parti tarafından finanse edildiği ileri sürülüyor.
 </p>
 <p>
  <strong>
   ALO BABACIM:
  </strong>
  17 Aralık operasyonlarından sonra Tayyip Erdoğan ile oğlu Bilal Erdoğan’a ait olduğu iddia edilen ses kaydının yayımlanmasıyla fenomen hâline gelmiş söz. Bolca mizah malzemesi yapıldı.
 </p>
 <p>
  <strong>
   ALO FATİH:
  </strong>
  İktidarın medyaya uyguladığı baskının ve sansürün sembol seslenişi. Tayyip Erdoğan, Fas gezisi sırasında o dönem Habertürk Yönetim Kurulu Başkanvekili olan Fatih Saraç’ı arayarak Habertürk TV’nin MHP Genel Başkanı Devlet Bahçeli’nin grup toplantısını yayımlamasına kızıyor. Fatih Saraç da “İki-üç dakikaya kestiriyorum efendim.” diyor. Yayın kısa süre sonra kesiliyor. Bugün muhalif medyanın cezalandırıldığını, Alo Fatih’lere gerek duyulmadığını da not düşelim.
 </p>
 <p>
  <strong>
   AYAKKABI KUTUSU:
  </strong>
  Ayakkabı koymaya yarayan, evlerde ıvır zıvır eşyaların da saklandığı kutu olarak bilinirken anlam kaymasına uğrayan nesne. 17 Aralık’ın sembollerinden. Para zulası… Reza Zarrab ve adamlarının rüşveti taşımak için kullandıkları yöntemin öznesi. Halk Bankası Genel Müdürü Süleyman Aslan’ın evinde yapılan aramada fotoğraflanan içi dolu kutu (4,5 milyon dolar). Süreçte en çok mizahı yapılan öğe. Mesela: Gece yatarken başucuma ayakkabı kutusu koyacağım. Belli mi olur, bakarsın şeytan doldurur!
 </p>
 <p>
  <strong>
   ÇİKOLATA KUTUSU:
  </strong>
  Ayakkabı kutusu kadar meşhur olmasa da benzer fonksiyonu gören nesne. Reza Zarrab’ın Egemen Bağış’a gönderdiği iddia edilen rüşvet paralarını taşımak için kullandığı kutu.
 </p>
 <p>
  <strong>
   BAHŞİŞİ ÖNCE VERİN:
  </strong>
  Reza Zarrab ile Rüçhan Bayar arasındaki görüşmede bir bürokrata verilecek rüşvet iddiası yer alıyor. Zarrab, dedesinin her zaman kullandığı ‘O… ile memurun bahşişini başında verin’ cümlesini Bayar’a söylüyor.
 </p>
 <p>
  <strong>
   BAKARA MAKARA:
  </strong>
  Dönemin Avrupa Birliği Bakanı Egemen Bağış’la gazeteci Metehan Demir arasında geçtiği iddia edilen bir ses kaydındaki niteleme. İkili telefon konuşmasında Bakara Suresi’nden dalga geçerek bahsediyor. Demir, Twitter hesabında paylaştığı bir ayeti görmesi üzerine Bağış’ı telefonla arıyor. Kur’an ayetiyle dalga geçercesine “Güne nurla başladım, duayla başladım.” diyerek ve Bakara Suresi’nin 152. ayetini dalga geçer gibi okuyarak konuşmasını sürdürüyor. Bağış, “Oğlum, ben her gün, her cuma bir tane ayet sallıyorum.” diyor ve ekliyor: “Google’a gir, atıyorum, Kur’an’da kardeşlik, Kur’an’da nankörlük, Kur’an’da bilmem ne diye search yap hepsi çıkıyor. Oradan beğen bir tane salla gitsin.”
 </p>
 <p>
  <strong>
   BAŞÇALAN:
  </strong>
  Twitter’daki Erdoğan’a ait olduğu iddia edilen tapeleri yayımlayan hesap. Bu hesaptan 42 video paylaşıldı. Bu videolar toplam 14 milyondan fazla izlendi. 17 Aralık’tan sonra görevden alınan emniyet müdürleri, siteden şikayetçi oldu.
 </p>
 <p>
  <strong>
   CADI AVI:
  </strong>
  Engizisyon döneminden kalan bir tabir. Hukuk olmadan birisini tutup yargılayıp infaz etmek demek. 17 Aralık yolsuzluk ve rüşvet operasyonlarıyla ortaya çıkan büyük hırsızlığın ardından iktidarca hedef seçilen Hizmet Hareketi ve gönüllülerinin maruz kaldığı hukuksuzluk, zorbalık. Tayyip Erdoğan AKP’nin Afyonkarahisar’da düzenlenen 22’nci İstişare Toplantısı’nın kapanış konuşmasında açık açık Hizmet Hareketi’ne karşı ‘cadı avı’na soyunduklarını  duyurmuş, “Cadı avıysa, biz bu cadı avını yapacağız, bunu da bilin.” ifadelerini kullanmıştı.
 </p>
 <p>
  <img alt="" src="http://web.archive.org/web/20151217210723im_/http://medya.aksiyon.com.tr//aksiyon/2015/12/14/573727.jpg "/>
 </p>
 <p>
  <strong>
   CEMAATİ BİTİRME PLANI:
  </strong>
  2004 MGK’sında Hizmet Hareketi hakkında alınan ve “uygulanmadı” denilen fakat ortaya çıkan belgelerle yalanlanamayan plan. Fişleme belgeleri 2 Aralık 2013’te Taraf’ta yayımlandı. MİT cemaatleri fişleme belgelerini Başbakanlık’a göndermiş, Başbakanlık da bunları uygulamıştı.
 </p>
 <p>
  <strong>
   ÇAĞLAYAN’IN SAATİ:
  </strong>
  17 Aralık soruşturmasının en önemli simgelerinden biri. Reza Zarrab’ın dönemin ekonomiden sorumlu bakanı Zafer Çağlayan’a rüşvet olarak verdiği ileri sürülen yaklaşık 700 bin TL değerindeki Patek Philippe 5101G marka kol saati. Çağlayan, saat aldığı iddialarıyla ilgili ilk önce (13 Mart 2014) “Eğer bir saat hediye almışsam ve saat aldığımı, saat verildiğini kim söylüyorsa namerttir, edepsizdir, ahlaksızdır.” ifadesini kullandı. İki ay sonra “Saatin faturası alanın üstüne ama garanti belgesinde benim adım geçiyor. Saatin parasını ödedim ve mal beyanımda da gösterdim.” dedi. Saat firması bu açıklamadan iki gün sonra “Garanti belgesi, kişiye değil, saate özeldir. İsim yazmaz.” diyerek Çağlayan’ı yalanladı. İlerleyen günlerde saatin gümrükte kaydının olmadığı ve vergisinin ödenmediği ortaya çıktı. Çağlayan, Meclis Komisyonu’na verdiği ifadede ise “Benim işim çok yoğun, zamanım yok, saati Sarraf aldı, parasını elden ödedim.” dedi.
 </p>
 <p>
  <strong>
   ÇALIYORLAR AMA ÇALIŞIYORLAR:
  </strong>
  17 Aralık sürecinden sonra AKP’li seçmenin iktidarı savunmak için öne sürdüğü argüman. AKP’nin ve Erdoğan’ın ustalık döneminin halkça yorumu.
 </p>
 <p>
  <strong>
   DANIŞMAN:
  </strong>
  Reza Zarrab’la rüşvet ilişkisine giren bakan çocuklarının yargıdan kurtulmak için büründükleri rol. Eski İçişleri Bakanı Muammer Güler, oğlu Barış Güler’e telefonda “Polislere Sarraf’ın gayr-i resmî danışmanıyım dersin.” diyor.
 </p>
 <p>
  <strong>
   EVLATLARIMA HELAL LOKMA YEDİRMEDİM:
  </strong>
  Erdoğan’ın Eskişehir mitinginde yolsuzluk iddialarına cevap verirken dil sürçmesi sonrası kurduğu cümle.
 </p>
 <p>
  <strong>
   HARAM LOKMA YEMEDİM:
  </strong>
  22 Temmuz sahur operasyonuyla gözaltına alınan Emniyet Müdürü Hayati Başdağ’ın kelepçeli ellerini havaya kaldırarak kullandığı söz. Dönemin hukuksuzluklarının, cadı avının sembolü.
 </p>
 <p>
  <strong>
   FEZLEKE:
  </strong>
  17 Aralık yolsuzluk soruşturmasıyla kamuoyuna mal olmuş hukuksal terim. Sözlük anlamı özet, hülasa demek. Hukukta ise bir mahkeme kararının, hukuki bir soruşturmanın özetine deniyor. İdari soruşturma açılan kişi ya da kurumlar hakkında, müfettişlerce ya da soruşturma kurullarınca düzenlenen raporlara da fezleke denir.
 </p>
 <p>
  <strong>
   FUATAVNİ:
  </strong>
  Dönemin en gizemli, gerçek kimliği en çok merak edilen sanal kişisi. Twitter fenomeni. Tapelerle ilgili ipuçları yayımlayan, operasyonları önceden bilen, yazdıkları sosyal medyada gündem olan esrarlı hesap. Seçim tahminlerinde yanılması sonucu inandırıcılığını ve eski popülerliğini kaybetti.
 </p>
 <p>
  <strong>
   HAŞHAŞİ:
  </strong>
  Doğrusu haşişi. 13. yüzyılda “kiralık profesyonel katil” anlamında kullanıma giriyor. Hasan Sabbah ve ona koşulsuz itaatle bağlı fedailerini tanımlamak için kullanılıyor. “Haşiş çekenler” (esrarkeşler) anlamına geliyor. Haşhaşiler dönemin ileri gelenlerine yönelik suikastlar düzenleyen eli kanlı bir terör örgütü. Erdoğan’ın Hizmet Hareketi’ni hedef alırken dilinden düşürmediği kelime.
 </p>
 <p>
  <strong>
   HAVUZ:
  </strong>
  Su doldurulan, genellikle üstü açık yer olarak bilinse de 17 Aralık sürecinde bir sistemin adı olarak kayıtlara geçti. Fıkıhçı Hayrettin Karaman’ın fetvası ile vücut bulduğu ileri sürülen sistem şu şekilde oluştu: Hocaya yöneltilen “Kamudan iş alan birine, zorlama olmadan, iş verme konusunda şantajda veya vaatte bulunmadan, işin sonunda şu veya bu kuruluşa bağış yapması tavsiyesinde bulunmak caiz midir, değil midir?” sualine verilen “caizdir” cevabıyla kurulan sistem. İddiaya göre, devletten ihale alabilmek için dâhil olunması istenen bağışların toplandığı ortak hesap.
 </p>
 <p>
  <strong>
   HAVUZ MEDYASI:
  </strong>
  İktidara destek veren gazetelerin içinde yer aldığı medya grubuna verilen ad. Havuz medyasının nasıl oluştuğuna dair fezlekede yer alan kayıtlara göre büyük devlet ihalelerini alan işadamlarından hükümeti destekleyecek medya organlarına para aktarılıyor. Medyayı atanmış bürokrat niteliğindeki isimler yönetiyor. Karşılığında ihaleler hep aynı isimlere gidiyor.
 </p>
 <p>
  <strong>
   HAYIRSEVER:
  </strong>
  17 Aralık sürecinde kirletilmiş bir kelime. Havuz sistemine katılan işadamları için kullanılan niteleme. Erdoğan’ın yolsuzluk soruşturmasının kilit ismi Reza Zarrab için kullandığı sıfat. Hayırsever Reza.
 </p>
 <p>
  <img alt="" src="http://web.archive.org/web/20151217210723im_/http://medya.aksiyon.com.tr//aksiyon/2015/12/14/573728.jpg "/>
 </p>
 <p>
  <strong>
   KUPON ARAZİ:
  </strong>
  En değerli arazi, ranta uygun arazi… Dönemin Başbakanı Tayyip Erdoğan ve TOKİ Başkanı Ahmet Haluk Karabel’in konuşmasının yayımlanmasının ardından kamuoyuna mal olmuş tanımlama.
 </p>
 <p>
  <strong>
   PARALEL:
  </strong>
  Türk halkının son iki yıldır en çok duyduğu kelime. Yolsuzluk soruşturmasını savuşturmak üzere icat edilmiş çok kullanışlı, dilden düşmeyen tanımlama. Sözlükte anlamı “Uzunluğu boyunca birbirinden eşit uzaklıkta bulunan doğru ya da düzlemlerin birbirlerine göre durumlarını tanımlamakta kullanılan bir sıfat.” diye açıklanan “paralel”, Erdoğan ve “havuz medyası” tarafından Hizmet Hareketi hedef gösterilirken kullanılıyor.
 </p>
 <p>
  <strong>
   SIFIRLAMAK:
  </strong>
  Sözlükte “Sayma işlemi yapan bir göstergeyi sıfır sayısına getirmek”, “Yok saymak”, “Hiç yokmuş gibi düşünmek” anlamlarına gelen, 17 Aralık’la birlikte yeni karşılıklar kazanan kelime. Dönemin Başbakanı Erdoğan olduğu iddia edilen kişinin oğlu Bilal Erdoğan olduğu iddia edilen kişiye kısık sesle söylediği “paraları tamamıyla sıfırlayın” talimatıyla meşhur olan sözcük. Soruşturma dosyasındaki bilgilere göre Erdoğan’ın İstanbul Kısıklı’daki evinden paranın önemli bir kısmı çeşitli yollarla çıkarılıyor. Elde kalan 30 milyon Euro ise bir türlü sıfırlanamıyor. 17 Aralık 2013 tarihinde saat 23.05’te geçtiği iddia edilen konuşmada Bilal Erdoğan, “30 milyon Euro gibi bir miktar daha var. Tamamıyla sıfırlayacağız inşallah.” diyor.
 </p>
 <p>
  <strong>
   1 TRİLYON CİVARI ÜÇ-BEŞ KURUŞ:
  </strong>
  17 Aralık soruşturmasında polis raporlarına giren konuşmada Muammer Güler, 17 Aralık sabahı oğlu Barış Güler’i telefonla arıyor. İkili arasında şu konuşma geçiyor. -Ne var oğlum senin evinde? -Kendi param, üç-beş kuruş falan. -Kaç para? -1 trilyon civarı param var, o kadar!
 </p>
 <p>
  <strong>
   YOLSUZLUK HIRSIZLIK DEĞİLDİR:
  </strong>
  Yeni Şafak yazarı Hayreddin Karaman’ın gazetedeki köşesinde ileri sürdüğü görüş. Kayıtlara şöyle geçti: “Elbette yolsuzluk da ayıptır, günahtır ve suçtur; ama bu suç hırsızlık suçu değildir.”
 </p>
</div>


Kaynak: [www.aksiyon.com.tr](http://www.aksiyon.com.tr:80/kapak/rusvet-ve-yolsuzluk-sozlugu_553260), [web.archive.org (arşiv bağlantısı)](http://web.archive.org/web/20151217210723/http://www.aksiyon.com.tr:80/kapak/rusvet-ve-yolsuzluk-sozlugu_553260)
