# Hrant Dink dosya değil ki kapatasın

*Murat Tokay 2012.01.23*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Hrant Dink’in katledilmesinin 5. yılında 20 bin kişi “Hrant için adalet” diyerek yürüdü. Mahkemenin “örgüt yok” kararı eleştirilirken hep bir ağızdan “Bu dava burada bitmez”, “Bu adaletsizlikle yaşamak hepimize haramdır” sloganları atıldı.
  </font>
 </div>
 <div id="newsText">
  <font class="detail-text">
   <p>
    ‘Dosya kapandı diyorlar bize. Kapandı mı bu dosya? Hrant Dink dosya değil ki kapatasın, o bir yara…” Gazeteci-yazar Karin Karakaşlı, Agos Gazetesi’nin penceresinden yaptığı dokunaklı konuşmasını şöyle bitiriyordu: “Söz verelim mi birbirimize? Bu dava daha bitmedi. Söz verelim mi birbirimize? İnsanlık daha ölmedi. Söz verelim mi birbirimize? Devlet daha hesabını vermedi. Sözümüz söz olsun. Bu adaletsizlikle yaşamak hepimize haramdır.”
   </p>
   <p>
    Dink’in katledilişinin 5. yılında 20 binden fazla kişi “Hrant için adalet” diyerek Taksim’den Osmanbey’e yürüdü. Saat 13.00’te başlayan yürüyüş bir buçuk saat sürdü. “Hepimiz Hrantız, Hepimiz Ermeniyiz” dövizleri taşıyan kalabalık çok renkliydi. Adeta Türkiye mozaiği Hrant için bir araya gelmişti. Gazeteci, profesör, sanatçı, siyasetçi, genç, yaşlı, başörtülü, sakallı, kısacası toplumun her kesiminden insanı görmek mümkündü. Siyasilerden Sezgin Tanrıkulu, Şafak Pavey, Binnaz Toprak, Selahattin Demirtaş, Sabahat Tuncel, Sırrı Süreyya Önder oradaydı. Romancı Vedat Türkali ve Adalet Ağaoğlu, sanatçılar Lale Mansur, Zeynep Tanbay, Yavuz Bingöl, yönetmen Nuri Bilge Ceylan gibi isimler de Hrant için “Sessiz Çığlık” adlı yürüyüşe katıldı. Yürüyüş sırasında Dink’in eşi Rakel Dink ve kardeşi Orhan Dink kortejin en başında yer aldı. “Hepimiz Hrant’ız, Hepimiz Ermeni’yiz” pankartını Dink’in ailesi ve arkadaşları taşıdı. “Bu dava böyle bitmeyecek”, “Faşizme inat kardeşimsin Hrant”, “Yaşasın halkların kardeşliği”, “Biz bitti demeden bu dava bitmez!” sloganları atıldı sıkça. İnsanlar mahkeme kararına öfkeliydi, bu öfkeden AK Parti de nasibini aldı. Bu yer yer atılan sloganlara yansıdı.
   </p>
   <p>
    Mahkemenin 17 Ocak’ta verdiği karardan herkesimden insan şikayetçiydi. Kararda özetle “örgüt yok” deniliyor ve sadece tetikçiler cezalandırılıyordu. Birçoklarına göre Dink’in öldürülmesiyle AK Parti hedef alınmıştı. Danıştay cinayeti, misyonerlik tartışmaları ve Zirve Yayınevi cinayeti aynı planın parçalarıydı. ‘Örgüt yok’ kararı, kafalarda soru işaretlerine sebep oldu. Başından beri “Bu iş yalnız kurtların işi” diyenler vardı. Gazeteci Ertuğrul Özkök, Ruşen Çakır, tutuklu emniyetçi Hanefi Avcı gibi…  Karardan Başbakan Erdoğan da memnun değildi. Erdoğan, “32 saatte bu işin failini yakalamış bir hükümetiz biz.” hatırlatmasında bulunarak  davayla ilgili temyiz sürecini izlemek ve takip etmekte fayda olduğunu söyledi.
   </p>
   <p>
    Kalabalığın yürüyüşü Şişli’deki Agos gazetesinin önünde son buldu. 5 yıl önce Hrant Dink’in sırtından vurulduğu yere ailesi ve arkadaşları tarafından karanfiller bırakıldı. Tören sırasında Dink’in sevdiği Ermeni ezgileri çalındı. Dink’in öldürüldüğü saat olan 15.00’te 1 dakikalık saygı duruşunda bulunuldu. Daha sonra Hrant Dink’in arkadaşı Karin Karakaşlı, Agos Gazetesi’nin penceresinden kalabalığa seslendi. Karakaşlı, Ergenekon bağlantısına dikkat çekti: “Onu bir kerede öldürmediler canlar. Barış çağrıları yapan yazılarını yazarken öldürdüler. Valilik binasında uyarırken öldürdüler. Mahkemeden mahkemeye koştururken öldürdüler. Kendisi yetmezmiş gibi oğlunu ölümle tehdit ederken ve kimbilir ona, bizlere hiç söyleyemediği neler neler ederken öldürdüler. Gerisi çorap söküğü gibi geldi. Gizlenen telefon görüşmeleri, başlatılmayan ya da üstü kapatılan soruşturmalar... Hepsi birbirini izledi. Başta Veli Küçük ve Kemal Kerinçsiz olmak üzere pek çok Ergenekon sanığının Dink sağken linç kampanyası yürüttüğü biliniyordu ama bu cinayet davasının bir türlü Ergenekon ile bağlantısı kurulamadı.” Sözleri sık sık sloganlar ve yuhalamalarla kesilen Karin Karakaşlı, “Bu kepazeliğe bir son verin artık. Yargıtay bir kez de adalet adına temyiz makamı olsun. Bunları yapmak şarttır, farzdır. Çünkü bize yaşatılan ayıptır, zulümdür, günahtır.” dedi. Karakaşlı, Türkiye’de öldürülen Ermenilerin isimlerini okurken, binlerce kişi de hep bir ağızdan “Burada!” diye bağırdı. Hrant için Ankara, İzmir, Adana gibi illerde de anma törenleri, yürüyüşler yapıldı.
   </p>
   <p>
    <strong>
     <span>
      DİNK CİNAYETİ VE DAVA SÜRECİ
     </span>
    </strong>
   </p>
   <p>
    <strong>
     19 Ocak 2007:
    </strong>
    Hrant Dink, Halaskargazi Caddesi üzerinde bulunan Agos Gazetesi’nden çıkışında saat 15.00 sıralarında uğradığı silahlı saldırı sonucu hayatını kaybetti.
   </p>
   <p>
    <strong>
     20 Ocak 2007:
    </strong>
    Ogün Samast, Samsun Otogarı’nda gözaltına alındı. Samast’ın “Cinayeti tek başıma işledim. Dink’in yazılarını okudum, kanıma dokundu, öldürmeye karar verdim.” dediği açıklandı.
   </p>
   <p>
    <strong>
     21 Ocak 2007:
    </strong>
    İstanbul Emniyet Müdürü Celalettin Cerrah, cinayetin örgüt bağlantısının bulunmadığını, suikastın milliyetçi duygularla düzenlendiğini açıkladı.
   </p>
   <p>
    <strong>
     19 Ocak 2012:
    </strong>
    Mahkeme hakimi Rüstem Eryılmaz, “Karar beni de tatmin etmedi ama elimizdeki delillere göre karar verdik.” dedi. İstanbul Cumhuriyet Başsavcı Vekili Fikret Seçen, kararı temyiz ettiklerini söyledi. Özel Yetkili Cumhuriyet Savcısı Hikmet Usta ise temyiz dilekçesinde mahkeme başkanının sözlerini yalanlayıp “Örgüt de var delil de var hem de fazlasıyla.” ifadesini kullandı.
   </p>
   <p>
    <strong>
     5 Şubat 2007:
    </strong>
    Erhan Tuncel’in, Dink’in öldürüleceğini Şubat 2006’da polise bildirdiği, Trabzon Emniyet Müdürlüğü’nün de durumu Emniyet Genel Müdürlüğü ve İstanbul Emniyet Müdürlüğü’ne rapor ettiği belirlendi.
   </p>
   <p>
    <strong>
     12 Kasım 2008:
    </strong>
    Başbakanlık Teftiş Kurulu, raporunu tamamlandı. Görevi ihmal ettikleri gerekçesiyle Trabzon Emniyet, Trabzon Jandarma ve İstanbul Emniyet’teki sorumlular hakkında soruşturma başlatılması tavsiye edildi.
   </p>
   <p>
    <strong>
     6 Mayıs 2009:
    </strong>
    Trabzon 2. Sulh Ceza Mahkemesi, cinayet öncesinde önlem almayarak “görevini ihmal” ettikleri gerekçesiyle yargılanan dönemin Jandarma Alay Komutanı Albay Ali Öz ve beş görevlinin davalarını birleştirdi.
   </p>
   <p>
    <strong>
     2 Haziran 2011:
    </strong>
    Trabzon Sulh Ceza Mahkemesi, dönemin Trabzon Jandarma Alay Komutanı Albay Ali Öz, görevliler Metin Yıldız, Veysel Şahin, Okan Şimşek, Hacı Ömer Ünaldı ve Hüseyin Yılmaz’ı görevi ihmalden suçlu buldu.
   </p>
   <p>
    <strong>
     17 Ocak 2012:
    </strong>
    Mahkeme 20 sanıklı davada Yasin Hayal’e ağırlaştırılmış müebbet hapis, Ersin Yolcu ve Ahmet İskender’e 12’şer yıl 6’şar ay hapis, diğer tüm sanıklara beraat verildi. Mahkemeden ayrıca ‘örgüt yok’ kararı çıktı. Bu karar tepkiyle karşılandı.
   </p>
   <p>
    <strong>
     19 Ocak 2012:
    </strong>
    Mahkeme hakimi Rüstem Eryılmaz, “Karar beni de tatmin etmedi ama elimizdeki delillere göre karar verdik.” dedi. İstanbul Cumhuriyet Başsavcı Vekili Fikret Seçen, kararı temyiz ettiklerini söyledi. Özel Yetkili Cumhuriyet Savcısı Hikmet Usta ise temyiz dilekçesinde mahkeme başkanının sözlerini yalanlayıp “Örgüt de var delil de var hem de fazlasıyla.” ifadesini kullandı.
   </p>
   <p>
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=1A9088CC20434825D9A99865C58188DA?newsId=31654), [web.archive.org (arşiv bağlantısı)](http://web.archive.org/web/20120211183653/http://www.aksiyon.com.tr:80/aksiyon/newsDetail_getNewsById.action;jsessionid=1A9088CC20434825D9A99865C58188DA?newsId=31654)
