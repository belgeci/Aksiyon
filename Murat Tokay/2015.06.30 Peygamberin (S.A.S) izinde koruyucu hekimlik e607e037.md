# Peygamberin (S.A.S) izinde koruyucu hekimlik

*Murat Tokay 2015.06.30*

<div class="pNewsDetailMainContent" itemprop="articleBody">
 <blockquote>
  <p>
   Dr. Arslan Mayda’nın hazırladığı “Tıbb-ı Nebevî, Koruyucu Hekimlik” kitabında Peygamber Efendimizin sağlığın korunmasıyla ilgili sözleri gelişen tıp ışığında inceleniyor.
  </p>
 </blockquote>
 <p>
  Tıbb-ı Nebevî, Peygamber tıbbı anlamına geliyor; Hz. Peygamberin beden ve ruh sağlığı hakkında ortaya koyduğu uygulama ve tavsiyeler bu isim altında toplanıyor. Hz. Peygamberin (sas) tıp ile ilgili hadisleri başlangıçtan itibaren dikkati çekmiş, muhaddisler eserleri arasında Tıbb-ı Nebevî’ye müstakil bir kitap veya bölüm ayırmışlar.     Dr. Arslan Mayda imzalı Tıbb-ı Nebevî’de Efendimizin hayatı ve hadisleri ele alınarak koruyucu hekimlik meselesi inceleniyor. Hz. Peygamberin (sav) tıpla ilgili hadislerinin pek çoğunun koruyucu hekimliğe dair olduğunu belirtiyor Mayda: “Peygamber Efendimiz hasta olan kişilere tedavi yollarını göstermiştir. Fakat asıl önemle üzerinde durduğu husus, hastalığın ortaya çıkmasını önleyen koruyucu hekimliktir.
 </p>
 <p>
  Kitapta koruyucu hekimlikle ilgili hadisleri; vücut temizliği, vücut sistemlerinin korunması, bulaşıcı hastalıklardan korunma başlıklarında açıklanıyor.
 </p>
 <p>
  Hz. Peygamberden tıp konusunda rivayet edilen haberlerin bir kısmının vahiyle kendisine bildirildiği, diğer bir kısmının ise Arapların âdetlerinden ve farklı dönemlerde yaşamış hekimlerden tecrübe ile elde edilen bilgiler olduğu İslâm bilginlerinin birçoğu tarafından benimsenmiş. Dr. Arslan Mayda, “Cüzzamlı hasta ile arada iki mızrak boyu mesafe konulmasını buyurarak tıp tarihinde mesafe kavramını ilk tavsiye eden Efendimizdir.” diyor. Yine salgının bulunduğu yere girmemek ve bu yerde bulunuyorsa dışarı çıkmamak (karantina) ilk kez Efendimizin ifadeleriyle uygulanmaya başlamış. Vücut temizliği, dişlerin misvaklanması, yiyeceklerin ve içeceklerin temizliği hadislerde sıkça temas edilen konular.
 </p>
 <p>
  Şık bir baskıyla sunulan kitapta yer alan renkli fotoğraflar kitabı albenili kılıyor. Dr. Arslan Mayda’nın sözleriyle yazıyı noktalayalım: “Tıp tahsili gören ve Efendimizin (sav) koruyucu hekimlik adına söylediklerini inceleyen her hekim, ‘Bu sözler tıp tahsili görmeden asla söylenemez, eğer söyleniyor ise vahiy kaynaklı buyruklardır.’ demeden kendini alamaz. Efendimizin (sas) koruyucu hekimlik adına söyledikleri kıyamete kadar değerini koruyacaktır.”
 </p>
</div>


Kaynak: [www.aksiyon.com.tr](http://www.aksiyon.com.tr/kultur-sanat/peygamberin-sas-izinde-koruyucu-hekimlik_551436), [web.archive.org (arşiv bağlantısı)](http://web.archive.org/web/20150726110244/http://www.aksiyon.com.tr/kultur-sanat/peygamberin-sas-izinde-koruyucu-hekimlik_551436)
