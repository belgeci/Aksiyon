# Enver Paşa'nın torunu ezber bozuyor!

*Murat Tokay 2015.04.28*

<div class="pNewsDetailMainContent" itemprop="articleBody">
 <blockquote>
  <p>
   Anne tarafından Enver Paşa’nın torunu Osman Mayatek, dedesine resmî tarihin haksızlık ettiğini düşünüyor. Mayatek’e göre “Bir insanı yüceltmek için herkesi bir kalemde silmek doğru değil.”
  </p>
 </blockquote>
 <p>
  Enver Paşa’nın torunu Osman Mayatek’in dedesi hakkında anlattıklarını dinledikten sonra şu meşhur sözü hatırlamadan edemedim: “Tarihi kahramanlar değil, galipler yazar.” Resmî ideolojinin yaklaşımıyla Enver Paşa, “Alman hayranlığı”yla imparatorluğun parçalanmasına yol açmış bir kumandan,  Sarıkamış’ta 90 bin askerin donarak ölmesinden sorumlu bir Harbiye Nazırı olarak yıllardır anlatılageldi. Hırslı ve hayalperest kişiliği Osmanlı’nın yaşadığı felaketten sorumlu tutuldu. Osman Mayatek’e göre ise Enver Paşa büyük düşünmüştür, muhteristir fakat iman ettiği büyük hayalleri ile takdire şayan bir komutan ve vatanseverdir.
 </p>
 <p>
  Enver Paşa’yı hatırlamamıza vesile yeni yayımlanan bir kitap oldu. Gazeteci Fatih Bayhan, Osman Mayatek’le yaptığı nehir söyleşiyi “Dedem Enver Paşa” (Timaş Yayınları) adıyla kitaplaştırdı. Daha önce hiç yayımlanmamış fotoğraf ve belgelere yer verilen çalışmada Osman Mayatek dedesi Enver Paşa’yı anlatıyor. Torun Mayatek’le buluşup niçin böyle bir çalışmaya ihtiyaç duyduğunu konuştuk. “Enver Paşa tanınan, bilinen bir isim ama maalesef yanlış tanınan, eksik bilinen bir isim olduğu için böyle bir projeyi başlattık. Fatih Bey’le yaklaşık 2 yılın sonunda bu kitap çıktı.”  diyor.
 </p>
 <p>
  Enver Paşa’nın (1881-1922)  41 yaşında son bulan hayatına kısaca baktığımızda tarih sahnesine Genç Türkler İhtilali’nin bir yıldızı olarak 23 Temmuz 1908’de çıktığını görüyoruz. II. Meşrutiyet’in ilan edilmesinde önemli rolü vardır. Makedonya genel müfettişliği ve Berlin ataşemiliterliği gibi görevlerde bulunur. 31. Mart Vakası’nda Hareket Ordusu’na katılır. 23 Ocak 1913’te İttihat ve Terakki tarafından düzenlenen Babıâli Baskını’nı tertipler.
 </p>
 <p>
  Sadrazam Kamil Paşa’nın istifasını sağlar ve padişaha bizzat gidip Mahmut Şevket Paşa’nın sadrazam mevkiine getirilmesini sağlar. İttihat ve Terakki’nin iktidarı ele geçirmesinden sonra Edirne’nin kurtarılmasında önemli rol oynar. Bu başarısıyla (18 Aralık 1913) albaylığa kısa bir süre sonra ise tuğgeneralliğe (5 Ocak 1914) yükselen Enver Paşa, 1914 Said Halim Paşa hükümetinde Harbiye Nazırı görevine getirilir. Şehzade Süleyman’ın kızı Naciye Sultan ile evlenerek de (5 Mart 1914) saraya “damat” olur.
 </p>
 <p>
  Birinci Dünya Savaşı’nın Osmanlı İmparatorluğu’nun yenilgisiyle sonuçlanmasından ve çöküşün ardından Kasım 1918’de İttihat ve Terakki partili arkadaşlarıyla birlikte ülkeyi mecburen terk eder. Önce Odesa’ya oradan da Berlin’e geçer, daha sonra Rusya’ya. 1920 yılının Eylül ayında Batum’da Türkiye Şûraları Partisi’ni kurarak Türkistan’ı kurtarma harekâtı adı altında bir girişim başlatır. Rus kuvvetlerine karşı çarpışır. Orta Asya’nın Pamir Dağları eteklerindeki Çağan Tepesi’nde vurularak şehit edildiğinde 41 yaşındadır. 4 Ağustos 1922’de Tacikistan’da Çağan köyüne defnedilir. Naaşı 1996’da İstanbul’a devlet töreniyle nakledilinceye kadar orada kalmıştır.
 </p>
 <p>
  Torun Mayatek’in, Enver Paşa hakkında resmî tarihin öne sürdüğü iki noktaya itirazı var. Birincisi Paşa’nın Almanya hayranlığı ve müttefik olarak savaşa girilmesi:
 </p>
 <p>
  “Osmanlı Enver Paşa’nın Alman hayranlığından savaşa girdi deniyor. O günlere gidelim. İttihat ve Terakki ve dolayısıyla Enver Paşa önce İngilizlere gidiyor,  müttefik olalım teklifi getiriyor. Fransızlara Cemal Paşa gidiyor. Paris’te 15 gün randevu bekliyor. Bırakın müttefik olmayı, randevu bile alamıyor. Talat Paşa Moskova’ya gidiyor. Ruslar alay edip geri gönderiyor. Zaten Birinci Dünya Savaşı’nın sebeplerinden biri Osmanlı’yı bölüp paylaşmak. Zannedildiği gibi Almanlar bizimle müttefik olmaya bayılmıyor. Almanların çoğu Osmanlı sırtımızda yük olur diye düşünüyor. Balkan Savaşları’ndan çıkmış Osmanlı ordusu dökülüyor. Buna rağmen müttefik olunuyor. Almanlar teçhizat ve para yardımında bulunuyor. Osmanlı tek başına ayakta duramayacağına göre birisinin yanında olması elzem.  Ya Ruslara, Fransızlara, İngilizlere ne isterseniz alın ben seyirciyim dersin ya da sonuna kadar savaşacağım, ne kurtarırsam kârdır... Bu şartlarda savaşa girilmiştir. Enver Paşa Alman ordusunun disiplinini beğenir ama tarihte anlatılan Alman hayranlığı fantezi ve masaldan ibaret.”
 </p>
 <p>
  <strong>
   Sarıkamış’ta 90 bin kişi ölmedi
  </strong>
 </p>
 <p>
  Mayatek’in ikinci büyük itirazı ize “Sarıkamış’ta 90 bin askerimizin donarak şehit olduğu”na:
 </p>
 <p>
  “Rus arşivleri, Türklerin kayıplarını 25 bin kişi olarak veriyor. Zaten 90 bin askerin şehit olmasına matematiksel olarak imkân yok. Sarıkamış’a katılan 3. Ordu, 118 bin askerden oluşurken, mevcudun sadece 75 bini muharip sınıftandı. 75 bin muharip gücü olan bir Orduda 90 bin kişinin şehit düşmesi mantıken mümkün değil. Sarıkamış’ta 90 bin askerimiz şehit düştüyse, savaş sırasında 25 bin civarında Rus askerini kim öldürdü? Sarıkamış’taki başarısızlığın asıl sorumluları Hafız Hakkı Paşa, 9. Kolordu Kurmay Bakanı Serif İlden ile İhsan Paşa’dır. Kendi beceriksizliklerini örtbas etmek için 90 bin şehit iddiasını ortaya attılar.”
 </p>
 <p>
  Enver Paşa’nın önünde iki seçenek vardı. Ya savaşacak ve düşmanı geri püskürtecek ya da Rus ordularının Anadolu’yu tamamen işgal etmesine seyirci kalacaktı. Rus ve Alman istihbarat raporlarını ortaya çıkardık. Rus ordusu bahar ayında büyük bir taarruza geçecekti. Türk ve Alman Genelkurmayı sürpriz bir saldırı ile Rusları püskürtmek için kış harekâtında fikir birliğine varmıştı.
 </p>
 <p>
  Torun Mayatek’in itiraz ettiği bir nokta da Çanakkale Savaşı ile ilgili: “Çanakkale’de hiç ismi geçmiyor. Sarıkamış’ta baştan sona Enver Paşa’yı suçlayan zihniyete soruyorum. Çanakkale’de başkumandan kim? Niye adı geçmiyor? Çanakkale’de aynı başkumandan Enver Paşa’dır. Sırf Enver Paşa’nın değil, birçok insanın ismi geçmiyor. Orada genç bir yarbay olan Mustafa Kemal sivriliyor, doğrudur ama bir cephede komutan. Anafartalar’da. Çanakkale’yi tek başına Mustafa Kemal kazanmış gibi bir hava veriliyor. Bir insanı yüceltmek için herkesi bir kalemde silip atmak tarih değildir.”
 </p>
 <p>
  Konuşmamızın sonunda Enver Paşa’nın hayalciliği ile ilgili olarak ise “Hakikatleri anlamak için tarihî vakaları günün şartları içinde değerlendirmek gerekir.” dedikten sonra “Enver Paşa’nın hayalleri vardı ama maceraperest değildi. O hayaller olmasaydı belki de bugün Anadolu topraklarında yaşıyor olamazdık.” ifadesini kullanıyor.
 </p>
</div>


Kaynak: [www.aksiyon.com.tr](http://www.aksiyon.com.tr/kultur-sanat/enver-pasanin-torunu-ezber-bozuyor_550722), [web.archive.org (arşiv bağlantısı)](http://web.archive.org/web/20150807215944/http://www.aksiyon.com.tr/kultur-sanat/enver-pasanin-torunu-ezber-bozuyor_550722)
