# Mimar Sinan'ın şaheserleri

*Murat Tokay 2015.03.31*

<div class="pNewsDetailMainContent" itemprop="articleBody">
 <p>
  Tüm zamanların en önemli mimarî dehalarından biri Mimar Sinan. Günümüzde kullanılan tanımlama ile tarihin ilk “starchitect”lerinden, yani “yıldız mimar”larından. Hakkında bugüne kadar düzenlenmiş en kapsamlı ve multi-teknolojik sergi 9 Nisan’da Mimar Sinan Güzel Sanatlar Üniversitesi (MSGSÜ) Tophane-i Amire Kültür ve Sanat Merkezi’nde kapılarını açıyor. MSGSÜ, Mimar Sinan Araştırma ve Uygulama Merkezi, MSGSÜ İç Mimarlık Bölümü ve Allevents ortaklığında düzenlenen “Mimar Sinan ve Yaratıcı Dehanın Şaheserleri” sergisi, 31 Mayıs 2015’e kadar açık kalacak. Sergide usta mimarın tüm eserleri, çizimler ve maketler gibi klasik tekniklerin yanı sıra, kullanıcı etkileşimini de ön planda tutan aplikasyonlar, streoskopik sistemler, ‘augmented reality’ olarak nitelendirilen ‘arttırılmış gerçeklik’, video mapping ve 3D animasyon teknolojileriyle yeniden canlandırılacak. Sergide Sinan’ın hayatı ve eserleri şu başlıklar altında sergilenecek: Mimar Sinan’ın doğduğu ve 21 yaşına kadar yaşadığı bölgeyi ve dönemi ele alan “Ağırnas Çocukluk ve Gençlik Dönemi”; 16. Yüzyıl Osmanlı döneminin ihtişamlı sanatının ve imparatorluğun kıtalara yayılmasının Sinan’ın eserleri üzerindeki etkisini inceleyen “16. Yüzyıl Osmanlı Dönemi ve Sanatı”; Sinan’ın liderlik yaptığı takım çalışmasının günümüz mimarlık stüdyoları ile karşılaştırıldığı “Hassa Mimarlar Ocağı”; dinî yapılar, su dağıtım sistemleri ve köprüler gibi eserlerin banilerinin yaşam ve bakış açılarının detayları ile anlatıldığı “Binalar ve Banileri”; Süleymaniye Kütüphanesi ve Topkapı Sarayı Müzesi’nde bulunan Mimar Sinan’ın hayatı ve eserlerine dair belgelerden oluşan “Envanterler Bölümü” ile Haliç Köprüsü gibi hayata geçmemiş işlerinin ele alındığı “Gerçekleşmemiş Projeler”...
 </p>
</div>


Kaynak: [www.aksiyon.com.tr](http://www.aksiyon.com.tr/sergi/mimar-sinanin-saheserleri_550343), [web.archive.org (arşiv bağlantısı)](http://web.archive.org/web/20150719010157/http://www.aksiyon.com.tr/sergi/mimar-sinanin-saheserleri_550343)
