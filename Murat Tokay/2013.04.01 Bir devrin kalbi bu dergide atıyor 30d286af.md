# Bir devrin kalbi bu dergide atıyor

*Murat Tokay 2013.04.01*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Millî Mücadele’yi ateşleyen dergilerden biriydi Sıratımüstakim. Derginin günümüz harfleriyle neşrine başlandı. Bağcılar Belediyesi, M. Ertuğrul Düzdağ ve arkadaşlarının çalışmasına destek verdi.
  </font>
 </div>
 <div id="newsText">
  <font class="detail-text">
   <p>
    Öyle bir dergi ki Kurtuluş Savaşı yıllarında, zor şartlarda Mehmetciğin savaştığı cephelere bile ulaşıyor. Anadolu’da zafere olan inancı perçinliyor. Hürriyetten meşverete, İslam’dan felsefeye, tesettürden hikmete kadar birçok konuyu irdeliyor, vuzuha kavuşturuyor. Gazi Mustafa Kemal’in övgüsüne mazhar oluyor: “Sevr Muahedesi’nin memleket için ne kadar feci bir idam hükmü olduğunu Sebilürreşad kadar hiçbir gazete memlekete neşredemedi. Manevi cephemizinin kuvvetlenmesine Sebilürreşad’ın büyük hizmeti vardı.”
    <p>
     <img alt="" height="447" src="http://web.archive.org/web/20130411032608im_/http://medya.aksiyon.com.tr/aksiyon/2013/04/01/murat-siratimustakim-2.jpg">
      Yakın tarihimizin en önemli yayın organı olan Sıratımustakim’in günümüz harfleriyle neşrine başlandı. Bu büyük projenin başında Mehmet Akif araştırmacısı M. Ertuğrul Düzdağ var. İlk aşamada Sıratımustakim’in 52 sayısı iki ciltte toplandı. Bağcılar Belediyesi de projeye sahip çıkarak kitabı yayımladı. Hedef, toplam 642 sayı çıkan derginin tamamını yeni harflere çevirip kitaplaştırmak (Derginin sayfalarını karıştırmaya başlamadan önce uzun yıllardır bu uğurda çaldığı kapılar yüzüne kapansa da yılmayan M. Ertuğrul Düzdağ’a teşekkür etmeli. Bir teşekkür de belediyeciliğin sadece yoldan, kaldırımdan, parktan ibaret olmadığını gösterdiği için Bağcılar Belediye Başkanı Lokman Çağırıcı’ya). Derginin girişinde Sebilürreşad dergisinin serüveni uzunca anlatılıyor.
      <p>
       “Dosdoğru Yol” anlamına gelen Sıratımustakim dergisinin ilk sayısı Meşrutiyet’in ilanından 35 gün sonra  14  Ağustos 1908 tarihinde İstanbul’da yayımlanıyor.  Derginin kurucuları ve imtiyaz sahipleri olarak iki isim yer alıyor: Ebu’l Ula Zeynelabidin ve H. Eşref Edip. İkisi de hukukçu. Derginin başyazarı olarak Mehmed Akif’i görüyoruz. “Safahat”ı teşkil edecek bütün şiirler dergide yayımlanıyor. Akif sadece şiirleriyle değil, tercümeleri ve makaleleri ile de derginin en önemli yazarı. Derginin 14 Ağustos 1908-5 Mart 1925 tarihleri arasında 182 sayısı Sıratımüstakim, daha sonraki 459 sayısı Sebilürreşad adıyla çıkıyor. Bu ilk yayın devresi sonrası Takrir-i Sükûn Kanunu yürürlüğe giriyor ve Şeyh Said isyanı bahane gösterilerek dergi 1925’te kapatılıyor. 22 yıllık mecburi bir aradan sonra dergi 1948-1966 yıllarında yine Sebilürreşad adıyla 362 sayı daha yayımlanıyor.
       <p>
        <img alt="" height="270" src="http://web.archive.org/web/20130411032608im_/http://medya.aksiyon.com.tr/aksiyon/2013/04/01/murat-siratimustakim-kitap.jpg"/>
        Sıratımüstakim’in adının Sebilürreşad olarak değiştirilmesi, derginin kurucularından Ebul’ Ula’nın ekipten ayrılmasıyla oluyor. Dergi içeriğini ikiye ayırıyor. Birinci kısımda ilmî konular, ikinci bölümde de siyaset, hayat ve İslamiyet üzerine yazılar yer alıyor. Düzenli olarak şu başlıklarla yazılar yayımlanıyor: Tefsir-i şerif, Felsefe, İctimaiyyat, Fıkıh ve Feteva, Edebiyat, Tarih, Terbiye ve Talim, Hutbe ve Mevaiz, Makalat, Siyasiyat, Hayat-ı Akvam-ı İslamiyye, Matbuat, Şu’ün... Dergi dört sayfalık kapak hariç 16 sayfa olarak çıktı. Derginin kimi sayıları ikinci baskısını yaptı.  Döneminin en çok satan mecmualarından biri oldu. Eşref Edip, on bin, yirmi bin nüsha bastıkları hâlde yetiştiremediklerini yazıyor. Dergi İslam dünyasının pek çok yerine özellikle Türkçe konuşulan muhitlere ulaştı. Rusya hükümeti bir dönem derginin ülkeye sokulmasını yasakladı.
        <p>
         Dergi çıktığı dönemde Osmanlı aydınının çekim merkezi gibidir. Sebilürreşad’ın yazar kadrosuna baktığımızda bugün hepsi ilim tarihimizin başköşesine oturmuş isimlerle karşılaşıyoruz:  Mehmet Akif, Manastırlı İsmail Hakkı, Şeyhülislam Musa Kazım, Bereketzade İsmail Hakkı, Elmalılı Hamdi Yazır, Mahmud Esad, Ahmed Hamdi Aksekili, Tahir Mevlevi,  Ferid Kam, Said Nursi, Said Halim Paşa, Babanzade Ahmed Naim, İsmail Fenni, Eşref Edib, Ahmet Kamil Miras, Hasan Basri Çantay, Mahmud Yazır, Ömer Rıza Doğrul, Ömer Nasuhi Bilmen, Ali Fuat Başgil, Yusuf Ziya Çağlı ve Yusuf Ziya Kösemen... Ayrıca Peyami Safa ve Nurettin Topçu’nun da makaleleri bazı sayılarda yer alıyor.
         <p>
          Derginin kurucusu Eşref Edip, Sıratımüstakim’in ilk günlerini şöyle anlatıyor: “İlk çıktığı günlerin heyecanını hiç unutmuyorum. Yıllarca hasretini çektiğimiz hürriyet güneşi doğar doğmaz matbaalara koştuk. ‘Sıratımüstakim’ ünvanıyla ilk nüshamız çıkınca Babıali alt üst oldu. Müvezzilerin ‘Sıratımüstakim, Sıratımüstakim!’ avazeleri caddeleri kapladı. 24 saat sürmedi, on binlerce nüshası yağma oldu. Tekrar bastık, yine bitti. Arkasından ikinci nüshası yetişti. Memleketin her tarafından telgraflar yağmaya başladı. Matbaalar gece gündüz çalıştığı halde yetiştiremez oldular. Az zamanda İşkodra’dan Bağdad’a ve Yemen’e kadar bütün memleket Sıratımüstakim’le doldu ve bütün İslam dünyasına taşmaya başladı. Büyük âlimlerin, kudretli üstadların eserleriyle, kıymetli şiirleriyle ‘Sıratımüstakim’ en birinci mecmua halini aldı. Hele Akif’in şiirleri bütün gönüllere öyle heyecanlar verdi ki…”
          <p>
           Derginin yayın hayatı devamlı mücadele içinde geçti. İttihatçı hükümetler dergiyi kapattı. Mütareke zamanında Sebilürreşad, Eşref Edip’in ifadesiyle “Bir taraftan mandacılarla bozguncu yerli soysuzlarla uğraşırken diğer taraftan işgal ordularının memlekete getirdikleri ahlak sukutu ile mücadeleye başladı. Nihayet Anadolu’daki Millî Mücadele’ye, İstiklal Savaşı hareketine iştirak etti. Derginin başyazarı Mehmed Akif Anadolu’ya geçti, halkı silahlı direnişe çağırdı, ateşli konuşmalar yaptı. Akif’in Kastamonu’da Nasrullah Camii’ndeki meşhur konuşması dergide yayımlandı. Derginin 11 sayfasını kaplayan konuşma büyük alaka gördü, dergi cephehelerde dağıtılarak okunması sağlandı. Yine İstiklal Marşı da Sebilürreşad’ın 468. sayısında yayımlandı. Dergi Millî Mücadele’nin ilk yıllarında dindar halk üzerindeki tesiri dolayısıyla kendisine çok ihtiyaç duyulan bir yayın organı olarak Büyük Millet Meclisi kararıyla, kâğıt, matbaa ve para ile desteklendi, Anadolu’da halka ve savaş cephelerinde askere dağıtılacak kadar önem kazandı. Savaşın zaferle sonuçlanmasından sonra Millî Mücadele’deki büyük hizmetlerine rağmen reva görüldüğü muamele karşısında dergi kapanmak zorunda kaldı. Yayınına 22 yıl ara verdi. Mehmet Akif, Mısır’a hicret etti. Eşref Edip İstiklal Mahmekelerinde vatana ihanet gibi ağır bir suçla yargılandı.
           <p>
            Son olarak yine Eşref Edip’in sözlerine kulak verelim: “Sebilürreşad karanlık devirleri gördü. Bu daleletlerle çarpıştı. Birçok zamanlarını Ankara ve Şark İstiklal Mahkemeleri’nin zindanlarında geçirdi. Nihayet 1950 Demokrasi inkilabına kavuştu. Devrimciler devrildi, bu azgın dalalet hareketleri arkada kaldı… İşte Sebilürreşad’ın yarım asırlık hayatı hep böyle mücadele içinde geçti. Bu devrin tarihini yazacaklar, dinî ve ictimai hadiselerin hakiki sahnelerini ve içyüzlerini ancak Sebillürreşad koleksiyonlarında bulacaktır.”
           </p>
           <p>
            <strong>
             M. Ertuğrul Düzdağ (Araştırmacı, Yazar): Bu eseri dünya gözüyle görmek baş gayemizdi
            </strong>
            <p>
             Bu hayal bir zamanlar baş gayemizdi. 1986’da Marmara Üniversitesi İlahiyat Fakültesi Vakfı bünyesinde birkaç arkadaşla –ki halen bu hizmette yoldaşım Mustafa Uzun bey onların birincisidir- kurduğumuz Mehmed Akif Araştırmaları Merkezi”nin ilan ettiği hedeflerden biri de bu neşriyat idi. Orada olamadı fakat lüzumuna inandığımız bu hizmet için çabalarken, samimi mümin iki kardeşden bir miktar maddi yardım sayesinde birkaç sene önce mesafe almışken, öylece kalmıştık… Bu arada işin önemini anlar zannettiğim birkaç kapıyı çaldığımda herhalde tahmin olunacaktır… İşte epeydir biraz mahzun öylece bekler halde idim… Şimdi Bağcılar Belediyesi’nin genç idarecileri o şuur, idrak ve azmi göstererek bu hizmete sahip çıkıyorlar, sağ olsunlar…Bu eseri dünya gözüyle görebildiğim için de büyük bir memnuniyet duymaktayım.
            </p>
           </p>
          </p>
         </p>
        </p>
       </p>
      </p>
     </img>
    </p>
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action?newsId=35235), [web.archive.org (arşiv bağlantısı)](http://web.archive.org/web/20130411032608/http://www.aksiyon.com.tr:80/aksiyon/newsDetail_getNewsById.action?newsId=35235)
