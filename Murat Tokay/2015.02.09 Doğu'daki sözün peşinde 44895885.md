# Doğu'daki sözün peşinde

*Murat Tokay 2015.02.09*

<div class="pNewsDetailMainContent" itemprop="articleBody">
 <p>
  Bize sadece öyküler anlatmakla kalmayıp işin teorisine ilişkin de yazılar kaleme alan Necip Tosun, yeni kitabında Doğu’nun Hikâye Kuramı’nı inceliyor.
 </p>
 <p>
  Necip Tosun, iyi bir öykücü aynı zamanda, öykü-hikâye üzerine kafa yoran, emek harcayan bir yazar. Geçen yıllarda Modern Öykü Kuramı’nı yazmıştı. Yeni eserinde ise Doğu’nun Hikâye Kuramı’nı anlatıyor. Tosun’un çabası değerli. Çünkü bize ait metinlerin izini sürüyor, o metinlerdeki sırrın, hikmetin peşine düşüyor. Doğu’nun klasiklerindeki büyüye ve geleneğe dikkatimizi çekiyor.
  <br>
   Yazar kitapta ilk olarak Doğu’daki hikâyeyi özetliyor. Hikâyenin bizdeki öneminden ve Batı kültüründeki çeşitli sanat alanlarında Doğu hikâyelerinin etkilerinden bahsediyor. Hikâyenin oluşturulması, hikâye anlatıcıları, yazar-iktidar ilişkisi irdeleniyor... Daha sonra, edebiyatımıza damgasını vurmuş ve birçok medeniyeti derinden etkilemiş hikâyelere yer veriliyor. Yazar, hikâyeleri seçerken Doğu-İslam klasikleri tanımının açıklamasını baz alıyor. Arapça, Farsça ve Türkçe olarak yazılmış, edebî değeri olan ve etkisi kesintisiz olarak devam eden eserler çıkıyor karşımıza. Yusuf ile Züleyha, Leylâ ve Mecnun, Bostan, Gülistan, Mesnevi, Hüsn ü Aşk, Binbir Gece Masalları gibi…
   <br>
    Doğu’da birçok hikâye -az sözle çok şey anlatma düsturuyla- nazım şekliyle anlatılıp mesnevi tarzında yazılmıştır. Ve hikâyelerde ortak duygular, estetik yaklaşımlar hakikat düşüncesinde buluşur. Bu hakikat kimi zaman fantastik ögelerle, rüyalarla, sembollerle, sanatla ifade edilir. Yazar, bunu şöyle örneklendiriyor: “Gerçek, çıplak ve soğuk gerçek, köydeki her kapıdan çevrilmişti. Çıplaklığı insanları korkutuyordu. Kıssa onu bulduğunda bir köşeye sinmiş titriyordu, açtı. Ona acıyan Kıssa alıp evine götürdü. Ona bir hikâye giydirdi, ısıttı ve tekrar dışarı gönderdi. Hikâye giyinmiş olan Gerçek, tekrar kapıları çaldı. Bu kez evlerde hoş karşılanıyordu. Onu evlerine yemeğe davet ettiler ve ateş başında ısınmasına izin verdiler.”
    <br>
     Necip Tosun, okura satır aralarında daha önce bilmediklerini ve duymadıklarını fısıldıyor. Kitabın sonunda yer alan “Hikâyelerden Minyatürlere” kısmı da dikkat çekici bölümlerden. Arka kapak yazısında denildiği gibi eser, Necip Tosun’dan hikâye geleneğimize bir vefa, özgün bir armağan.
     <br>
      (Zeliha Uğurtaş)
     </br>
    </br>
   </br>
  </br>
 </p>
</div>


Kaynak: [www.aksiyon.com.tr](http://www.aksiyon.com.tr/kultur-sanat/dogudaki-sozun-pesinde_549015), [web.archive.org (arşiv bağlantısı)](http://web.archive.org/web/20150729105554/http://www.aksiyon.com.tr/kultur-sanat/dogudaki-sozun-pesinde_549015)
