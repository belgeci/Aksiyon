# Çetin Altan'ı nasıl bilirsiniz?

*Murat Tokay 2015.01.06*

<div class="pNewsDetailMainContent" itemprop="articleBody">
 <p>
  70 yıllık yazı hayatından bir seçkiye yer veren ‘Enseyi Karartmayın’da Çetin Altan, sadece “köşe yazarı” olarak değil; şair, romancı, öykücü, denemeci kimlikleriyle de karşımıza çıkıyor.
 </p>
 <p>
  Bugün Çetin Altan’ı daha çok “köşe yazarı” sıfatıyla tanıyoruz. Yakın tarihe ilgisi olanlar Türkiye İşçi Partisi’nden mebus olarak Meclis’e girdiğini biliyor olabilir. Oğulları Ahmet ve Mehmet Altan’la birlikte anıldığı da çoktur. Çetin Altan bugün 87 yaşında, köşe yazılarını Milliyet’te sürdürüyor. Everest Yayınları, edebiyat, sanat ve kültür dünyamızı şekillendiren ustaların eserlerinden geniş bir seçkiye yer veren ‘Tek Ciltte’ serisine Çetin Altan’la başladı. “Enseyi Karartmayın” ismiyle yayımlanan kitapla Altan’ın 70 yıllık yazı hayatı boyunca hemen tüm türlerde eser verdiğini görüyoruz. Kitabın sayfalarını karıştırdıkça karşımıza romancı, şair, oyun yazarı, denemeci, öykücü, edebiyat eleştirmeni, portre yazarı, köşe yazarı Çetin Altan çıkıyor.
 </p>
 <p>
  Yazıya şiirle başlıyor Çetin Altan. İlk şiirleri 1943’te Çınaraltı, Varlık gibi dergilerde yayımlanıyor. 1952’de gazetede köşe yazmaya başlıyor. Radyo programı yapıyor. Çemberler adlı oyunu 1957’de Devlet Tiyatrosu’nda sahneleniyor, daha sonraki yıllarda farklı oyunlarıyla tiyatronun içinde oluyor hep. 1965’te Türkiye İşçi Partisi’nden İstanbul Milletvekili seçiliyor. 1971’de 12 Mart darbesi sonucunda yazılarından dolayı tutuklanarak cezaevine konuyor. İlk romanı Büyük Gözaltı, 1973’te Orhan Kemal Roman Armağanı’nı kazanıyor. Yayımlanmış beş romanı var. Üçüncü Mevki (1946) adında da bir şiir kitabı… 12 deneme kitabında, 10 tiyatro eserinde imzasını görüyoruz. Siyasi inceleme, gezi ve anı yazıları kaleme alıyor. “Ben Milletvekili İken” kitabında yazdıkları, bugüne dair çok şey anlatıyor. 2000’li yıllardan bugüne yazılmış, geniş kitlelerce paylaşılmış son dönem yazılarından bir seçki de dikkat çekiyor.
 </p>
 <p>
  Tek Ciltte serisi çok önemli bir görevi ifa ediyor. Genç neslin geçmiş kuşakla arasında bir köprü vazifesi görüyor. “Enseyi Karartmayın” ömrü mücadele ve yazı içinde geçmiş bir yazarın boydan fotoğrafını çekiyor. Altan’ın edebî kişiliğinin yanı sıra düşünce ve eleştiri dünyasını yansıtıyor. Çetin Altan’dan bir alıntıyla yazıyı noktalayalım: “Ne yapmalı ki birileri, boyuna bela çıkarıyor bir yerlerde. Neyse ki 2035’in martında, şimdiki kodamanlar 80­-90 yaş arasını sürürken, ‘hepsi geçmişte kalmış’ olacak ve sürüp gidecek yine müziğin de, şiirin de, manolyaların da saltanatları.”
 </p>
</div>


Kaynak: [www.aksiyon.com.tr](http://www.aksiyon.com.tr/kitaplik/cetin-altani-nasil-bilirsiniz_541022), [web.archive.org (arşiv bağlantısı)](http://web.archive.org/web/20150825165931/http://www.aksiyon.com.tr/kitaplik/cetin-altani-nasil-bilirsiniz_541022)
