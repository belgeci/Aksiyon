# Çizilen hep eksiktir; yetti sanırsın yetmez

*Murat Tokay 2014.12.02*

<div class="pNewsDetailMainContent" itemprop="articleBody">
 <p>
  Çizimlerinden oluşan C’empati ve Alegorik Gri adında iki kitabı bulunan Cem Kızıltuğ, bu kez denemeleriyle okurun karşısına çıktı. Kızıltuğ, yazarlığa geçişini “Belki çizgiler hep eksiktir; yetti sanırsın, yetmez.” sözleriyle açıklıyor.
 </p>
 <p>
  Cem Kızıltuğ üslup sahibi bir çizer. Çizimlerinden oluşan C’empati ve Alegorik Gri adında iki kitabı var. Kızıltuğ geçen günlerde bir sürpriz yaparak bu kez denemeleriyle okurun karşısına çıktı. “Doku” adıyla yayımlanan kitapta 50 deneme ve çizgi yer alıyor. Kızıltuğ’la yazarlığını konuştuk.
  <br/>
  -A. Hamdi Tanpınar’ın şu sözü sanki yıllardır bilip tanıdığım Cem Kızıltuğ’u anlatıyor gibi: “Kendi eliyle çalışmak ruhu tasfiye eder, insanı Allah’a yaklaştırır. Dikkatini elindeki işe verirsen temiz kalırsın!” Bu böyle midir gerçekten?
  <br/>
  Teşekkürler. Böyle güzel sözleri pek açabilme becerim yok, ancak insan bir yol arıyor. Benim için buna benzer sözler kullanıyorlarsa herhâlde sürekli benzer işleri tekrarladığımı gördükleri içindir. Çiziyorum ve bazen de yazıyorum o kadar. Ara sıra elimdeki sanata ek başka yollar denediğim de oluyor, ancak o bildiğim yola tekrar geri dönüyorum. Geçmiş zamanlarda çizgimle bir sürece girip, bir projeye başlayıp, neden hedefi bulamadım, çıkmaz sokakla karşılaştım, dediğim oldu. Sonra sonra fark ettim ki yoldan maksat başkaymış. Bunu anlayan çoğunlukla susarmış. O geçmiş dönem deneyimlerimi bir-iki kişi dışında kimse bilmez. Bunun da belki anlatılma vakti gelir.
  <br/>
  -Madem buradan girdik, Necip Fazıl’la devam edelim: “Anladım işi, sanat Allah’ı aramakmış.” Cem Kızıltuğ’un çizgilerini hatırladığımızda metafizikle, aşkla, imanla, karşılaşıyoruz. Bunun kaynağından söz edebilir misiniz?
  <br/>
  Bir sanat tutunca insan bir arayışa giriyor. Yollar arıyor. Çizgiyle benim için de bir süreç işledi. Hâlâ işliyor. Gençken, amatörlük dönemlerimde kendimce basit planlar yapardım ve genellikle tutmazdı. Ardından acı çekerdim. Plan üstü plan, iyisi, daha iyisi varmış. Bu yüzden, gidişin güzelliğine inandığımda onu dallandırıp budaklandırmamaya çalışıyorum. Yolumda karşılaştığım enstrümanlar -ki bu enstrümanlara illüstrasyonunu hazırladığım metinler, illüstrasyonda kullandığım dokular da diyebiliriz- yolculuğu, arayışı kolaylaştıran, elimdeki haritanın sembolleri gibi geliyor. Kimi doğru bir durağı işaret ediyor, kimi de bazen güzel bir vadiye açılıyor. Arayış devam ediyor.
  <br/>
  -Şimdilerde yeni bir sıfat daha eklediniz isminizin başına. Çizer-yazar Cem Kızıltuğ! Nasıl karşılandı bu durum? Doku yayımlandıktan sonra tepkiler nasıldı?
  <br/>
  Kitap yayımlandıktan sonra yazımın da çizgimle örtüştüğünü ve çizgim gibi bir yazı dilimin olduğunu söyleyenler oldu. Metinleri zor, sembolik bulanlar ve de tersine, net ve içten bulanlar, kitabı neredeyse yercesine okuduğunu söyleyenler oldu. Bunlara benzer başka sözler de duyunca durumun iyi olduğunu düşündüm. Bazı dostlar, okurlar böyle bir kitabın çıkmasını zaten bir süredir bekliyormuş, kimi için de güzel bir sürpriz olmuş.
  <br/>
  -Çizginin yetmediği yerde mi yazmaya karar verdiniz? “Yazmasam deli olacaktım” mı?
  <br/>
  Belki çizgiler, çizilen hep eksiktir, yetti sanırsın, yetmez. Çizginin noktası yok, onu ancak bir çerçeveye oturtunca sınırlandırabiliyoruz. Kenarında imzayı görünce bitmiş sanıyoruz. Ama çok oynak. Yazıda noktayı koyup son yazınca her şey daha belirgin. Bir anlatımı, mesela bir derdi ve benzerini ustaysan yazıyla yettirebiliyorsun. Bu düşüncelerle de çizgiler sanki bana, bu noktadan sonra, artık yazmalısın, diye seslendi. Yazdım. Zihnimdeki o metinleri cümlelere dökmeden çizmeye kalkışsaydım sonu gelmez bir çizgiroman oluşabilirdi. Bu da yorucu olurdu. Kitap oluştu. Şimdi de biraz dediğin gibi bakıyorum metinlere, ben ne yapmışım, delice, çılgınca bir şey, ama tatlı, diyorum. Kitapta geçiyor, yazmasam deli olacaktım, değil; tersine, siz delirdiniz, çıldırdınız da yazdınız, dediğim gibi.
  <br/>
  -Açıkçası denemeleri okuduğumda “üslup sahibi” bir yazarla karşılaştım. Bu sesi nereden buldunuz?
  <br/>
  Kitap için yazdığım birkaç metinden sonra bunları kendime çok sık okudum. Bunu kendimce ve çizgi dünyama da yakın hissettim. Sevdim. Zihnimdeki seslerin yankılanmaları, tekrarları, o gürültüler sanırım bir ahenk yakaladı, diye düşünmüştüm.
  <br/>
  -Çizgilerinizin hep farklı okumalara açık bir yanı vardı. Aynı tutumla yazılarınızda da karşılaştığımı söyleyebilirim. Hilmi Yavuz’un “örtmektir yazmak dediğim” sözünü de burada anmış olayım. Bu bir tercih mi? “Ne yapayım ben böyleyim!” mi diyorsunuz?
  <br/>
  İnsan çizgi ve yazıda keyfince kaybolabilir. Belki bunlar en güzel kayboluşlardır. Kitapta, delirmek kitap okurken olmaz, sayfa çevrilirken olabilir, diye yazmıştım, onun gibi. Yazılardan bir harita oluşuyor ve haritalar da genellikle örtülü değildir. Sadece haritayı çözme ve kullanmaya başlama sürecimiz olur. O süreçten sonra tepeden aşağı ya da yukarı gittiğinizi, denize açıldığınızı söyleyebilir, dilediğiniz gibi tercih yapabilirsiniz. Histir bunlar. Yahu bu kitap beni bilmediğim mahallelere soktu, dersiniz, orası yazarın yaşadığı ya da hayal ettiği ütopik bir yer olabilir. Bakış, kullanım ve tercih meselesi.
  <br/>
  -Gazetede sizi daha çok susarken görüyoruz, bir de “kek saatinde” kafeteryada. Susmak da çizgiye dâhil mi? “Doku” bu susma anlarında mı serpildi, gelişti?
  <br/>
  Çizerken susuyorsun, zihninde gevezelik oluşuyor. Doku’da da susma anlarındaki iç kavgaların etkisi görülmüştür. Bu etkiyi dengelemek için metinleri, kalabalık ve gürültülü ortamlarda yazmayı tercih ettim. Yazarken de çizgide olduğu gibi dıştan suskun, içten gürültücüydüm. Yazarken duyduğum dünya da gürültülüydü ve belki o dünyanın içteki suskunluğunu kelimelere dökmüş oldum ve bir şeyler gelişti.
  <br/>
  -Önce çizdiniz, sonra yazdınız mı? Kitaptaki çizgi-yazı ortaklığı nasıl ortaya çıktı?
  <br/>
  Önce yazdım. Sonra da çizdim. Yazılar yeniydi ve onlara yeni illüstrasyonlar yaptım. Sonra önceki dönemlerden bazı illüstrasyonlarımın da metinlerin bazılarına eşlik edebileceğini düşündüm. O şekilde kitaba aldığım birkaç çizimim de oldu.
  <br/>
  -Son olarak Cem Kızıltuğ, Doku’nun, daha doğrusu yazının devamını getirecek mi?
  <br/>
  Doku bittikten sonra kendimce bir şaşkınlık yaşadım. Kitaptaki elli metnin birlikteliği ile beraber kendi içlerindeki bağımsızlıklarından yazılabilecek başka bir kitaba, bir tiyatro oyununa, bir filme gidebilecek yollar gördüm. Yine birkaç karalama yapıyor, ufak metinler yazdığım oluyor. Metinlerden birinden yola çıkarak onu da tiyatro sahnesine taşımak için yönetmen bir arkadaşımla görüştüm. Belirgin bir şey yok. Bunlar şimdilik kabaca ve bence yavaş, yeterli bir şekilde dönüyor.
 </p>
</div>


Kaynak: [www.aksiyon.com.tr](http://www.aksiyon.com.tr:80/kultur-sanat/cizilen-hep-eksiktir-yetti-sanirsin-yetmez_540112), [web.archive.org (arşiv bağlantısı)](http://web.archive.org/web/20150102074325/http://www.aksiyon.com.tr:80/kultur-sanat/cizilen-hep-eksiktir-yetti-sanirsin-yetmez_540112)
