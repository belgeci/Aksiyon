# Safahat’tan Şarkılar, bir vefa borcuydu

*Murat Tokay 2012.01.09*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   “Safahat’tan Şarkılar” albümü ile 2011 Mehmet Âkif Ersoy Yılı’nda güzel bir çalışmaya imza atan Ertuğrul Erkişi, TYB tarafından yılın müzik ödülüne layık görüldü. Sanatçı Erkişi ile Âkif’i konuştuk.
  </font>
 </div>
 <div id="newsText">
  <font class="detail-text">
   <p>
    ‘Sessiz yaşadım, kim beni nereden bilecektir?” Hayatının son yıllarında belki de yaşadığı hayal kırıklığı ile böyle söylüyordu millî şairimiz Mehmet Âkif Ersoy. Toprakta gezen gölgeme toprak çekilince / Günler şu heyûlâyı da er geç silecektir / Rahmetle anılmak... Ebediyet budur / Amma sessiz yaşadım, kim beni nerden bilecektir?”
   </p>
   <p>
    27 Aralık 1936’da sessizce hayata gözlerini yuman Âkif’i cenazesinde gençler yalnız bırakmayacaktır… Büyük bir kalabalıkla uğurlanacaktır. Akif’in ölümünün ardından 75 yıl geçti… 2011, Mehmet Âkif Yılı ilan edildi. Âkif’i kendi yılında hak ettiği biçimde andığımızı söylemek zor. Okulların ve bazı belediyelerin gayretiyle çeşitli programlar tertip edildi. Ölüm yıldönümünde her yıl yapılan ritüeller tekrarlandı. Bu yıla ait en kalıcı işlerden birine Ertuğrul Erkişi imza attı. 2011’in başlarında Safahat’tan Şarkılar isimli albümünü yayımladı. Türkiye’nin birçok ilinde ve yurtdışında Mehmet Âkif Ersoy programlarına katıldı, şarkılar söyledi. Erkişi ile Akif’i ve Safahat’tan Şarkılar’ı konuştuk.
   </p>
   <p>
    <em>
     -Sohbetimize Mısır’dan başlayalım isterseniz. Geçen hafta Âkif’le ilgili bir program vesilesiyle Kahire’deydiniz. Neydi program?
    </em>
   </p>
   <p>
    <img alt="" height="200" src="http://web.archive.org/web/20120218050116im_/http://medya.aksiyon.com.tr/aksiyon/2012/01/09/safahattansarkilar.jpg">
     Biliyorsunuz, İstiklâl şairimiz hayatının önemli bir bölümünü ikinci vatanım dediği Mısır’da geçirmiştir. Mısır’da eğitim faaliyetlerinde bulunan yüz akımız Selahaddin Türk Okulları’nın “Mehmet Âkif Ersoy’u Anma Programı” daveti üzerine Kahire’ye gittik. Mısırlı ve Türk misafirlere “Safahat’tan Şarkılar” söyledik. Mısır-Türkiye dostluğunda Âkif önemli bir bağ; onu gördüm. Özellikle Mısır entelektüelleri arasında Âkif’e büyük kıymet verildiğini biliyoruz. Bu muhabbet hâlen devam ediyor.
    </img>
   </p>
   <p>
    <em>
     -Nasıl geçti program?
    </em>
   </p>
   <p>
    Güzel bir program ve konser oldu. “Zulmü Alkışlayamam” ve “Hüsran” kliplerimiz çok beğenildi.
   </p>
   <p>
    <em>
     -2011’i Mehmet Âkif Ersoy Yılı olarak kutladık. Özellikle aralık ayında birçok ilde konferans, sempozyum düzenlendi. Siz de konserlere iştirak ettiniz. Nasıl bir ilgiyle karşılaştınız?
    </em>
   </p>
   <p>
    Bir konserde 7-8 genç, biz sahneye çıkınca, onları oraya getiren arkadaşlarına dönerek “Kim kardeşim bunlar? Sen bize ‘Sefarad’dan Şarkılar’ konseri var dememiş miydin!” diye tepki gösteriyor. Bunu bana, arkalarında oturan bir dostumuz nakletti. Sefarad Grubu, Musevi genç arkadaşlarımızdan oluşan bir müzik grubu. Öyle bir nesil ki Safahat’la Sefarad’ı ayıramıyor. Tabii ki kabahatli gençler değil, bizi kendi değerlerimize ve dilimize yabancılaştıran zihniyet. Bu vebal ve nesil onlara ait. Sevindirici olan, bu gençler konseri sonuna kadar dinlemiş, “Zulmü Alkışlayamam”ı çok beğenmiş ve gelip benimle fotoğraf çektirmişler. Böyle böyle “Âkif kimdir, ne demek istiyor, Safahat nedir?” bunları sevdirerek öğreteceğiz inşallah.
   </p>
   <p>
    <em>
     -Ertuğrul Erkişi, 2011 yılını Âkif’e ayırdı diyebilir miyiz?
    </em>
   </p>
   <p>
    Aslında son 3 yılı demekte fayda var. Bu proje çok mesuliyetli ve ağır bir iş oldu. Yorucu ve zahmetliydi. Âdeta unu, şekeri, yağı tek tek üretip sonra helva yapmak gibiydi. Ama yorgunluğa değdi doğrusu.
   </p>
   <p>
    <em>
     -Yılın başında “Safahat’tan Şarkılar” albüm olarak yayımlandı. Safahat’tan beste yapma fikri nasıl doğdu?
    </em>
   </p>
   <p>
    Minik Dualar Grubu çocuk projemizde “Şehitlerimize Dua” başlığıyla “Çanakkale Şehitlerine” şiirini bestelemiştim. Konserlerimizde bu eserin aldığı alkış bize bu projeyi ilham etti.
   </p>
   <p>
    <em>
     -Nasıl bir süreçti? Şiirleri seçerken kriteriniz neydi?
    </em>
   </p>
   <p>
    Öncelikle Âkif güftelerinden bestelenmiş eserlerden bir eleme yaptım. Üç şarkıyı albüme almaya uygun gördüm. Sonra “Zulmü Alkışlayamam”, “Hüsran”, “Gitme Ey Yolcu” gibi eserler üzerinde bizzat çalışmaya başladım. Şiirleri seçerken hece ölçüsü besteye uygun, vurgulu olanları seçtim.
   </p>
   <p>
    <em>
     -Klasikleri, şarkıları, ilahileri yorumlamak yerine yeni bir şeyler üretme çabanız var. “Safahat’tan Şarkılar”ı bu gruba sokabilir miyiz? Aynı şekilde Fethullah Gülen’den de besteler yapmıştınız?
    </em>
   </p>
   <p>
    Kesinlikle. Bakir olan, işlenmeyi bekleyen o kadar değerimiz var ki… Onlar dururken geçmişi tekrarlama lüksüm yok, zamanım da yok. Her ciddi proje ortalama 2 yılınızı alıyor. Bu anlamda ortaya yeni bir eser koymak daha kıymetli bir iş benim için. Böyle mutlu oluyor ve mesleğimle medeniyetime hizmet ettiğimi hissediyorum.
   </p>
   <p>
    <em>
     -Aynı zamanda riskli bir iş. Safahat’tan sevilen bir şiiri besteliyorsunuz. Tepki gösteren oldu mu?
    </em>
   </p>
   <p>
    Binlerce takdir mesajı yanında bir iki menfi mesaj da aldım. Ama en başta bir Âkif âşığı olarak ben bu konuda çok hassasım. Kaldı ki müzik benim master dâhil olmak üzere eğitimini aldığım ve üniversitede dersler verdiğim bir meslek. İyi olduğunu hissetmediğim hiçbir eseri bu projeye koymam ve koymadım. Güzel olan farklı kimseler albümden farklı eserleri beğeniyor. Bu da şarkıların kalitesini ortaya koyan bir gösterge.
   </p>
   <p>
    <em>
     -Yaptığınız çalışmaları dinlettiğiniz, beğenisine sunduğunuz, istişare ettiğiniz usta müzisyenler var mı?
    </em>
   </p>
   <p>
    En başta İTÜ Devlet Türk Müziği Konservatuarı öğretim görevlisi eşim Aslıhan Erkişi. Acımasız bir eleştirmendir. Biraderlerim. Müzikte master sahibidirler. Stüdyoda eserler çalınırken virtüöz enstrüman icracılarının beğenilerini duymak güzeldir. Bir Türk müziği âşığı gazeteci Mehmet Barlas Bey bu projeden bir eseri NTV’deki “Makam Farkı” programında yayınladı ve bana şunu söyledi: “Bu proje Âkif’e millet olarak birikmiş olan vefamızın bir ifadesi olmuş, tebrik ederim.”
   </p>
   <p>
    <em>
     -Safahat her evde vardır ve maalesef az okunur, raflarda durur… Sizin Safahat’la ahbaplığınız nasıldı?
    </em>
   </p>
   <p>
    Çocukken babam biz uyumadan önce Safahat dâhil Faruk Nafiz, Ömer Seyfeddin gibi yazar ve şairlerimizin eserlerini okurdu. Safahat’a aşinalığım çocukluğumda başladı ve “Safahat’tan Şarkılar” benim hayallerimden biriydi diyebilirim.
   </p>
   <p>
    <em>
     -Âkif’te sizi etkileyen en önemli vasıf nedir?
    </em>
   </p>
   <p>
    Üstün, vurucu ve coşkun ifadeleri bir yana beni en çok etkileyen tarafı, “yüksek imanı”dır.  O iman olmasa başta İstiklal Marşı olmak üzere o müthiş eserler çıkmazdı diye düşünüyorum. -Türkiye Yazarlar Birliği (TYB), 2011 müzik ödülünü “Safahat’tan Şarkılar”a verdi. Ne hissettiniz?
   </p>
   <p>
    Bu tür prestijli ödüller yeni yapacağımız kıymetli işler konusunda bizi şevklendiriyor. Pertevniyal Lisesi’nden de benzer bir ödül almıştık. Bu ikinci önemli ödül oldu. Yaptığımız işlerin manevi takdir görmesi hele TYB gibi akl-ı selim ve entelektüel bir kurumdan ödül almak bizim için büyük onur.
   </p>
   <h3>
    <span>
     Yeni ‘Minik Dualar’ albümü sırada
    </span>
   </h3>
   <p>
    <em>
     -Aynı zamanda Minik Dualar Grubu’nun mimarısınız… “Teşekkür Ederim Allah’ım” çok satan bir albüm olmuştu… Minik Dualar’a büyük tevecühü neyle açıklıyorsunuz?
    </em>
   </p>
   <p>
    Anne-babalar çocuklarının vicdanlı, inançlı, merhametli ve ahlaklı insanlar olarak yetişmesini ister. “Teşekkür Ederim Allahım” gibi kaliteli ve öğretici bir projeye sahip çıkmalarının sebebi bu diye düşünüyorum.
   </p>
   <p>
    <em>
     -O minikler büyüdü… Grup dağıldı mı?
    </em>
   </p>
   <p>
    Hayır dağılmadı… Sadece hepsi büyüdü tabiri caizse abi oldular, bıyıkları çıktı.
   </p>
   <p>
    <em>
     -Çocuklarla haberleşiyor musunuz?
    </em>
   </p>
   <p>
    Tabii ki. Çeşitli vesilelerle görüşüyoruz.
   </p>
   <p>
    <em>
     -Benzer bir proje düşünceniz var mı? Çünkü grubun yaptığı iki albümdeki şarkılar da çocuklar tarafından neredeyse ezbere biliniyor artık…
    </em>
   </p>
   <p>
    “Safahat’tan Şarkılar” bitti ve artık zamanımızı yeni çocuk projemize ayıracağız. Allah nasip ve ilham ederse yeni “Minik Dualar Grubu” albümü sırada...
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-31550-12-safahattan-sarkilar-bir-vefa-borcuydu.html), [web.archive.org (arşiv bağlantısı)](http://web.archive.org/web/20120218050116/http://www.aksiyon.com.tr:80/aksiyon/haber-31550-12-safahattan-sarkilar-bir-vefa-borcuydu.html)
