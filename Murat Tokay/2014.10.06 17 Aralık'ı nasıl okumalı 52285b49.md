# 17 Aralık'ı nasıl okumalı

*Murat Tokay 2014.10.06*

<div class="pNewsDetailMainContent" itemprop="articleBody">
 <p>
  17 Aralık yolsuzluk ve rüşvet soruşturmasının ardından Türkiye bir cinnet hâli yaşıyor. Algı operasyonlarıyla Hizmet Hareketi kamuoyu nezdinde sıfırlanmaya çalışılırken devlet bütün kurumlarıyla camiaya saldırıyor. Bütün bu olup biteni tarihe not düşen dört yeni kitap yayımlandı. Bu kitaplara göz attık.
 </p>
 <p>
  Çok değil iki yıl önce AK Parti iktidarı ve Tayyip Erdoğan, Hizmet Hareketi’ni hedef alacak, cemaat mensuplarına “Haşhaşî, terörist, sülük” gibi hakaretlerde bulunacak, meydanlarda Fethullah Gülen Hocaefendi’yi yuhalatacak dense buna kimse inanmaz; bunu aklından geçiren “deli” damgası yerdi.  Gülen hareketi ya da Hizmet, Türkiye’nin demokratikleşmesi yolunda atılan bütün adımlara destek vermiş, sonuna kadar desteklemişti. Dershaneleri kapatma girişimi ve 17 Aralık yolsuzluk ve rüşvet operasyonuyla yepyeni bir sürece girildi. Bank Asya’nın batırılmak istendiği, Kimse Yok mu Derneği’nin yardım toplama yetkisinin elinden alınmaya çalışıldığı günleri yaşıyoruz. Algı operasyonlarıyla, yalan yanlış haberlerle bir “şeytanlaştırma”, “ötekileştirme” süreci tam gaz sürüyor. Hukuksuzluk diz boyu. 28 Şubat’tan daha beter bir fişleme ve cadı avı fütursuzca işleniyor. Peki, niye böyle oldu? İktidarı kızdıran neydi? Bu bir AK Parti-Cemaat savaşı mı? Bu kavganın sonu nereye varır? Benzeri sorular yaklaşık bir yıldır her mahfilde konuşuluyor. Geçen günlerde bu sorulara kafa yoran bir dizi kitap yayımlandı. 17 Aralık sürecine ve bugün yaşananlara ışık tutan kitaplara göz attık.
 </p>
 <p>
  <strong>
   Algı sihirbazlığı buraya kadar!
  </strong>
 </p>
 <p>
  Yazımıza konu olan kitaplardan ilki Uğur Sağındık imzalı. “Algı Operasyonu Paralel Devlet Oyunu” adını taşıyan kitap 17 Aralık’la başlayan süreci öncesi ve sonrasıyla ortaya koyuyor. Algı operasyonlarıyla flulaştırılan fotoğrafı  doğru odaklamayla netliyor. Parçaları birleştirerek büyük fotoğrafın tamamını görmemizi sağlıyor. Uğur Sağındık uzun yıllardır Zaman gazetesinin mutfağında, yazı işlerinde çalışan titiz bir gazeteci. “Algı Operasyonu Paralel Devlet Oyunu” onun ilk kitabı. Uğur Sağındık, çok önemli bir hatırlatmayla başlıyor kitabına: “Camiayla AKP arasında ilk kırılma 2005 yılında yaşanmıştı aslında. Öncesinde de, iktidarın cemaatle mücadele için bir hazırlık içinde olduğu konuşuluyordu...” AK Parti, Turgut Özal döneminde kaldırılan 163. Maddeyi geri getirmenin hesaplarını yapıyordu. Terörle daha etkin mücadele etmek amacıyla hazırlanan yasa taslağı temel hak ve özgürlükleri kısıtlayan birçok maddeye yer veriyordu.  Bu taslağa şiddetle itiraz edenlerin başında Zaman gazetesi geliyordu. AKP, kamuoyun’un baskısına dayanamadı ve yasayı çekmek zorunda kaldı.
 </p>
 <p>
  Sağındık’a göre hükümetle cemaat arasında ikinci kırılma ise Mavi Marmara olayıyla yaşandı. 10 Türk vatandaşının hayatını kaybettiği kanlı baskın sonrası Fethullah Gülen’in açıklamaları AKP cephesinde soğuk duş etkisine yol açmıştı. O günlerde hükümet kanadından açıktan itiraz yükselmedi. 17 Aralık’taki yolsuzluk operasyonundan sonra Tayyip Erdoğan meydan konuşmalarında sık sık bu konuyu gündemine taşıyacak, cemaati ve Hocaefendi’yi  “İsrail yanlısı” göstermeye çalışacaktı. Aradan geçen süre yine Hocaefendi’yi haklı çıkaracaktı. “Diplomasi kullanılmalıydı” sözlerini eleştirenler bugün “Hükümet İsrail’le anlaştı” manşetlerini atıyor. Oslo görüşmeleri ve MİT krizinin perde arkası, Özel Yetkili Mahkemelerin kaldırılması, Gezi olayları, dershanelerin kapatılması kitabın  “İlk kriz” başlığını taşıyan ilk bölümünün odaklandığı konulardan. Kitabın ikinci bölümü “AKP’ye değil, demokrasiye destek” başlığını taşıyor. “Yolsuzluk Soruşturması” başlığını taşıyan üçüncü bölümde ise AK Parti’nin bugün niçin bu kadar hırçınlaştığını ve paralel yalanına sarıldığını görüyoruz. 17 Aralık’ta ortaya çıkan suçüstü hâli özetleniyor. Kitabın son iki bölümünde AKP’nin hukuka darbesini, yalan, iftira ve çarpıtmalarla yürütülen Bank Asya operasyonunu, polise sahur baskınını okuyoruz. Uğur Sağındık’ın eseri içinden geçmekte olduğumuz süreci bilgi ve belgeler ışığında analiz edip tarihe not düşen bir kitap. Neredeydik, nereye geldik ve nereye gidiyoruz sorularına derli doplu cevaplar veriliyor.
 </p>
 <p>
  <strong>
   Ekonomide bir uyarı fişeği
  </strong>
 </p>
 <p>
  Zafer Özcan imzalı “Paraleli Batırın” (Ufuk Yayınları) kitabında ise 17 Aralık sonrası yaşanan sürecin ekonomik boyutu anlatılıyor. 17 ve 25 Aralık yolsuzluk operasyonlarının hemen ardından Bank Asya, TUSKON, Koza İpek Holding, TÜSİAD, Boydak Holding, Koç, Boyner ve Doğan grupları iktidar tarafından hedefe konulmuştu. İktidarın can havliyle attığı adımların en dramatik olanı devlet eliyle banka batırma girişimiydi. 17 Aralık operasyonunun müsebbibinin cemaat olduğunu düşünen Tayyip Erdoğan ve çevresi Bank Asya’ya el koyarak cemaate büyük darbe indireceğini hesaplamıştı. Havuz medyası kara propaganda ile Bank Asya hakkında yalan yanlış haberlerini manşetine taşıdı. Efkan Ala “Belgeyle söylüyorum, dolar topladılar.” diyordu. Söylenene göre Bank Asya yolsuzluk ve rüşvet operasyonu öncesi dolar toplamış ve bu işten 2 milyar dolar kâr etmişti. Bank Asya’nın yaptığı açıklamada bırakın 2 milyar dolar kâr etmeyi, bankanın bu süreçte 1,5 milyon TL döviz işleminden zarar ettiği ortaya çıktı. Ala, sözlerinin üzerinden yaklaşık bir yıl geçmesine rağmen hâlâ bir belge ortaya koyamadı. Bank Asya bütün batırma girişimlerine karşın hâlâ dimdik ayakta.
 </p>
 <p>
  Zafer Özcan kitabın ilerleyen bölümlerinde Bugün gazetesi, Kanaltürk ve Bugün TV’nin patronu Koza Holding’in neden hedefe konduğunu etraflıca anlatıyor. TÜSİAD vatana ihanet etti mi? Piyasalardaki sarsıntının sebebi 17 Aralık mı? Ali Babacan’ın şifreleri, Ekonomi bürokrasisinde kıyım, Medyaya reklam sopası kitabın önemli başlıklarından. Ekonomide Yeni Bir 28 Şubat üst başlığıyla yayımlanan kitapla ilgili Zafer Özcan “Bu kitap en azından sürecin yakın tarihe bir ibret vesikası olarak geçmesi için kaleme alındı ama ekonomi adına son bir uyarı fişeği olarak okunabilir.” diyor.
 </p>
 <p>
  <strong>
   Ali Ünal’dan iki kitap
  </strong>
 </p>
 <p>
  AK Parti-Cemaat kavgası olarak sunulan süreçte en doğru analizleri ve tespitleri yapanların başında Zaman gazetesi yazarı ilahiyatçı Ali Ünal geliyor. Geçen günlerde Ali Ünal imzalı iki kitap yayımlandı. Köprüden Önce Son Çıkış (Ufuk Yayınları) ve Zaman Aynasında Hadiseler (Zaman Kitap). ‘Köprüden Önce Son Çıkış’ta 17 Aralık sürecinin tüm detaylarını, 700 bin liralık saatiyle gündemden düşmeyen bakanı, evinde ayakkabı kutularında para çıkan banka müdürünü, meşhur sıfırlama konuşmasını ve süreçte yaşanan olayları tüm detayları, bilgi ve belgeleriyle anlatıyor. Ali Ünal bugün yaşananları az çok öngörmüş bir yazar. Son iki üç yıldır ısrarla Türkiye’yi sıcak günlerin beklediğini yazıyordu: “Türkiye’de çok önemli hadiseler yaşanabilir, fırtınalar kopabilir... Camianın dershaneleri kapatılabilir, tasfiyeler yaşanır.” 2011 yılında “Sayın Başbakan, ‘Ustalık dönemi’ diyerek önemli vaatlerle yeniden iktidardadır. Fakat böyle bir dönem ve vaatler, insanı bocalatır.” diyor, uyarılarda bulunuyordu. Ali Ünal, Zaman’daki son üç yıldaki yazılarından seçmelere yer veren “Zaman Aynasında Hadiseler” kitabında, yaşananlara Kur’an ve sünnet ışığında yorumlar geliştiriyor, İslam tarihinin süzgecinden geçirip okumalar yapıyor. İki kitapta da Hizmet Hareketi açısından bütün bu yaşananların ne mânâya geldiği ve hangi mesajı verdiği, bu süreçte bazılarının iddia ettiği gibi Hizmet Hareketi’nin kaybedip kaybetmediğini ayet ve hadislerle ortaya koyuyor.
 </p>
 <p>
  <img alt="" height="610" src="http://web.archive.org/web/20151006021510im_/http://medya.aksiyon.com.tr/aksiyon/2014/10/06/17-araliki2.jpg"/>
 </p>
</div>


Kaynak: [www.aksiyon.com.tr](http://www.aksiyon.com.tr:80/kultur-sanat/17-araliki-nasil-okumali_539578), [web.archive.org (arşiv bağlantısı)](http://web.archive.org/web/20151006021510/http://www.aksiyon.com.tr:80/kultur-sanat/17-araliki-nasil-okumali_539578)
