# Bir kentsel dönüşüm polisiyesi

*Murat Tokay 2015.11.23*

<div class="pNewsDetailMainContent ctx_content" itemprop="articleBody">
 <p>
  Usta yazar Celil Oker’in yeni eseri “Sen Ölürsün Ben Yaşarım”, İnce bir mizahla örülü, sürükleyici bir polisiye roman.
 </p>
 <p>
  Türk polisiyesinin usta ismi Celil Oker, 1999’da ödüllü romanı Çıplak Ceset ile başladığı, 8 roman ve bir öykü kitabından oluşan Remzi Ünal maceralarına bir yenisini ekledi: Sen Ölürsün Ben Yaşarım...
 </p>
 <p>
  Romanın mekânı her zamanki gibi İstanbul. Remzi Ünal her zamanki gibi iş başında. Sevdiği kadın ondan bir ricada bulunmuştur. Hisarüstü’nde yaşayan aile dostu yaşlı bir çiftin oğlu, büyük bir inşaat firmasının şantiyesinde iş kazası geçirmiştir. Remzi Ünal bu kez para değil, hatır için olayı araştırmaya başlar. İlk olarak inşaat firmasının yetkilisi ile bir randevu ayarlar. Dedektifimiz, daha romanın girişinde belanın içinde bulur kendini: “Daha elimi zile atmadan kapının hafif aralık olduğunu gördüm. İyi haber değildi bu. Defalarca doğrulanmıştı iyiye işaret olmadığı. Birini görmeye gittiğimde çalacağım kapının aralık olması bela getirirdi. Temiz bela. Ardına bakmadan çekip gitmeni gerektirecek türden bela. Gelgelelim seni o kapıya kadar getiren her neyse, çoktan seni belanın içine çekmiş, kaderini çizmiş olurdu. Çekip gitmek kurtarmazdı.” Aynen öyle de olur. İçeride koltukta arkasına yaslanmış bir ceset onu beklemektedir.
 </p>
 <p>
  Okur, Sen Ölürsün Ben Yaşarım’da bir kentsel dönüşüm hikâyesine tanıklık ediyor. Roman, her geçen gün sayısı daha da artan gökdelenlerden birinin 16. katında işlenen bir cinayetle başlıyor. Remzi Ünal, ertesi gün yaşlı çiftin evine ziyarete gittiğinde kaza geçiren oğlanın da vurularak öldürüldüğünü öğreniyor. Usta dedektif bir değil iki cinayetin ve yaşadığı muhite de gözünü diken rant canavarının peşine düşüyor.
 </p>
 <p>
  Yeni başlayanlar için Remzi Ünal
 </p>
 <p>
  Ünlü dedektifimiz Remzi Ünal, Hava Kuvvetleri’nden müstafi, THY’den kovulma eski bir pilot. Sonrasında girdiği hiçbir işte tutunamayan Ünal, geçimini sağlamak için dedektiflik yapmaktadır. Asla silah taşımaz, fakat rakibini alt etmesini iyi bilir, elbette aikido sayesinde. Kahveyi sade sever. Remzi Ünal’ın maceraları 1999’da Çıplak Ceset’le başladı. Aynı yıl Kramponlu Ceset, 2000’de Bin Lotluk Ceset, 2001’de Rol Çalan Ceset ve 2004’te Son Ceset adlı romanlar yayımlandı. 2005’te yayımlanan Bir Şapka Bir Tabanca’dan sonra okurlar yeni bir Remzi Ünal macerası Yenik ve Yalnız (2010) için beş yıl bekledi. Polisiye öykülerden oluşan Beyaz Eldiven Sarı Zarf 2011’de, Ateş Etme İstanbul romanı da 2013’te Altın Kitaplar etiketiyle okurla buluştu.
  <br>
   (Kenan Kalecik)
  </br>
 </p>
</div>


Kaynak: [www.aksiyon.com.tr](http://www.aksiyon.com.tr/kultur-sanat/bir-kentsel-donusum-polisiyesi_553050), [web.archive.org (arşiv bağlantısı)](http://web.archive.org/web/20151125164035/http://www.aksiyon.com.tr/kultur-sanat/bir-kentsel-donusum-polisiyesi_553050)
