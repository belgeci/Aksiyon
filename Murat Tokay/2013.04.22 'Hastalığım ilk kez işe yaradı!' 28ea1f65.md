# ‘Hastalığım ilk kez işe yaradı!’

*Murat Tokay 2013.04.22*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Antalya’da organ nakilli çocuklar bir hafta süren kampta buluştu, koşup oynadı, eğlendi. Organ bulunana kadar makinelere bağlı bir hayat süren çocuklardan 9 yaşındaki Emir, “Hastalığım ilk defa iyi bir şeye sebep oldu!” diyor.
  </font>
 </div>
 <div id="newsText">
  <font class="detail-text">
   <p>
    Yüzlerindeki yaşama sevinci uzaktan da okunuyor. En küçükleri 5, en büyükleri 17 yaşında. Koşuyor, zıplıyor, eğleniyorlar. Büyümüş de küçülmüş denen cinsten hepsi. Aileleri kenardan yavrularının mutluluğunu parıltılı, ışıl ışıl gözlerle izliyor. Dillerde dualar eksik değil. Sevinç ve şükür bir arada… Organ nakli ile ölümün kıyısından dönmüş 35 çocuk Antalya’da Organ Nakil Koordinatörleri Derneği’nin (ONKOD) organize ettiği 1. Uluslararası Organ Nakilli Çocuk Kampı’nda bir araya geldi. 13-19 Nisan arasında Belek’te gerçekleşen kampa Türkiye’nin yanı sıra Gürcistan, Macaristan, Norveç, İngiltere ve Kırgızistan’dan çocuklar ve aileleri katıldı. Amaç organ nakline duyarlılığı artırmak. Türkiye’de organ nakli ve bağışı Avrupa’nın çok gerisinde. Her yıl 6-7 bin insan organ bulunamadığı için hayatını kaybediyor. Ülkemizde 60 bin böbrek, 5 bin karaciğer, 2 bin kalp hastası olduğu tahmin ediliyor. Böbrek bekleyen 20 bin kayıtlı hasta var. Yıllık organ bağışı ise 350 civarında. Beyin ölümü gerçekleşmiş hastaların organlarının bağışlanma oranı yüzde 23. Bu oran Avrupa’da yüzde 80’i geçiyor. Kampın yöneticisi Dr. Levent Yücetin “Türkiye’de organ nakli konusunda yetişmiş çok deneyimli ekipler bulunuyor. Hastane var, doktor var, ilaç var ama organ yok.” diyor.
   </p>
   <p>
    Organ bağış oranı yüzde 23
   </p>
   <p>
    Türkiye’de Sağlık Bakanlığı tarafından ruhsat almış 63 böbrek, 24 karaciğer ve 12 kalp nakli merkezi hizmet veriyor. Antalya organ naklinin başkenti. Akdeniz Üniversitesi ve Antalya Medical Park bu alanda öncü hastaneler. Her yıl 800’e yakın nakil ameliyatı gerçekleştiriliyor. Kampta 26 böbrek, 7 karaciğer, 2 kalp nakilli çocuk var. Yanlarına yaklaşıp hikâyelerine kulak veriyoruz. Barış Keklik 13 yaşında. İki yıl evvel kalp nakledilmiş. Kalp yetmezliği ve kalp büyümesi problemi ile hastaneye 2009 yılında yatıyor. İki yılını İzmir’de hastanede makineye bağlı geçiriyor. Annesi Kıymet Keklik o zor günleri gözü yaşlı anlatıyor: “Ben hastanede oğlumla kalıyordum. Diğer çocuğumla beyim de evde. Aile ikiye bölünmüştü. Barış hortum takılı olduğu için 1,5 metrelik bir alanda yaşıyordu.” Kıymet Keklik, iki sene zarfında gözlerinin devamlı kapıda olduğunu ve sağlıklı bir kalp bulunacağından umut kesmediklerini söylüyor. Ve 2011 yılının aralık ayında müjdeli haber Adana’dan geliyor. Trafik kazasında hayatını kaybetmiş 23 yaşındaki genç kızın kalbi 6 saatlik bir ameliyatla naklediyor. “Dünyalar bizim oldu. Bir taraftan da acı yaşanıyor. O aileyle tanışıp teşekkür etmek isterdim. Ama aile istememiş.” diyor. Barış’ın hastanede geçen 2 senesi okulunu da etkilemiş. 6. sınıfta olması gerekirken 4. sınıfa devam ediyor. Barış’a dönüyorum, “Doktorum bana seni ölümün kıyısından aldık diyordu. Yaşamak çok güzel.” deyip arkadaşlarıyla futbol oynamaya koşuyor. Barış’la aynı kaderi yaşayan Ahmet Taşkıran 13 yaşında. 9’unda  kalp yetmezliği sebebiyle hastalanıyor. 2 sene kalp nakli bekliyor. O günleri konuşmak istemese de, “Ümidimi hiç kaybetmedim. İlla ki bir kalp gelecekti.” diyor. 1 sene Ege Üniversitesi Hastanesi’nde cihaza bağlı olarak kalp bekliyor. 2010’da uygun kalp bulunuyor. 6 saatlik ameliyattan sonra yeni kalbiyle uyanıyor. Ahmet kendisine kalp veren kişiyi öğrenmiş. Terastan düşüp hayatını kaybeden 13 yaşındaki bir çocuğun kalbi nakledilmiş.
   </p>
   <p>
    <strong>
     20 bin hasta böbrek bekliyor
    </strong>
   </p>
   <p>
    Kamptaki çocukların çoğuna aileleri organlarını bağışlamış. Bağışta kan uyumu şart. Ama vericiyle alıcı arasında kan uyuşmazlığı varsa çapraz nakil devreye giriyor. Organ nakil merkezlerine kayıt yaptırmak gerekiyor. Uyumlu organ çıktığında aileler buluşturuluyor. Özlem Yıldırım (17) bu şekilde sağlığına kavuşanlardan. Özlem’in babası Enbiya Yıldırım, Denizli’de bir polis eşine, polis ise Konyalı başka hastaya böbreğini vermiş. Geçen yıl yapılan çapraz nakil sayesinde sağlığına kavuşan Özlem, “Artık istediğimi yiyip içebiliyorum. Tansiyonum çıkar diye yalnız kalamıyordum. Nakilden sonra her şeyi yapar oldum. Rüya gibi güzel.” diyor. Öğretmen olan Baba Yıldırım 7 yıl süren hastalığın hayatlarının en zor süreci olduğunu anlatıyor. Çapraz nakil yapılan ailelerle hâlâ görüştüklerini ifade eden Yıldırım, kamp sayesinde, kendileriyle aynı sıkıntıları yaşamış birçok aileyle tanıştıklarını belirtiyor. Yıldırım kendi tecrübesinden sonra çevresindeki 40 kişiyi organ bağışlamaya ikna etmiş.
   </p>
   <p>
    Kampta nakille hayata dönen yurtdışından çocuklar da var. Kırgızistanlı Akhmatbek Alimzhanov (9) da onlardan biri. Annesinin böbreğini alan Akhmatbek Antalya’da ameliyat olmuş. Üniversiteyi Türkiye’de ODTÜ’de okumuş olan teyze Akupa Shaseitova, organ naklinin Kırgızistan’da çok fazla bilinmediğini ifade ediyor. Shaseitova, “Hastalıkta aile de aynı sıkıntıları yaşıyor. Aslında bir ameliyatla sadece çocuk değil, bütün aile iyileşiyor.” diye konuşuyor. Kampın havasını böbrek nakli olan çocuklardan Emir Varankaya (9) çok güzel özetliyor “Hastalığım ilk defa güzel bir şeye sebep oldu.” Kampın sorumlusu Dr. Levent Yücetin ise son olarak “Her doğan canlı ölecek. Birine hayat vermek gibi büyük bir şey yok. Artık biz hastalara umut olmak değil, çare olmak istiyoruz.” diyor.
   </p>
   <p>
    <strong>
     Organ naklinin başkenti Antalya
    </strong>
   </p>
   <p>
    Akdeniz Üniversitesi’nin bugünkü başarısının ilk tohumlarını Prof. Dr. Tuncer Karpuzoğlu atıyor. İlk böbrek naklini imkânsızlıklar içinde 1982 yılında gerçekleştiriyor. Ankara dışındaki bir merkezde böbrek naklinin de olabileceğini gösteriyor. Üniversite bünyesinde 1992 yılında böbrek nakli merkezi kuruluyor. Üniversitede birçok asistan yetişiyor. Özel Medical Park Hastanesi’nde organ nakil koordinatörü olarak görev yapan Levent Yücetin, Antalya’nın başarısını anlatırken bu erken farkındalığa dikkat çekiyor. 1997 yılında Prof. Dr. Alper Demirbaş’ın Amerika’dan dönüşünün de önemli olduğunu söylüyor. Yücetin “Alper hocanın cuma ve bayram günleri dışında tatil yaptığını bilmiyoruz.” diyor. “Antalya’da yaklaşık 20 kişilik bir ekip var. Yirmi yıldır organ bağışını artırmak için köy köy, kasaba kasaba geziyoruz. Kahvehaneleri, camileri dolaşıyor, insanlara anlatıyoruz. Bugün 3500 nakil yapıp takip ettiğimiz hastamız var. Onlar da sesimiz, dilimiz oldular. Kişisel destek, ekip ruhu ve idarenin desteklemesi ile hep beraber başardık. “Antalya’da Akdeniz Üniversitesi ve Özel Medical Park Hastanesi organ nakli konusunda dünya çapında işlere imza atmaya devam ediyor. Türkiye’nin ilk yüz nakli, ilk rahim nakli, ilk çift kol nakli, gönüllü çapraz nakiller Antalya’da yapıldı.
   </p>
   <p>
    <strong>
     Organ bağışında neden geriyiz?
    </strong>
   </p>
   <p>
    Türkiye’de beyin ölümü gerçekleşmiş hastanın organlarını bağışlama oranı yüzde 23. Bu oranın düşüklüğü ile ilgili Sağlık Bakanlığı 2011 yılında bir araştırma gerçekleştirdi. Organ Nakli Koordinatörleri Derneği Başkanı Dr. Eyüp Kahveci’nin verdiği bilgiye göre ret yanıtı veren ailelerle birebir görüşmeler yapıldı. Organ bağışlamamanın altında büyük oranda (yüzde 40) sosyo-kültürel sebepler var. Bu sebepler de alt başlıklara ayrılmış. Birincisi mahalle baskısı. Beyin ölümü gerçekleşmiş hastanın yakınları, organ bağışına evet dersek konu komşu ne der düşüncesiyle bağış talebine hayır diyor. İkincisi yakınının ölümünü kabullenmeme. Üçüncü bir başlık da organ bağışı konusunda ailede fikir birliği oluşmaması. Sosyo kültürel sebeplerden sonra dinî gerekçelerle bağışa sıcak bakılmıyor. Bu oran yüzde 15. Yüzde 10’luk bir dilimde de aile yakınları beyin ölümüne inanmıyor. Dr. Eyüp Kahveci “Bizim gibi yardımlaşmanın, iyilik olgusunun ön planda olduğu Müslüman bir ülkede organ bağışında çok gerideyiz. Organ bağışı iyilikte en üst noktadır. Yabancılar bunu aşmış. Biz aşamıyoruz.” diyor. Geçen yıl 1477 beyin ölümü vakası bildirilmiş. Organ nakil koordinatörleri bu ailelerin hepsiyle görüşme yapmış. 345 aile ölen yakınlarının organlarını bağışlamış. Bir duyarlılık oluşturmak için çeşitli eylem planları devreye sokulacak. Televizyonlar için kamu spot filmleri çalışması yapılıyor. Diyanet İşleri ile ortak din adamlarına yönelik bir sempozyum düzenlenecek. Ayrıca sağlık muhabirleri ve editörlerden oluşan bir grupla çalıştay yapılması planlanıyor.
   </p>
   <p>
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://aksiyon.com.tr/aksiyon/haber-35374-173-hastaligim-ilk-kez-ise-yaradi.html), [web.archive.org (arşiv bağlantısı)](http://web.archive.org/web/20130601204321/http://aksiyon.com.tr/aksiyon/haber-35374-173-hastaligim-ilk-kez-ise-yaradi.html)
