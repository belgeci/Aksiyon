# Bir hakperestin gözünden Hizmet

*Murat Tokay 2015.11.30*

<div class="pNewsDetailMainContent ctx_content" itemprop="articleBody">
 <p>
  Hizmet Hareketi'ne karşı başlatılan 'Yok Etme' girişimine itiraz eden Cemil Tokpınar, ‘Hakperestlik İmtihanı’ İle karşımızda.
 </p>
 <p>
  Bu yazıda bir civanmert ve hakperestten ve onun yazdıklarından söz edeceğim. 17 Aralık’tan sonra Hizmet hareketine karşı açıktan başlatılan ‘yok etme’ girişiminde dindar kimlikleriyle bilinen gruplar arasında bir saflaşma yaşandı. Birçok tarikat ve cemaat olan biteni önce sessizlikle karşılarken zamanla gücün ve iktidarın yanında yer aldı. Bu saflaşmada Risale-i Nur talebelerinin Hizmet’e karşı koçbaşı yapıldığını üzülerek gördük. Fakat bu haksızlığa hukuksuzluğa itiraz edenler de yok değildi. Yeni Asya çevresi bunlardan biriydi. İhsan Atasoy, Nuriye Çeleğen gibi yazarlar değişik platformlarda, yapılan zulme itiraz etti. Yaşanan süreçte en dikkat çekici desteklerden biri Cemil Tokpınar’dan gelmişti.
 </p>
 <p>
  Risale-i Nur içinde ‘okuyucu’ olarak bilinen Yeni Asya ve Nesil Grubu’na mensup olan Tokpınar, yazdığı kitaplarla milyonlara ulaşmış bir yazar. (Bazı kitaplarını şöyle sayabiliriz: “Sabah Namazına Nasıl Kalkılır?”, “Ömür Boyu Aşk”, “Risale-i Nur’u Okuma ve Anlama Teknikleri”, “Peygamberimizin Diliyle Gençlik”, “Namaz Kahramanları”…)
 </p>
 <p>
  Hatırlayalım, Kasım 2013’te dershanelerin kapatılmak istenmesiyle başlayan süreçteki ayrışmada Cemil Tokpınar en baştan itibaren hakperest tavrından ödün vermeyenlerdendi. Işık Yayınları’ndan çıkan “Hakperestlik İmtihanı”, bu zor süreçte Tokpınar’ın niçin Hocaefendi ve Hizmet’in yanında yer aldığını anlattığı yazı, konuşma ve röportajları bir araya getiriyor.
 </p>
 <p>
  Tokpınar, kitabın birinci bölümünde röportaj ve yazılarında anlatmak istediklerinin bir özetini sunuyor okura: Neden bu süreçte Hizmet hareketinin yanında olduğu, kimlerin neden uzaklaştığı, aldığı tepkiler, geçmişte yaşanan olaylarla şimdi yaşanan hadiselerin gösterdiği benzerlikler... İlerleyen bölümlerde yazarın neredeyse tüm mülakatlarında özellikle vurguladıklarından biri de camiaya yönelik eleştiride bulunanların Fethullah Gülen Hocaefendi’yi tanımaması. Eserlerini okumadan, hizmet düsturlarını, hayat felsefesini bilmeden ona haksız eleştiriler yöneltenlere gösterdiği tepki, aslında sürecin en önemli meselelerinden birini de gözler önüne seriyor.
 </p>
 <p>
  Kitapta dikkat çeken bölümlerden biri de Tokpınar’ın Fethullah Gülen Hocaefendi’yi ziyareti sonrası kaleme aldığı yazı. Yazar, Hocaefendi’nin yaşadığı yer ve günlük programı hakkında aktardıklarıyla bu hususta yapılan haksız eleştirilere de cevap veriyor.
 </p>
</div>


Kaynak: [www.aksiyon.com.tr](http://www.aksiyon.com.tr/kultur-sanat/bir-hakperestin-gozunden-hizmet_553117), [web.archive.org (arşiv bağlantısı)](http://web.archive.org/web/20151212015135/http://www.aksiyon.com.tr/kultur-sanat/bir-hakperestin-gozunden-hizmet_553117)
