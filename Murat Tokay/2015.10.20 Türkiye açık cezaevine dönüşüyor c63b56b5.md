# Türkiye açık cezaevine dönüşüyor

*Murat Tokay 2015.10.20*

<div class="pNewsDetailMainContent ctx_content" itemprop="articleBody">
 <p>
  Today’s Zaman Genel Yayın Yönetmeni Bülent Keneş, 5 gün sonra özgürlüğüne kavuştu. Yaşadıklarını kısaca hatırlayacak olursak... 8 Ekim 2015’te, attığı tweet’lerde “Cumhurbaşkanı Erdoğan’a hakaret ettiği” suçlamasıyla Savcı Umut Tepe’ye ifade verdi. Tepe, Keneş hakkında tutuklama talep etti. Keneş, ifade verdiği 4. Sulh Ceza Hâkimi Recep Uyanık tarafından yurtdışına çıkış yasağı ile serbest bırakıldı. Ancak Umut Tepe, Keneş’in tweet atmaya devam etmesini gerekçe göstererek karara itiraz etti ve yine tutuklama talep etti. Bu talebi değerlendiren Uyanık, 24 saat bile geçmeden ilk verdiği serbest bırakma kararını geri çekerek Keneş hakkında tutuklamak üzere yakalama kararı verdi. Karar çıkar çıkmaz terör şube polisleri Today’s Zaman’ın da bulunduğu Zaman gazetesinin Yenibosna’daki binasına geldi. Canlı yayında yapılan gözaltının ardından Bülent Keneş, İstanbul Emniyet Müdürlüğü Terör Şube Nezarethanesi’ne kondu. Adliyede nöbetçi hâkim olmadığı gerekçesiyle saatlerce nezarethanede tutuldu. Uzun süre sonra Nöbetçi 7. Sulh Ceza Hâkimi’nin karşısına çıkarılan Keneş, tutuklanarak Metris Cezaevi’ne gönderildi. Buradan da Silivri Cezaevi’ne nakledildi. Keneş daha sonra avukatlarının itirazı üzerine tahliye edildi. Bülent Keneş’le yaşadığı 5 günü konuştuk. Sorularımızı aradan çekip sözü Keneş’e bırakıyoruz.
 </p>
 <p>
  <strong>
   Koğuşta her şey pislik içindeydi
  </strong>
 </p>
 <p>
  * Türkiye, despotik bir anlayış tarafından açık cezaevine dönüştürülmeye çalışılıyor. Bunu engelleyemezsek Türkiye zaten topyekûn cezaevine dönüşecek. İçeride olmakla dışarıda olmak arasında çok bir fark kalmayacak. Onun için diyorum ki hâlâ sesim çıkıyorken, elim kalem tutuyorken mücadele edeyim. Bu konuda ödemem gereken her türlü bedeli göze aldım. Yapacağım eleştirilerin, yazacağım yazıların, atacağım tweet’lerin bedelinin ne olabileceğini hesap ediyorum. Üç yıldır böyleyim. Bir sivil direniş yöntemi olarak seçtim bunu. Despotik yöntemler uygulayanlara boyun eğmeden, demokratik hukuk devletinde yaşıyormuşum gibi yazmaya, yaşamaya devam edeceğim.
 </p>
 <p>
  * Ankara’da bombanın patladığı gün 30 terörle mücadele elemanı 24 saati aşkın bir süre benimle meşgul oldu. Vahim değil mi bu? Bir gece emniyette ve nezarette, iki gün Metris’te, iki gün de Silivri’de tutuldum.
 </p>
 <p>
  * Metris’te beni on kişilik koğuşa tek başıma koydular. Koğuşta her şey pislik içinde. Bir yastık var, başınızı koymanız mümkün değil. Hafta sonu olduğu için eşyalarımı içeriye almamışlardı. Cumadan pazara üzerimdeki eşyalarla uyudum. Ne diş fırçalayabildim ne duş alabildim. İnsan vasfını taşıyan hiç kimseye o şartlar layık görülemez. Silivri’de şartlar Metris’e göre daha iyiydi. İnfaz görevlileri de eğitimli. Buna rağmen suçlu muamelesi yapıyorlardı. Buna itiraz ettim. Üşenmeden, böyle davranmaya hakları olmadığını anlattım. ‘Sen’ denmesine, ‘Bülent’ denmesine karşı çıktım.
 </p>
 <p>
  * Her şeye bir gazeteci gözüyle bakıyor, her şeyi hafızama nakşediyordum. Bir de zamanla hayret duygum kaybolur diye yazdım izlenimlerimi. Metris’te üç kitap okudum. Gardiyanların getirdiği kitaplardan. Biri, Tolstoy’un Her Şeye Rağmen Sevgi adlı öyküleriydi. Diğeri Bülent Özdemir’in Fişlenen Türkiye kitabı. Bir de namaz üzerine dinî kitap.
 </p>
 <p>
  * Cezaevinde geçirdiğim 5 gün boyunca tek sıkıntı kaynağı ailem oldu. “Acaba bu olay onların ruh dünyalarına nasıl yansıyor?” diye düşündüm. Ayrıca ailenizin normal iaşesinden tutun çocukların okulunun taksitlerinin ödenmesi vesaire, paranız, imkânınız dahi olsa belirli prosedürleri siz yaptığınız için bunun eşinize aktarılması gerekiyor. Su faturası ödenmemişse su kesiliyor mesela. Çocuğun servis parası ödenmemişse o ayrı sorun.
 </p>
 <p>
  <strong>
   Kızıma masal diliyle mektup yazdım
  </strong>
 </p>
 <p>
  * Sürecin kendisi şaşırtıcı ama başıma geleceklere şaşırmamaya hazırlıklıydım. Kalsam da onu satın almıştım. Devlet özür dilese de şaşırmayacaktım. Suç yok, keyfilik var. İki-üç yıl da yatabilirdim. Geleceğinizle ilgili bir şeyi tahmin edebilmeniz için hukuki bir çerçeve gerekiyor. Hukuk yok ki. Neye göre plan yapacaksınız? Bir de Silivri’ye getirilince avukatlarım “Başka suç uydurup sizi tutabilirler.” dedi. Ben de okuma yazma planları yaptım. Malezya’da bir kitapçıdan ilgi alanıma göre otuza yakın kitap almıştım. Dördünü okuyabilmişim. O kitapları istedim. Bir de Alev Alatlı’nın hazırladığı dört ciltlik “Batıya Yön Veren Metinler” kitabını. Böyle bir okuma programı yaptım. Kitaplar Silivri’den tahliye edilmeden bir saat önce geldi.
 </p>
 <p>
  * Ailemi düşünüyordum en çok. Telefonla görüşme imkânım yok. Çünkü bir sürü prosedür var. Ben de oturdum eşime ayrı, 16 yaşındaki oğluma ayrı, 8 yaşındaki kızıma ayrı mektup yazdım. Kızıma masal diliyle yazdım. “Ülkenin birinde bir kral varmış” diye başladım. Mektupları bitirdim. Silivri Cezaevi’nin müdürü geldi. Yarım saat konuştuk. Konuşmanın sonunda tahliye edileceğimi söyledi. O mektupları tabii ki vermedim. Bende kalacaklar.
 </p>
 <p>
  * Okuma dışında bir yandan da ne yapabilirim diye akıl yürüttüm. Edebî bir şeyler mi yazsam ya da edebî metinler mi çevirsem? Bir sürü plan yaptım; bir yıl kalsam şu kadar, iki yıl kalsam şu kadar üretirim diye. Beş yıl kalsam birkaç doktora yaparım diye düşündüm. Tek sıkıntı aileydi.
 </p>
 <p>
  * Despotik bir uygulamadan dolayı özgürlüğümden alıkonuldum. Bu Bülent Keneş meselesi olarak algılanırsa yanlış olur. Cezaevinden çıksam da, cezaevinde kalsam da benim için bir önemi yok. Memleket nereye gidiyor o önemli.
 </p>
 <h3>
  <strong>
   Havadan gelen şişeler film sahnesi gibiydi
  </strong>
 </h3>
 <p>
  Silivri’de ilk günüm. Havalandırmaya çıktım. Sesler gelmeye başladı: “Hoş geldiniz Bülent Bey, geçmiş olsun, Allah kurtarsın!” Ben de bağırarak “Size de geçmiş olsun.” diye karşılık verdim. Kimsenin yüzünü görme imkânınız yok, sesinizi bağırarak duyurabiliyorsunuz. Kazım Aksoy, Yakup Saygılı, Hidayet Karaca… Bir süre sonra havalandırmaya pattt diye bir şey düştü. Yarısı boşaltılmış soda şişesi. Bir not iliştirilmiş: “Bir an önce inşallah tahliyeniz gelir, biz buradayız. Sodayı içebilirsiniz.” Aradan 5 dakika geçmedi. Pattt diye bir ses daha. Tekrar havalandırmaya çıktım. Benzer bir şişeye bağlanmış, bantlanmış plastik çatal ve kaşık. İlk gün bazen verilemeyebiliyormuş çatal kaşık. Yemek gelir de yiyemem diye yan taraftan çatal kaşık geldi. Düşerken plastik çatalın bir dişi de kırılmıştı. Sonra yine bir küçük peynir kutusu boşluğa düştü. Bir simit parçalanıp yerleştirilmiş. Havadan iki adet de Ülker çikolatalı gofret düştü (Bunları anlatırken gözyaşlarını tutamıyor). Bunu ancak yaşayınca anlayabiliyorsunuz. Ben kendime gerçekten üzülmüyorum. Hidayet Karaca, Mehmet Baransu, Gültekin Avcı orada boşuna yatıyorlar. Boşuna demeyelim, zulümle yatıyorlar. Yattıkları her saniyenin Türkiye’nin demokrasi mücadelesinde ve Hak katında elbet bir anlamı olduğuna inanıyorum. Polis şefleri Yakup Saygılı, Süleyman Karaçöl, Kazım Aksoy -hiçbiriyle şahsen tanışmıyorum- orada zulümle yatıyorlar. Gültekin Avcı benim koridordan bir oda önceydi. Uzaktan birbirimizi görme ve birbirimize seslenme imkânımız oldu. Gültekin Avcı orada yatıyorsa bu Türkiye’nin ayıbıdır. Hidayet Karaca bir yıldan fazladır yatıyor, bu Türkiye’nin ayıbıdır, onun kaybettiği bir şey yok. Mehmet Baransu dünya çapında gazetecilik örneği vermiş, gurur duyacağımız bir meslektaşımız. Baransu’yu içeride tutan bir hükümet, bir yargı sistemi iflas etmiştir. Oradaki polis şefleri normal asgari düzeyde kendine hukuk devleti diyen bir ülkede olsalar kahraman diye nitelendirilirlerdi. Bu şartları yaşadığıma mutluyum.
 </p>
</div>


Kaynak: [www.aksiyon.com.tr](http://www.aksiyon.com.tr:80/toplum/turkiye-acik-cezaevine-donusuyor_552613), [web.archive.org (arşiv bağlantısı)](http://web.archive.org/web/20151126070709/http://www.aksiyon.com.tr:80/toplum/turkiye-acik-cezaevine-donusuyor_552613)
