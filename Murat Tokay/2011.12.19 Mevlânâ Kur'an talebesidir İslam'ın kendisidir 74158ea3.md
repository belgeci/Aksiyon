# Mevlânâ Kur’an talebesidir, İslam’ın kendisidir

*Murat Tokay 2011.12.19*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Mevlânâ Üniversitesi Mevlânâ Sosyal Araştırmalar Merkezi Müdürü Yrd. Doç. Dr. Şadi Aydın, Hz. Pîr’i nasıl okumamız gerektiğini anlatıyor.
  </font>
 </div>
 <div id="newsText">
  <font class="detail-text">
   <p>
    Mevlânâ Üniversitesi Mevlânâ Sosyal Araştırmalar Merkezi Müdürü Yrd. Doç. Dr. Şadi Aydın, doktorasını İran’da yapmış, Farsçaya hâkim bir isim. Mevlânâ Kültür Merkezi’nde ve üniversitede Mesnevi’ye Giriş dersleri veriyor. Aydın’la Hazret-i Mevlânâ ve eserleri hakkında kısa bir söyleşi yaptık.
   </p>
   <p>
    <strong>
     -738. vuslat yıldönümünde (Şeb-i Arus) andığımız Hz. Mevlânâ’dan ziyade tamamen görsel bir şov olan sema törenleri sanki Mevlânâ’nın şahsiyetinin, eserlerinin ve fikirlerinin önüne geçmiş gibi, bu konuda neler söylersiniz?
    </strong>
   </p>
   <p>
    Maalesef biraz öyle oldu gibi. Fakat bu algı zamanla değişecektir. Sema, duymak ve işitmek demektir. İlahi ahengi, musikiyi ve Rabbani lütufları kalp ve gönül kulağıyla duymak ve bu işitilenlerin muazzam cezbesiyle heyecanlanarak kendinden geçmek demektir. Sema boş boş dönmek demek değildir. Zikirdir ve Mevlânâ öğretisinden sadece bir parçadır. Sema, eskiden Mevlevihânelerde haftanın bir gününde genellikle öğle namazı sonrası Mevlevî dervişlerinin icra ettiği zikirdir. Semanın başında ve sonunda Kur’an vardır. Sema, Mevleviliğin cüzî fakat mühim bir yönüdür. Tek başına sema Mevlânâ’yı anlamamıza yetmez.
   </p>
   <p>
    <strong>
     -Mevlânâ bir filozof mudur?
    </strong>
   </p>
   <p>
    O, bir filozof değildir. Felsefe ile ilgisi yoktur. O, bir Kur’an âlimi, müfessir ve muhaddistir. Medrese hocası, fakih ve âriftir. Ortaya koyduğu eserlerinden Kur’an ve İslamî ilimlerden başka bir şey damlamaz. Eserleri Kur’an’ın tefsiridir.
   </p>
   <p>
    <strong>
     -Öğretileri din gibi algılanıyor?
    </strong>
   </p>
   <p>
    Hz. Mevlânâ buna şöyle cevap veriyor: “Men bende-i Kur’an’em eger cân dârem, Men hâk-i reh-i Muhammed Muhtarem, Eger nakl koned coz in kes ez goftarem, Bîzârem ez u vez an sohen bîzârem” “Bu canım var oldukça ben Kur’an’ın kölesiyim, Muhammed Mustafa’nın yolunun toprağıyım, Benim söylediklerimin dışında bana atfederek söz nakleden olursa, Bîzârım onu söyleyenden, o sözden de uzağım.” Mevlânâ Kur’an talebesidir, İslam’ın kendisidir.
   </p>
   <p>
    <strong>
     -Günümüzde Mevlânâ ne kadar anlaşılıyor?
    </strong>
   </p>
   <p>
    Onun eserlerini okumuyoruz ve maalesef onu anlayamıyoruz. Sema gösterisi ve musiki ile idare ediyoruz. Kabukla ilgileniyor, içe bakmıyoruz.
   </p>
   <p>
    <strong>
     -Mevlânâ turistik bir meta hâline mi geldi?
    </strong>
   </p>
   <p>
    Hz. Mevlânâ Avrupa ve Amerika’da belki de şimdilerde bizden daha çok okunuyor. Eserlerini okuyanlar ve onu tanıyanlar merak ederek Türkiye’ye, Konya’ya geliyor. Bizler işin sadece turistik ve ekonomik tarafıyla ilgileniyoruz. Otellerde, dükkânlarda semazen döndürüyoruz; dönen semazeni insanlar elinde çay, kahve, sigara bacak bacak üstünde seyrediyor. Bu durum hem tarihe, geleneğe hem de Mevlevilik ruhuna büyük saygısızlıktır.
   </p>
   <p>
    <strong>
     -Mevlânâ’nın eserlerini aslından yani Farsça okuyup anlatabilecek kimseler yetişiyor mu?
    </strong>
   </p>
   <p>
    Bu soruya ‘evet’ demeyi çok isterdim. Kendi şahsi çaba ve gayretleriyle bu işi yapan üç beş insandan bahsetmek mümkündür; ama bugün Mevlânâ şehrinde bulunan büyük üniversitenin Fars Dili ve Edebiyatı bölümüne maalesef rağbet yok. Bu hâl devam ederse yakın zamanda eserleri aslından okuyabilecek kimse kalmayacak.
   </p>
   <p>
    <strong>
     -Mevlevilik nasıl bir ekoldür?
    </strong>
   </p>
   <p>
    Mevlevihâneler tarih boyunca birer mektep ve medrese hüviyetinde faaliyet göstermişlerdir. Buralardan müthiş şahsiyetler yetişmiştir. Birçok Osmanlı sultanı, devlet adamı, şair ve sanatkâr bu yolda ilerlemişlerdir. Ayrıca Mevlevilik klasik Türk musikisi bakımından çok önemli bir mevkie sahiptir. Mevlevilikte mutfak önemlidir. Fakat bu mutfağın gayesi yemek pişirmek değildir. Dergâh mutfağı sabrın talim edildiği ve insanların kemale erdiği yani piştiği bir mekândır.
   </p>
   <p>
    <strong>
     -Mevlânâ’nın eserleri günümüz problemlerini çözmede etkin olabilir mi?
    </strong>
   </p>
   <p>
    Hususen Mesnevî-i Şerif’inde bulunan her bir hikâye toplumsal sıkıntılarımız ve dertlerimiz için derman olabilecek niteliktedir. Fakat biz bu eserden habersiz yaşıyoruz.
   </p>
   <p>
    <strong>
     -Mevlâna eserlerini niçin Farsça yazmıştır?
    </strong>
   </p>
   <p>
    “Aslem Türkest egerçi Hindu mi-gûyem” “Her ne kadar Farsça söylesem de aslım Türk’tür” der. Hz. Mevlânâ’nın doğduğu Belh, bir Türk şehridir. Fakat zamanın edebiyat dili olarak Farsça rayiçtir. Ayrıca Mevlânâ, Hakaniye Türkçesi denilen Doğu Türkçesine hâkimdi. Anadolu’da ise Oğuz yani Batı Türkçesi konuşulurdu. Bu iki lehçe birbirinden farklı idi. Belki, Fars coğrafyası da göz önünde bulundurularak Farsça tercih edilmiştir. Elbette Mevlânâ’nın az da olsa Türkçe şiirleri de vardır.
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-31332-mevl%C3%A2n%C3%A2-kuran-talebesidir-islamin-kendisidir.html), [web.archive.org (arşiv bağlantısı)](http://web.archive.org/web/20120203161227/http://www.aksiyon.com.tr:80/aksiyon/haber-31332-mevl%C3%A2n%C3%A2-kuran-talebesidir-islamin-kendisidir.html)
