# Sezen Aksu için 40 cümle

*Murat Tokay 2015.07.20*

<div class="pNewsDetailMainContent" itemprop="articleBody">
 <p>
  Sezen Aksu, müzik yolculuğunda 40. yılını geride bıraktı. Bu uzun yolculuktan notları “Sezen Yıllar” projesiyle taçlandırdı. Geçen hafta iki gün (14-15 Temmuz) İstanbul Harbiye Açıkhava’da sevenlerinin karşısına çıktı. 13 Temmuz’da 61. yaş gününü de kutlayan Sezen Aksu’nun kırkıncı sanat yılı için bir seveni, bir dinleyicisi olarak 40 cümle yazdık. İşte; kırk cümlede ‘Minik Serçe’ Sezen ve Sezen şarkıları…
 </p>
 <p>
  1-Sezen Aksu; Türk’ü, Kürt’ü, Ermeni’si, Alevi’si ve Sünni’siyle dinleyenlerini kaderde, kıvançta ve tasada ortak etmeyi başarmış bir sanatçıdır.
 </p>
 <p>
  2- Hiçbir gruba, partiye sırtını dayamamış, hayatı doğaçlama yaşamıştır. Bu kadar çok sevilmesini belki de bu içtenliğine, hesapsızlığına borçludur.
 </p>
 <p>
  3- Kırk yılın “Minik Serçe”si… 400’den fazla beste ve sözün sahibi.
 </p>
 <p>
  4- Eksik Şiir’in şairi.
 </p>
 <p>
  5- Yalnızlık senfonisi bestecisi.
 </p>
 <p>
  6- Yaralı bir ceylan kalbi gibi içli bir sesi vardır. (Sezai Karakoç dizesinden ödünç alarak...)
 </p>
 <p>
  7- Üç kuşağın yaşamında derin izler, acı-tatlı hatıralar bırakmıştır.
 </p>
 <p>
  8- Bir hayat bilgisi kitabıdır. “Zaman sadece birazcık zaman / Geçici bu öfke, bu hırs bu intikam / Acılarımız tarih kadar eski / Nefes alıp vermek misali olağan”...
 </p>
 <p>
  9- ‘Git’ derken ‘kal’ demenin adıdır Sezen.
 </p>
 <p>
  10-Acı çekmenin güzelliğini ve gerekliliğini öğretmiştir (Acı onda arabeskleşmez).
 </p>
 <p>
  11-Bir yerde Sezen Aksu çalıyorsa oraya hüzün uğramış demektir.
 </p>
 <p>
  12- Kaybolan yıllardaki yitiğimizdir; “adı bende saklı” sevdalardır, “yarım kalan şeyler…”
 </p>
 <p>
  13- Onda ışık doğudan yükselir.
 </p>
 <p>
  14- Bu toprakların şarkılarını yazmıştır. Dağlar, Kavaklar, Ünzile, Git, Lailaheillallah ile Düş Bahçeleri’nde gezdirir.
 </p>
 <p>
  15- Bizi bize gösteren ‘ayna’larımızdandır... “Eller günahkâr / Diller günahkâr / Bir çağ yangını bu / Bütün dünya günahkâr / Masum değiliz hiçbirimiz”...
 </p>
 <p>
  16- Vicdanın sesidir; cumartesi annesi… 17’sinde idam edilen Erdal Eren için de ağıt yakar, Berkin Elvan için de. Hrant’ı da unutmaz, Mehmetçiği de...
 </p>
 <p>
  17- Akıldan çok kalp, mantıktan çok sezgidir.
 </p>
 <p>
  18- Sezen Aksu’da yaşamak bir “kalp ağrısı”dır, bir “sızı”...
 </p>
 <p>
  19- “Açık bir yara gibi” gezer, yarası açıkta uyur.
 </p>
 <p>
  20- Şarkılarını, yarasına, acısına bakarak yazar. “Neşeli zamanlarımda şarkı yazmak aklıma çok gelmedi.”
 </p>
 <p>
  21-Klasikleşmiş Sezen Aksu şarkıları birer “çığlık”tır. Bir kalem tutulmasının kalbe yüklediği ağırlığı taşır.
 </p>
 <p>
  22- Onun sevilen şarkıları bir yaşantıdan neşet eder, bedeli ödenmiştir. “Hakikati, kalbin gerçek sesini, iç sesi ifade eden şarkılar, bulunduğu zamanı aşıyor… Acayip hit şarkılarım var, aynı etkiyi yaratamadılar. Ismarlama yazdığım şarkılar esti, yağdı ama kalmadı.” (Çınar Oskay/Hürriyet söyleşi)
 </p>
 <p>
  23- Kelimeler yetersiz kaldığında Sezen’in sesinin imdada yetiştiği çok olur.
 </p>
 <p>
  24- Sezen şarkıları ardında bir sessizlik bırakır (Her büyük sanat eseri öyledir).
 </p>
 <p>
  25- Sezen Aksu dinlemek yağmura tutulmak gibidir. Çiselti, sağanak belki...
 </p>
 <p>
  26- Aşkların ve acıların büyük olduğu yerde mutlaka Sezen Aksu -şarkısı- da vardır.
 </p>
 <p>
  27- Sezen’le “ağlamak güzeldir”, avunmak da...
 </p>
 <p>
  28- Sesinde ne çok ayrılık, ne çok düş kırıklığı...
 </p>
 <p>
  29- Deli Kızın Türküsü’nü söyler. “Yağmur yağar akasyalar ıslanır / Bulutlar uçuşur gecelerin / Ben yağmura deli buluta deli / Bir büyük oyun yaşamak dediğin / Beni ya sevmeli ya öldürmeli.”
 </p>
 <p>
  30- Dert dinler, yol gösterir; sesiyle onarır, iyileştiricidir: “İçindeki çocuğa sarıl / Sana insanı anlatır”, “Gülümse, hadi gülümse, bulutlar gitsin”...
 </p>
 <p>
  31- Umut daima diridir onda. “Sana söz, yine bahar gelecek / Sana söz, ışık sönmeyecek”...
 </p>
 <p>
  32- Halkın sanatçısıdır (Devlet Sanatçısı unvanına 1998’de lâyık görülmüş ancak bu ödülü geri çevirmiştir).
 </p>
 <p>
  33- Toplumsal olaylara karşı hiçbir zaman duyarsız kalmamıştır. Kürt açılımına destek verdi, referandumda “Yetmez ama evet”çiler safında yer aldı. Gezi protestolarını destekledi.
 </p>
 <p>
  34-Apolitik değildir, risk alır. Cumartesi Türküsü de söyler, ‘Türkiye Şarkıları’ da...
 </p>
 <p>
  35- Kalbi Ege’de kalmış bir İzmir kızı...
 </p>
 <p>
  36- İçimizden biri gibi yaşayıp ‘herkes gibi’ olmadan, herkes için şarkılar yazmayı başarmıştır.
 </p>
 <p>
  37-Bir okuldur, ekoldür; müzikte yol açıcı olmuştur (Aşkın Nur Yengi, Sertap Erener, Levent Yüksel, Harun Kolçak, Işın Karaca, Göksel, Mustafa Ceceli daha nice isme el vermiştir).
 </p>
 <p>
  38- Sezen Aksu, “Ağlarım hâtıra geldikçe gülüştüklerimiz”dir.
 </p>
 <p>
  39- ‘Yetmez ama evet’in en güzel cevabıdır: “İnsan umudundan pişmanlık duymaz.”
 </p>
 <p>
  40-Sezen Aksu, bir şarkıcıdan, bir söz yazarından, bir yorumcudan daha fazlasıdır.
 </p>
 <p>
  MÜZİK KARİYERİNDEKİ ÖNEMLİ DURAKLAR
 </p>
 <p>
  İlk 45’liğini 1975’te çıkardı (Haydi Şansım). 1977’de Allahaısmarladık/Kaç Yıl Geçti Aradan, Kaybolan Yıllar/Neye Yarar 45’likleri ve ilk 33’lüğü olan “Allahaısmarladık” albümlerini yayımladı. 1979’da Atıf Yılmaz’ın yönettiği “Minik Serçe” filminde oynadı. 6 Eylül 1984’te Sen Ağlama albümünü piyasaya çıkardı, albüm satış listelerinde haftalarca zirvede kaldı. 1986’da “Git” ile büyük ilgi gördü. 1993’te “Deli Kızın Türküsü”nü piyasaya sürdü. Albümde Uzay Heparı ile çalışan Aksu, farklı tarzlar denedi. Bu farklı albümden “Küçüğüm” ve “Masum Değiliz” gibi tanınan Aksu şarkıları çıktı.
 </p>
 <p>
  1995 yılında Işık Doğudan Yükselir albümünü yayımladı. Albümde pop müzikten çok Anadolu müzikleri yer almaktaydı. Aralık 1998’de Adı Bende Saklı adlı albümünü piyasaya çıkardı. 2000 senesinde Deliveren, 2 yıl sonra Şarkı Söylemek Lazım albümüyle sevenlerinin karşısına çıktı. Aynı tarihte “Türkiye Şarkıları” isimli konser serisini sundu. Konserlerde sanatçıya Rum, Ortodoks, Ermeni ve Musevi korolarıyla birlikte Diyarbakır Belediyesi Çocuk Korosu da eşlik etti. Sahnede Türkçe, Kürtçe, Ermenice ve Rumca şarkılar, türküler söylendi.
 </p>
 <p>
  Sezen Aksu’nun 2005’te piyasaya sürülen yeni albümü Bahane, beklenenin de üzerinde ilgi gördü. “Perişanım Şimdi”, “Eskidendi, Çok Eskiden” ve “Yanmışım Sönmüşüm Ben” şarkılarına klip çekilirken; “Bahane”, Türkiye’nin 2005’te en çok satan albümü oldu. 1975-2006 yılları arasında yazdığı şarkı sözlerinden bir seçkiyi 2006’da çıkardığı Eksik Şiir kitabında topladı. Kitapta 197 şiir yer aldı.
 </p>
 <p>
  Haziran 2008’de Deniz Yıldızı, 2009 yılında Yürüyorum Düş Bahçeleri’nde albümlerini yaptı. En son 2011’de (Öptüm) albüm çıkardı. Müzik kariyerinde 9 45’lik, 8 single ve 25 albüm yaptı. Ünlü sanatçı 20’den fazla ülkede 1500’ün üzerinde konser verdi.
 </p>
</div>


Kaynak: [www.aksiyon.com.tr](http://www.aksiyon.com.tr:80/kultur-sanat/sezen-aksu-icin-40-cumle_551676), [web.archive.org (arşiv bağlantısı)](http://web.archive.org/web/20150923174148/http://www.aksiyon.com.tr:80/kultur-sanat/sezen-aksu-icin-40-cumle_551676)
