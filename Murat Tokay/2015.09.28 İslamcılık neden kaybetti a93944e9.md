# İslamcılık neden kaybetti?

*Murat Tokay 2015.09.28*

<div class="pNewsDetailMainContent" itemprop="articleBody">
 <p>
  Gazeteci Levent Gültekin “Şatafatlı Mağlubiyet” kitabında İslamcıların iktidarla imtihanını ve ağır yenilgisini anlatıyor.
 </p>
 <p>
  Kitabın girişinde anahtar hükmünde üç alıntı var. Biz birini yanımıza alıp öyle yürüyelim: “Bir dinleri olduğu için ahlâka ihtiyacı kalmamış gibi davranıyorlar.” (Amin Maalouf) Türkiye, 13 yıldır AKP hükümetlerince yönetiliyor. Kendini “muhafazakâr demokrat” olarak pazarlayan ve farklı kesimlerden destek de bulan AKP, son yıllarda gittikçe otoriterleşen yönetim anlayışı ve çatışmacı üslubuyla ülkedeki kaosun ve toplumsal parçalanmışlığın bir numaralı müsebbibi. Peki, neden böyle oldu? Buraya nasıl gelindi? Siyasal İslam niçin huzur getirmedi?
 </p>
 <p>
  Gazeteci-yazar Levent Gültekin, “Şatafatlı Mağlubiyet” kitabında bu sorulara kafa yoruyor. İnternet medyasından okura ulaşmış yazılardan bir seçki olan kitap, İslamcıların görkemli iktidar dönemini anlatırken yaşanan yenilgiye dikkat çekiyor. Gültekin’in anlattıkları önemli; çünkü o ‘mahalle’den biri. Ortaokul yıllarından beri İslamcı hareketin içerisinde yer almış, İslamcı gazete ve dergilerde yöneticilik yapmış bir isim. Yazıları, tespitleri sadece bir gözleme, analize dayanmıyor, yaşamışlıkla da destekleniyor. İkincisi, sözü kullanırken tutturduğu samimi ve aynı zamanda serinkanlı üslup yazıları değerli kılıyor. Sadece internet mecrasında yazarak sesini duyuran (diken.com.tr) Gültekin, bugün televizyon programlarının sık sık görüşlerine başvurduğu bir konuşmacı.
 </p>
 <p>
  “Şatafatlı Mağlubiyet”, aslında bir hayal kırıklığının kitabı. “Dindarlığımızın her şeyin üstesinden geleceği hüsnüzannıyla yaşıyorduk… Meğer bir inanç değil, bir ideoloji mücadelesi vermişiz… İslamcılığın, esasında Allah merkezli değil, insan merkezli bir ideoloji olduğunu fark ettim.” Gültekin, AKP ile iktidara gelen -yolsuzluğa, hırsızlığa, hukuksuzluğa ses çıkarmayan- İslamcılığın bugün geldiği noktayı özetlerken “İslamcılık şatafatlı bir iktidarla beraber ağır bir mağlubiyet yaşıyor. Çünkü bütün inandırıcılığını yitirdi. Topluma barış ve huzur getireceğine olan inanç yerle bir oldu.” tespitini yapıyor. Bu süreçte dinin ve dindarların aldığı yarayı örnekleriyle ortaya koyuyor.
 </p>
 <p>
  Sadece bir AKP ve İslamcılık eleştirisi yok kitapta. Muhalefet partileri de cemaatler de bu dilden nasibini alıyor. Son söz olarak diyebiliriz ki “Şatafatlı Mağlubiyet”, bugün yaşadıklarımızı anlamak için rehber kitap.
 </p>
</div>


Kaynak: [www.aksiyon.com.tr](http://www.aksiyon.com.tr:80/kultur-sanat/islamcilik-neden-kaybetti_552397), [web.archive.org (arşiv bağlantısı)](http://web.archive.org/web/20151003020435/http://www.aksiyon.com.tr:80/kultur-sanat/islamcilik-neden-kaybetti_552397)
