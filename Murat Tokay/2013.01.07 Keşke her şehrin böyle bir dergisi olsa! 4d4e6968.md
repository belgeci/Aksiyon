# Keşke her şehrin böyle bir dergisi olsa!

*Murat Tokay 2013.01.07*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Beyazşehir Palandöken, bir şehir dergisi. Erzurum’un tarihini, kültürünü anlatmayı kendine borç bilmiş. Zengin muhtevası ve görselliği birçok şehri gıptaya sevk edebilir.
  </font>
 </div>
 <div id="newsText">
  <font class="detail-text">
   <p>
    Allah her şehre böyle bir dergi nasip etsin, diye başlayalım söze. Çıkmasına vesile olanları tebrik edip haklarını teslim etmek gerekiyor evvela. İçeriği, görselliği ve baskısı ile övgüyü hak eden dergi, Erzurum’da yayımlanıyor. Sessiz sedasız yoluna devam eden Beyazşehir Palandöken, ilk bakışta bir belediye dergisi gibi. Palandöken Belediyesi’nin uhdesinde çıkıyor.  Ama öyle belediye başkanının, daire başkanlarının boy boy fotoğraflarının yayımlandığı bir hizmet bülteni değil. Kültür sanata, tarihe, edebiyata yer veren, şehrin harsını kayıt altına almaya çalışan bir şehir dergisi.
    <p>
     Üç ayda bir yayımlanmak üzere yola çıkan Palandöken dördüncü sayısına ulaştı. Derginin editörü Erzurum tarihi üzerine çalışan yazar Muzaffer Taşyürek. Aynı zamanda Palandöken belediye başkan yardımcılığı yapan Muzaffer hoca  “Beyazşehir Palandöken’in ilk üç sayısı tükendi. Dergimizden sonradan haberdar olan ve ilk sayılarını isteyen dostlarımıza ne yazık ki ‘maalesef’ demek zorunda kalıyoruz. Gösterilen teveccüh için teşekkür ediyoruz.” diyor. Hoca diyoruz, zira yıllarca tarih öğretmenliği de yapmış. Derginin sayfalarını karıştırmadan evvel Palandöken Belediye Başkanı Orhan Bulutlar’a da kulak veriyoruz: “İlk sayısı çıkarken arkası gelir mi gelmez mi diye endişe edenler vardı. Erzurum gibi kadim bir şehrin tarihini, edebiyatını, sanatını, kültürünü yazmak ve yayımlamak için dört sayı değil, onlarca sayı yayımlayacak bir zenginliğe sahibiz.”
     <p>
      Alvarlı Muhammed Lütfi Efendi “Erzurum kilidi Mülk-i İslamın/Mevlanaya Emanet olsun Erzurum” derken Ahmet Hamdi Tanpınar ‘Beş Şehir’de ‘Şarkların Batı Kapısı’ olarak anlatır Erzurum’u. Türkü diliyle söylersek ‘Huma kuşunun yükseklerden’ seslendiği şehirdir… Medreseleri, kurra ve hafızlarıyla nam salmış bar’ı ve dadaşıyla Anadolu’nun kalbinin attığı bir yerdir. Kadim bir tarihe ve kültüre sahip bu şehir hakkında yazılacak çok şey olması beklenir. Dergâh Yayınları ve Ezel Elverdi’nin gayretiyle oluşturulmuş ‘Erzurum Kitaplığı’nı saymazsak bu konuda ciddi yayın yapıldığını söyleyemeyiz. Beyazşehir Palandöken dergisi tam da bu boşluğu dolduruyor. Başta Erzurumluya –tabii ki tüm Türkiye’ye- Erzurum’u anlatıyor, şehrin değerlerini ve insanını tanıtıyor.
      <p>
       Peki dergide neler var? Son sayıya bakıp söyleyecek olursak Yaşar Bayar ‘Erzurum kapıları’nı yazmış. Prof. Dr. Bilgegah Pamuk, Kanuni döneminin Erzurum’unu belgeleriyle ortaya koymuş. Prof. Dr. Ömer Özden, Erzurum’un yetiştirmiş olduğu önemli bir ilim adamı Ziyaeddin Fahri Fındıkoğlu’nun portresini kaleme almış. Şahin Uçar’ın Erzurum’un Düz Adamları başlığı altında anlattığı İsmail Usta yazısı var ki mutlaka okunmalı. Birçok meşhur Erzurum türküsünü kâh keyifle kâh hüzünle dinliyorsak bunda Hulusi Seven’in payı olduğunu yine dergideki bir yazıdan öğreniyoruz. “Huma kuşu yükseklerden seslenir”, “Ela gözlüm ben bu elden gidersem” gibi türküleri Hulusi Seven derlemiş. Erzurum Kurra ve Hafızları başlıklı çalışmada şehrin manevi dünyasını sesleriyle süsleyen hafızlara yer verilmiş. Ramazanların mümeyyiz güzelliği olan ‘işfa’lena’yı kendine has okuyuşuyla zihinlerde yer etmiş, merhum Hafız Suat Çemlek de dergide anılıyor. Bu sayısında Birinci Cihan Harbi’nde Erzurum’a ve Sarıkamış faciasına geniş yer vermiş. Yaşar Genç, Mehmet Emin Alper, İsmail Bingöl, Nurullah Genç şiiri yayımlanan şairlerden bazıları.
       <p>
        140 sayfalık derginin dizgisinden baskısına hepsi Erzurum’da yapılıyor. Yayın kurulunda Rıdvan Canım, Şahin Torun, Vedat Aydın, İsmail Bingöl, Murat Ertaş, Talat Uzunyaylalı, M. Yaşar Genç var. “Her sayımız Erzurum’a yeni bir kapı açıyor.” diyen Muzaffer Taşyürek’e daha nice sayılar ve kapılar dileyerek sözü sonlandıralım.
       </p>
      </p>
     </p>
    </p>
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-34545-keske-her-sehrin-boyle-bir-dergisi-olsa.html), [web.archive.org (arşiv bağlantısı)](http://web.archive.org/web/20130111230321/http://www.aksiyon.com.tr:80/aksiyon/haber-34545-keske-her-sehrin-boyle-bir-dergisi-olsa.html)
