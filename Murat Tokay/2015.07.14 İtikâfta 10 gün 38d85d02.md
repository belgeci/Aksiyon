# İtikâfta 10 gün

*Murat Tokay 2015.07.14*

<div class="pNewsDetailMainContent" itemprop="articleBody">
 <blockquote>
  <p>
   Ramazan nasıl 11 ayın sultanı ise, oruç ayının sultanı da içinde bin aydan daha hayırlı bir geceyi saklayan son 10 gün. Peki, bugün bu sünnet nasıl yaşanıyor, kimler itikâfa giriyor? Camileri gezip itikâfa girenlerle ilgili izlenimlerimizi kaleme aldık.
  </p>
 </blockquote>
 <p>
  Ramazan, aslında biraz da ‘yavaşlık’ günleri… İnsanın hazdan ve hızdan uzaklaştığı, yüzünü fenadan bekaya çevirdiği bir zaman dilimi… Kimi güzelliklerin, inceliklerin farkına ancak böyle varılabiliyor; yavaşlayacak, duracaksınız.
 </p>
 <p>
  Ramazan nasıl 11 ayın sultanı ise, oruç ayının sultanı da içinde bin aydan daha hayırlı bir geceyi (Kadir) saklayan son 10 gün... Bu sırlı vakit itikâfa açılıyor. İtikâf, sözlükte ‘kendi kendini bir yerde bekletme, engelleme ve bir şeye yönelip ona devam etme’ manalarına geliyor. Terim olarak da bir camide veya cami hükmünde olan bir yerde niyetli olarak bir müddet beklemek demek. İtikâf Kur’an-ı Kerim’le ve Hz. Peygamber’in (sav) tatbikiyle sabit olan bir ibadet. Peki, bugün bu sünnet nasıl yaşanıyor, kimler itikâfa giriyor? Camileri gezip itikâfa giren insanlarla konuştuk. Camilerin havasını teneffüs ettik.
 </p>
 <p>
  Camilere geçmeden önce itikâfın Peygamber Efendimiz’in (sav) hayatındaki yerine bakalım. Başta Hz. Aişe (ra) olmak üzere birçok sahabi, Efendimiz’in ramazanın son on gününü mescitte itikâfla geçirdiğini rivayet ediyor. Efendimiz, Hicret’in 2. yılında orucun farz kılınmasıyla ömrünün sonuna kadar bu ibadeti aksatmamış. Mescitte bir bölme yaptırmış ve özellikle orada geceleyin çok az uykuyla iktifa ederek ekser vakitlerini ibadetle ihya etmiş. Gündüzlerinde ise ibadet, tâat, dua, Kur’an kıraati, namaz ve kısmen istirahat ile meşgul olmuş (Buhârî, İtikâf 1-8; Müslim, İtikâf 1-12).
 </p>
 <p>
  İtikâf, İmam Zührî’nin ifadesiyle amellerin en şereflisi. Çünkü bu sayede kalpler, bir süre olsun dünya işlerinden kurtularak Hakk’a yönelir. Allah’ın evleri olan camilerden birine bu şekilde kapanan bir mümin, manen çok kuvvetli bir kal’aya sığınmış, Kerîm olan Yüce Yaratıcı’sının feyiz ve inayet kapısına kendisini atmış olur. İslam büyüklerinden Ata b. Ebi Rabah demiştir ki: “İtikâfa çekilen kişi, büyük bir zatın kapısında oturup ‘İhtiyacımı yerine getirmedikçe buradan ayrılıp gitmem’ diye yalvaran bir kimseye benzer ki Allah Teâlâ’nın bir mabedine sokulmuş, ‘Beni affetmedikçe buradan ayrılıp gitmem’ demektedir.”
 </p>
 <p>
  Bu yıl İstanbul’da 267 camide itikâfa girildi. Diyanet’in verilerine göre yurt genelinde bu rakam 8 bini aşıyor. Biz de Fatih’te bu camilerin birindeyiz. Önce Kocamustafapaşa’daki Sümbül Efendi’ye uğruyoruz. Camide restorasyon sürdüğü için hemen avlunun çıkışında bina ibadet için ayrılmış. Öğle namazı kılınmış, hafızlar Kur’an okuyor, cemaatten mukabeleye katılanlar (yaklaşık 40 kişi) Kur’an’ı takip ediyor. Her gün bir cüz okunuyor camide. Sümbül Efendi’de itikâfa giren iki kişiyle tanışıyorum. Perdeyle ayrılmış bir bölmede kalıyorlar. Birisi caminin imamı İbrahim Yıldırım; bir kurra hafızı… Diğeri de kendini “hoca eskisi” diye tanıtan emekli vaiz Mehmet Taşkıran. Kürsülerden halkı irşadı sürdürüyor Mehmet Hoca. Son 3-4 yıldır düzenli olarak itikâfa giriyor. Yanında bir yatak getirmiş o kadar. “İnsanın kendisi kendisine çok uzak.” diye başlıyor söze: “Ramazan ve itikâf, bir yandan insanın kendine yürümesi. Yani özüne, kalbine yürümesi.” Taşkıran’ın elinde Sahih-i Buhari var. İbrahim hoca ise “Aşkın Gözyaşları”nı okuyor. Fatih Camii’ne doğru yola çıkarken avludaki cıvıltıyla mutlu oluyoruz. Çocuklar, ellerinde Kur’anlarıyla kadınlar…
 </p>
 <p>
  Fatih Camii’nde okunan Kur’an bahçeden duyuluyor. Davudi bir ses, içli bir kıraat... Caminin içi hayli kalabalık. Kur’an ziyafetinin sonuna yetişebildik. Uluslararası Hafızlık ve Kur’an-ı Kerim’i Güzel Okuma Yarışması’nın bir ayağı burada yapılıyor. Sudan, Suudi Arabistan, Türkiye ve Kuveyt’ten yarışmacılar var. Hafızları dinliyoruz. Cemaat de hâlinden bir hayli memnun. Fatih Camii’nde itikâfa müsaade edilmediğini öğreniyoruz müezzinden. Burada da benzer bir manzara: Çocuklar, ellerinde Kur’anlarıyla kadınlar…
 </p>
 <p>
  Ramazanın insanları özgürleştirdiği söylenir. Başka bir tabirle özü gürleştirir. Kadınların ramazanda daha özgür olduklarını burada bir izlenim ve tespit olarak belirtmiş olalım.
 </p>
 <p>
  İstikametimiz İskenderpaşa Camii… İkindi ezanının okunmasına yaklaşık 40 dakika kala camiye varıyoruz. Mukabele var. Hafızlar okuyor, cemaat ellerindeki Kur’an’dan takip ediyor. İskenderpaşa Camii, küçük, şirin bir ibadethane. Mehmet Zait Kotku Hazretleri’nin uzun yıllar namaz kıldırıp ders verdiği bir cami burası. Hazret zamanında ‘görünmeyen üniversite’ gibi hizmet vermiş.
 </p>
 <p>
  İkindi ezanı okunuyor, cami lebalep doluyor (Genelde birçok camide bu duruma cuma namazlarında şahit oluyoruz). Namaz eda edildikten sonra cemaat dağılıyor, itikâfa girenler kalıyor. 20’den fazla kişi var (çoğu 40 yaş üzeri). Üst katta halka olup uzun tesbihata duruyorlar; zikre... Ben de sessizce bir köşede olup biteni gözlüyorum. Allah, İllallah, Bismillah, Estağfirullah virdlerine dualar, aşırlar karışıyor. İtikâfta zaman böyle geçiyor: Namaz (işrak, duha, evvabin, teheccüd ihmal edilmiyor), Kur’an, meal, hadis, zikir, dua, tefekkür, gözyaşı…
 </p>
 <p>
  Duvara iliştirilmiş bir yazı dikkatimi çekiyor. “İtikâf Rehberi” yazılı kâğıtta dört başlık var: İtikâfa Niyet, İtikâf Programı, İtikâfta Yemek, Sonuç… İtikâfta niyet şart. On gün boyunca abdest harici dışarı çıkılmıyor. İskenderpaşa’da iftar yemekleri de bir programa göre ayarlanmış. Esas olan az yemek ve dengeli beslenme. Sahurda kuru üzüm, incir, hurma, zeytin, yumurta, çay, kepekli tam buğday ekmeği. İftarda mercimek çorbası, yoğurt, meyve, hurma, çay, yeşil çay, kepekli tam buğday ekmeği. İftar ve sahurlukları cemaat de getirebiliyor, cami vakıfları da…
 </p>
 <p>
  İtikâfta aslolan niyette ve amelde ihlaslı olunması, nefis muhasebesi, nefsin tezkiyesi, iç huzurun temini ve kulluk vazifemizin her anında farkındalığın sağlanması. Bugün de geçmişte olduğu gibi Müslümanlar ramazanın son 10 gününü itikâfta geçirmeye çalışıyor, Efendimiz’in sünnetini ifa ediyorlar. Müslümanlar umulur ki ramazandaki güzelliği diğer aylara da taşır.
 </p>
</div>


Kaynak: [www.aksiyon.com.tr](http://www.aksiyon.com.tr:80/dosyalar/itikafta-10-gun_551589), [web.archive.org (arşiv bağlantısı)](http://web.archive.org/web/20150718074029/http://www.aksiyon.com.tr:80/dosyalar/itikafta-10-gun_551589)
