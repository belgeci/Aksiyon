# Bozkırın ortasında bir hoca, 32 bin ağaç

*Murat Tokay 2013.02.25*

<div class="pNewsDetailMainContent" itemprop="articleBody">
 <p>
  Konya’nın Ereğli ilçesinde emekli matematik öğretmeni Rahim Demirbaş, satın aldığı 500 hektarlık alanda orman inşa etti. Bozkırın ortasında dağı yeşertmesi kolay olmadı. 6 evini sattı. Şimdilerde oynadığı banka reklamıyla tüm Türkiye’nin tanıdığı Rahim Hoca’nın hikâyesi hayli ilginç.
 </p>
 <p>
  Rahim Demirbaş, Konya’nın Ereğli ilçesinde yaşayan emekli matematik öğretmeni… 73 yaşında. Hiçbir kurumdan yardım almadan, 6 evini satarak bozkırın ortasında 32 bin ağaçlık orman inşa etti. Vakıfbank reklamıyla bütün Türkiye’nin tanıdığı bu ‘deli’ adamın hikâyesine kulak vermek üzere yola çıkıyoruz. Ormanın bulunduğu Beyören köyü Konya’dan iki saatlik bir mesafede. Yol boyuncu Mustafa Kutlu’nun Beyhude Ömrüm kitabının sayfalarını karıştırıyorum. Çünkü kitapta anlatılan Anadolu köylüsünün mücadelesi Rahim öğretmeninkinden farklı değil. Beyhude Ömrüm’de öykü kahramanımız susuzluğa, kıraç toprağa rağmen bir bahçe hayali kurar. “Benim de bir bahçem olacak. Her bir meyveden olacak içinde. Yedi köy, bu bahçeyi parmakla gösterecek. Adı anıldığında, ‘Vay be!’ diyecekler, ‘Helal olsun adama. Çalıştı çabaladı, sonunda yeşertti bahçeyi…’ İnsan bu dünyaya niye gelir? Herhalde bir bahçe kurmaya.” Köylünün ve yakınlarının muhalefetine rağmen çalışıp çabalayarak suyu bulur, hayalindeki bahçeyi kurar. “Bahçeye bakınca tüm düğümler çözülüyor, gam kasavet gidiyor üzerimden.” Telefonumun çalmasıyla başımı kitaptan kaldırıyorum, Rahim Hoca arıyor; bizi köy yolunda bekliyor olacak. Arabanın penceresini aralayıp serin havayı ciğerlerime çekiyorum. Köy yolunda buluşup on dakikalık yolculuktan sonra varıyoruz ormana. Etraf ıssız, simsiyah kayalıklar, kıraç tepelikler… Orman o geniş boş arazide bir avuç yeşillik kalıyor.
 </p>
 <p>
  Hemen köyün girişindeki bu ormanlık alan 80 hektar. Etrafı taşlarla ve çitlerle çevrili. Biraz aşağısında 400 hektarlık bir ormanlık arazi daha var. Beyören, Rahim Hoca’nın doğduğu köy. 40 hane yaşıyor köyde. Köylünün çoğu iş bulurum umuduyla şehre göç etmiş.
 </p>
 <p>
  Rahim Demirbaş sohbete başlamadan önce eliyle karşı dağları gösterip “Bizim köyün dağları bir zamanlar ormanlarla kaplıymış, içerisinde ceylanlar gezermiş. Dağın pek çok yeri üzüm bağı sekilerinin kalıntısı ile dolu. 1940’lara kadar içinden çıkılmaz orman varmış. Dedem hep anlatırdı. Köylü ağaçları kesip yaktı. Şimdi dağımız olmuş bir çöl. Erozyon, toprağını sıyırıp götürmüş. Ağaç dikmek istesek bile pek çok yerinde toprak kalmamış.” ‘deyiveriyor’ iç geçirerek. Bir sedir ağacının altına oturup sohbete başlıyoruz.
 </p>
 <p>
  Aspirin’den başka ilaç içmedim
 </p>
 <p>
  Rahim Demirbaş altı çocuk babası. Çocuklarını dördü üniversite okuyup meslek sahibi olmuş. İçlerinde doktor da var, veteriner de. Hâlen üniversite eğitimine devam eden iki kızı var. En küçükleri birinci sınıf öğrencisi. Rahim Hoca eşiyle birlikte Ereğli’de kiralık bir evde yaşıyor. 1940 doğumlu. Sağlığı yerinde, kendi ifadesiyle Aspirin’den başka ilaç içmemiş. “Altı evinizi sattığınız doğru mu?” diyorum, anlatmaya başlıyor: “Bu işe başladığımda ilk avrat uşak karşı çıktı. Eşim, çocukların rızkını götürüp toprağa gömüyorsun, diye çok şikâyet etti. Baktılar beni yolumdan alıkoyamayacaklar, şimdi destekliyorlar. Başta birikimimin yeteceğini düşünüyordum. Ama son dört yılda evleri satmak zorunda kaldım.”
 </p>
 <p>
  Şimdi kirada otursa da bunu dert etmiyor. İnsanların mal-mülk sahibi olmak için yarıştığı, birbirine çelme taktığı günümüzde Rahim Demirbaş gibisini bulmak zor. O filozofça konuşmayı sürdürüyor: “Evlerimiz gitti diye hanım üzüldü. Dedim ki ‘hanım nasılsa bir gün bu evlerden ayrılacaktık. Evleri kim götürmüş ki yanında. Malın iyisi seni sıkıntıdan kurtarandır.’ Bir şey söyleyeyim mi Murat Bey. İnsanların çoğu parasının hasretiyle ölüyor. Kıyıp harcayamıyor parasını. Babam rahmetlinin ölürken son sözlerinden biri ‘Oğlum paranızın kıymetini bilin’di. Ben de en kıymetli yere yatırdım. Bundan daha kıymetli yere yatırılmazdı. Dinimizde üç şeyde amel defteri kapanmıyor. Birincisi hayırlı evlat, ikincisi ilim, üçüncüsü de sadaka-i cariye. Hadi diyelim -olmaz ya- 100 sene yaşadım. Bu ağaçlar 200-300 sene yaşayacak. Kurtların, kuşların, binbir çeşit hayvanın, insanın bu ağaçlardan faydalanması amel defterime yazılacak. Gelip geçen insanlar bana dua edecek.” Rahim Hoca, bir Anadolu âşığı. Öğrenciliğinde ve öğretmenliğinde yurdun birçok yerini dolaşmış. 1957’de İvriz Öğretmen Okulu’nu bitirip Ankara Yüksek Öğretmen Okulu’na girmiş. Mezun olur olmaz Afyon’da öğretmenliğe başlamış. Sonra Konya, Çıldır, İvriz, Kayseri’de görev yapmış. 1986’da memleketi Ereğli’ye gelip dershane kurmuş. Modern Ereğli Dersanesi’nde bu yıla kadar öğrenci yetiştirmiş. Bir ay evvel de dershaneyi kapatmış: “Başbakanımız, dershaneleri kapatacağız, dedi. Ben ondan önce davrandım! Dershanede aziz, duygulu, yürekli çocuklar yetiştirdik. Şimdi güzel ülkemin dört bir köşesinde hizmet ediyorlar. Geçenlerde oturup hesap ettim, tıp fakültesine 223 öğrenci göndermişiz. Türkiye’ye sığmaz bu çocuklar. Ereğli’deki öğretmenlerin yüzde 60’ına yakını benim öğrencim.”
 </p>
 <p>
  40 yıl hayal kurmuş ve...
 </p>
 <p>
  Ağaç, orman, bahçe… Birçok kişinin emeklilik hayallerini süsler; bahçeyle uğraşmak, ağaç dikmek, sebze meyve yetiştirmek. Rahim Demirbaş, 40 yıl bu hayalle yaşamış: “Ders anlatırken birden dalıp giderdim. Öğretmen arkadaşlara günlerce anlatırdım ormanı.” 1998 yılının 29 Ekim günü ilk fidanı dikmiş. Önce araziyi satın almış. Etraftan “Hoca burada su yok, nem yok, olmaz vazgeç!” deseler de dinlememiş kimseyi. Bin fidan dikerek işe başlamış, o günü hiç unutmuyor Rahim Hoca: “Ağaçlar için çukur açtım. Ertesi gün fidan dikeceğiz. Belediyeden tankerle su istedim, can suyu vermek için. O gün bir yağmur yağdı. Tankerin suyuna ihtiyacımız kalmadı. Allah rahmetini gönderdi. ‘Yaradan da arkamda’ dedim. O gün diktiğimiz ağaçların hiçbiri kurumadı. Fakat ondan sonra üç ay boyunca damla düşmedi toprağa. Ama ağaçlar artık dibini tutmuştu.” Ormanda en boylu ağaçlar o tarihte dikilen fidanlar. Kolay değil bir ağacın büyümesi. Seneler istiyor. Rahim Hoca yerinden kalkıp selvi ağacının yapraklarını sevmeye başlıyor. Ayakta konuşmasını sürdürüyor: “Ben çok konuşurum bunlarla. Ağacı kucaklar öperim. İnan ağacın da sevindiğini hissediyorum. Sonuçta onlar da bizim gibi canlı varlıklar.” Ormanda 112 çeşit ağaç var. En çok da susuzluğa dayanan sedir, mavi selvi, dişbudak, badem, akasya…
 </p>
 <p>
  Ferhat gibi dağları deliyor
 </p>
 <p>
  Demirbaş’ın hedefi 32 bin olan ağaç sayısını 50 bine çıkarmak. Hem ormanda gezinip hem de sohbetimize devam ediyoruz. Bütün ağaçların altında hortumlar dikkatimi çekiyor. Toplam 75 kilometre hortum varmış. Damlama su sistemiyle suluyor ağaçları, kendi ifadesiyle avutuyor. Peki suyu nereden getiriyor? Su bahsi önemli, ayakta konuşulacak mevzu değil. Bir taş bulup üzerine oturuyoruz. Çünkü bu konuda çok dertli Hoca, bir iç çekerek başlıyor söze: “Su olmazsa bu ağaçlar yaşamaz arkadaş. Orman arazisi içinde iki kere sondaj yaptık. 144 metreye kadar indik. Verimli su çıkmadı. Buraya çok para gitti. (Sondajın metre birim fiyatı 90 lira.) 8 kilometre ötede bir kaynak buldum, sızıntı şeklinde. Oranın kaynağını satın aldım. Öyle aman aman su yok. Havuz yaptım. Bu suları havuzda topladım. Borular döşedim, getirdim buraya kadar.” Demirbaş’ın yaptığı bir nevi Ferhatlık… Dağı deliyor ama bu kolay olmuyor. Önce kepçe götürüyor, kepçe çıkmayınca paletli kepçeyle girişiyor araziye. Su havuzları yapıyor. Sonra 17 kişi 43 gün çalışarak 8 kilometreyi kazıp yerin altına boru döşüyor. Ormanın içinde de altı havuz var. Özellikle baharda su çoğalıyor. Fazla suyu bu havuzlarda depoluyor. Bütün bu işleri tek başına yapamaz, yapmıyor da. Bir süre evveline kadar yanında üç kişi çalışıyormuş. Mali durumu iyi gitmediği için iki kişinin işine son vermek zorunda kalmış. Şimdilerde bir kişi ormanı bekliyor, sulama işini takip ediyor. Bu işçinin sigortasını yaptırmış, ayda 900 lira da maaş veriyor. Peki, bütün bu emek, bu para ne için? Hoca’yı konuşturmaya çalışıyorum. Bu bir delilik değil mi? Cevabı hazır Hoca’nın: “Ben yurdumu seviyorum arkadaş. İstiklal Harbi’nde bizim köyden 73 kişi gitmiş. Beş kişi gelmiş. Çanakkale’de, Balkanlar’da şehit düşmüş. Akşam evlenip sabah harbe giden var. Bu ülke bize böyle emanet edilmiş. Burada para düşünülmez. Orada ölen insanlar menfaatlerini düşünseydi harpte kaçarlardı. Bu ülkenin kalkınması sadece mevki sahibi insanların tekelinde olmamalı. Bizim de yapacağımız şeyler var. Fakiriyle zenginiyle, akıllısıyla ahmağıyla, okumuşuyla cahiliyle elimizi taşın altına koymak zorundayız. Erozyon, toprağı alıp götürüyor. Harp etsek bir karış toprağımızı verir miyiz. Bu kadar karbondioksit, bu kadar sera gazı bırakıyoruz havaya. Bunları oksijene çevirecek tek şey orman. Ormana en çok bizim ihtiyacımız var. Peygamberimiz (sas) ne diyordu? “Kıyametin kopacağını bilseniz elinizdeki fidanı dikiniz.” Şimdi daha iyi anlıyorum. Bakın şimdilerde ‘küresel ısınma’ deniyor. Kıyamet senaryoları çiziliyor. Her ağaç bir abidedir. Bir çeşme, okul, cami yaptırsak bu çevrenin insanı faydalanır. Ama orman öyle mi? Şu ağacın verdiği oksijenin ederi yok. En verimsiz toprakta bu yeşil kuşak oluştuğuna göre bunu herkese göstermek lazım. Burada oluyorsa Türkiye’de orman olmayacak hiçbir yer yoktur. Ama bizim millet ne diyor: Armut piş ağzıma düş, sapı da dışarı gelsin.” Rahim Demirbaş bütün bu gayretini Mevlana’dan bir alıntıyla açıklıyor: “Pirin bir sözü var. ‘Bir yağmur damlasının denize katkısı olur’ diyor. Bizi de bir yağmur damlası olarak düşünün. Ülkemi seviyorum. Ben karanlığa ağlayacak adam değilim. Bir mum yaktım, ışığına bakıyoruz.” “Bu koca ormanda devletin hiç mi katkısı yok?” diye merak ediyorsanız, söyleyelim, yok denecek kadar az. Rahim Hoca’nın orman gayreti duyulunca Orman Bakanlığı’ndan bir yetkili gelip 64 dekarlık alanı projelendirip ağaçlandırmış. O kadar. “Ya TEMA?” diyorum. Hoca hazırcevap. “TEMA alıcıdır, vermez. Geçmiş zaman bana bir plaket verdiler.” diyor. “Reklam filminden sonra size ulaşan oldu mu?” diye soruyorum, cevabı hayli ironik: “Devletin işi çok. Devlet bizi bulamıyor. Devleti yönetmek kolay değil; bakanlarımız benimle mi uğraşacak, bir sürü işleri var.” Bir fidan yaklaşık 2 lira ile 2,5 lira arasında değişiyor. Her 100 fidandan üçünü bedava vermiş devletimiz.
 </p>
 <p>
  Öğretmenliğe devam ederken haftada üç gün geliyormuş ormana. Ereğli merkezle köy arası 50 kilometre. Dershaneyi kapattığı için gününün çoğunu burada geçirmeyi düşünüyor. Ama bir yandan da özel ders verme hesapları yapıyor. “Ben çalışmadan duramam. Benim arkadaşlar kahvede taş atıyor. Ben şuna inanıyorum ki bizim inancımızda emekli olmak yoktur. Sağlığım sıhhatim yerinde. Kahvede oturup taş oynamaktansa burada olmak iyidir.” diyor. Demirbaş’ın en büyük isteği bu başarı hikâyesinin duyulması. Bundan dolayı birçok köşe yazarına mektup yazmış. Medyada ‘topçuların, popçuların rol model olarak sunulmalarından’ şikâyetçi. “Orman size ne kazandıracak?” diye soranlara, “Evlerim, arabalarım olsaydı siz beni nereden bulacaktınız? Ben 5 milyon ton elma satsaydım. Siz beni gelir bulur muydunuz? Vakıfbank nerede bulacaktı? Orman bana sizi getirdi.” diyor keyifle. Son söz olarak ağzından şu cümleler dökülüyor: “Dağa çöllük yakışmıyor. Kara taş güneşte öyle bir ısı veriyor ki dağlar yanıyor. Dağ yanar mı? Dağlar böyle ormanlarla tıkalı olacak. Keklikler, ceylanlar, tavşanlar fırlayıp çıkacak.” Bir saatlik konuşmanın ardından bozkırı yeşerten bu adamın azmi, çabası karşısında saygıyla eğiliyoruz. Sohbetin sonunda Rahim Hoca’nın bir öğretmen, bir yurtsever olmanın ötesinde bir bilge, bir filozof olduğuna karar veriyorum. Bu güzel adamın elini öpüp onu ağaçlarıyla baş başa bırakıyoruz.
 </p>
 <p>
  Söyle bakalım, reklamdan ne kadar aldın Hoca?
 </p>
 <p>
  Banka reklamını hatırlayalım. Rahim Demirsbaş’ın kızı, babasını “Ferhat’ın Şirine sevdası gibi babam da ağaçlarına sevdalı. Arkadaşlarım ‘Baban deli mi?’ diyorlar. Evet, babam bozkırın ortasında bir deli yani.” diye anlatıyordu. Ormanda çalışan köylü ise “Orman dikmek kolay değil. Buranın toprağı kıraç, taş; biz yıldık, hocam yılmadı. Eğer bu adam bir su bulsun, şu gördüğünüz dağlar orman olur.” diyordu. Reklam bahsi açıldığında Rahim Hoca Hülya Avşar’ın oynadığı reklam filmine göndermede bulunarak “Tek rakibim Hülya Avşar. Benim reklamım onunkinden daha etkili!” diyor gülümseyerek. Sözlerini şöyle sürdürüyor: “Bankadan beni aradılar ‘Halden anlayan diye bir reklam projemiz var. Sana gelsek çekebilir miyiz?’ diye. Ben de çalışmamızın duyulmasını istiyorum. ‘Olur ama reklam şirketi para kazanacak, banka reklamını yapacak, beni dilenci durumuna mı düşüreceksiniz?’ dedim. ‘Seni bir işi başarmış bir insan olarak göstereceğiz’ dediler. Hakikaten de öyle yaptılar. ‘Ne ihtiyacın var?’ diye sorduklarında ‘Su’ dedim. Para demiyorum. ‘Sana bir kuyu vuralım’ dediler. Çıkma ihtimali olan bir yer var. Sondaj vurup suyu buraya taşıyacaklar.” Bu işin maliyeti yaklaşık 100 bin lira civarında. Rahim Hoca reklamda görünmeye başlayınca eşi dostu da telefonla arar olmuş. “Sana kaç lira verdiler, diyor millet. Herkes onu soruyor.” Bir de reklam televizyonlarda dönmeye başlayınca gazetecilerden ulaşanlar olmuş. Burhan Özfatura “Vatanı sevmek böyle olur” başlıklı bir yazı kaleme almış ve Konya Valisi’ni arayıp ‘Böyle bir adam var, haberiniz var mı?’ demiş. Bu telefon üzerine Vali Bey telefonla Demirbaş’a ulaşmış. Şöyle bir konuşma cereyan etmiş. “Ben Konya Valisi. Orman dikmişsin. Çok teşekkür ederim.” “Bu kadar.” diyor Rahim Hoca hayretle. “Arkadaş, insan bir ihtiyacın var mı demez mi? Sorsa Allah razı olsun diyeceğim. Bir şey isteyeceğim yok. Ben de aradığınızı Burhan Bey’e söylerim deyip kapadım telefonu.”
 </p>
</div>


Kaynak: [www.aksiyon.com.tr](http://www.aksiyon.com.tr:80/dosyalar/bozkirin-ortasinda-bir-hoca-32-bin-agac_534887), [web.archive.org (arşiv bağlantısı)](http://web.archive.org/web/20141228203641/http://www.aksiyon.com.tr:80/dosyalar/bozkirin-ortasinda-bir-hoca-32-bin-agac_534887)
