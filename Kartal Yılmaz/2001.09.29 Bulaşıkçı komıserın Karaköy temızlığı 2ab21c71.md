# Bulaşıkçı komıserın Karaköy temızlığı

*Kartal Yılmaz 2001.09.29*

<div class="pNewsDetailMainContent ctx_content" itemprop="articleBody">
 Tarihi yarımada, köprüler, Haliç'in kaderine yenik düşmüş durgunluğu, oltacılar, balıkçılar, vapurlar, tünel, Beyoğlu'nun başladığı yer belki de işte bu dar caddeler ve inadına çıkmaz sokaklar; sahafların, damgacıların, müzikçi dükkanlarından etrafa yayılan hafif tınıların hatırlattığı o geçmişten anılar... Peşlerinde bir kaç silik adamla Galata Kulesi'nin gölgesine sığınırcasına Zürafa Sokak'a sık adımlarla yürümeye mecbur kadınların düşünce dünyasında birleştiği o garip, absürt, pis, iğrenç, zıt mekanlar... İstanbul'u bilen için her şeyden önce alışagelmişlik ya da bir şekilde kabullenmişlik. Freud'un "heimlich" yani aşinalık dediği o duygu işte Zürafa Sokak!.. Bir de sokağın müdavimleri; cehaletin hayvani duygulara bürünüşüyle ortaya çıkan özellikleri; yere tüküren, küfreden, normal hayatta bir kadın için objeden daha ileriye gidemeyen bir aşağılayışın sahipleri.
 <br/>
 <br/>
 Bunlar Karaköy'e ve etrafında yaşanılanlara çıplak gözle yapılan izlenimler. Bir de görünmeyenler, bilinip de söylenemeyenler var. Sokakta 1950'lerde kurulan kendine has iç düzenin yıkılışı var mesela. 'Baba'nın iyi niyeti ve güveni karşılığında suiistimaller var sonra, küçük adamların gölgelere sığınarak büyüme çabaları var... Onların deyimiyle 'çakallar', 'çizikler' var ve bir de komplo teorileri tadında tutulan çetelede üstüne çarpılar atılan adamlar var. Paranın sıcaklığıyla 'kaynayan kazanlar' ve 'yanlış yapanlar' var... Kısacası buranın son yüz yıllık hikayesinde, aksiyon filmlerini kıskandıracak cinsten sahneler, kabusvari öyküler, yıkılan değerler, ezilen bedenler ve arka planda da insan gibi muamele görmeyen insanların ödenmesi muhtemel 'ah'ları var...
 <br/>
 <br/>
 Manukyan yardım istiyor!
 <br/>
 <br/>
 1950'li yıllarda bir şekilde lokal görevini üstlenen Zürafa Sokak, haraççı ve avantacı takımının güç çatışmalarına ve rant kavgalarına sahne oluyor. Haraca bağlanan evler, özel koruma altına alınarak 'kafası koparılan' ezgin kadınlar, 'korkularının ecellerine fayda etmediği' işletmeciler ve daha neler neler... Her sokak başında bir çevirme, her adım bir korku ve her an bir 'kahpe'lik. Kısacası günahkar ortamın günahkar diyaloglarla zirveye tırmandığı bir ortam orası. İşletmecilerden en çok eve sahip olan Matild Manukyan bu durum karşısında daha fazla dayanamayarak, zamanın iyi 'abi'lerinden olan büyük bir kabadayının kapısını çalar ve bu mekana el atmasını, korumasını, haraççılardan temizlemesini ister ve karşılığında da belirli bir yüzde ile birlikte sokağın içinde bulunan işletmeleri teklif eder. Bu teklif sonrasında olaya el koyan 'baba', haraççıları 'çil yavrusu' gibi dağıtır. Belirli bir yüzde dışında teklif edilen sokak içindeki lokanta, büfe, kahvehane, konfeksiyon, yakıttüpkömür gibi ve benzeri işletmeler de 'baba'nın inisiyatifi altına girer.
 <br/>
 <br/>
 Devran vekiller için dönmeye başlar
 <br/>
 <br/>
 'Baba' bu tür işlerle uğraşamayacağı ve de hatır için girdiği bu iş için bütün zamanını veremeyeceği için, kurulan düzenin bozulmaması ve tekrar başının aynı konuyla ağrımaması için işletmelerin her birinin başına güvenilir elemanlar (vekiller) seçer. Bu elemanlar da genelde hemşehri veya yakın dostlar arasından seçilir; işletmenin başına geçen eleman (vekil) da, aynı seçicilikle davranarak yanında çalıştıracaklarını yani ekibini kurar ve bir şekilde havadan gelen işine gidip gelmeye başlar. 'Baba'nın gölgesi bu vekillerin üzerinde olduğundan kimse onlara ilişmez ve onlar da hem çalışıp, hem de devranlarını sürmeye başlarlar. İşletmelerin kasasına gelince; vekil güvenilen kişi olduğundan her ayın sonunda bütün masrafları çıktıktan sonra (yani bir nevi vicdanına kalıyor), kazanılan daha doğrusu kalan parayı (tahsilatı) 'baba'ya götürür ve 'baba' da onun hakkını keserek geri kalanını tahsil eder. Hesapsızkitapsız yapılan bu alışverişin tek bir doğru yorumu var; 'baba'nın 'vekil'lerine güveni tamdır ve 'vekil'lerde de 'baba'nın güvenine layık olmak için büyük bir saygı, hürmet ve gayret vardır. Yükselme şansının, başka işlere talip olabilme hakkının ve 'baba'nın layıkıyla gözüne girip kendisine 'tav' yapmanın başka bir yolu yoktur. Zaten 'baba'nın en küçük elemanı olmak dahi o devirde 'milli piyango'nun en büyük ikramiyesine bile yan gözle baktıramayacak kadar değerlidir çünkü!..
 <br/>
 <br/>
 Ta ki kadınlardan biri
 <br/>
 <br/>
 yeter diyene kadar..
 <br/>
 <br/>
 Bu düzen neredeyse 40 küsur yıldır devam ediyordu ya da öyle biliniyordu; 'baba' zaten yıllar önce vekillerine aşırı güvenden olsa gerek arayıp sormayı bile unutmuş, belki de böyle bir yerde gölgesinin ya da adının varlığıyla ayakta duranları dahi sohbeti açılınca ancak hatırlıyordu. Bu durumu farkeden bazı vekiller taşları yavaş yavaş oynatmaya, iplerin ucunu kavramaya ve 'baba'nın kurallarını ucundan ucundan yıpratmaya başlar. Başıboş kaldıklarını düşünen birkaç vekil, sattıklarının fiyatlarını fahiş rakamlara çekiyor, çalışan kadınlardan ayrıca avantalar istemeye başlıyor, döviz ve faizcilik başta olmak üzere bir çok yeni işletmelere yelken açıyordu. Dışarıdan içeriye bir çöpün dahi sokulmasının yasak olduğu bu ortamda satılan her şey normal fiyatının en az üç katına alınmak zorunda bırakılıyor, bir nevi krallıklar ilan ediliyordu. Her türlü yanlış ortama maruz kalmamak için 'baba'nın gölgesinin var olduğu söylenen bu sokak yavaş yavaş ne talihtir ki 'baba'nın yardımına ihtiyaç duyulduğu döneme dönüyor gibiydi. Ta ki kadınlardan birinin artık dayanamayacak derecede canı yanıncaya kadar. Vekilin birinden yediğini iddia ettiği son dayak sonrası, bütün olanları ve sokak içi kendine has son dönem hesaplaşmaları oturup Emniyet'e anlatan kadın, belki kendi acısını çıkarıyordu ama hiç farkında olmadığı bir gerçeği de yeniden gündeme getiriyordu. İşte bu dile geliş, son elli yıllık dönemde bir şekilde buraya güvendiği adamları koyan ve güvenini sarsmayacaklarına emin olduğunu sanan 'baba'nın da kısa bir zaman sonra uyanmasına vesile oluyordu.
 <br/>
 <br/>
 Komiser bulaşıkçı, memur ocakçı!..
 <br/>
 <br/>
 Altı ay önce Emniyet'in gizlice başlattığı operasyonla görevlendirilen iki memur (biri komiser), sokaktaki vekillerin bir şekilde gözüne girerek, bu mekanda iş bulma şansını yakalıyorlar! Biri lokantada bulaşıkçı, diğeri de çay ocağında ocakçı olan memurlar uzun bir dönem boyunca kimin ne yaptığını, kimlerin neler döndürdüğünü iyice öğrenmek uğruna oyunlarını eksiksiz oynayarak ulaştıkları bilgileri merkeze aktarıyorlar. (Her gün emrindeki görevlilere yapması gerekenleri dikte eden bu komiser ya da memur, bir taraftan bulaşık yıkıyor bir taraftan da patronun ya da orada çalışanların emirlerini yerine getirmeye çalışıyor. Görev uğruna işten atılmamak için de muhtemelen büyük bir gayret gösteriyordu.) Öyle ki 'baba'nın adam seçerken tutunduğu titiz yolu dahi unutan bir kaç vekil, kaderin cilvesine bakın ki, böylelikle tuzağa yine 'baba'nın koyduğu kurallara ihanetle düşüyordu!..
 <br/>
 <br/>
 4 aylık bu serüven gerekli bilgiler toplandıktan sonra sona eriyor ve Zürafa Sokak tarihinin en büyük operasyonuna sahne oluyordu. Aralarında Manukyan'nın oğlu Kerope Çilingir'in de bulunduğu 51 kişi İstanbul DGM Cumhuriyet Başsavcılığı'nın talimatı üzerine 28 Haziran'da harekete geçen polis tarafından yakalanıyordu. Olay ise kayıtlara ve kamuoyuna ancak şu sığ bilgilerle geçiyordu: "Geneleve gelen kadınları, 'giriş senedi' adı altında bir senet imzalattırarak ilk günden borçlu bıraktıkları, devam eden süreç içerisinde faizini sürekli yükselttikleri, borcu karşılayamaz hale geldikleri için yüksek faizlerle yeni para alan kadınların, böylece borç batağına saplandırıldığı anlaşıldı. Bu kişilerin, bu düzene karşı çıkan kadınları ise darp ve tehdit ederek evlerde zorla alıkoydukları tespit edildi. Öte yandan genelev mafyasının hayat kadınlarına imzalattırdığı senetlerin miktarının 500 milyarı bulduğu belirlenirken, mafyanın aylık cirosunun 1 trilyon lira olduğu kaydedildi. Soruşturma kapsamında genelev mafyasının hayat kadınları üzerindeki baskısına göz yumduğu belirlenen, aralarında rütbelilerin de bulunduğu yaklaşık 20 polisin belirlendiği ve DGM'ye bildirildiği kaydedildi."
 <br/>
 <br/>
 'Baba' gölgesini çekiyor...
 <br/>
 <br/>
 Bir kaç kişinin 'baba'ya ihanetle başlattığı para hırsı ve düzensizlik sonuçta bütün oradaki insanları aynı noktada buluşturuyordu. Bunun da adı suç ortaklığı idi. Bugün ise suçsuzların serbest kaldığı, suçluların cezalarını beklediği ortam bir yana; 'baba'nın kızgınlığının nasıl yatışacağı ve Zürafa Sokak'ı huzura kavuşturacak yeni bir hareketlenmenin nasıl olacağı merak konusu? Ama 'baba' artık yeter diyor ve unuttuğu bir yeri yeniden hatırlayarak bizzat hiç bulunmadığı bu yerden gölgesini çekmekle yetinmeyip, bütün işletmeleri ve güvenini boşa çıkarmayan vekilleri de bu ortamdan uzaklaştırmayı tercih ediyordu. Yani yıllar önce başlattığı hatayı gecikmeli de olsa telafi ediyor. Ve şimdi Karaköy yeni güç odaklarının rantı eline geçirme mücadelesine sahne oluyor.
 <br/>
 <br/>
 Mafya, kabadayılığın yozlaşmış hali!..
 <br/>
 <br/>
 Konuşmayı seven ahali, habire bedavadan konuştukça (!) başına bela ettiği 'mafya' tarafından ne zaman ki sıkıştırılmaya, itilmeye, kalkılmaya başlandı, işte o zaman akıllandı fakat bu gidişatın önünü bir türlü alamadı. Mahallelerin o eski bugünün deyimleriyle tarif etmeye çalışalım objektif, liberal ya da bir nevi demokrat (!) güçlü 'abi'leri gitmiş, onurövgüsaygıyla yetinemeyen ve sadece rantın peşine düşen kapitalist mafya gelmişti. Kabadayı sözcüğü kabadayılarla birlikte, yerini mafya gibi bozuntu, asalak, mikrop gibi şeyleri hatırlatan tabire bıraktı... Mahallelerin kabadayıları; Bakkal Osman gibi, Manav Haydar gibi ama bekçiden kıdemli ve bir şekilde herkes gibi kuyruğuna basmadıkça zararsız adamlardı. Kabadayı ile mafya arasındaki fark oldukça önemli. Mahalleli kendi çapında kabadayı olarak bilinen insanlara güvenir, onlardan zarar gelmeyeceğini bilirdi. Ama mafya için aynı şeyleri söylemek mümkün değil.
 <br/>
 <br/>
 kartal_yilmaz@yahoo.com
 <br/>
</div>


Kaynak: [www.aksiyon.com.tr](http://www.aksiyon.com.tr:80/dosyalar/bulasikci-komiserin-karakoy-temizligi_507827), [web.archive.org (arşiv bağlantısı)](http://web.archive.org/web/20160229055036/http://www.aksiyon.com.tr:80/dosyalar/bulasikci-komiserin-karakoy-temizligi_507827)
