# İşbirliği-çatışma arasındaki İslam, Batı ve Amerika

*Ahmet Kemerli 2003.03.31*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Dünya üzerindeki uzun süreli istikrar ve barış ancak adalete olan inançla sürdürülebilir. Tarih ahlaki güce değil vahşi güce dayanmış vazgeçilmez imparatorlukların mezarlarıyla doludur.
  </font>
 </div>
 <div id="newsText">
  <font class="detail-text">
   Büyük dünya dinlerinin sonuncusu olan İslam'ın diğer medeniyetlerle tanışması, doğduğu tarihlerde başlar. İslam doğuşundaki yıllarda iki büyük medeniyetle karşı karşıya kalmıştır; Sasani (İran) medeniyeti ve Doğu Roma medeniyeti. İkincisi, Büyük Roma İmparatorluğu'nun parçalanması sonucu ortaya çıkmış bugünkü Ortadoğu'da hükümran olan Greko-Romen-Judeo-Hıristiyan karışımı Ortaçağ Batı medeniyeti idi. İslam'ın tarihte Batı medeniyeti ile karşılaşması, Hıristiyan Avrupa'nın Müslüman dünyayı yakından tanımasına vesile olan haçlı seferleri ve bugünkü İspanya'da farklı din mensuplarının birlikte yaşaması (La Convivencia) örneği Endülüs medeniyeti gibi farklı evreler arz eder. Hatta Endülüs medeniyeti bugün bir arada yaşama (co-existence) için model olarak öneriliyor.
   <br/>
   <br/>
   İslam'ın bir medeniyet olarak dünya tarihinde inişe geçmesi ile Avrupa'nın Ortaçağ Skolastisizminden ayrılması ne tesadüf ki aynı zaman dilimine rast geliyor. Batı medeniyetinin Ortaçağ sonrası Rönesans'la başlayan Hıristiyan dünya görüşünden radikal kopuş süreci (sekülerizasyon); Aydınlanma, Reformasyon, coğrafi ve bilimsel keşifler, endüstri devrimi ile zirveye çıkıyor. 18, 19. asırlar ve 20. yüzyılın başları ise Müslüman dünya için Batılı güçlerin işgaline uğraması ve sömürge durumuna düşmesi olarak tarihe geçiyordu. Üzerinde güneş batmayan sömürge imparatorluğu İngiltere, II. Dünya Savaşının sonunda dünyayı kontrol etmedeki liderliğini yeni parlayan güç merkezi olan Amerika'ya devretti.
   <br/>
   <br/>
   Amerika'nın Müslümanlar ile tanışması daha önceki tarihlere gidiyor. Amerika'da köle olarak kullanılan Afrikalılar, kölelik resmen kaldırıldıktan sonra 1960 yıllarına kadar ırk ayrımcılığına maruz kaldılar. En iyi tahminlere göre Amerika'daki 6-7 milyon Müslüman'ın yüzde 25'ini Afro-Amerikalı Müslüman teşkil ediyor. Ayrımcılık sayıldığından onlara artık "siyah Müslüman" denilmiyor. 1948 yılında Ortadoğu'da kurulan İsrail Devleti ve bu bölgenin petrollerinin jeostratejik önemi olduğu için Amerika Müslüman dünya ile daha yakından temasa geçiyordu. O zamanlar bu temas şu özdeyişte tam olarak anlamını buluyordu: "Ortadoğu'yu (petrol havzaları) kontrol eden dünyayı kontrol eder".
   <br/>
   <br/>
   Bütün bunlara karşılık Müslümanların Amerika ile tanışması gecikmedi. Belki en erken Osmanlı'nın son döneminde başlayan ve 1960 yılından sonra artan göçler, Ortadoğu ve Güney Asya'dan hareketlenen göçlerle hız kazandı. Eğitim ve iş bulmak amacıyla Müslüman dünyadan yapılan göçler, 1970 ve 1980'li yıllarda zirveye ulaştı. 1990-2001 yılları arasında Amerika en fazla göç olan ülkelerin başında geliyordu. "Amerikan Rüyası"nın görüldüğü "özgürlükler ülkesi"nde 11 Eylül 2001 tarihinde durum dramatik bir şekilde kabusla yer değiştirdi. Bu tarih Amerika'nın terörle mücadelesinde milat kabul edildi. Ulusal ve küresel boyutlarda teröre karşı savaş ilan edildi. Hatta bir ara Bush geçmişi anımsatacak şekilde bunun bir haçlı seferi (Crusade) olduğunu ağzından kaçırdı. Artık Amerika'nın hedefi, terörün kaynağı olarak kabul ettiği Afganistan'ı vurmaktı. Taliban yönetimi yıkıldıktan sonra Afganistan'da işler şimdilik halledilmiş görünüyor. Ama kabilevi yapı hâlâ yerinde duruyor.
   <br/>
   <br/>
   İkinci hedefte ise Irak var. Amerika'nın yeni hedefi için de birincisi gibi haklı nedenleri var: Saddam çılgın bir diktatör. Elinde kitle imha silahları bulunuyor. Hatta nükleer silahlar da olabilir. Dünya için bir tehdit oluşturuyor. Öyleyse Saddam rejimi devrilip yerine demokratik bir rejim kurulmalı! Şimdi demokrasi üzerinde durup Amerika'nın Ortadoğu'da egemen olduğu dönem içinde Müslüman ülkeler ile ilişkilerine bakalım. Amerika, Müslüman ülkelerde  demokrasiyi desteklemek yerine otoriter ve totaliter rejimlerle ilişki kurmayı yeğlemiş, hatta geçmişe ait bir yönetim şekli olan monarşiyi desteklemiştir.
   <br/>
   <br/>
   Monarşiye destek, 1951 yılında, İngilizlere ait Anglo-Iranian Oil Company'nin İran'daki petrol tesislerini millileştirme yasasının meclisten geçmesiyle halk desteğini kazanan Musaddık'ın Şah Rıza Pehlevi tarafından başbakanlığa getirilmesi ile başlıyor. Musaddık'ın liderliğini yaptığı Ulusal Cephe Partisi halk arasında güçlenmeye devam ediyor. Şah, 1953 Ağustosunda kendisiyle iktidar çekişmesi içine giren başbakanı görevinden azletmek istiyor. Fakat sokak gösterileri sonucunda İran'dan kaçmak zorunda kalıyor. Bu olaydan birkaç gün sonra Musaddık muhalifleri CIA desteği ile bir darbe düzenleyerek Musaddık'ı devirdiler ve Şah'ın ülkeye dönmesini sağladılar. Bundan sonra da Amerika, Şah'ın 16 Ocak 1979'da ülkeden ayrılmasına kadar rejimin ayakta kalması için çaba gösterdi. Hatta askeri bir darbe yapmanın yollarını aradı.
   <br/>
   <br/>
   Cezayir'de yakın yıllarda 'İslami Selamet Cephesi' seçimleri meşru bir şekilde kazanmasına rağmen, askeri cunta Amerika'nın desteğiyle seçimleri iptal ettirmişti. Afganistan'da mücahitler Sovyetler Birliğine karşı savaşırken yeşil kuşak cephesinde komünizme karşı savaşan kahraman olarak görüldüler, "stinger" füzeleriyle desteklendiler. Belki de Amerika kendisini içeriden vuracak "terör kahramanları"nı bu dönemde kendi eliyle yetiştirdi. Taliban döneminde ise Amerikan medyası Afganistan'da kadın hakları ve insan özgürlüğü olmadığından sıkça bahsetti. Oysa Suudi Arabistan ve Körfez'deki hanedan yönetiminin toplum üzerindeki totaliter baskılarını görmezden geldi. Amerika, Afganistan'da Taliban sonrası yönetim için Roma'dan Zahir Şah'ın getirilmesini de bir alternatif olarak düşünmüştü.
   <br/>
   <br/>
   1980-1988 yılları arasında İran-Irak savaşında silah verilerek Irak açıkça desteklenirken öbür taraftan el altından Amerika Ulusal Güvenlik Konseyi kanalıyla İran'a da silah satılmıştı. Bu satıştan elde edilen gelirden de Nikaragua'daki Marksist eğilimli Sandinista hükümetini devirmek için çalışan isyancı contra'lara para aktarılmıştı. Reagan yönetimi esnasında patlak veren bu skandal, 1984'te kabul edilen ve contra'lara doğrudan yardım yapılmasını yasaklayan Roland Yasası'na da aykırıydı.
   <br/>
   <br/>
   25 Temmuz 1990'da Amerika'nın Bağdat büyükelçisi April Glaspie ile Saddam'ın yaptıkları görüşmede Irak'ın Kuveyt'le olan anlaşmazlığında, bu ihtilafın Arapların iç meselesi olduğuna ve Amerika'nın Kuveyt'i savunmaya niyeti olmadığına dair ifadeler yer aldı. Böylece Kuveyt'i işgal etmesi için Saddam'a yeşil ışık yakıldı. Zaten birliklerini Kuveyt sınırına yakın yerlere kaydırmış olan Saddam, bu görüşmeden 8 gün sonra Kuveyt'e girmişti bile. Daha sonra Saddam'ı Kuveyt'ten çıkarmak için yapılan Körfez Savaşında müttefik orduları Bağdat'a 100 km olan bir hat üzerinde durdular, daha ileri gitmediler. Çünkü Saddam iktidardan düşürülürse, etnik olarak kararsız bir yapıya sahip Irak parçalanırdı. Daha önemlisi böylesi bir durumda Ortadoğu'nun en önemli petrol bölgesinin Amerika ve İngiltere tarafından kontrol edilmesi zorlaşacaktı.
   <br/>
   <br/>
   Amerika'nın 20. yüzyılın ikinci yarısındaki Müslüman dünyadaki uygulamaları demokrasi söylemleri ile tam bir tezat oluşturuyor. Dış ülkelerdeki demokrasi ile ilişkilerinde farklı tavır sergilemesi dünya üzerindeki liberal demokrasinin evrenselliğine gölge düşürüyor. Müslüman olan ülkelerde anti-Amerikan hislerinin güçlenmesinden başka bir işe yaramıyor. Amerika demokratik-liberal değerlere olan bağlılığını Müslüman ülkelerde totaliterlik ve baskıya yaslanmış rejimleri destekleyerek koruyamaz. Bu ülkelerdeki şiddet kullanmayarak barışçı yollarla iktidara ortak olmak isteyen muhalefetin de sesine kulak vererek evrensel anlamda demokrasiye inandığını gösterebilir. Amerika gücün kutsanmasından çıkaracağı haklılığı, haklı olmanın kutsanmasından çıkaracağı ahlaki güçle dengelemelidir. Dünya üzerindeki uzun süreli istikrar ve barış ancak adalete olan inançla sürdürülebilir. Tarih ahlaki güce değil vahşi güce dayanmış vazgeçilmez imparatorlukların mezarlarıyla doludur.
   <br/>
   <br/>
           Dr.
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=08087C190CF335B58E2AA386DC8502D1?newsId=9291), [web.archive.org (arşiv bağlantısı)](http://web.archive.org/web/20120413064613/http://www.aksiyon.com.tr:80/aksiyon/newsDetail_getNewsById.action;jsessionid=08087C190CF335B58E2AA386DC8502D1?newsId=9291)
