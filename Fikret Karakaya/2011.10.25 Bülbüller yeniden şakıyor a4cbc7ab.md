# Bülbüller yeniden şakıyor

*Fikret Karakaya 2011.10.25*

<font class="agenda2NewsSpot">
 Geçen yıllarda Türk Musikisinin Ustaları başlıklı bir diziyle önemli plak kayıtlarını meraklılara sunan Güvercin Müzik, bu dizinin 4. albümünde Lâle ve Nerkis hanımların kayıtlarından bir demeti modern teknolojiyle yeniden yayımladı.
</font>
<font class="newsDetail">
 <p>
 </p>
 <p>
  Bundan 100 yıl kadar önce İstanbul’da aileler, gelirleri elveriyorsa evlerine musiki hocası çağırır, buna güçleri yetmiyorsa, çocuklarını, şehirde sayıları hızla artan dershanelerden birine yollardı. Devlet ricâlinden Mabeynci Faik Bey ise, kızı Fahire’yi ve eşinin yetim yeğeni Refik’i gösterişli bir arabayla uşaklar eşliğinde Tanburî Cemil Bey’in Aksaray’daki evine gönderirdi.
 </p>
 <p class="MsoNormal">
  1895 ve 1896 doğumlu Neyyire ve Lebibe kardeşlerin olağanüstü musiki yetenekleri küçük yaşlarında anlaşılınca babaları hem piyano ve şan dersleri aldırmış, hem de büyük üstat Nevres Bey’den geleneksel şarkılarımızın seçkin örneklerini öğrenmelerine fırsat hazırlamıştı. Nevres Bey, onlara yalnız şarkıları öğretmedi, kendi zarif üslubunu da verdi.
 </p>
 <p>
 </p>
 <p class="MsoNormal">
  78 devirli plakların çok revaçta olduğu o dönemde, her erkek, kızının veya eşinin plak doldurmasına razı olmazdı. Ama öğrencilerinin seslerine ve üsluplarına hayran olan Nevres Bey, bütün cerbezesini kullanarak Neyyire ve Lebibe hanımların babasını ve eşlerini ikna etti. Yine de ilk plakların etiketlerine adları N. ve L. olarak yazıldı. 1928’den itibaren doldurdukları plaklar eşine az rastlanır bir rağbet gördü. Pathé firması için yaptıkları birkaç plaktan sonra, deyim yerindeyse Columbia firması tarafından transfer edildiler. Daha sonra Sahibinin Sesi firmasıyla anlaştılar. Plaklarının yarıdan çoğu bu markayı taşır. L. ve N. kısaltmasını Lâle ve Nerkis’e çeviren de muhtemelen, Sahibinin Sesi şirketinde uzun yıllar yöneticilik yapan ünlü bestekâr Artaki Candan’dır.
 </p>
 <p>
 </p>
 <p class="MsoNormal">
  Bu firmanın 6 numaralı kataloğundaki şu ifadeler, belli ki onlara hayran bir üstadın kaleminden çıkmıştır:
 </p>
 <p>
 </p>
 <p class="MsoNormal">
  «İki hemşire olan Nerkis ve Lâle hanımları musiki âleminde tanımayan hemen hiç kimse yok gibidir. Seslerinin ilahi güzelliği ve teganni [şarkı söyleme] sanatındaki üstadane vukufları ile yalnız plaklarda dinlemeye muvaffak olduğumuz bu iki kardeş okuyuculuk sanatının daima takdir ve iftiharla yâd edeceği iki harikadır. Her ikisi teganni ederken dinleyin, bir kişi okuyor zannedersiniz. […] Okuyuş tarzları tavırların en kibarıdır. Sesleri hissiz ve katı kalpleri bile heyecana getirecek kadar ilahi ve füsunkârdır. Nerkis ve Lâle hanımları alkışlamak ve takdir etmeyi manasız buluyoruz. Onlar daha nice yıllar musiki sanatını eşsiz eserleri ile şereflendireceklerdir.»
 </p>
 <p>
 </p>
 <p class="MsoNormal">
  İsmail Dede, Hacı Ârif Bey, Şevki Bey gibi, önceki dönemlerin bestekârlarına ait şarkılar da icra ettiler. Fakat daha çok Lem’î Atlı, Sadettin Kaynak, Selahattin Pınar, Artaki Candan gibi bestekârların yeni şarkılarını -belki de ilk olarak- plağa okudular.
 </p>
 <p>
 </p>
 <p class="MsoNormal">
  Musikimize ait pek çok güzellik gibi Lâle ve Nerkis hanımların üslupları da kayboldu. Udî Nevres Bey’e, önce onları yetiştirdiği, sonra da hazine değerindeki plaklarının doldurulmasına ön ayak olduğu için minnet borçluyuz.
 </p>
 <p>
 </p>
 <p class="MsoNormal">
  Geçen yıllarda Türk Musikisinin Ustaları başlıklı bir diziyle önemli plak kayıtlarını meraklılara sunan Güvercin Müzik, bu dizinin dördüncü albümünde Lâle ve Nerkis hanımların kayıtlarından bir demeti modern teknolojiyle yeniden yayımlamış bulunuyor. Müjdemiz bununla sınırlı değil. Öğrendiğimize göre dizinin beşinci albümü de Lâle ve Nerkis hanımlara ayrılmış. O da çok yakında çıkacakmış.
 </p>
 <p>
 </p>
 <p class="MsoNormal">
  Umarız bir gün, Lâle ve Nerkis hanımların bütün plakları CD’ler hâlinde yeniden yayımlanır. O zaman bu müstesna icracıların üslupları hakkında yapılacak akademik çalışmalar çok sağlam bir zemin bulur. Bir dileğimiz daha var: Gençlerin bu son derecede zarif ve latif üslubu benimsemesi, kaybolan güzellikleri kültür hayatımıza yeniden kazandırması.
 </p>
 <p>
 </p>
</font>

Kaynak: [www.aksiyon.com.tr](http://www.aksiyon.com.tr:80/aksiyon/haber-30837-186-bulbuller-yeniden-sakiyor.html), [web.archive.org (arşiv bağlantısı)](http://web.archive.org/web/20120102212014/http://www.aksiyon.com.tr:80/aksiyon/haber-30837-186-bulbuller-yeniden-sakiyor.html)
