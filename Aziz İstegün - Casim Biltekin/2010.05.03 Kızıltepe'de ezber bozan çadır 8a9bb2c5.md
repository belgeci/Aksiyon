# Kızıltepe'de ezber bozan çadır

*Aziz İstegün - Casim Biltekin 2010.05.03*

<font class="agenda2NewsSpot">
 Mardin Kızıltepe’de şehit edilen polis memuru için taziye çadırı kuruldu. Binlerce vatandaşın ziyaret ettiği çadır, ‘demokratik açılımın’ toplumda nasıl algılandığını gösterir nitelikteydi...
</font>
<font class="newsDetail">
 <p class="MsoNormal">
  Türkiye, birbirinin içine girmiş onlarca gündemi aynı anda yaşıyor. Ülkenin geleceği açısından hayati öneme sahip demokratik açılım bile, bu sıcak gündemde arka sıralara düşebiliyor. Türkiye'nin yeni anayasa tartışmalarına kilitlendiği şu günlerde Mardin'in Kızıltepe ilçesinde âdeta sessiz bir devrim yaşandı.
 </p>
 <p class="MsoNormal">
  Meseleyi baştan anlatmakta fayda var. Kızıltepe, Mezopotamya'nın verimli toprakları üzerinde kurulmuş, Asya ile Avrupa kıtaları arasındaki önemli bir ticaret yolu olan İpek Yolu'nun kavşağında yer alan tarihî bir ilçe. Kapatılan DTP'nin siyasi yasaklı genel başkanı Ahmet Türk'ün memleketi. DTP'nin seçimlerde aldığı oy oranı yüzde 78. Bugüne kadar büyük acılar yaşamış, yüzlerce faili meçhul cinayete şahitlik etmiş, PKK-Hizbullah rekabetine sahne olmuş bir bölge. Fakat son dönemlerde fırtınalar duruldu. İlçeye atanan idareciler halkla diyaloğu artırdı. Devletin şefkat eli, kendini hissettirmeye başladı. Beş yıldır hiç silahlı eylem yaşanmadı, kimse şehit olmadı. Bu sükûneti bozmak isteyenler 22 Nisan'da harekete geçti.
 </p>
 <p class="MsoNormal">
  Ülkücü camianın önde gelen isimlerinden Musa Serdar Çelebi'nin, Samsun'da yumruklu saldırıya maruz kalan Ahmet Türk'e geçmiş olsun ziyaretinde bulunmasından saatler sonra Kızıltepe'de silahlar patladı. Şehirde devriye gezen polis minibüsüne uzun namlulu silahlarla ateş açıldı. Kendisi de Kürt kökenli olan Gaziantep İslâhiye nüfusuna kayıtlı polis memuru Ömer Akcan şehit oldu, biri polis iki kişi yaralandı. Amaç hem şehit cenazeleriyle batıyı ayağa kaldırmak, hem de bölgede görev yapan güvenlik güçlerini tahrik ederek vatandaşa karşı sertleşmesini sağlamaktı. İlçede tansiyon yükselecek, asker-polis sokağa inecek, şefkat eli ‘balyoz' tutmaya başlayacaktı.
 </p>
 <p class="MsoNormal">
  Fakat dağda yapılan hesap, Kızıltepe çarşısında pek de tutmadı. Halk, huzur ortamının bozulmasını istemiyordu. Eylem, halkın vicdanında kabul görmemiş, tepkiyle karşılanmıştı. Polise kurşun sıkan 2 PKK'lı, ilçeyi terk edemedi. Yerleri tespit edilen teröristler, gece yarısı 02.30 sularında saklandıkları barakada ölü ele geçirildi. Ezber bozan asıl gelişme ise sonraki gün yaşandı. Yaklaşık 2 yıldır Kızıltepe'de görev yapan ve halkla kurduğu sıcak ilişki sebebiyle hemen herkes tarafından sevilen Kaymakam Osman Tunç, şehit polis memuru için ilçede taziye çadırı kurulmasını istedi. Kaymakam Bey, bölgenin geleneklerini iyi biliyordu. Taziye çadırı kurmak, Güneydoğu'nun dilinde 'kan davası gütmeyeceğim' demekti. Bu mesajı bütün Kızıltepe, hatta civardaki bütün ilçeler aldı. 3 gün açık kalan taziye çadırına binlerce vatandaş gelerek, emniyet mensuplarına başsağlığı diledi. Kızıltepe halkı, şehidi bağrına basmış, kendi şehidi olarak sahiplenmişti.
 </p>
 <p class="MsoNormal">
  İlçe Emniyet Amiri Alper Özdemir'i de yanına alan Kaymakam Osman Tunç, zorunlu ihtiyaçlar dışında 3 gün boyunca taziye çadırından ayrılmadı. Zaman zaman mikrofonu eline alarak barış ve kardeşlik mesajları verdi. Huzur ve barışın sağlanması için ailelere büyük görevler düştüğünü anlattı. “Hiç endişe etmeyin, kimse bizi hukuk dışına taşıyamayacak. Kötülük planlayanlar emellerine ulaşamayacak.” cümlelerini hemen her gün tekrarladı.
 </p>
 <p class="MsoNormal">
  Çadır, ilçede görev yapan polisler için de bir rehabilitasyon aracı oldu. Arkadaşlarının şehit edilmesi sebebiyle üzüntülü ve gergin olan polisler, halkın kendileriyle birlikte gözyaşı döktüğünü görünce teselli oldu. Bugüne kadar sergilemeye çalıştığı kardeşçe tavırların boşa girmediğini, çektikleri acıyı vatandaşların da paylaştığını gördü.
 </p>
 <p class="MsoNormal">
  Her gelene mırra (acı kahve) ikram edilen taziyenin son gününde, çadırda Mevlid-i Şerif okundu. Müftü Cahit Erhun'un okuduğu dua ve ilahilere Kızıltepeliler eşlik etti.
 </p>
 <p class="MsoNormal">
  Şehit Ömer Akcan'ın abisi Hasan Akcan da Kızıltepe'ye gelerek mevlide katıldı. Halkın gösterdiği ilgi karşısında duygulanan Akcan, "Kızıltepeliler böyle yapıyorsa üzülmenin anlamı yok. Ben de Kürt'üm. Bu Kürtlük davası değildir. Türk'ü, Kürt'ü, Laz'ı, Çerkes'i, birlik beraberlik içinde yaşayalım. Taziye çadırına akın eden Kızıltepe halkına teşekkür ediyorum.” dedi.
 </p>
 <p class="MsoNormal">
 </p>
 <p class="MsoNormal">
  Çadır, teröre en güzel cevap oldu
 </p>
 <p class="MsoNormal">
 </p>
 <p class="MsoNormal">
  Kaymakam Osman Tunç: İlçede huzur ve güvenin sağlandığı zamanda bir polisin şehit edilmesi anlamlıydı. Son yıllarda birçok yerde sıkıntı yaşanırken ilçede hiçbir olay yaşanmadı. İnsanlara sevgi ile yaklaştık. İnsanlarımız huzurun tadını alınca, onların çocukları kötü olaylara itibar etmez oldu. Ama birileri, Kızıltepe'nin huzura alışmasını istemedi. Kimse bizi hukuk dışına taşıyamayacak. Böyle yaptığımız sürece kötülük planlayanlar emellerine ulaşamayacaklar.
 </p>
 <p class="MsoNormal">
  Bugüne kadar çok sıkıntı çektik. Çocukların eline taş verildi, molotofkokteyli verildi. Panzerin önüne sürüldüler. Sokaklara sürülen çocukları tek tek tespit ettik. Onların evlerine gidip ziyaret ettik. Çocukların anneleriyle babalarıyla sohbet ettim. “Çocuklarınıza suç işletmeye çalışıyorlar.” uyarısını yaptık. Çayını içtiğimiz aileler çocuklarına sahip çıktı. Çocuklarımızın bir tekine bile zarar verilmesin diye hep hassas davrandık. Kimse ne teyzelere cop çekti, ne de onlara kötü bir şey söyledi. Sevgi, şefkat, sabır ve metanetle hareket ettik. Biz bir adım attığımızda aileler bize iki adım yaklaştı. Kurulan taziye çadırı, doğru yolda olduğumuzu gösterdi. Birileri huzuru bu ilçede fazla gördü. Bunun için bu kötü tezgâhı kurdular, polisimizi şehit ettiler. Bizi tekrar o ortamlara çekmek istiyorlar. Ama asla bir daha o kötü ortamlara girmeyeceğiz. Bu acılarımızı yüreğimize gömeceğiz. Sevgi ve şefkat ile yeşereceğiz. Kızıltepeliler yanlış nereden gelirse gelsin reddettiler. Acımızı paylaşmak için binlerce Kızıltepeli geldi, bizi yalnız bırakmadılar. Biz bu ilgiden memnunuz. Bu davranışın teröre, şiddete çok güzel bir cevap olduğuna inanıyoruz.
 </p>
 <p class="MsoNormal">
  Mehmet Ali Yiğit (Kanaat önderi): Huzurun bozulmasını istemiyoruz. Taziye çadırı bölgenin kültürüdür, acı haber o çadırla birlikte geliyor ve o acı paylaşılmış oluyor. Çadır sayesinde, vatandaş ile devlet arasındaki kopukluğun önüne geçildi.
 </p>
 <p class="MsoNormal">
  A. Latif Nakşioğlu (Kanaat önderi): Bu olay bölgeyi üzdü. Son yıllarda vali, kaymakam, emniyet müdürlerinin halka şefkatle yaklaşmalarından dolayı memnunuz. Kaymakamımıza, buradaki memur arkadaşlara dedim ki “Keşke 20–25 sene evvel gelmiş olsaydınız. O kadar olay, cehalet yaşanmazdı. Çünkü bölgeye merhamet kucağını açmışsınız. Onun için herkes sizi seviyor.”
 </p>
 <p class="MsoNormal">
 </p>
 <p class="MsoNormal">
  Mahmut Dündar (Kızıltepe Ticaret ve Sanayi Odası Başkanı): Güvenlik güçleri bölgede İlk defa taziye çadırı kurdular. Bu halk nazarında güzel karşılandı. Çünkü bölgemizin örf ve âdetlerine göre, öldürülen birisinin arkasından taziye çadırı kurulursa bu kan davası güdülmeyeceğinin göstergesidir.
 </p>
 <p class="MsoNormal">
  Acılarla, ölümlerle hiçbir sorunun çözülmeyeceğine yürekten inanıyoruz. Şehit Ömer Akcan'ın bütün ailesine baş sağlığı diliyorum. Bu tür olayları her zaman kınadık ve kınıyoruz. Bu tür gelişmeler ülkeye zarar veriyor. Yöre insanı olarak tekrar 90'lı yıllara dönmek istemiyoruz.
 </p>
</font>

Kaynak: [www.aksiyon.com.tr](http://aksiyon.com.tr/aksiyon/haber-26675-194-kiziltepede-ezber-bozan-cadir.html), [web.archive.org (arşiv bağlantısı)](http://web.archive.org/web/20101120101219/http://aksiyon.com.tr/aksiyon/haber-26675-194-kiziltepede-ezber-bozan-cadir.html)
