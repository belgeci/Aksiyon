# ABD RUSYA’YI NİÇİN ÖPÜYOR?

*Mirza Çetinkaya - Abdülhamit Bilici 2001.12.15*

<div>
 <p class="spot">
  Bir yıl öncesine kadar  ABD'nin hegemonyasına Çin'le birlikte meydan okuyan Rusya'nın bugünlerde NATO üyeliğinden  söz ediliyor. Rusya'nın ABD ile ittifak ilişkisi içine girmesi, Türkiye'yi nasıl etkileyecek? Orta Asya ve Kafkaslar'da Türk dış politikasını neler bekliyor?
 </p>
 <p class="metin">
 </p>
 <img border="0" src="/web/20020522071150im_/http://www.aksiyon.com.tr/2001/367/resimler/abd.jpg"/>
 <p class="metin">
  Son 10 yılda dünya siyasetiyle ilgili yazıların çoğu 'Soğuk Savaş sonrası' ifadesiyle başlıyordu. Şimdi bu ifadeye bir "sonra" daha eklendi. 11 Eylül sonrası oluşan dünyaya bir isim verilemeyince kimileri buna Soğuk Savaş sonrasının sonrası (post—post cold war) gibi bir isim veriyorlar. İşte bu dönemin şekillenmekte olan dünyasında, yıldızı parlayan ülkelerden Rusya'nın nasıl bir politika izleyeceği, güçlenme stratejilerini neye bina edeceği dikkatle izlenirken, diğer güçlerin de Moskova siyasetleri yeniden şekilleniyor. Adeta ABD, Avrupa ve Çin'in, Rusya'yı yanlarına çekmek için yarıştığı gözleniyor.
 </p>
 <p class="metin">
  Sovyetler sonrası istikrarsız süreçten kurtulan Rusya'nın, Batı'ya mı, Doğu'ya mı yöneleceği yoksa daha global bir politika mı izleyeceği merakla takip ediliyor. Rusya'nın Doğu'daki müttefiki ve aynı zamanda birçok Rus siyaset bilimciye göre de rakibi olarak görülen Çin, Moskova ile geçtiğimiz yaz, zengin unsurları bulunan 20 yıllık bir işbirliği anlaşması imzaladı. Yıllık 4 milyar dolarlık alımıyla Rus silah sanayiinin birinci müşterisi olan Çin ile Moskova'nın ilişkilerini sağlamlaştıran bir unsur da Rus uzmanların biri zenginleştirilmiş uranyum ile çalıştırılan nükleer enerji komplekslerinin yapımına katılmaları.
 </p>
 <p class="metin">
  BDT'yi (Bağımsız Devletlet Topluluğu) birarada tutan mekanizmaların başında gelen Gazprom, 2001 yılının ortalarında açıkladığı yeni programıyla Çin pazarına daha fazla önem vereceğini duyurdu. Rusya ile Çin arasında doğalgazın dışında 2005 yılında tamamlanması planlanan bir petrol boru hattı da ikili ilişkileri sıcak diplomatik ifadelerin ötesinde somutlaştırıyor.
 </p>
 <p class="metin">
  11 Eylül saldırılarıyla başlayan süreçte Rusya'ya ihtiyaç duyan ABD, bu ilişkiyi daha da genişletmek amacıyla Moskova'ya ekonomik, politik ve stratejik bazı kazanımlar sağlıyor. Rusya'daki birçok gözlemci, Washington ile Moskova arasındaki mevcut ortaklığı 'gündelik ve pragmatik' olarak nitelendiriyor. ABD—Rusya zirvesini değerlendiren Globalleşme Problemleri Enstitüsü Direktörü Mihail Delyagin, zirvenin sadece Jackson—Vannic'ın (ABD tarafından SSCB'ye uygulanan ekonomik yaptırımları içeriyor) yumuşatılması, petrol fiyatlarının daha da düşmesinin engellenmesi ve Dünya Ticaret Örgütü'ne (WTO) girmesinin desteklenmesi yönleriyle olumlu olduğunu belirtiyor. Bunların dışındaki en önemli gelişme ise ABD'nin telkinleriyle Rusya ile NATO arasında yaşanan yakınlaşma.
 </p>
 <p class="metin">
  Yugoslavya'daki savaş nedeniyle bir süre kesintiye uğrayan ya NATO'nun Rusya'ya yaklaştırılması ya da Rusya'nın bu örgüte çekilmesi projesi şu sıralarda neredeyse tüm taraflarca kabul görüyor. Putin'in Washington ziyaretinden sonra Moskova'ya gelen NATO Genel Sekreteri George Robertson'ın temaslarında örgüt ile Rusya arasında 19+1 formülü çıktı ve ilişkilerin daha da geliştirilmesi için yeni bir etkileşim mekanizması gündemde.
 </p>
 <p class="metin">
  NATO'nun, Gürcistan ve Azerbaycan'ın üstüyle kendisini kuşatmaktansa bu örgütle daha rasyonel ilişki başlatan Rusya'da, savunma eski bakanı Mareşal İgor Sergeyev ve bakanlığın uluslararası ilişkiler dairesi eski başkanı General Leonid İvaşov gibi radikal Batı muhalifleri de bulunmuyor artık.
 </p>
 <p class="metin">
  11 Eylül terör saldırılarının, konvansiyonel silahlara sahip olmanın herşey olmadığını göstermesi de, ABD ve NATO'nun Rusya'ya yaklaşmasına yardımcı oldu. Yeltsin'li yıllardan beri çok kutuplu dünya isteyen Rusya, uluslararası toplumdaki hoşnutsuzluğun ülkeler ve bölgelerarası dengesizliğin giderilmesi için tek kutuplu dünyaya veda edilmesini talep ediyor.
 </p>
 <p class="metin">
  SSCB'den kalma sorunlar çözülüyor
 </p>
 <p class="metin">
  Rusya İlimler Akademisi üyesi Prof. Dr. Aleksandr Akimov ise ABD ile Rusya'nın Orta Asya'daki etkinlik alanlarını paylaştıklarına yönelik iddiaları 'Soğuk Savaş döneminden kalma bakış açısı' olarak nitelendiriyor. Akimov, iki ülkenin bölgedeki işbirliğiyle ilgili şu örneği veriyor: "Aral gölündeki adaların birinde uzun süre gizli bir üs vardı. Bu üs biyolojik silahların üretimi konusunda çalışıyordu. Şimdi orada her şey terkedilmiş durumda. Aral gölünün kuruması bu şekilde devam ederse bırakın teröristleri, fareler adada terkedilmiş bu maddeleri başka bölgelere taşıyıp veba gibi hastalıkları geniş coğrafyada yayabilir. ABD, Özbekistan'a bu sorunun giderilmesi için para teklif etti. Söyler misiniz lütfen, ABD'nin bu girişimi, Rusya'nın bölgedeki çıkarlarına ters mi?"
 </p>
 <p class="metin">
  Akimov'a göre ABD, pek çok yerde SSCB'den kalma sorunları, Rusya'nın imkansızlıkları nedeniyle, kendisi çözüyor.
 </p>
 <p class="metin">
  Jirinovski bile Batı karşıtı değil
 </p>
 <p class="metin">
  Günümüzdeki hızlı değişimlere ayak uyduran ve eskiden 'aşırı milliyetçi' lider olarak tanınan LDP Başkanı Vladimir Jirinovski bile değişti. Artık, anti—Batı ve anti—ABD politikalarına son verdiğini açıkladı. Dünyanın değişim geçirdiğini söyleyen Jirinovski parti olarak bundan sonra anti—Batı politikalardan uzak duracaklarını ilan etti. Milat olarak da 1 Ocak 2002 tarihini gösterdi.
 </p>
 <p class="metin">
  Rusya'yı kendisine doğru çeken üçüncü merkez ise Avrupa. Putin'in kişisel olarak Almanya ve genelde Avrupa ile sıcak ilişkilerden yana olduğu gözleniyor. İlişkilerin politik yanı NATO ile Rusya arasındaki sıcak temaslar ve Putin—Schroeder (Almanya Başbakanı Gerhard Schroeder) ikilisinin sıkı temaslarında bulunurken, sırasıyla Almanya, (ABD) ve Hollanda en yoğun yatırımlarını Rusya'ya yapıyor.
 </p>
 <p class="metin">
  Rusya, Avrupa ordusu ve diğer global meselelerde, stratejik istikrar konularında ABD'ye karşı Avrupa ile daha yakın durmaya çalışıyor. ABD'nin kendisi için kurmak istediği ulusal füze savunma sistemine (NMD) karşı Rusya, Avrupa için mobil karakterli nükleer savunma sistemi öneriyor.
 </p>
 <p class="metin">
  Rusya'nın yanı sıra hammaddeye iştahlı Avrupa ülkeleri de Moskova'yı yanlarına çekmeye çabalıyorlar.
 </p>
 <p class="metin">
  Son zamanlardaki gündem gereği Rusya, Amerika ve Avrupa'ya daha yakın görünmesine rağmen Doğu ile de zengin ilişkilerini ihmal etmiyor. Doğu ülkelerinin doğası gereği bu ilişkiler medyaya pek yansımadığı için uluslararası toplumun gündemine taşınmıyor. İran'la enerji, askeri teknik işbirliği, Hindistan'ın BM Güvenlik Konseyi daimi üyesi olmasının desteklenmesi, Çin, Hindistan, İran'da nükleer enerji santrallerinin yapımı, Sibirya demiryolunun Avrupa—Asya—Pasifik ekonomik ilişkilerinden daha fazla yararlanması çalışmaları sessiz ama istikrarlı bir şekilde devam ediyor.
 </p>
 <p class="metin">
  Oysa Batı dünyası ile meydana gelen en küçük temaslar bile abartılmış bir şekilde dünya gündeminde yeralıyor.
 </p>
 <p class="metin">
  Moskova ile Washington arasındaki en önemli sorunlardan biri ABM (Anti Balistik Füze) anlaşması. 11 Eylül saldırılarının yaşanmaması durumunda daha da büyük problem olması tahmin edilen ABM anlaşması üzerindeki tartışmalar helen devam ediyor. ABD, K. Kore, İran, Irak gibi 'sorumsuz' devletlerden gelebilecek saldırılara karşı NMD kurmak istiyor. Bu ise 1972 yılında SSCB ile ABD arasında imzalanan ABM anlaşmasına aykırı. ABD Başkanı Bush'un önümüzdeki yaz Moskova'ya gerçekleştireceği ziyarette stratejik istikrar unsurlarını ilgilendiren önemli anlaşmaların imzalanması bekleniyor.
 </p>
 <p class="metin">
  Türkiye'nin içinde yer aldığı Batı ittifakının başını çeken ABD'nin Moskova ile girmiş olduğu bu yakınlaşma havasının Türkiye için anlamı ne? Çünkü geçtiğimiz 10 yılda ABD Kafkaslar ve Orta Asya'da özellikle Rusya'nın bölge üzerindeki tekelini kırmak için Türkiye'yi destekliyordu. Bakü—Ceyhan Boru Hattı Projesi bu politikanın somut sonuçlarından biriydi. Türkiye bu çerçevede NATO'nun Kafkaslar'daki uzantısı gibi bir misyon üstleniyor, Gürcistan ve Azerbaycan'ın askeri açıdan güçlendirilmesi için önemli projelere öncülük ediyordu. Hatta Türkiye'nin Rusya ile girdiği Mavi Akım gibi bazı ticari ilişkiler Washignton'ın tepkisini çekiyordu. Yeni dönemde Türkiye'nin bütün bu politikaları boşa mı çıkacak?
 </p>
 <p class="metin">
  Rusya'daki gelişmeleri çok yakından izleyen Gazeteci Yazar Fikret Ertan, ABD ile Rusya arasındaki yakınlaşmanın Türkiye'nin yararına olmadığını söylüyor. Ertan, yaşanan bu gelişmeyi şöyle değerlendiriyor: "Bu, 11 Eylül hadisesinin sonuçlarından biri. Rusya terör karşısında ABD'ye önşartsız destek verdi, ABD de bunun karşılığını veriyor. NATO ile ilişkiler, stratejik işbirliği ve başta enerji olmak üzere ekonomik işbirliği sıklaşıyor. İlk kez Rusya'nın NATO üyeliği konuşuluyor. Bu gelişmelerde 11 Eylül kadar Rus Devlet Başkanı Putin'in de önemli etkisi var. Putin, modernleşme ve güçlü devletlerden biri olarak ayakta kalabilmek için Rusya'nın Batı ile ilişkilere muhtaç olduğunu biliyor. Rusya'da hâlâ Batı'ya düşman gözüyle bakan üst seviyelerde önemli insanlar var. Putin eleştirilere karşı doğru bildiğini yapıyor. Teknoloji, sermaye Batı'da. Putin de bunun bilincinde."
 </p>
 <p class="metin">
  Rusya'nin Batı için bir enerji kaynağı olarak da önem kazandığını belirten Ertan, Rusya'nın gaz üretiminde dünyada birinci, petrol üretiminde ise S. Arabistan'dan sonra ikinci ülke olduğunu, uzun vadede Batı'nın Moskova ile Rusya ile enerji ilişkisini geliştirerek OPEC'e bağımlılığını azaltmak istediğini söylüyor.
 </p>
 <p class="metin">
  Ertan'a göre Rusya'nın Batı ittifakının bir parçası olması Türkiye açısından hiç olumlu sonuçlar doğurmayacak: "Türkiye'nin Orta Asya'daki hesapları gerçekçi bir zemine oturuyor. Nelerin yapılıp, nelerin yapılamayacağı anlaşıldı geçen dönemde. Rusya'nın ABD ile stratejik ilişkiye girmesi Türkiye'nin aleyhinedir. Ancak ABD'nin Türkiye'den çok Rusya'dan menfaat elde edeceğine karar vermesi durumunda bu kaçınılmaz olarak gerçekleşir. Bu durumda da Türkiye yalnız kalır. Bu noktada Türkiye'nin yakın komşularla ilişkilerini geliştirmesi ve yeni pazar imkanları bulması gerekir."
 </p>
 <p class="metin">
  Ünlü stratejist Zbigniew Brzezinski de Rusya—Batı ilişkilerini ele aldığı bir makalesinde son Putin—Bush zirvesini değerlendirdi. "Yalta mı, Malta mı?" başlıklı yazısında Brzezinski, doğudaki Çin ve güneydeki 300 milyonluk Müslüman nüfus karşısında Rusya'nın Batı'ya yaklaşmaktan başka gerçekçi şansı olmadığını belirtiyordu.
 </p>
 <p class="metin">
  Putin'in ABD ile Yalta benzeri bir pazarlığa oturmak istediğini ama bunun güçsüzlüğü dikkate alınırsa mümkün olmadığını belirten Doç. Dr. Hakan Kırımlı, gelişmeleri Rusya'nın 11 Eylül'den en üst derecede yararlanmak için atağa kalkmasına bağlıyor: "Eski SSCB'nin kendi nüfuz alanına bırakılmasını istiyor. 'Nüfuz sahibi olmazsam İslami grupların denetimine geçer' diyor. Çeçenler'e karşı savaşının teröre karşı savaş olarak görülmesini istiyor. NATO'da söz sahibi olmak istiyor. Bunlara karşılık Vietnam ve Küba'daki üslerini kapatabileceğini söylüyor. Rusya içinden Putin'e yönelik eleştiriler geliyor Batı'ya yaklaştığı için. Ama Putin'in eski bir istihbaratçı olduğunu düşünürseniz, bunların taktik amaçlı olma ihtimalini unutmamak gerekir."
 </p>
 <p class="metin">
  Rusya—ABD ittifakı Türkiye aleyhine
 </p>
 <p class="metin">
  Kırımlı, ABD'nin 11 Eylül'den sonra Özbekistan'a askerlerini göndererek ilk kez Sovyet toprağına ayak basmış olmasını önemli buluyor. Rusya'nın bu durumdan rahatsız olduğunu, ama açıkça çatışmak istemediği için ses çıkarmadığını söylüyor: "Gerçek bir Yalta yok. Rusya, Batı ile stratejik ilişkiye girerse bundan Türkiye olumsuz etkilenir. Kafkaslar'da, Orta Asya'da Türk siyaseti tamamen biter ve Yunanistan ile kıta sahanlığı tartışmasına geri döneriz. Rusya—Batı ilişkileri paradoksal aslında. Bir yandan Rusya, Sovyet toprakları üzerinde hamle yaparken, diğer yandan da ABD bölgeye giriyor."
 </p>
 <p class="metin">
  Bilkent Üniversitesi Uluslararası İlişkiler Uzmanı Doçent Kırımlı, Moskova—Washinton ilişkilerinin derinleşmeyeceğini, hadisenin 11 Eylül'e endeksli olduğunu düşünüyor ve şöyle diyor: "ABD'nin büyük bir plan çerçevesinde hareket ettiğini düşünmüyorum. Şu anda ABD için en önemli hedef Üsame'nin başı ve kendi başı dik biçimde bu işin içinden çıkmak. ABD bu hedefe ulaşmak için Rusya'ya taviz veriyor. Yoksa şu anki Amerikan yönetiminde Rusya gerçeğini çok iyi bilen bir ekip var."
 </p>
 <p class="metin">
 </p>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2001/367/dishaberler/1.htm), [web.archive.org (arşiv bağlantısı)](http://web.archive.org/web/20020522071150/http://www.aksiyon.com.tr:80/2001/367/dishaberler/1.htm)
