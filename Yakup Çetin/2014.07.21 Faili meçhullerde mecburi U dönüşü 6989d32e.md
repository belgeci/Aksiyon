# Faili meçhullerde mecburi U dönüşü

*Yakup Çetin 2014.07.21*

<div class="pNewsDetailMainContent" itemprop="articleBody">
 <p>
  Diyarbakır Cumhuriyet Başsavcılığı’nın, faili meçhul dosyaları zamanaşımından kurtarma girişimi akim kaldı. 2014 yaz kararnamesiyle atanan yeni savcılar ve mahkeme heyetlerinin iradeleriyle eski duruma dönüldü. 1993’te Lice’de öldürülen Tuğgeneral Bahtiyar Aydın davasında yaşananlar, U dönüşündeki mecburiyeti yeterince anlatıyor.
 </p>
 <p>
  Faili meçhul eylemlerin yoğunlaştığı ülkelerde suçluları kurtaran en önemli yasal zırh zamanaşımı. Hükümetler garip bir tutumla zanlıları koruyan uygulamayı devam ettirmekten yana. Bu ülkelerden biri de, 1990’lı yıllarda bu tür ölümlerin çoğaldığı Türkiye. Peki, herkesin itiraz ettiği ancak yıllardır, suçluları kurtaran bir canavar gibi davaları tek tek yutan zamanaşımını aşmanın bir yolu yok mu? Eskilerin mürur-u zaman dedikleri kaideye takılmamak mevcut Türk Ceza Kanun’uyla (TCK) da mümkün aslında. Zamanaşımı sınırındaki çok sayıda dosyaya ev sahipliği yapan Diyarbakır Adliyesi’nde görevli eski savcılar bunun pratiğini ortaya koymuşlardı. Ancak ‘kıyım kararnamesi’ denen 2014 yaz tayinleriyle yerlerine gelenler filmi başa sardılar. Faili meçhul dosyalarda zamanaşımı yeniden yürürlükte. Eski özel harekâtçı Ayhan Çarkın’ın da tahliyesiyle ilgili davalardan ötürü cezaevinde yatan kimse kalmadı. Dönemin Diyarbakır savcısı Osman Coşkun’un zamanaşımına uğratmadan mahkemeye intikal ettirdiği “1993’te Lice’de öldürülen Tuğgeneral Bahtiyar Aydın” davası yasa değişikliği gerekçesi ile durdu. Kısa sürede yaşanan bu gelişmeler, Türkiye’de son aylarda demokrasi ve hukuk devleti anlayışındaki U dönüşünün adliyeye yansımaları.
 </p>
 <p>
  <strong>
   Diyarbekir zamanaşımı kalesi!
  </strong>
 </p>
 <p>
  Zamanaşımı denince akla gelen ilk yer kuşkusuz Ahmet Arif’in  “Bir ben bileceğim oysa ne afat sevdim. Birde ağzı var dili yok Diyarbekir kalesi” dizeleriyle anlattığı Diyarbakır. Yıllarca PKK, Hizbullah ve JİTEM gibi kirli karanlık yapıların cirit attığı şehir. Vilayetteki Cumhuriyet Başsavcılığı geçtiğimiz yıl “Güneydoğuda hiçbir dosya zamanaşımına uğramayacak” kararı almıştı. Bu karar Diyarbakır, Şırnak, Mardin, Siirt, Batman Bingöl’ü kapsayan çok geniş bir coğrafyada başta 1990’lı yıllarda işlenen tüm faili meçhul eylemleri adliye dehlizlerinde kaybolmaktan kurtaracaktı. O senelerde Güneydoğu’da binlerce karanlık olay meydana gelmişti. Adliye arşivlerinde duran dosyalara hiçbir işlem yapılamadı. 2010 referandumuyla savcıların önündeki geriye dönük soruşturma engeli büyük oranda kalktı. Başsavcılık bu kapsamda 2010 yılında, (iddialara göre) düzmece bir baskınla Lice’ye getirtilip şehit edilen Tuğgeneral Bahtiyar Aydın, Mardin’de operasyon sırasında faili meçhul bir kurşunla şehit edilen Albay Rıdvan Özden, Kürt yazar Musa Anter, Vedat Aydın, bölgede işlenen faili meçhul cinayetlere karşı açılan faili meçhuller soruşturması,  terör örgütünün iç infazlarına yönelik soruşturma gibi çok sayıda dosyayı tozlu raflardan indirdi. Fakat zamanaşımı tehlikesi ile karşı karşıya idiler. Aydın’ın ölümüne yönelik soruşturmada  süre 22 Ekim 2013’de doluyordu. Diğer birçoklarında da tablo benzerdi. Yeni formüller geliştirdi başsavcılık. Dosyaların bir bölümünü zamanaşımının işlemediği ‘İnsanlığa karşı suçlar’ kapsamına dahil etti. Öbürlerindeyse “yakalama kararı, ifade alma” gibi bazı işlemlerle de zamanaşımı süresi 10 yıl uzatıldı. Örneğin Yeşil kod adlı Mahmut Yıldırım, hakkında da uygulandı bu işlem. Adının karıştığı dosyaların zamanaşımı süresi 10 yıl uzatılarak 30 yıla çıkartıldı.
 </p>
 <p>
  Diyarbakır’daki özel yetkili az sayıdaki savcı bir yandan çok yoğun bir şekilde devam eden olaylara ilişkin adli süreçleri takip ediyor, bir yandan da çok karmaşık olan bu soruşturmaları yürütüyordu. Bu çalışmaların sonuçları kısa bir süre sonra ortaya çıkmaya başlamıştı. Özelikle geçen yıl çok sayıda iddianame hazırlandı. Çok sayıda dosya tamamlandı sorumlular yargı karşısına çıkarıldı. Bahtiyar Aydın iddianamesi 22 Ekim 2013’te tamamlanarak mahkemeye sunuldu. İddianamede 20 yıl önce Lice ilçesinde çıkan olaylarda Diyarbakır Jandarma Bölge Komutanı Tuğgenaral Bahtiyar Aydın, Jandarma Uzman Çavuş Yüksel Bayar ile 14 vatandaşın öldüğü belirtilerek, “Olayda, bir uzman çavuş, bir er ve bir polis memuru ile çok sayıda vatandaş yaralanmış, çok sayıda konut, iş yeri ve araç hasar görmüştür. Operasyonu Diyarbakır Jandarma Komutanı olan şüpheli Eşref Hatipoğlu yönetmiştir. Resmi tutanaklarda PKK terör örgütü mensuplarının ilçeye saldırması nedeniyle bu sonucun meydana geldiği yazılmış, ancak örgüt o gün ilçeye kendilerine ait hiçbir gruptan saldıranın olmadığını ileri sürmüştür. Aradan geçen 20 yıla rağmen saldırıya katıldığı tespit edilen örgüt mensubu olmamıştır” ifadeleri yer aldı. Suikaste ilişkin o vaktin Diyarbakır Jandarma Alay Komutanı Emekli Albay Eşref Hatipoğlu ve Üsteğmen Tünay Yanardağ, “şüpheli” idi. Hatipoğlu ve Yanardağ hakkında, “Taammüden öldürme”, “Halkı isyana ve birbirini öldürmeye teşvik”, “Cürüm işlemek üzere teşekkül oluşturma” suçlarından ağırlaştırılmış müebbet hapis ile 24 yıla kadar hapis cezası istendi.  Yine Kürt yazar Musa Anter’in 20 Eylül 1992’de katledilmesine ilişkin soruşturma da geçtiğimiz yıl tamamlandı.
 </p>
 <p>
  <strong>
   AİHM de işaret etmişti
  </strong>
 </p>
 <p>
  Eski Türk Ceza Kanununda (TCK) ağırlaştırılmış müebbet hapis cezasını gerektiren suçlarda zamanaşımı süresi 20 yıl olarak öngörülmüştü. 2005 yılında yapılan bir değişiklikle bu süre 30 yıla çıkartıldı. Ancak zanlıların aleyhine olan kanun değişikliği geriye yürütülmediği için 1990’lı yıllarda yaşanan olaylarda 30 yıl kuralı uygulanamıyor. Ancak bu 20 yıl içinde şüpheliler hakkında yakalama, tutuklama, şüphelinin mahkeme huzurunda sorguya çekilmesi, dava açma gibi zamanaşımını kesen bir işlem yapıldığında zamanaşımı 10 yıl daha uzayarak 30 yıla çıkıyor.  Yine TCK 77. Maddede ‘insanlığa karşı suçlar kapsamında işlenen suçlarda zaman aşımı yoktur’ ibaresi bulunuyor. AİHM’de önceki kararlarında zamanaşımını eleştirmiş, bazı toplumsal olaylarda bu maddenin işletilmesini salık vermişti.
 </p>
 <p>
  TCK 66. Maddesinde ön görülen düzenlemeye göre zamanaşımı süreleri şöyle: Ağırlaştırılmış müebbet hapis gerektiren hallerde 30 yıl (2005’ten sonra işlenen suçlar için geçerli); müebbet hapiste 25; 20 yıldan az olmayan cezalarda 20; 5-20 yıl arası ceza gerektiren suçlarda 15 yıl; 5 yıldan az hapis ve her türlü adli para cezasında 8 yıl.
 </p>
 <p>
  <img alt="" height="291" src="http://web.archive.org/web/20150830091154im_/http://medya.aksiyon.com.tr/aksiyon/2014/07/21/faili-mechul2.jpg"/>
 </p>
 <p>
  <span>
   <em>
    <strong>
     <span>
      &gt;
     </span>
    </strong>
    Lice'de 1994 yılında yapılan kazı çalışmasında bulunan kemikler
   </em>
  </span>
 </p>
 <p>
  <strong>
   Tehlike çanları
  </strong>
 </p>
 <p>
  Faili meçhul suçlarla mücadele yaşanan bu gerileme sadece devam eden soruşturmaları değil mahkemelere intikal edilmiş davaları da derinden etkiliyor. Tuğgeneral Bahtiyar Aydın’ın öldürülmesine ilişkin dava ile 18 faili meçhul cinayete yönelik Ankara’da görülen faili meçhul cinayetler davası ilk etkilenenlerden. Aydın’ın,  öldürülmesine ilişkin hazırlanan iddianame Diyarbakır TMK 10. Madde ile yetkili mahkeme tarafından kabul edilmişti. Güvenlik gerekçesi ile önce Eskişehir’e oradan da İzmir 1. Ağır Ceza Mahkemesi’nde gönderilmişti. İzmir 1. Ağır Ceza Mahkemesi’nde başlayan dava geçtiğimiz günlerde 17 ve 25 Aralık yolsuzluk, rüşvet, kara para aklama soruşturmaları sonrası yargıya yapılan müdahaleler kapsamında yapılan yasa değişiklikleri gerekçe gösterilerek durduruldu. Mahkeme 30 Nisan 2014’te yayımlanan Hâkimler ve Savcılar Kurulu’nun (HSYK) genelgesine dayanarak durma kararı verdi. Mahkeme söz konusu genelge ile en üst dereceli kolluk amirleri hakkındaki araştırma, inceleme ve soruşturma işlemleri için Adalet Bakanlığı’nın izni şartının getirildiğini, davanın bir numaralı sanığı dönemin İl Jandarma Alay Komutanı Eşref Hatipoğlu’nun üst dereceli kolluk amiri olduğunu kaydetti. Hatipoğlu’nun yargılamasına devam edilebilmesi için bakanlığın izni gerektiği belirtildi. Dosya bakanlığa gönderildi.
 </p>
 <p>
  17 Ocak 2014’de Diyarbakır’da TMK 10. Madde  ile yetkili mahkemede başlayan dava güvenlik gerekçesiyle Eskişehir’e havale edildi. Oradan da İzmir’e. 13 Haziran 2014’deİzmir 1’inci Ağır Ceza Mahkemesi’nden görülen davada sanık avukatlarının 30 Nisan 2014 tarihli HSYK genelgesini gerekçe göstererek, davanın görülebilmesi için Adalet Bakanlığı’nın izni gerektiği itirazında bulundu. İtirazı yerinde bulan mahkeme, CMK’nın 161. Maddesi ve 30.04.2014 tarihli HSYK’nın 3 nolu “En üst dereceli kolluk amirleri hakkındaki araştırma, inceleme ve soruşturma işlemleri” konulu genelgesini gerekçe göstererek yargılamayı durdurdu. Bu dosya da Adalet Bakanlığı’nda.
 </p>
 <p>
  Geçtiğimiz günlerde faili meçhul cinayetlere ilişkin Ankara’da devam eden davada eski özel harekâtçı Ayhan Çarkın’ın tahliye edilmesi, sadece faili meçhul soruşturmalarının değil açılan davaların da üzerinin örtülmesi tehlikesi ile karşı karşıya olduğunu ortaya koydu. 1990’lı yıllarda Ankara ve çevresinde işlenen 18 faili meçhul cinayetle ilgili eski İçişleri Bakanı Mehmet Ağar, Korkut Eken, özel harekâtçı polisler Ayhan Çarkın, Ayhan Akça, özel harekât daire başkanı İbrahim Şahin ve Yeşil kod adlı Mahmut Yıldırım’ın sanığı olduğu dava Ankara 1. Ağır Ceza Mahkemesi’nde devam ediyor. İfadelerinde birçok faili meçhul cinayete ilişkin önemli itiraflarda bulunan Çarkın, kendi beyanları sonucunda tutuklanmıştı. Çarkın, geçtiğimiz günlerde yapılan son duruşmada buna dikkat çekmişti: “Tek istediğim olaylara neden olan zihniyetin temsilcilerinin yargılanıp, hesap vermeleridir. Yoksa durduk yerde kendini cezaevine sokan bir insanın aklından zoru olmalı ya da bir amacı olması gerekli değil mi? Benim amacım bu olayların tamamının açığa çıkarılmasıdır. Bu olaylara neden olan azmettiricilerin sanık olarak burada yargılanmalıdır. Adil olarak yargılanmak istiyorum, hata yapan bedeli ödesin, suç işleyen cezasını çeksin.”  Devamında da şunları söylemişti: “Bu cinayetler dönemin cumhurbaşkanının, başbakanlarının, MGK’nın, İçişleri Bakanlığını ve bu bakanlığa bağlı İstihbarat Daire Başkanlığının ve Özel Harekat Daire Başkanlığının ve MİT’in içinde bulunan Kontrterör Daire Başkanlığı’nın ve kurumlarının talimatları, bilgileri ve koordinasyonları vasıtasıyla, yani o dönemki devletin yöneticilerinin bilgileri dâhilinde işlenmiş cinayetlerdir. Yoksa hiç kimse pervasızca böyle cinayetler işleyemez.” Mahkeme salonundaki hengâmenin ardından heyetten beklenmeyen bir karara hükmetti. “Devlet için kurşun atan” Çarkın tahliye edildi. Aynı davada yargılanan İbrahim Şahin de bir süre önce sanığı olduğu Ergenekon davasında diğer sanıklarla birlikte serbestti.
 </p>
 <p>
  <strong>
   Kemiklerin iadesi sinyaldi
  </strong>
 </p>
 <p>
  Geçtiğimiz 3 yıl içinde Diyarbakır, Şırnak gibi birçok şehirde daha önce jandarma tarafından kullanılan yerlerin de aralarında olduğu noktada aramalar yapıldı. Onlarca insana ait kemiklere ulaşıldı. Bu kemikler Diyarbakır Adliyesin’de adli emanette delil sıfatıyla muhafaza altına alındı. Özel yetkili ve TMK 10. Madde ile görevli mahkemelerin kapatılmasının ardından bu kemiklerin bir bölümü suç yerleri olan çevre illerdeki adliyelere iletildi. Bir kısmı ailelere iade edildi. Devam eden soruşturmaya ait en acı delil olan kemiklerin iadesi faili meçhul suçlarla mücadelede olacakların ilk sinyaliydi.
 </p>
 <p>
  <strong>
   Tahir Elçi’den zamanaşımı uyarısı
  </strong>
 </p>
 <p>
  Diyarbakır Baro Başkanı Tahir Elçi, son mahkeme kararlarıyla adaletin gerçekleşmediğini ifade ediyor: “Özellikle son aylarda gerek hükümetin gerek devletin adli ve idari makamlarının tutumu bu ağır suçların soruşturulmayacağını ortaya koymuştur. Bu suçların ilelebet cezasız kalacağı adaletin gerçekleşmeyeceği ortaya çıkmıştı. 12 Eylül döneminde iki general zaman aşımı hükümlerinden yararlandırılmadan haklarında mahkûmiyet kararı verilmiştir. Bu çok isabetli bir karardır. Aynı askeri darbe döneminde Diyarbakır cezaevinde, bölgede ve Türkiye’nin her tarafında işlenen ve aslında insanlığa karşı işlenmiş olarak kabul edilmesi gereken suçlar, 90’lı yıllarda yaşam hakkına yönelik bu ağır suçlarla ilgili dosyalar takır takır zaman aşımından düşmektedir. Son 5-6 ay içerisinde savcılar gerek 12 Eylül döneminde işlenen suçlar bakımından gerekse 90’lı yıllarda işlenen suçlar bakımından dosyaları zaman aşımından düşürmektedir. Yani dosyaları kapatmaktadır.”
 </p>
</div>


Kaynak: [www.aksiyon.com.tr](http://www.aksiyon.com.tr/aksiyon/haber-39063-faili-mechullerde-mecburi-u-donusu.html), [web.archive.org (arşiv bağlantısı)](http://web.archive.org/web/20150830091154/http://www.aksiyon.com.tr/aksiyon/haber-39063-faili-mechullerde-mecburi-u-donusu.html)
