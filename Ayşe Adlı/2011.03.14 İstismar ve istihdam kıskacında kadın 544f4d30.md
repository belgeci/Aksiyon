# İstismar ve istihdam kıskacında kadın

*Ayşe Adlı 2011.03.14*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   ‘Medya ve Kadın’ denildiğinde tek bir algı ve bakış açısından söz etmek mümkün mü? Sayıları artsın denilen kadınlar kimi, hangi oranda temsil ediyor? Medyanın kadına yönelik istismarının ardında yalnız erkekler mi var?
  </font>
 </div>
 <div id="newsText">
  <font class="detail-text">
   <p>
    <p class="MsoNormal">
     Aristoteles’e göre kadın; yaratılışta yarım kalmış, tekâmülünü tamamlayamamış erkeğe karşılık geliyor. Varoluşsal eksikliği tüm hayatı kapsıyor doğal olarak. Aradan geçen binlerce yılda boy ve soy veriyor bu düşünce. Kadını yaftalayarak hayatın dışına iten ‘kâmil erkeklik’, kendi tarihini ve dünyasını inşa ediyor. 19. yüzyılda, modern zamanları kendi inanç ve düşünce sistemiyle üreten Batı’da ortaya çıkan feminist düşünce, eski Yunan’dan beri içinde biriken öfkeyi kusuyor bir bakıma. Tarihin ev hapsinden kurtulan kadınlık, binlerce yılın birikimini salt eşitlik talebiyle dışa vuruyor.
    </p>
    <p class="MsoNormal">
     Aristo’nun tarif ettiği yarım kalmış tekâmülün tamamlandığı iddiası mı eşitlik ısrarının altında yatan? Ya da binlerce yıldır süregelen ikinci sınıf yaftasından tarih şahit tutularak kurtulma mücadelesi mi? Salt eşitlik mi ardına düşülmesi gereken, yoksa insanlıkta eşitlendikten sonra rolleri paylaşma noktasında komplekslerden arınmak mı? Felsefi bir tartışmaya girişmeden asıl mevzumuza dönelim biz. Konumuz feminizm değil efendim, Gazeteciler ve Yazarlar Vakfı Kadın Platformu ile Medialog Platform’un 8 Mart Dünya Kadınlar Günü öncesine denk getirdiği ‘Medyada Kadın Algısı, İstihdam ve İstismar’ toplantısı. Organizasyon komitesi başlığı sınırlı tutsa da medyayı konuşmak, aynı zamanda onun üzerinde yükseldiği toplumu konuşmak anlamına geliyor. Kurulan her cümle belli bir tarihsellik taşıyor ister istemez. Bu çerçevede yukarıda temas ettiğimiz soru(n)ları da yüksek sesle dile getirilen görüşlerin kısık sesli akisleri kabul etmek gerekiyor.
    </p>
    <p class="MsoNormal">
     Hakikat şu ki muhafazakârlar ile sol, demokrat ve liberal çizginin kadına bakışı arasında temel farklılıklar var. Tam da bu sebeple mayınlı bir arazide yol alırcasına ölçülü olmak gerekiyor söz söylerken. Hakkını teslim edelim, Bolu’da gerçekleştirilen toplantının farklı kimliklere sahip katılımcıları, azami hassasiyet gösteriyor kastı aşan bir ifade kullanmamak için.
    </p>
    <p class="MsoNormal">
     Katılımcılar, birkaç istisna dışında, basın dünyasının mutfağından isimler. Probleme, hem de tüm boyutlarıyla vâkıflar. Daha ilk oturumda, sıcağı sıcağına giriliyor konuya. Yer yer iç içe geçen iki başlık var: İstihdam ve istismar... Tam bir özeleştiri havasında geçiyor toplantı. Herkes basının kadını hem istihdam süreçlerinde hem de yayına konu etme sürecinde istismar ettiğinde hemfikir. Değer oluşturan ve bunları yaygınlaştıran medya, enfekte edici bir dil kullanıyor. Bu dille ön yargıları güçlendiriyor. Çoğu zaman kadınlar da katılıyor bu suça.
     <span>
     </span>
     Zira mekândan çalışma şartlarına, kullanılan dile kadar her şey erkekler tarafından belirlenip onlara göre düzenleniyor. Hürriyet muhabiri Gülden Aydın, medya dünyasında iki tip kadına yer olduğu yorumunu yapıyor: Biri çok dişi, öteki erkekleşmiş... Erkekler tercihlerini bu iki tipten birinden yana kullanıyor, kendilerine zarar vermeyecek kadınları kabul ediyorlar dünyalarına.
    </p>
    <p class="MsoNormal">
     Ayrılık, çözüm önerilerinde baş gösteriyor. Kadın ve aileden sorumlu Devlet Bakanı Selma Aliye Kavaf’ın işaret ettiği kadarıyla 2009 yılı verilerine göre gazete ve dergi çalışanlarının yüzde 30’u kadın. Aynı kurumların üst düzey yöneticileri arasındaki kadınların oranı ise beşte bir. Bir cenah, istismarın ancak kadın istihdamının artmasıyla önlenebileceği fikrini taşıyor. Radikal gazetesinden Oral Çalışlar, ‘eşitlik uğruna gerekirse nitelikten fedakârlık edilebilir’ fikrinde ısrarcı. Star gazetesinden Elif Çakır’ın ‘kadınlar talep etmekten vazgeçip hak eden pozisyonuna gelmeli’ tavrı tepki görüyor. Star gazetesinden Ergun Babahan giriyor araya: “Bir dönem çalıştığım gazetede yönetici kadronun üçte ikisi kadındı ancak dilimiz yine erkekti.”
    </p>
    <p class="MsoNormal">
     İlk oturumda tebliğ sunan Doç. Dr. Zeynep Karahan Uslu, eşitlik talebinin modern bir problem olduğuna, bu süreç içinde uygulanan politikalar anlaşılmadan kadına yönelik tutumun da anlaşılamayacağına işaret ediyor. “Kadın; anne ve ev kadını olarak toplumu, ulusu eğitecek. Meslek sahibi kadın ise namuslu ama dindar değil. Ondan da rejime sadakatle bağlı olması, kendini devlete feda etmesi bekleniyor. Modernizmin ön kabulleriyle uyuşmayanlar yok sayılıyor.”
    </p>
    <p class="MsoNormal">
     Bu politikaya eklemlenen kadın ve erkekler arasında söylem farkı aramak karıştırıyor belki de kafaları. Konunun hassasiyeti spekülatif söz söylemeyi zorlaştırsa da üzerinde pek fazla durulmayan kışkırtıcı çıkışları da hatırlamak gerek: “Kadının iş görmesini mi istiyoruz, yoksa Marks’ın işçi sınıfına atfettiği hayatı değiştirmesi misyonunu mu yüklüyoruz onlara?”, “Kadın sahiden erkekten daha farklı bir bakış açısına sahip mi?
     <span>
     </span>
     Ve daha çok istihdam edildiğinde her şey daha mı güzel olacak?”, “Bakış açısı değişmezse kadının istihdamı erkeğin sömürülmesine de yol açabilir…”, “Geleneksel kültür ve İslami değerlerle modern kadın tarifi nasıl uzlaştırılacak?”, “Kadınlar erkek egemen ortamlarda makyaj ve dekolte kıyafetle kendilerine yer açmaya çalışıyor.”…
    </p>
    <p class="MsoNormal">
     Toplantının muhafazakâr kanadı, salt eşitlik talebine mesafeli. Nitelikle paralel temsil, kadın-erkek ayrımı yerine daha insani bakış açıları getirilmesi şeklinde özetlenebilecek öneriler onlardan geliyor. Neticede tartışmalar esnasında sıkça gündeme gelen kota, sonuç bildirisine alınmıyor. Firesiz onay alan belki de tek başlık, teşhirin önüne geçilmesi gerektiği. Kadın vücudunun satış metaı olduğu yorumu Prof. Dr. Ali Atıf Bir’e ait. “Gazetelere çıplak kadın koymazsanız satamazsınız.” diyor hoca. Zira kadının cinsel tüketimini isteyen bir kitle var. ATV’den Fuat Uğur’un sözleri, Atıf Hoca’yı tamamlıyor. “Televizyonda gazeteden çok daha fazla kadın çalışıyor; çünkü kadın, görsel meta.”
    </p>
    <p class="MsoNormal">
     Arka sayfa güzeli ya da kapak kızı kullanmadan başarılı olmanın imkânı konuşulurken Mehveş Evin giriyor araya. Bir dönem Aktüel dergisinin başında bulunan Evin, kısaca özetliyor durumu: “Aktüel’in başındayken ben de kadın kapakları yaptım ama seçimlerim erkeklerinkinden farklıydı. Kadın kapağı sattırıyor ve patronlar da satmasını istiyorlar. Fakat habercisiniz, Kürt meselesi varken kadın kapağı yapmanız saçma. Irak işgal edilmişti, Bush’un politikalarını irdeleyen bir kapak yaptık, sadece 5 bin sattık ve birkaç ay sonra kovuldum.”
    </p>
    <p class="MsoNormal">
     Suçu erkeklere yığıp kurtulmak mümkün. Kendi zevk ve beklentilerine uygun yayıncılığı destekliyor, onun dışındaki tercihlere hayat hakkı tanımıyorlar… Peki, öyle mi sahiden?
     <span>
     </span>
     Ergun Babahan, “Sabah’ı Çalık Grubu aldığında okurlar arka sayfa güzelinin kaldırılıp kaldırılmayacağını takip ediyordu. Âdeta laikliğin teminatı olmuştu o fotoğraflar.” sözleriyle bu tezi destekler gibi olsa da son cümlesi meselenin bu kadar basit olmadığını ortaya koyuyor: “Daha çok da kadın okurlar yapıyordu bu takibi…” Bir konu da var ki toplantının başından sonuna dek söz dönüp dolaşıp oraya geliyor: Başörtülü kadınlara yönelik ayrımcılık… Siyasette, kamuda, iş dünyasında yaşananlara çok benziyor tecrübeler. Başörtülü gazetecilerin mesleklerini yapabileceği yayın organlarının sayısı parmakla gösterilecek kadar az. Ardında yatan sebepse kesinlikle mesleki değil. Sonuç bildirisine giren ‘insanlara inançları ve ideolojileri sebebiyle ayrımcılık yapılmaması gerektiği’ bir temenniden öte anlam ifade etmiyor.
    </p>
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=FDB55EA7D6EE243F198CBC411228205D?newsId=28908), [web.archive.org (arşiv bağlantısı)](http://web.archive.org/web/20131210222819/http://www.aksiyon.com.tr:80/aksiyon/newsDetail_getNewsById.action;jsessionid=FDB55EA7D6EE243F198CBC411228205D?newsId=28908)
