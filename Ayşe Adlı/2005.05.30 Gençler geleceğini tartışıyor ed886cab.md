# Gençler geleceğini tartışıyor

*Ayşe Adlı 2005.05.30*

<div>
 <p>
  <font>
   17 Ağustos 1999’da yaşanan deprem sonrasında, yurt genelinde alt yapıyı güçlendirmeye yönelik ulusal kampanyalar başlatıldı. Çünkü kapımızdaki yeni sarsıntılarda ancak daha güçlü binalarla ayakta kalabilirdik. 17 Ağustos’tan başka anlamlar çıkarmayı başaran bir grup üniversite öğrencisinin tercihi ise geleceği doğru okuyarak zihinsel alt yapıyı güçlendirmek.
   <br/>
   <br/>
   Türkiye’de tüket tüket bitmeyen pek çok kadîm tartışma var. İşsizlik, demokratikleşme, yolsuzluk... Tartışıldıkça adeta çözümden uzaklaşılan bu mevzulara eğitim sistemini de eklemek mümkün. Öğrencisinden siyasetçisine neredeyse herkesin hemdert olduğu sıkıntılar konusunda somut adımlar atmak, tartışmak kadar kolay olmuyor maalesef. Ta ki problemin tarafları kendi çözümlerini üretsin.
   <br>
    <br>
     Yedi yıldır Türkiye’nin farklı şehirlerinde bir araya gelerek harc-ı âlem olanından el değmemişine pek çok problemi masaya yatıran üniversite öğrencilerinin yapmaya çalıştıkları tam da bu: Kendi meselelerine çözüm üretmek. Yalnız onların meseleleri, YÖK’ün kaldırılması ve harç miktarının azaltılmasından ibaret değil. Bu sebeple ilk kez 17 Ağustos depreminin ardından “Türkiye’nin Geleceği, Geleceğin Türkiye’sini Tartışıyor” düsturuyla yola çıkan Buluşma Forumu üyeleri, epeyce yol katetmiş durumda.
     <br>
      <br>
       Depremler yaşamış, iktisadî buhranlarla sarsılmış bir ülkede, belki de bu sıkıntılara en bigâne olduğu düşünülen üniversiteliler; 7 yıldır konser, piknik, şenlik vs. vesilesiyle değil, ekonomi, siyaset, dış politika konuşmak için toplanıyor. Piyasanın, onlardan yüksek not ortalamaları, stajlar, sertifika programları dışında pek bir beklentisi olmadığına kanaat getirseler de bu beklentiyi boşa çıkarmaktan keyif alıyorlar. Yaptıkları, öncelikle doğru soruları bulup sonra benzer konular üzerine kafa yoran akademisyen, gazeteci ve yazarlarla bu konuları derinlemesine tartışmak. Bu arada misafirlerden sponsorlara kadar her şeyi kendilerinin ayarlaması gerekiyor. Süreç zor ilerlese de buluşmalar İstanbul ve Ankara ile sınırlı tutulmuyor. Güçleri ve imkanları yettiğince ‘gel’ denilen yere gidiyorlar.
       <br>
        <br>
         Buluşmaların en akılda kalan taraflarından biri ise tarihi. Ekip, yılda bir kez, 19 Mayıs’ta toplanıyor. Çünkü her resmi bayram ertesi TRT’den yapılan “... Bayramı, her yıl olduğu gibi bu yıl da tüm yurtta, dış temsilciliklerde ve Kuzey Kıbrıs Türk Cumhuriyeti’nde coşkuyla kutlandı.” anonsuna itirazları var. Toplantıları 6 yıldır takip eden Galatasaray Üniversitesi öğrencisi Samet İnanır, itirazını, “19 Mayısların kutlanma biçimine bakarak ve devlet ricalinin gençlik söylemini düşünerek gençliği temsil iddiasıyla çizilen karikatürle kendi sorunlarımız, sıkıntılarımız, gerçeklerimiz arasında hatırı sayılır mesafeler olduğunu gördüm.” sözleriyle dile getiriyor. Bu nedenle gündemlerini, gençlerin sadece sayıları ve adaleleriyle tanımlandığı bu kutlama biçimine iyi bir alternatif üretme kaygısıyla oluşturuyorlar. Her 19 Mayıs, ele alınan konuları derinlemesine tartışmak ve yeni çıkarımlara ulaşmak için iyi bir bahane. İnanır, Buluşma Forumu ile geçirdiği 6 yılı, “Bana reva görülen vazifelerle hayatımda hissettiğim sorumluluklar aynı değil. Katıldığım toplantılar ve atölye çalışmaları sayesinde kimi yasaklı metinleri, elime bir kalem alarak taradım ve sonuçta kendi zihnimin 312’lerini keşfetme şansına sahip oldum.” sözleriyle özetliyor.
         <br/>
         <br/>
         Bugüne kadar 2000 yılında Van’da ‘Tabuları Yıkmak’, 2001’de İstanbul’da ‘Siyasete Dönüş’, 2002’de Rize’de ‘İçebakış’, İstanbul’da “AB İçin Bir Gün Şenliği”, ertesi yıl TBMM’de ‘Yurtta Statüko, Cihanda İmparatorluk’, 2004 yılında İstanbul’da “Beyinlerimizin Üzerindeki İktidar Kavgası” başlıkları ile bir araya gelen forum üyelerinin bu yıl belirlediği konu başlığı ise ‘Doğu’dan Batı’dan kop da gel’ idi. Başlığa ve işlenecek konuya denk düşen mekansa Konya. Sezen Aksu’nun, ‘Doğu’dan Batı’dan kop da gel’ şarkısı eşliğinde ve de forumun yanında Mevlânâ’nın çağrısına da kulak vererek 18 üniversiteden gelen öğrenciler, iki gün boyunca hem konuşmacılarla hem kendi aralarında Türkiye’nin dışardan nasıl göründüğü ve kendini nasıl hissettiğini tartıştı uzun uzun.
         <br/>
         <br/>
         Osmanlıca öğrenelim tavsiyesi
         <br/>
         <br/>
         ‘Türkiye köprü mü, model mi, yoksa Araf’ta mı?’ Yıllardır süren üzerine ciltlerce kitap yazılması mümkün konuları iki günde bir karara bağlamak mümkün değil elbette. Sabancı Üniversitesi’nden Turgay Oğur da böyle bir iddia içinde olmadıklarının altını çiziyor. Oğur’a göre, “Panel konuları bir matematik probleminin çözümü üzerine olmadıktan sonra sonuçlarıyla ilgili somut veriler elde etmek mümkün değil.” Zaten Buluşma Forumu da genel olarak çözüm fetişizminden uzak duruyor. Onlar için aslolan doğru soruları bulup çıkarmaktan ibaret. Maksat bu olunca atıflar İmam-ı Gazali’den Jean Paul Sartre’a uzayıp gidiyor. Ve meselenin ne olduğu, sebepleri uzun uzadıya tartışıldıktan sonra mutlaka geleceğe yönelik bir sonuç bildirgesi çıkıyor. Sürekli genişleyerek etkileşimi arttırmayı hedefleyen forumun, bu yıl için de bir reçetesi var: Geçmişle bağımızı güçlendirmek için Osmanlıca öğrenelim, Mevlânâ’yı ve geçmişimizi anlamaya çalışmak için birer Mesnevi Tercümesi edinelim, entelektüel yayınları takip edelim...
         <br/>
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </p>
 <!---------
						<p align="justify" style="margin-top: 8px; margin-bottom: 8px">
						<font face="Verdana" color="#000000" style="font-size: 8pt">
						(Bu yazı 1394 kez okunmuştur)</font>
						</p>
---------->
</div>


Kaynak: [www.aksiyon.com.tr](http://www.aksiyon.com.tr:80/yazdir.php?id=21799), [web.archive.org (arşiv bağlantısı)](http://web.archive.org/web/20070823113725/http://www.aksiyon.com.tr:80/yazdir.php?id=21799)
