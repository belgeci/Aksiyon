# İstanbullu şehrine sahip çık

*Ayşe Adlı 2005.08.29*

<div>
 <p>
  <font>
   Türkiye’nin belki de ‘yerli’si en az olan şehri İstanbul. Taşı ve toprağının altın olmadığı anlaşılalı çok oldu; ama halen göç almaya devam ediyor ve şehrin omuzlarındaki  yük gün geçtikçe artıyor. Sürekli artan nüfusun getirdiği problemlere çözüm arayanların seslerini yükseltmesi ise gidişattan kaygılı olanları biraz olsun umutlandırıyor. Bakalım sonuçta kazanan İstanbul olabilecek mi?
   <br/>
   <br/>
   İstanbul’a dışarıdan gelmiş insanları, hele de şehre Haydarpaşa’dan giriyorsa, genellikle aynı manzara karşılar: İskeleye vuran dalgalar, martı sesleri, vapur düdükleri... İstanbul, bu seremonide bütün unsurları ile hazır bulunur.
   <br>
    <br>
     Her gün yüzlerce insan kendini yaşlı kentin koynuna atmaya devam ediyor. Ne talihsizliktir ki, ne zaman geldiğini hatırlamasa da çoğunluk hep ‘misafir’ kalıyor. “40 sene önce geldik İstanbul’a. Aslen Erzincanlıyız” ya da Erzurumlu, Trabzonlu, Ispartalı...
     <br>
      <br>
       Son yıllarda yaşanan istisnai vak’alar, 81 ile pazar olan şehrin yavaş yavaş yedi göbek ötesini sayabilenlerin memleketi olmaktan çıktığını gösteriyor. Hükümetin ya da belediyenin şehir halkının hoşuna gitmeyen kararları ‘şiddetle’ püskürtülüyor. İstanbullularla, merkezi yönetim, ilk kez Boğaz’a yapılması planlanan 3. köprü nedeniyle karşı karşıya geldi. Arnavutköy’le Vaniköy’ü birbirine bağlayacak koridor hakkında Vaniköylülerin ne düşündüğü pek bilinmese de Arnavutköy girişimini duymayan yok. 1998 yılından beri epeyce tecrübe kazanan girişim; panayır, konser, yürüyüş gibi çeşitli vesilelerle bir araya gelerek tek bir şey söylüyor: “Köprü altında uyumak istemiyoruz!” İyi de kim sordu ki bu insanlara ne istiyorsunuz diye.
       <br>
        <br>
         7 gökdelen 7 tepeye karşı
         <br/>
         <br/>
         Kimse sormadı tabii. “Hayatımızı etkileyecek bir konuda söz hakkı istiyoruz!” diyen Arnavutköy girişiminin meselesi de bu. Kamuoyunun tepkisi ve teknik tartışmalar nedeniyle bir süreliğine rafa kaldırılan proje geçtiğimiz günlerde tekrar gündeme geldi. Hâl böyle olunca Arnavutköy girişiminin bir süre daha gündemde kalacağını tahmin etmek zor değil.
         <br/>
         <br/>
         3. Boğaz Köprüsü İstanbulluların yaşadıkları şehir üzerinde söz sahibi olma arzularının ilk örneği. Son yıllarda yeni bir şehir inşa teşebbüsü olarak anlaşılan her adım, benzer bir tavırla karşılanıyor. Yeni İstanbullular, şehir adına alınacak kararlarda pay sahibi olmak konusunda ısrarlı. Tartışmalı konulardan biri de Haydarpaşa Garı ve liman alanına Dünya Ticaret Merkezi inşa edilmesi. Söz konusu alan; Haydarpaşa Garı, konteyner limanı, Harem otogarı, Toprak Mahsülleri Ofisi, Et Balık Kurumu, Selimiye Kışlası ve çevresindeki 1 milyon metrekarelik bölgeyi kapsıyor. Bayındırlık Bakanlığı’nın yürüttüğü proje sonucunda bölgeye, ABD’de 11 Eylül saldırıları sonucu yıkılan ikiz kulelere benzer 7 adet gökdelen yapılması planlanıyor. İstanbul Büyükşehir Belediye Başkanı Kadir Topbaş’ın bu konuda ne düşündüğü bilinmiyor. Fakat, üyesi olduğu Mimarlar Odası yetkilileri, her fırsatta  meslektaşlarına güvendiklerini dile getiriyor.
         <br/>
         <br/>
         “2 bin 500 yaşında bir şehir. Yaşlılığında rahat etsin bari diye düşünüyorsunuz; ama bu yaşlı kadının para kazanmasını bekleyen insanlar var hâlâ. Kendinden beklenenleri karşılamaya çalıştıkça da kimliğini kaybediyor. Bizim İstanbul’umuz olmaktan çıkıp Manhattan olmak yolunda ilerliyor.” diyor, Türkiye Mimar ve Mühendisleri Odaları Birliği (TMMOB) İstanbul Şubesi’nden mimar ve şehir plancısı Mücellâ Yapıcı. Haydarpaşa projesinin gerçekleşmesinin şehrin siluetine hakim bir bölgenin talan edilmesi anlamına geleceğini düşünüyor. Mimarlar Odası’nın başını çektiği Haydarpaşa Platformu da tepkisini aynı kararlılıkla dile getiriyor.
         <br/>
         <br/>
         Haydarpaşa ve çevresi 1980’den beri çeşitli projelere konu oldu. Son olarak 2002’de Büyükşehir Belediyesi de aynı alanda uygulanacak bir proje yarışması düzenlemişti. Ancak bugüne kadar gündeme gelen tüm çalışmalar danışma kurullarından geri döndü. 2004 yılı sonlarında basına yansıyan tartışmalı uygulamada durum öncekilerden biraz farklı. Çünkü bu kez bölgenin kullanım hakkı, itiraz yolu kapalı olarak Bayındırlık Bakanlığı’na devredildi. Geçtiğimiz yılın sonlarında kabul edilen 5234 sayılı yasanın geçici 5. maddesine göre yerel yönetimler, tek yetkili olan bakanlığın kararlarını uygulamak zorunda. Yapıcı, 12 Eylül dönemini hariç tutarsak şimdiye kadar böyle bir uygulamanın olmadığını ifade ediyor: “Bu çok önemli bir mücadele alanı. Uygulamaya geçilmeden önce proje belediyelere gelecek. İstanbullular o zaman kararlılıklarını ortaya koymalı.”
         <br/>
         <br/>
         Boğaz’ın nazlı gelinleri
         <br/>
         <br/>
         İstanbul’un siluetine halel gelmesinin dışında bir itiraz sebebi daha daha var: Bölgenin halka kapatılacağı kaygısı. Bayındırlık Bakanlığı tarafından hazırlanan planda geçen cümleler iddianın tevatürden öte dayanakları olduğunu ortaya koyuyor: “Plan alanında mülkiyet sınırları içinde, bina yerleştirilen alanlar dışında kalan bahçe, park, çocuk oyun alanları, spor alanları, otopark alanları ve ada içi yollar, kentsel tasarımın peyzaj projesine uygun olarak girişimci tarafından gerçekleştirilecektir. Bu alanlar kamuya terk edilmeyecektir.”
         <br/>
         <br/>
         İstanbulluların taraf olduğu tek konu Dünya Ticaret Merkezi değil. “Haydarpaşa Manhattan Olmasın” kampanyasıyla eşzamanlı bir tartışma daha var, ki burada gündem yoğunluğu daha da yüksek. Sanal platform üzerinden yürütülen süreçte iki taraftan söz etmek zor. Eleştirilerin odağında İstanbul Deniz Otobüsleri (İDO), karşısında ise imza veren 21 bin kişinin desteklediği vapurumuvermiyorum.com grubu var. Hikâyenin özeti şu: İstanbul Boğazı’nda yolcu taşıyan Şehir Hatları İşletmesi Türkiye Denizcilik İşletmesi’nden (TDİ) İDO’ya devredildi. Sessiz sedasız gerçekleşen bu değişiklikten birkaç ay sonra ‘vapurlar kaldırılıyor’ haberi yayılmaya başladı. Basına yansıyan haberlere göre İDO, vapurları daha hızlı olan deniz otobüsleri ile değiştiriyordu. Ne olduysa bu haberlerin ardından oldu. ‘Vapurumu vermiyorum’cular konuyu Kemalizm ve laikliğe kadar varan bir eksende tartışırken, İDO’nun karşı atağı gecikmedi: vapurlarhepkalacak.com
         <br/>
         <br/>
         Tartışma ilk günden beri sanal platform üzerinden sürüyor. Taraflar henüz bir araya gelmedi. Haliyle bir grup sorulardan, diğeri ise cevaplardan habersiz. İDO’nun yenileşme kapsamında yaptığı atağın karşısında duran isimlerden biri, İnsan Yerleşimleri Derneği Koordinatörü Korhan Gümüş. “Vapurları, kim hangi yetkiyle kaldırıyor?” diye soran Gümüş’e göre yetkililerin ‘kaldırmıyoruz’ açıklaması da yeterli değil. Zira yarın bir başkası çıkıp ‘eski vapurları istemiyorum’ dediğinde mesele içinden çıkılamaz bir hâl alabilir. Peki çözüm ne? Gümüş’e göre sorunun sebebi şehir halkının karar mekanizmasının dışında tutulması. Şehri ilgilendiren kararların demokratik mekanizmalarla alınması gerekiyor. Avrupa’da benzeri durumlarda kamuoyunun bağımsız uzmanlar tarafından bilgilendirildiğini söyleyen Gümüş, aynı sistemin İstanbul için de uygulanmasını istiyor.
         <br/>
         <br/>
         Şehir hatları işletmesi 160 yıllık bir geçmişe sahip. Bu uzun mazinin izleri arşivlerde mahfuz. Ancak boğazda ne yandan çarklıları ne de perçinli vapurları görebiliyoruz artık. Biraz da bu hassasiyetle, mevcutları vermiyoruz kampanyası taraftar bulmakta zorlanmadı. Vapurlar gidiyor mu, kalıyor mu? İDO Genel Müdürü Ahmet Paksoy endişeye mahal olmadığı görüşünde. Zira vapurlar ‘artık’ emin ellerde. “Eğer İDO’ya devredilmeseydi birkaç yıla kadar hepsi yok olup gidecekti. Fakat şimdi güvendeler. Bu vapurları korumak bizim tarihî ve kültürel sorumluluğumuz.” sözleri Paksoy’a  ait. vapurlarhepkalacak.com’da da yer alan bu bilgiler endişeleri gidermeye yetmiyor. Genel Müdür Paksoy ise duyarlılığın gelecek adına ümit verici olduğunu söylese de aceleci ve acımasız suçlamalardan rahatsız olduğunu gizlemiyor. Paksoy’un açıklaması hazır: İDO işini yapıyor ve zamanı geldiğinde herkesin içini rahatlatacak çözümlerle İstanbulluların karşısına çıkacak.
         <br/>
         <br/>
         İstanbul’da deniz ulaşımını tercih edenlerin sayısı genele kıyasla oldukça az. Vapurları tercih edilebilir kılmak için bir dizi çalışma yaptıklarını belirten Paksoy, şehir içi ulaşımda deniz otobüsüne geçileceğini kesin bir dille reddediyor. İDO’ya devredilen vapur sayısı 32. Filoya, mimari formu proje grubu tarafından tasarlanmış yeni vapurlar eklenecek. Deniz otobüslerinin kısa mesafe için uygun olmadığını hatırlatan Paksoy, çalışmalar henüz tamamlanmadığı için detaylar konusunda bilgi vermekten kaçınıyor. Şu anda üzerinde çalışılan tasarımlar yıl sonuna doğru İstanbullulara arz edilecek. Yeni siparişler de en fazla oy alan modele sadık kalınarak verilecek. Yani, yeni gemiler Norveç’ten geliyor iddiaları da gerçeği yansıtmıyor.
         <br/>
         <br/>
         İDO’nun üzerinde çalıştığı projelerden biri de yüzer sahne, konser ve sergi salonu. Vapur severlerin ‘çürümeye terk edildi’ diye kaygılandıkları 3 perçinli vapur yakında başka bir çehre ile şehir halkının karşısına çıkacak. Türk Loydu’nun ‘perçinli oldukları için tamiri mümkün değil’ dediği İhsan Kalmaz, İnkilap ve Kanlıca vapurları, yakında gezici kültür merkezi olarak hizmet vermeye başlayacak.
         <br/>
         <br/>
         15 milyonun kaçı İstanbullu?
         <br/>
         <br/>
         İstanbul Büyükşehir Belediyesi birkaç yıldır yürüttüğü kampanyalarla İstanbulluluk bilincini artırmayı hedefliyor. Zaman zaman uygulamada sorun çıksa da Başbakan’dan Belediye Başkanı’na herkes, şehrin dokusunun korunması gerektiği hususunda hemfikir. Konu üzerinde kafa yoran çok olunca öneriler de çeşitlilik arz ediyor. Girişlerde vize uygulanması gibi radikal öneriler de, ‘Kentim İstanbul’, ‘Ben İstanbulluyum’ benzeri naif fikirler de aynı çabanın ürünü. Hedef, şehir sınırları içinde yaşayan herkesi tek kimlik altında bir araya getirmek.
         <br/>
         <br/>
         Uzun süren yoğun göçün son yıllarda etkisini kaybettiğini söyleyen Prof. Dr. Ümit Meriç, bu sebeple bir İstanbullu portresinin şekillenmeye başladığını düşünüyor. “Artık kent sınırları içinde yaşayan herkesi İstanbullu kabul edebiliriz. Bu sınırlar dahilindeki herkes, şehir için elinden ne geliyorsa yapmakla mükellef.” diyen Meriç, uzun süre Kentim İstanbul Projesi’nde yer aldığı için yaşanan değişimi yakından gözleme imkanına sahip olmuş. İstanbul için yeni bir sayfa açmanın zamanının geldiğini belirterek, “İstanbul ‘şehirlerin kraliçesi’ ve azamî ihtimamı hak ediyor.” diyor. Yalnız, Meriç’in  kentli kimliğinin iktidar karşıtlığına kisve edilmesi yönünde kaygıları var. Bu nedenle şehir adına söz söylerken partizanca bir edadan kaçınmak gereğine işaret ediyor: “Tartışma yanlış bir zemine kaydırılırsa, şehrin hayrına iş yapma imkanı ortadan kalkar. Bu tür hassas konulara siyaset karıştırmak, bin yıllık bir mirasa zulmetmektir.”
         <br/>
         <br/>
         Belediye’nin bu kampanyaları yürütürken en fazla ümit bağladığı kurumların başında ise üniversiteler geliyor. Çünkü binlerce gencin bir arada olduğu kampüslerde karşılık bulan bir fikrin başarılı olmama ihtimali oldukça düşük.
         <br/>
         <br/>
         Başını Sabancı Üniversitesi’nin çektiği İstanbulluluk hareketi, İstanbul genelindeki üniversitelerde hızla taban buluyor. İstanbul kulüplerinin öncelikli hedefi, çoğunluğu dışarıdan gelen öğrencileri şehirle buluşturmak. “Şehir dışından gelen öğrenciler vakitlerinin çoğunu kampüs içinde geçirdikleri için şehre yabancı kalıyor. Bazen aylarca kampüsten çıkmadıkları oluyor.” diyen Sabancı Üniversitesi Öğrenci Etkinlikleri Sorumlusu Turgay Oğur, ‘İstanbul Kulübü’ fikrinin bu mesafeyi ortadan kaldırmak amacıyla çıktığını belirtiyor.
         <br/>
         <br/>
         “Birileri çıkıp ‘bir dakika!’ diyene kadar kimsenin aklına kararları sorgulamak gelmiyor. ‘Niye daha yüksek, niye daha hızlı, niye daha yeni? Buna gerçekten ihtiyacımız var mı?” diyen kulüp üyelerine göre, İstanbulluluk üzerinden bir araya gelmiş bir kitleye ihtiyaç var. Çünkü duyarlılıkları desteklemek ve farkındalık sağlamak için bir arada olmak gerekiyor. Sabancı Üniversitesi Öğrenci Kulübü üyelerine göre karar mekanizmasına sivil katılımın olması gerekli ama bu sivillerden trafik sorununu çözmesi de beklenmemeli. Zirâ aksaklıklara işaret etmek de önemli bir iş. Ayrıca çoğunluğu İstanbul dışından gelen öğrencilere göre gözden kaçırılan önemli bir husus var: “İstanbul denildiğinde herkesin aklına eski İstanbul geliyor. Oysa Sultanbeyli de, Halkalı da, Ümraniye de İstanbul. Varoşlar ne olacak?”
         <br/>
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </p>
 <p>
  <font>
   (Bu yazı 941 kez okunmuştur)
  </font>
 </p>
</div>


Kaynak: [www.aksiyon.com.tr](http://www.aksiyon.com.tr:80/yazdir.php?id=22420), [web.archive.org (arşiv bağlantısı)](http://web.archive.org/web/20060104143622/http://www.aksiyon.com.tr:80/yazdir.php?id=22420)
