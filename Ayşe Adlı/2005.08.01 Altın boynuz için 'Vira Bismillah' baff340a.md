# Altın boynuz için 'Vira Bismillah'

*Ayşe Adlı 2005.08.01*

<div>
 <p>
  <font>
   Bir zamanların gözde gezi mekânlarından Haliç, uzun süren ihmalin ardından eski güzel günlerine dönüyor. Temizlenip yeşillendirilen Altın Boynuz, Kültür A.Ş’nin proje aşamasındaki fikirleri hayata geçirildiğinde bir kültür vadisine dönüşecek.
   <br/>
   <br/>
   İstanbul’un kalabalığı şehrin sınırlarını zorluyor. Bu şehirde problemin öbür adı, 20 milyona dayanan kent nüfusu. Aynı ülkenin kimliğini taşısa da her biri farklı renklilikte milyonlarca insan, bazen bir o kadar problem anlamına gelebiliyor. Zira ortak zeminden mahrum bir hayat akıp gidiyor. Meselenin keşfi yeni olmasa da henüz derde deva bulunmuş değil. Büyükşehir Belediyesi bünyesinde 16 yıl önce kurulan Kültür A.Ş, şehir halkının kendi birikimiyle ortak kültüre katkı sağlamasını kolaylaştırmak amacıyla kuruldu.
   <br>
    <br>
     Kültür A.Ş, yıllardır büyük çoğunluğunu gençlerin oluşturduğu bir kitle için okul işlevi  görüyor. Belediyeye ait merkezlerde yürütülen faaliyetler rutine bağlanmış durumda. Mütevazı bir akademi vazifesi gören kültür merkezlerinde pek çok konuda akademik seviyede verilen dersler, yıllardır  devam ediyor. Bir ay önce Kültür A.Ş Genel Müdürlüğü’nü devralan Nevzat Bayhan, vazifeye ‘elde var bir’ diyerek başlasa da yapılacak çok iş var. Naif bir sürprizle göreve başlayan Bayhan’ın ilk icraatı İstanbullulara yazlık sinema nostaljisi yaşatmak oldu. 28 ilçede yaz boyu sürecek yıldızlar altında sinema keyfi bundan sonra yapılacakların yalnızca küçük bir işareti. Çünkü Bayhan’ın anlattığına göre yeni dönemde yapılacak işler listesi oldukça kabarık.
     <br>
      <br>
       Yazlık sinema fikri, biraz ‘geçmiş zaman olur ki’ dedirtmeyi biraz da mazide kalan ruhu canlandırmayı amaçlıyor. Bu nedenle özellikle izleyicinin daha çok tercih edeceği başarılı, ödüllü, değer yargılarına uygun filmler gösteriliyor. Ayrıca bu uygulama sayesinde raflarda unutulmuş filmler, çoğu hayatta olmayan ve bu filmler dışında hiçbir yerde göremeyeceğimiz şahıslar tekrar izleyici ile buluşmuş olacak. 28 ilçeyi kapsayan film gösterimlerini özellikle herkesin rahatlıkla ulaşabileceği merkezlerde yaptıklarını ifade eden Bayhan, ilk haftadan itibaren beldelerden de yoğun talep geldiğini söylüyor. Yani Kültür A.Ş. gelecek sene hizmet alanını daha da genişletmek durumunda kalacak.
       <br>
        <br>
         İşe, şimdiye kadar Büyükşehir Belediyesi’ne ait merkezlerde yapılan faaliyetleri ilçelere kaydırarak başlayacaklarını ifade eden Genel Müdür Bayhan, mümkün olduğunca çok insana ulaşmayı hedeflediklerini belirtiyor. Yeni dönem vizyonunu, “Kültür A.Ş’nin vazifesi kültür merkezi inşa etmekten çok ortak bir kültür inşa etmek.  Bu sebeple gençlerin ihtiyaç duyup alamadıkları kitapları evlerine kadar götürmek, evlerine yakın merkezleri kültür merkezi haline getirip ilminden istifade edebilecekleri kişileri onlara yaklaştırmak istiyoruz. Kültürel anafor merkezlerini merkezden çevreye kaydırmaya niyetliyiz.” cümleleri ile özetleyen Bayhan’a göre şehirlerin kalkınmışlık seviyesi fiziki göstergelerden ziyade ortak ruha bağlı. Zira toplumsal bilinç ve kültür parayla ikame edilemez. Hele de sözü edilen yakın zamanda yitirdiğimiz İstanbul kültürü ise...
         <br/>
         <br/>
         Sâdâbâd keyfi tazelenecek
         <br/>
         <br/>
         Kültür A.Ş, çoğunluğu üniversite öğrencilerinden oluşan dinamik bir kitleye hizmet veriyor. Bu nedenle beklentiler sürekli değişiklik arz ediyor. Haliyle hizmetin çıtasının da yükseltilmesi gerekiyor. Kısa ve uzun vadeli projelerin hazırlıkları sürüyor. Hemen uygulanacak işlerin başında kültür evleri ve merkezleri aracılığıyla gençleri İstanbul kültürü ile buluşturmak var. Uzun vadede ise kalıcı ve etkili birtakım projeler planlanıyor. Bunlardan biri ve belki de en heyecan verici olanı şiirlerden hatırladığımız Sâdâbâd’ın yeniden ihya edilecek olması. Artık “Gidelim serv-i revânım, yürü Sâdâbâd’a” benzeri mısralar yazılamasa da bu proje sayesinde eskilerin işret mekânlarında tenezzühe çıkmak mümkün olacak.
         <br/>
         <br/>
         Söz konusu projeyi “Haliç’i kültür vadisi haline dönüştürmeyi düşünüyoruz.” diye anlatan Bayhan’a göre şu anda mevcut kültürel mekânları birer halka kabul edecek olursak, zincirin büyük kısmı mevcut. Eklenecek birkaç yapı ile Haliç rahatlıkla bir kültür havzasına dönüşebilir. Sütlüce’deki inşaatı bitmek üzere olan kongre merkezi, Miniatürk, Feshane, etraftaki cami, kilise ve havralar, müzeler mevcut yapılardan bazıları. Eklenmesi düşünülenler ise araba sineması, golf sahası ve ‘Zaman Tünelinde İstanbul.’
         <br/>
         <br/>
         Zaman tünelinde İstanbul, şimdiye kadar kitap ciltleri arasında yapılan tarih içinde seyr-ü seferi farklılaştırma ve keyifli hale getirme fikrinden doğmuş bir proje. Zaman tünelinde hareketli bir koltuk aracılığıyla Bizans’tan başlayarak Osmanlı’ya ve oradan da günümüz İstanbul’una gelecek olan tarih yolcusu, bu seyahat esnasında sadece Konstantinopol’den İstanbul’a gelmeyecek aynı zamanda her dönemin önemli simaları ile de tanışacak. Nevzat Bayhan, tarihsel birikime yapılacak katkının turistik açılımdan daha önemli olduğunu kaydediyor. Finans sorunu aşılırsa en fazla 3 yıl içinde hayallerin gerçekleşmesi mümkün. Kültür A.Ş için projelerin hayata geçmesi kadar Haliç’in ihyası da önemli. Sâdâbâd’ın da eklenmesiyle Altın Boynuz eski hayatiyetine kavuşturulmuş olacak.
         <br/>
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </p>
 <!---------
						<p align="justify" style="margin-top: 8px; margin-bottom: 8px">
						<font face="Verdana" color="#000000" style="font-size: 8pt">
						(Bu yazı 1627 kez okunmuştur)</font>
						</p>
---------->
</div>


Kaynak: [www.aksiyon.com.tr](http://www.aksiyon.com.tr:80/yazdir.php?id=22245), [web.archive.org (arşiv bağlantısı)](http://web.archive.org/web/20061019211515/http://www.aksiyon.com.tr:80/yazdir.php?id=22245)
