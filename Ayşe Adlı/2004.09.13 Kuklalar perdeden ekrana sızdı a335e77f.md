# Kuklalar perdeden ekrana sızdı

*Ayşe Adlı 2004.09.13*

<div>
 <p>
  <font>
   “Önce kalite” diyerek sessiz ve derinden gelen Samanyolu TV, geçtiğimiz yıl reyting listelerinde üçüncü sıraya yükseldi. Tercüme sitcomlar, onlarca kez tekrar edilmiş filmler yerine kendi projeleri olan dizilerle milyonlarca insanı ekrana bağlayan kanal gözünü çocuklara dikti: Yeni dönemde ekranı kuklalar basacak.
   <br/>
   <br/>
   Emekli veteriner hekim Hasan Bey ve ailesi bir yol ayrımına gelmişti. Yıllardır yaşadıkları şehir hayatı onları çok yormuştu ve şimdi kalmakla gitmek arasında bir karar vermeleri gerekiyordu. Hasan Bey, öğretmen eşi Necla Hanım ve 11 yaşındaki oğulları Nezih, uzun uzun konuştuktan sonra kendileri için en doğru tercihinin memleketlerine dönmek olduğuna karar verdiler. Bu kararı almak zor olmuştu ama yıllardır şehirde yaşayan üç kişilik Şakayık ailesi sonunda, köylerde, kasabalarda yaşayan insanların hayallerini süsleyen şehir hayatını bırakarak memleketleri Yeşil Oba'ya geri döndü.
   <br>
    <br>
     Tanımadıkları kalabalıkları geride bırakan ailenin yeni hayatını Çınar ailesi dolduruyordu. Şakayık ailesi, Mualla Hanım ve onun haşarı oğlu Şükrü ile kitap okumayı çok seven kızı Ayşegül, eşekleri karakaçan ve maceraperest, çıkarcı rakun, geçen yıllarda çocukları ekrana bağlayan Tarçın ve Arkadaşları'nı hazırlayan ekibin yeni çalışmasının kahramanları. Yeni yayın döneminde Samanyolu TV ekranlarına gelecek kukla drama tarzındaki programın adı Yeşil Oba. Sempatik karakterleri ve komik öyküleriyle küçüğünden büyüğüne bütün aileyi ekran başına toplaması beklenen Yeşil Oba, Anadolu'da sıcak, samimi, çalışkan insanların yaşadığı bir kasaba. Cıvıl cıvıl bir yaşam, sevgi dolu ilişkiler var. Bu sakin Anadolu köşesinin son misafirleri ise Şakayık ailesi. Tersine göç yapan, yani şehirden taşraya göçen; belki de kaçan bir aile onlar. Amaçları, şehir hayatının karmaşasından ve kirliliğinden uzaklaşıp, doğal, sade ve asude bir hayat yaşamak. İnsanlardan hayvanlara bütün canlıların dile geldiği Yeşil Oba'da kuklaları tiyatrocular oynatıyor.
     <br>
      <br>
       Yeşil Oba'yı "Çocukları, özel bir programla eğlendirmek ve onlarınsosyal hayata uyumlarını kolaylaştırmak amacıyla hazırlanan deneysel bir çalışma" olarak niteleyen yapım sorumlusu Meryem Akbal'a göre, okul çağı çocukları için hazırlanan Yeşil Oba, anne babalar için de keyifle izlenecek bir program. Yüzyıllardır perde aralığından izlenen kuklaları televizyon ekranlarına taşıyan Akbal ve gittikçe genişleyerek 45 kişiye ulaşan ekip arkadaşları, 2003 yılının temmuz ayında başladıkları Yeşil Oba'yı televizyon ekranında izlemeye hazırlanıyorlar. Akbal, yine özgün bir yapım olan Tarçın ve arkadaşlarından sonra çocuklar için bir şeyler yapmanın hazzını tekrar yaşamak istediklerini ve bu isteğin Yeşil Oba'yı doğurduğunu söylüyor. Çocukların toplam nüfus içindeki payına ve televizyon karşısında geçirdikleri zamana bakıldığında onlar için hazırlanan programların ne kadar yetersiz olduğunun daha rahat fark edildiğini belirten Akbal, "Çocuklarımız, küçükken bizim izlediğimiz programları izleyerek büyüyor. Onların çocuklarının da aynı programları izlemesini istemiyoruz" diyor.
       <br>
        <br>
         Yeni yayın döneminde neler var?
         <br/>
         <br/>
         Geçen yıllarda Hekimoğlu, Yusuf Yüzlü, Sırlar Dünyası gibi yapımlarla izlenme rekorları kıran ve birçok kanal tarafından benzeri yapımlarla taklit edilen Samanyolu televizyonda yeni programlar yayına girmeyi bekliyor. Bu hafta başlayacak yeni yayın dönemi için hazırlıklarını tamamlayan kurumda son günlerde heyecanlı bir koşuşturma yaşanıyor. Reyting ölçümlerine göre en çok izlenen 3 kanaldan biri olan Samanyolu’nun ekranlarında yeni dönemde, içerikleri zenginleştirilen eski programların yanında, özgün yapımlar da izleyicilerle buluşacak. Yeni yayın dönemine bu başarıların da verdiği cesaretle hazırlanan kanal yöneticileri, bu kez de gündem oluşturmaya aday programları ekrana getirmeyi hedefliyor.
         <br/>
         <br/>
         Söz konusu yapımlardan biri olan Büyük Buluşma, Sırlar Dünyası'nın dikkatleri dış dünyadan kişinin iç dünyasına çeken formatının gördüğü yoğun ilgiden sonra başlayan arayışın yeni ürünü. Büyük Buluşma, kişinin iç buluşmasını ve hesaplaşmalarını anlatıyor, izleyicileri kendileriyle yüzleşmeye çağırıyor. Herkesin zaman zaman yaşadığı iç hesaplaşmalar, inişler ve çıkışlarla dolu perde arkası hayatlar, kaçınılmaz olan yüzleşmeler anlatılıyor. Programın konusu, bazen, ebedi saadetin kapılarını aralayacağına inanılan küçük bir davranış, bir tebessüm ya da bir kelam olurken bazen de bir ömürlük emekleri heba eden bir bakış, bir ihmal, nefret ya da kıskançlık olabiliyor.
         <br/>
         <br/>
         Büyük Buluşma'da, hayattaki insanlara ölümden sonrasının gözüyle, hayatın anlamı ve değeri anlatılıyor. "Faydalı olamıyorsak en azından zarar vermeyelim" diyerek yola çıktıklarını söyleyen Samanyolu TV Genel Müdür Yardımcısı Rıdvan Kızıltepe, temel amaçlarının toplumsal değerlere sahip çıkmak olduğunun altını çiziyor. "Toplumumuzun kültürel zenginliğini yaşatmak ve değerlerimizi hatırlatmak amacıyla özümüze dönerek bize has programlar yapıyoruz" diyen Kızıltepe, hedeflerinin 24 saati özgün yapımlarla dolu bir kanal olduğunu söylüyor. Günlük hayatın karmaşasından yorulan izleyicilere diğer kanallardan farklı olarak sade ve dingin programlar sunduklarını belirten Kızıltepe'ye göre Samanyolu TV'nin başarısı, insanı önemseyip, ihmal edilen insani konulara ağırlık vermesinden kaynaklanıyor.
         <br/>
         <br/>
         Heyecan dolu bir dizi: Mavi Rüya
         <br/>
         <br/>
         Bir yanda kafalarında kurguladıkları "kusursuz dünya" projesini hayata geçirmek için taşıyıcı anne arayan çılgın bir grup, öte yanda yaşamak için kaçmak zorunda olan genç bir kadın. Bu heyecan ve gerilim dolu serüvenin tam ortasında masum küçük bir çocuk… Mavi Rüya'da, bir kasabada yaşayan ve iyiliği ve yardımseverliği ile çevresine ışık saçan Zeynep öğretmen ve ablası Yasemin'in hikayesi anlatılıyor. Kafasındaki sözde "kusursuz dünya" projesini devreye sokmak için uğraşan Dr. Ateş ve ekibi, ellerindeki mükemmel geni aşılayacak taşıyıcı anne aramaktadır. Her şeyi ezip geçen, insanların hayatlarını gözlerini kırpmadan karartan bu çılgın grup, mükemmel geni üretebilecekleri kanın Yasemin'de olduğunu öğrendiklerinde, genç kız için korku dolu bir mücadele başlar. Evlilik hazırlarını hızla sürdüren genç kız, henüz nasıl bir çıkmazın içinde olduğunu farketmemiştir. Doktor Ateş'in rüyası, Yasemin için kabusa dönüşür...
         <br/>
         <br/>
         BAHAR ÜLKESİNİN ÇOCUKLARI ŞUBAT SOĞUĞU’NDA
         <br/>
         <br/>
         Bu Bahar Ülkesi'nin hikayesi... Bir tarafta, eriyip giden kışla beraber elindekileri kaybetmek istemeyen acımasız bir adam; diğer tarafta, ülkesine bahar çiçekleri serpmek için çırpınan kararlı bir yürek; tam ortada da, Şubat Soğuğu'na ailesini kurban veren Tarık. Gazeteci olan babası, Cemiyet diye bilinen bir menfaat grubunu deşifre edince bütün ailesi gözlerinin önünde kurşuna dizilen Tarık, henüz 11 yaşındadır. Aradan 14 yıl geçer, Tarık, Organize Suçlar'da komiser yardımcısı olur ve kimsenin uğraşmaya cesaret edemediği Cemiyet'le ilgili önemli sonuçlara ulaşır. Ailesinin intikamını almak için yemin eden Tarık, cinayeti işleyen adamı sadece arkadan görmüş olsa da onu nerede arayacağını çok iyi bilmektedir. Tehdit edilir, sevdiklerini kaybeder, en yakınındakilerin ihanetine uğrar; ama yine de vazgeçmez.
         <br/>
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </p>
 <p>
  <font>
   (Bu yazı 2048 kez okunmuştur)
  </font>
 </p>
</div>


Kaynak: [www.aksiyon.com.tr](http://aksiyon.com.tr:80/yazdir.php?id=15479), [web.archive.org (arşiv bağlantısı)](http://web.archive.org/web/20060119001600/http://aksiyon.com.tr:80/yazdir.php?id=15479)
