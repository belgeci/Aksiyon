# Her başarılı vekilin arkasında kim var?

*Ayşe Adlı 2007.09.03*

<div>
 <!--- Baslik, Spot, Resim kutusu ---------->
 <table>
  <tr>
   <td>
    <br/>
    <br/>
    <p>
     <font class="content">
      Türk seçmeni vekiline vekâlet veriyor; ama bununla yetinmiyor. Sürekli işi düşüyor ona!... İş üstüne iş bindikçe haliyle altta kalan danışmanın iflahı kesiliyor. Sahi, vekilinizin vekilini ne kadar tanıyorsunuz?
     </font>
    </p>
   </td>
   <td>
    <!--- Resim Burada ---------->
    <img border="0" hspace="10" src="http://web.archive.org/web/20071102115705im_/http://www.aksiyon.com.tr/resim/665/52.jpg" vspace="10"/>
    <!--- Resim Burada ---------->
   </td>
  </tr>
 </table>
 <hr noshade="" size="1"/>
 <!--- Baslik, Spot, Resim kutusu ---------->
 <p>
  <font class="content">
   Her seçim döneminde Meclis’e 550 milletvekili gönderdiğimizi sanırdık. Oysa 1993’te başlatılan danışmanlık uygulaması bu sayıyı ikiye katlıyor. Haliyle seçim sonrası bir grup genel kurul salonunda ter dökerken Meclis bahçesindeki halkla ilişkiler bloklarında da hummalı bir koşuşturma yaşanıyor. İşleyişe bakılırsa vekiller halka, danışmanlarsa vekile vekâlet ediyor.
   <br>
    <br>
     Meclis’in yükünü omuzlamaya namzet danışmanların önce labirenti andıran binalarda kaybolmamak için mimariyi çözmeleri gerekiyor. Ardından da ‘danışmanlık’ sıfatının yeniden tanımlanmasına geliyor sıra. TBMM’de danışmanların asli vazifesi; milletvekili, daha açık bir ifadeyle seçmen memnuniyetini sağlamak. Genel seçimde sandığa gidip Ankara’ya gönderdiğimiz vekillerden, hizmet beklemek hakkımız. Hatta bu beklentide daha da ileri giderek onlardan devlet bürokrasisi ile aramızda elçi olmalarını da arzu ediyoruz. Onlardan başka kimimiz var iş görecek!.. Ee yolumuz 40 yılda bir Ankara’ya düştüğünde yemeğimizi, çayımızı ısmarlamasını, hastamızı gözetmesini beklemek de ‘velinimet’ olarak doğal haklarımız arasında!...
     <br/>
     <br/>
     DANIŞMANIN DA PİYASASI VAR
     <br/>
     <br/>
     Bürokratik sistemin aciz bıraktığı vatandaşlar, tıkanan noktaları açmak için nefesi Meclis’te alıyor. Bunca işi aksatmadan yapmaksa insanüstü gayret gerektiriyor. Bu gayrete öncelikle danışmanların ihtiyacı var. Genel kurul konuşmalarından seçmenleri ağırlamaya, telefona bakmaktan araba kullanmaya, fatura ödemeye kadar her iş onların sorumluluğunda. Perde arkasında işleri onlar görüyor, servisi yapmak parlamenterlere düşüyor hâsılı.
     <br/>
     <br/>
     Milletvekillerinin ilk işlerinden biri danışmanlarını belirlemek. Bir kısmı bu sorunu seçim bölgelerinden tanıdıkları birini Ankara’ya getirerek aşıyor. Geri kalanlar için ilk seçenek ‘piyasayı’ yakından takip etmek. Zira yeni Meclis yasama faaliyetlerine başlayana kadar Meclis  çevresinde temposu hayli yüksek bir piyasa kurulduğu anlatılıyor. Bir yanda mebusundan ayrılmış eski danışmanlar CV dağıtıyor, öte yanda başka birileri kulaklara genç ve cevval isimler fısıldıyor. Bazen de milletvekilleri öteden beri göz koydukları istikbal vadeden genç isimlere teklif götürüyor.
     <br/>
     <br/>
     22 Temmuz sonrası kurulan piyasa henüz kapanmış değil. Meclis koridorlarında dolaşırken danışman bulamamış parlamenterlerle iş arayan danışmanlara rastlamak mümkün. Bu haberi duyup heyecanlananlara küçük bir tavsiye: Ajandanızı karıştırmaya başlamadan önce biraz detay almanızda fayda olabilir…
     <br/>
     <br/>
     Gidenler bilecektir; Türkiye Büyük Millet Meclisi, adı kadar büyük değil. Milletvekili odaları 9 metrekare. Misafirler de burada kabul ediliyor. Bir danışman arıyorsanız, onu ya parlamenter odasında takriben 1 metrekarelik yere sıkışmış ya da sekretaryaya ayrılan daha da küçük bir ofise ilişmiş halde bulmanız muhtemel.
     <br/>
     <br/>
     Mustafa Nisari biyoloji öğretmeni. Öğretmen arkadaşları ile birlikte söylediği birkaç şarkı ona Meclis yolunu açmış. Bu fasılın, dinleyicileri arasında Milli Eğitim Bakanı Hüseyin Çelik’in bulunması gibi bir farkı var. Programdan sonra bakanla tanıştırılan Nisari, Çelik’ten başka bir milletvekili adına danışmanlık teklifi almış. İlk tepki heyecan; ya sonrası? “Daha önce Meclis’e gelmemiştim. İlk ziyaretimde odam neresi diye sordum, yok öyle bir yer dediler. Parlamenter odalarını görünce adeta şoke oldum. Kayseri’deki kazancım da buradakinden daha iyiydi. O yüzden ilk anda gelmeyi düşünmedim. Sonra siyasi çevrem genişlesin diye kabul ettim.”
     <br/>
     <br/>
     Başlayalı henüz birkaç hafta olduğundan heyecanını gizlemekte zorlanıyor. Oldukça karışık olan Meclis’i öğrenmekle başlamış işe. Bir kroki hazırlayarak kim nerededir, nereye nasıl gidilir teker teker işaretlemiş. Nisari’nin programının ilk sırasında tüm milletvekilleriyle tanışmak var.
     <br/>
     <br/>
     TBMM, sokaktaki insan için adeta fantastik çağrışımlar içeriyor. Ceylan derisi koltuklar üzerinde oturan ülkenin en ‘seçkin’ insanları, memleket adına karar alırken vatandaşın bu iradeye râm olması bekleniyor. Sokaktaki hayatın bu derece ‘üstünde’ bir yerde çalışmak neye benzer acaba? Mustafa Nisari birkaç haftalık tecrübesiyle “Meclis’in içinde olmak devletin parçası olmak gibi.” diyor. “Her gün Kızılay’dan Meclis’e yürüyorum. Başbakanlık, Genelkurmay, Yargıtay ve bakanlıklar arasında dolaşırken nasıl bir hisse kapıldığımı anlatamam. Bu kadar heyecan duyacağımı zannetmiyordum.”
     <br/>
     <br/>
     Yeniler heyecandan yerinde duramazken kıdemli danışmanlar için bu sıfat cazibesini yitireli epey olmuş… Hangisine yanaşsanız “bir dokun bin ah işit kâse-i fağfurdan” vecizesini doğrulayan yakınmalar işitiyorsunuz. Cengiz Yel, 2002 seçimlerinden sonra başlamış danışmanlığa. Ankara’ya taşınacağı kesinleşince gazeteci kimliğinin öne çıkacağı bir iş temposu beklerken bambaşka bir tabloyla karşılaşmış: “Her danışman gelmeden önce milletvekillerine parlamenter hizmetlerde yardımcı olacağını sanır. Ama Meclis gündemi, seçmen talepleri buna fırsat vermez.” İlk şoka iki şekilde tepki verildiğini anlatıyor Cengiz Yel: Ya diplomalarınızı, bildiğinizi yabancı dilleri bir kenara koyup telefonlara bakmaya başlarsınız. Ya da hayal kırıklığı ile Meclis’i terk edersiniz…
     <br/>
     <br/>
     Siyasi danışmanlık, dünyada vizyon meselesi kabul ediliyor. Parlamenterlerin nasıl davranıp ne konuşacakları danışmanlar desteğiyle belirleniyor. Türkiye’de de benzer sistemle çalışanlar var; ancak bu ayrıcalık genellikle başbakan ve bakan danışmanlarına has. Diğerleri henüz asistanlık kisvesinden sıyrılabilmiş değil. Hal böyle iken en fazla canlarını sıkan sorulardan biri “Milletvekili size ne danışıyor?” oluyor. Danışmanlığa 23 yaşında başlayan Cengiz Yel, sitemkâr cevaplıyor: “Milletvekili bana ne sorabilir ki? TBMM’ye hemen her konuyla ilgili kanun teklifi geliyor. Bu konuların hepsi hakkında bilgi sahibi olmamız mümkün değil. Bizim için önemli olan doğru bilgiyi kısa zamanda sağlamak.” Yoğun tempo, başarıyı ölçmek için başka kıstaslar gerektiriyor. Yerine göre bağlanan ya da bağlanamayan bir telefon, danışmanın başarısı konusunda fikir verebiliyor.
     <br/>
     <br/>
     Politikanın kalbinin attığı yerde varlık göstermek için sağlam sinirlere sahip olmak şart. Ceplerinde taşıdıkları milletvekili adına basılmış kartvizitlerin de açık ettiği gibi parlamenterin gölgesinin düştüğü her alana hâkim olmaları gerekiyor. Yel, ilk yıllarda hissettiklerini açık yüreklilikle itiraf ediyor: “Üzerimdeki gömleğin bol geldiğini hissediyordum. Çok ağır bir sorumluluk vardı omuzlarımda.”
     <br/>
     <br/>
     DOĞULU VEKİLLE ÇALIŞMAK ZOR
     <br/>
     <br/>
     Milletvekillerinin bir sonraki seçimde yeniden aday gösterilmeleri performanslarına, oy almaları ise seçmenle kurdukları ilişkiye bağlı. Her iki noktada da danışmanlar kilit rol üstleniyor. Yel’in anlattıklarından, danışman sorumluluğunun büyük olduğu anlaşılıyor. Günlük programın detayları onların elinden çıkıyor. Yeri geliyor, milletvekilinin kulağına fısıldıyor, yeri geliyor cebine not sıkıştırıyorlar. Aralarında parlamenter-danışman ilişkisinden çok mesai arkadaşı hukuku şekilleniyor zamanla. Cengiz Yel, kulis bilgilerine duyduğumuz tecessüsü şu ikazla savuşturuyor: “Danışman aynı zamanda sır tutmayı bilen kişi demek. Bu özellik milletvekilinin ve kendisinin sağlığı, morali ve geleceği açısından önemli.”
     <br/>
     <br/>
     Bazılarının işi daha zor. Özellikle genel başkan yardımcıları, teşkilata yönelik çalışanlar ve doğu illerini temsil eden vekillerin danışmanlarının. Çetin Tüzün, Batman milletvekili ile çalışıyor. Boş bulup iliştiğimiz sandalyede kendisiyle iletişim kurmak kolay olmayınca arkadaşı giriyor söze: “Bir sabah ziyaretine geldim. Selamımı aldı. Saat 4 civarında tek kelime edemeden çıktım. Ertesi gün yine aynı şey tekrarlandı. Üçüncü gün dışarı çıkıp telefon ettim ‘Çetin şöyle bir mevzu vardı’ diye.”
     <br/>
     <br/>
     Sekreter dışarıda, peş peşe çalan telefonlara Tüzün’ün cevap vermesi gerekiyor. Ziyaretçilerin biri gidip diğeri geliyor. Bu arada Batmanlı bir vatandaş giriyor içeri. Hali hatırı soruluyor, çay ikram ediliyor. “Kızım hasta, 6 aydır onkoloji hastanesinde tedavi görüyor.” Vekil şehir dışında olduğu için ismi ve telefon numarası not edilen misafir, ileriki günlerde kabul edilmek üzere uğurlanıyor… Çetin Tüzün, iletişim fakültesi mezunu. Et Balık Kurumu’nda uzmanlık yaparken amcasının araya girmesiyle kendini danışman olarak buluvermiş. Meclis’te ikinci dönemi.
     <br/>
     <br/>
     Hemen her cümlesi çalan telefonlarla kesilse de, “Batı illerinin temsilci sayısı fazla, ziyaretçiler aralarında dağılıyor. Bizde öyle değil.” diye anlatmaya başlıyor: “Batman’dan Ankara’ya ulaşmak maddi manevi eziyeti gerektiriyor. Buraya kadar gelen bir vatandaşı dinlemeden geri çeviremeyiz. Bize ulaşmakta sıkıntı çekmesin diye vekilim de ben de 5 yıldır telefon numaralarımızı ve odamızı değiştirmedik.”
     <br/>
     <br/>
     “TORPİL TALEBİ AZALDI”
     <br/>
     <br/>
     Çetin Bey de, diğer meslektaşları gibi başlarda heyecan duyduğunu gizlemiyor. Çok üst düzey bir görev telakki ettiği yeni işi kısa sürede hayal kırıklığına dönüşse de manevi tatminin yüksek olduğuna dikkat çekiyor: “Bugün biri aradı. Lösemili hastası yakını için 30 ünite kan istenmiş. Yeşil kartlı birinin temin etmesi mümkün değil. Ankara İl Emniyet Müdürlüğü’nü aradım, 10-15 memur gidip kan verecek.” Bu tür işler çok sıradanlaşmış artık. Ne kendileri yadırgıyor ne de talepleri yönlendirdikleri makamlar: “Danışmansanız ister istemez bürokrasi kademelerinde bir çevreniz oluyor. Bu çevreden neyi nasıl isteyeceğinizi öğreniyorsunuz zamanla.”
     <br/>
     <br/>
     Her zaman bu kadar tahammülkâr ve iş bitirici olmalarını beklemek haksızlık olur elbet. Bütün gün iş peşinde koştuktan sonra akşamları aile efradıyla sohbet etmek bile eziyete dönebiliyor. Ama anlaşılıyor ki seçmen için Meclis 7 gün 24 saat kapsama alanı içinde. Milletvekillerinden dinlemeye alışık olduğumuz anekdotların birkaç mislini yaşıyor danışmanlar: “Gece saat 11’de vatandaş arıyor. İlk sorusu ‘tanıdın mı?’ Hayır, tanımadım diyorum. Bu sefer alınıyor. ‘Daha dün buradaydı, iyi tanıyordu. Ankara’ya gitti sesimi de hatırlamıyor.’ diye düşünüyor.”
     <br/>
     <br/>
     Özellikle sağlık ve milli eğitim bakanlıklarında işe alım ve tayin işleri sınava bağlandıktan sonra torpil taleplerinde gözle görülür bir azalma yaşansa da vatandaşların gün içinde karşılaştığı her sorun milletvekilinin aranmasına vesile olabiliyor. En sık, nikâh şahidi olmaları isteniyor. Ancak sıra dışı talepler çok daha çarpıcı. Danışmanlar, mizah konusu olacak vak’aları, alıştıklarını ortaya koyan lakayt bir eda ile anlatıyor: “Manken ya da ses sanatçısı olmak isteyenlerden yolunu kaybedenlere kadar herkes gelip bizi buluyor. KPSS puanının yükseltilmesini, cep telefonunun faturasının ödenmesini, sonlarında olduğu bir kuyruğun önüne geçmek için torpil yapılmasını isteyenler bile oluyor.”
     <br/>
     <br/>
     Yapısal sorunları tek başına çözemeyeceklerini anlayan danışmanlar, geçtiğimiz yıl kurdukları dernekle kalıcı çözüm arayışını sürdürüyor. Parlamenter Danışmanları Derneği’nin ilk icraatlarından biri Avrupa’daki uygulamaları yerinde görmek olmuş. Ziyaret edilen 3 ülke başkenti, Türkiye’deki sıkıntının boyutlarını ortaya koymuş görünüyor. Dernek Başkanı Emin Yıldırım, bizde pratik sorunlar sebebiyle pozisyonunun hakkını veremeyen danışmanların Avrupa’da ciddiyetle yasamaya yönelik çalıştıklarını anlatıyor. Yeni Meclis Başkanı’na takdim edilecek dosyada yer alan önerilerden biri, milletvekillerine aylık ek ödeme yapılması. Yıldırım, bu ilave ile şoför istihdam edildiği takdirde danışmanların daha nitelikli işlere vakit bulacağı kanaatinde. Zira iş tanımı tamamen parlamenterin talepleri ile şekillenen danışmanlar, gerektiğinde araba da kullanıyor, özel işleri de takip ediyor.
     <br/>
     <br/>
     Birkaç dönem üst üste danışmanlık yapıp Meclis’ten emekli olanlara rastlansa da bu işin kariyeri yok. Kurumlar arası atama ile danışmanlığa gelen bir öğretmen, eski görevine bıraktığı pozisyondan dönüyor. Aradan geçen zamanda diğer meslektaşları kıdem kazanırken o Meclis’teki çalışmasını sadece hizmet süresi olarak gösterebiliyor. Açıktan atama ile gelen danışmanlarsa görevi bırakmadan çaresine bakmadıysa eski işsiz günlerine dönüyor. Yıldırım, kendi tecrübesinden de hareketle tüm danışmanların temas ettiği bir noktaya değiniyor: “Burada devlet ve bürokrasinin işleyişini öğreniyor ve emsallerimize kıyasla önemli bir tecrübe ediniyoruz. Bize göre devlet kademelerine atanmak üzere aynı vasıflarda biri aranıyorsa danışmana öncelik verilmesinde kamu yararı var.”
     <br/>
     <br/>
     Bu sözlere koridorlarda kulağımıza gelen fısıltılar da eklendiğinde 13 yıldır danışmanlık yapan İbrahim Tutar’ın hatırlatması daha bir anlamlı oluyor: “İnsanlar bu işi iki sebeple kabul ediyor. Ya maaşı yükselecektir ya da başka beklentisi vardır.” Odalar arasında dolaşırken danışmanların birbirlerine neden ‘müsteşarım’ diye hitap ettikleri ancak bu izahtan sonra açıklığa kavuşuyor. Tutar da Meclis’te kazanılan tecrübeden sonra danışmanların iyi birer bürokrat olabileceğini düşünüyor. Geçmişte çok örneğini görmüş. Şu anda daire başkanlığı, özel kalem müdürlüğü yapan danışmanlar aklına ilk gelenler.
     <br/>
     <br/>
     İbrahim Tutar 4 dönemdir danışmanlık yapıyor. İktidarı da görmüş, muhalefeti de. Her konuda sözüne itibar edilmesi gerekiyor yani. Onun tercihi muhalefet danışmanlığından yana: “Muhalefete danışmanlık yapmak daha öğretici, geliştirici ve zevkli. Çok fazla kişisel talep gelmediğinden yasama faaliyetlerine ağırlık verirsiniz.”
     <br/>
     <br/>
     2002 - 2007 yılları arasında TBMM’ye verilen toplam kanun teklifi sayısı 1032. Ülkeye nizam veren bu metinler de büyük ölçüde danışmanların elinden çıkıyor. Parti genel merkezi tarafından denetlendikten sonra Meclis’e sunuluyor. İbrahim Bey araya girerek danışmanlar adına endişe duymamıza mâni oluyor:  “Bu işin kitabı yok, denize düştüyseniz yüzmeyi de öğrenirsiniz. Kabiliyetli bir danışman bir ayda kanun teklifi yazmayı öğrenir.”
     <br/>
     <br/>
     İki dönemdir CHP’li parlamenterlerle çalışan Emre Tekinalp de aynı rahatlıkta. Seçim bölgesini tanıması neredeyse 6 ayını alırken kanun teklifi yazmak için bir ay çalışması yetmiş. Muhalefette olmanın iyi bir tecrübe olduğunun farkında. Seçmen taleplerinden iktidar danışmanları kadar muzdarip değil: “Muhalefette olduğumuz için beklentileri düşük. Sorunlarını dile getirmeniz yetiyor. Bunun için genel kurulda sık sık söz almanız, soru ve araştırma önergeleri vermeniz, sıkıntıları giderecek çözüm önerileri sunmanız gerekiyor.”
     <br/>
     <br/>
     Tekinalp de Meclis’te ikinci dönemini yaşayanlardan. Birlikte çalıştığı milletvekili seçilemeyince 22 Temmuz sonrası çalışacak yeni bir parlamenter araması gerekmiş. Şimdi kendisinden daha tecrübesiz biriyle çalışıyor ve birikimini ortaya koymak için fırsat bekliyor: “Ben danışmanım, fikrimi söylemek için sorulmasını beklemem.”
     <br/>
     <br/>
     İlkokul mezunları milletvekili olabiliyor; ancak danışmanların en az yüksek okul diplomasına sahip olmaları şart. Vizyon sahibi olmaları, yabancı dil bilmeleri tercih sebebi. Ancak burada yine İbrahim Tutar’a kulak vermek gerekiyor. Tecrübeli danışmana göre, dozunun iyi ayarlanması şartıyla danışman, milletvekili üzerinde etkili olabilir. Eğer çok etkili olursa parlamenteri yönlendiriyor gibi bir imaj oluşur ki bu durum her ikisinin akıbeti için de iyi değildir…
     <br/>
     <br/>
     Milletvekilleri Meclis dışındayken danışmanlar onlar adına tam yetkili kabul ediliyor, resmî makamlarla irtibat kurup parlamenterin antetli kâğıdını kullanabiliyor. Bu hassas pozisyonda denge sağlamak kolay olmasa gerek. Nitekim bağlantılarını kişisel çıkarları için kullanan ve bundan dolayı görevinden uzaklaştıranlar da olmuş. İbrahim Tutar bu tip sorunları bir nevi iktidar sarhoşluğu kabul ediyor ve meslek hastalığı olarak niteliyor.
     <br/>
     <br/>
     Dönem dönem depreşen kadın parlamenter sayısı az serzenişi, Ankara’ya gidince daha anlaşılır oluyor. Bu bir problemse, danışmanların da aynı dertten muzdarip olduğunu söylemek mümkün. Kadın danışmanların genele oranı milletvekillerinden de düşük…
     <br/>
     <br/>
     Emin Yıldırım işin kimse açısından da kolay olmadığını anlatıyor. Danışmanınızın cinsiyetinden dolayı dedikodu malzemesi olmanız işten bile değil. Ayrıca bu tercihi seçmene anlatmak da zor. “Vatandaş arıyor, hanımefendi açıyor telefonu; ‘buyurun ben danışmanıyım.’ Amca anlamıyor, ‘sen bilmezsin kızım hele danışmanı ver’ diyor.”
     <br/>
     <br/>
     Merve Seren, bütün zorluğuna rağmen TBMM’de 2’nci yılını doldurmuş. Başlangıçta ailesi ve arkadaş çevresi tedirgin olsa da alışmaları zor olmamış. Bir yandan doktora eğitimini sürdüren Seren’in başka sıkıntıları var. O da beklediğini bulamayanlardan. Master’da PKK üzerine çalışmış, ilerde terör uzmanı olmak istiyor. Danışmanlık teklifini de Meclis’teki birikimden istifade ederim beklentisi ile kabul etmiş 25 yaşındaki Seren, özgeçmişi parlak danışmanlardan. Üniversite eğitiminden sonra yurtdışında akademik çalışmalarda bulunmuş, 3 yabancı dil biliyor. Bu birikimi Meclis çalışmalarına ne ölçüde yansıdı acaba? “Dil bildiğim ve iyi bir eğitim aldığım için tercih edildim; ama 2 yılda bir kez bile dilimi kullanmadım.”
     <br/>
     <br/>
     Nezir Akyeşilmen gerçek manada danışmanlık yapan mutlu azınlıktan. İnsan hakları alanında doktorasını tamamlamak üzere. Yurt içi ve dışında önemli çalışmalarda bulunmuş. Hiç istemediği halde kıramayacağı bir teklif alınca yoğun tempoya ve daha az maaşa ‘evet’ demiş. Şu anda sivil anayasa ve Avrupa Birliği ile uyum var gündemlerinde. Akyeşilmen, sisteme rağmen vekil isterse milletvekili-danışman uyumunun çok iyi sonuçlar doğuracağı kanaatinde. Bir de prosedürlerden kaynaklanan engeller olmasa: “Meclis personelinin görev ve yetkileri yönetmelikle belirlenmiştir. Danışmanların pozisyonu ise esaslar alt başlığı ile düzenlenmiş, hukuki bir karşılığı yok. Esaslar bölümündeki tüm cümleler olumsuz yargılarla bitiyor. Danışman şunu yapamaz, bundan hak talep edemez, şuna yetkisi yoktur, şuraya giremez… Ayak bağı kabul ediyor sistem bizi.” Ama politikanın merkezinde ve ‘iktidara’ bu kadar yakın olmak yine de şikâyetten çok hizmeti gerektiriyor.
     <br/>
     <br/>
     Yapılan her yorum ve teşhis, danışmanların ülke sorunlarına hakikaten vâkıf olduğunu ortaya koyuyor. Bu performansı halkla ilişkiler blokları yerine genel kurulda sergilemek isterler mi acaba? Henüz birkaç haftalık tecrübesi olan Mustafa Nisari biraz ısrardan sonra itiraf ediyor: “Bürokraside ya da başka alanlarda iyi yerlere gelme arzum var. Milletvekilliği yoluyla belki bakanlığa kadar yükselebilirim.” Ancak iki günün sonunda gönüllerde yatan aslanın genellikle bürokratlık olduğu ortaya çıkıyor. Parlamenterliğin ‘acemilerin hayali’ olduğu fısıldanıyor kulağımıza: “Siyasi beklenti içinde olanlar için danışmanlık uzun vadede bir dezavantaj. Partiler danışmanlara zaten bu beyinlerden yararlanıyoruz diye bakıyor. Milletvekilleri de eski danışmanları ile yan yana oturmaya sıcak bakmıyor. Başbakan danışmanları dışında muradına eren duyulmadı henüz…”
     <br/>
    </br>
   </br>
  </font>
  <br/>
  <!-------- end of YAZI ---------->
 </p>
</div>


Kaynak: [www.aksiyon.com.tr](http://www.aksiyon.com.tr:80/detay.php?id=28304), [web.archive.org (arşiv bağlantısı)](http://web.archive.org/web/20071102115705/http://www.aksiyon.com.tr:80/detay.php?id=28304)
