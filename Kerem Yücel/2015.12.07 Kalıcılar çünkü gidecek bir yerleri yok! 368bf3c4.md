# Kalıcılar; çünkü gidecek bir yerleri yok!

*Kerem Yücel 2015.12.07*

<div class="pNewsDetailMainContent ctx_content" itemprop="articleBody">
 <p>
  “Arap Baharı” olarak adlandırılan, Aralık 2010’da Tunus’ta başladıktan sonra Libya’ya, Mısır’a ve tüm Arap coğrafyasına yayılan ayaklanmaların beşinci yıldönümünde Türkiye’deki Suriyeli ve Iraklı mültecilerin hayatı “GeçErken” adlı fotoğraf sergisinde bir araya geldi. Fotoğraflar 18 Aralık’a kadar İstanbul Bağdat Caddesi’nde bulunan Caddebostan Kültür Merkezi’nde görülebilecek.
 </p>
 <p>
  <img alt="" src="http://web.archive.org/web/20160113172924im_/http://medya.turkishreview.org//aksiyon/2015/12/07/573491.jpg"/>
 </p>
 <p>
  <img alt="" src="http://web.archive.org/web/20160113172924im_/http://medya.turkishreview.org//aksiyon/2015/12/07/573492.jpg "/>
 </p>
 <p>
  Hiçbiri beklemiyordu başlarına gelenleri. Ülkelerinde 2011 yılının ocak ayında fitili ateşlenen protestoların yayılacağını, iktidarın şiddetle bastırmaya çalışacağını ve sonunda kapı komşularının düşmana dönüşüp topraklarının paramparça edileceğini, yerle bir olacağını…
 </p>
 <p>
  Çoğunun böyle düşünmesinin ardında, Batı dünyasının “Arap Baharı” olarak adlandırdığı ayaklanmaların Suriye’yi “geç” vurması geliyordu. 17 Aralık 2010’da başlayan silsile Tunus, Mısır ve Libya’da yıkılmaz denen iktidarları birer birer devirirken, ülkelerinde tarih farklı yazıldı. Onları en büyük hayal kırıklığına uğratansa halklarının en övündükleri özellikleri olan bir arada yaşama refleksini hızla kaybetmeleriydi. Ne de olsa bugüne kadar Suriyeliler hep misafirperverlikleri ile tanındı, toprakları son yüzyılda vatanlarından zorla kopartılanların ya da barış arayanların yuvası oldu.
 </p>
 <p>
  Suriye’ye son yüzyılda kimler ayak basmadı ki? Ermenilerden Kürtlere, Filistinlilerden Iraklılara bölgedeki her krizde “güvenli liman”dı. Suriyeliler gelenleri önce misafir olarak kabul ettiler, ardındansa kucaklayıcı kültürleri ile ülkelerinin bir parçasına dönüştürdüler. Bu nedenle hiçbiri akıl erdiremiyor Suriye’nin bugününe…
 </p>
 <p>
  Türkiye’ye gelen mülteciler arasında ülkenin kuzeyinden, üç kantonla yönetilen Rojava’dan gelenlerin durumuysa diğerlerinden farklı. Onların kaçtıkları tehlike uzun süredir varlığını devam ettirse de dünyanın gündemine yeni yeni gelen, kendini İslam Devleti diye tanıtan bir örgüt: IŞİD...
 </p>
 <p>
  Bu süreçte sınırı geçen Rojavalıların bir bölümü yola “erken” çıktıkları için kendini şanslı sayıyor. Erkenden kasıtları; ölmeden önce… Bir bölümü içinse çok “geç”. Ailelerinin en değerli parçalarını, sevdiklerini bırakmak zorunda kaldıkları için… Bir daha mezarlarını görüp göremeyeceklerini bilemeden…
 </p>
 <p>
  Bugün Kürt nüfusun ağırlıkta olduğu kentlere özellikle Diyarbakır ve Batman’a yerleşen Rojavalılar burada da huzuru bulmuş değiller. Kantonlarda devam eden varoluş mücadelesi, buradakiler üzerinde sosyal baskı oluşturabiliyor. Batman’daki Hacı Osman’ın ailesi üzerinde olduğu gibi. Kobani’ye yönelik IŞİD tehdidinin artması ile sınırı geçen Hacı Osman, “Türkiye’ye geldiğimiz ilk gün her şey farklıydı.” diyor ve ekliyor: “O zamanlar bize yardım ediyorlardı, bugünse istenmiyoruz. Açıkça hissediyoruz.”
 </p>
 <p>
  Hacı Osman’ın eşi giriyor araya, ürkekçe kendi başından geçen bir hikâyeyi aktarmaya başlıyor. Otobüsteki bir kadının “Bizim çocuklarımız orada sizin için ölüyor, siz neden buradasınız?” diye tepki gösterdiğini anlatıyor. Gözleri doluyor bu cümleyi kurarken, sözlerin onda kurşun etkisi oluşturduğunu yansıtırcasına…
 </p>
 <p>
  Hacı Osman ise tepkili, eşi kadar sakin değil. Tüm Suriyeli mültecilere yönelik sadece bölgede değil, tüm ülke kamuoyunda oluşan “Neden dönmüyorlar?” sorusuna iki cümle ile yanıt veriyor: “Siz çocuklarınızla, ailenizle, Suriye’de, Kobani’de rahatlıkla bir ay kalın. Söz, biz de geri döneceğiz!”
 </p>
 <p>
  Dönemedikleri ülkelerinden kaçış yolunda “geçerken” ayak bastıkları Türkiye, büyük bölümünün yeni vatanları oluyor, hayatlarını bu topraklarda kuruyorlar. Geçmişe değil, geleceğe bakmaya çalışıyorlar. Çünkü arkaları “acı hatıralar” ile kaplı. Bu nedenle çocukları Türkiye’deki polislerden korkabiliyor. Kadar Hesu’nun 6 ve 5 yaşlarındaki iki kızı, Beyar ve Rasti gibi.
 </p>
 <p>
  Kadar Hesu bu ülkede Afrin’dekine benzer bir şekilde rejim güçlerine bağlı polislerin başına silah dayayıp para istemeyeceğinden emin olsa da izleri silmek zor. Kızlarını sakinleştirmek daha güç, Türkiye’de yaşadıkları şehirlerin gerginliği göz önüne alınırsa. Yeni vatanlarında akan kan her birini korkutuyor. Şehirlerden kalkan cenazeler, son dönemde bazı ilçelerde uygulanan ve yaygınlaşan sokağa çıkma yasakları akıllarına kendi ülkelerindeki ilk günleri getiriyor. Alınan sıkı “güvenlik tedbirleri” de cabası… Geçen yolcu uçaklarının bile savaş için geldiğini sanan çocuklar için yoldan geçen panzerler nasıl tankları andırmasın ki?
 </p>
 <p>
  Mülteciler için “eski güzel günler” çok uzaklarda artık. Hatırlamakta zorlanıyorlar. Dönüp baktıklarında gözleri doluyor çoğunun. Doğdukları, büyüdükleri, evlendikleri, köklerinin olduğu toprakları düşündükçe bir cümle dökülüyor ağızlarından: “Suriye’de yaşamak bir zamanlar çok güzeldi. Şimdi yandı, küle döndü.”
 </p>
 <p>
  Ülkelerinde gelecek göremeyen Suriyeli mülteciler için umudun bir adı da “Avrupa”. Bu ihtimal için her şeyi göze alıyorlar. 14 yaşındaki Serdar gibi. Batman’dan 4 ay önce çıkan ve İzmir-Kos hattı üzerinden Almanya’ya varmayı başaranlardan biri o. Serdar şanslı olanlardan… Bir süredir kendisini mülteci kampından alan bir Alman koruyucu ailenin himayesinde. Suriye’den sonra gidemediği okuluna gidiyor, eğitimini tamamlamaya çalışıyor. Ailesi onu özlese de geleceğinden umutlu. Annesi Halime Halil “Çok dua ettim yolculuğu sırasında. Şükürler olsun oğlum sağ salim ulaştı oraya.” diyor. Çünkü Ege Denizi’ni aşmak deyince herkesin gözüne aynı fotoğraf geliyor: Geçtiğimiz eylül ayında Ege Denizi’ni geçerken kardeşi ve annesi ile birlikte boğulan, sonra da Bodrum sahiline cansız bedeni vuran Kobanili Aylan Kurdi...
 </p>
 <p>
  Yeni facia haberleri peş peşe gelirken bunları önlemenin yolunu da belki yine Suriyelilerden öğrenmemiz gerekiyor. Son yüzyılda onların yaptığı gibi gelenlere kapıyı açmak ve onları ülkenin zenginliği olarak dışlamadan kabul etmek. Bazısı için geç kalmış olsak da, bazısı için hâlâ vakit çok erken…
 </p>
 <p>
  (Yazı: Serdar Korucu)
 </p>
 <p>
  <img alt="" src="http://web.archive.org/web/20160113172924im_/http://medya.turkishreview.org//aksiyon/2015/12/07/573493.jpg "/>
 </p>
 <p>
  <img alt="" src="http://web.archive.org/web/20160113172924im_/http://medya.turkishreview.org//aksiyon/2015/12/07/573494.jpg "/>
 </p>
 <p>
  <img alt="" src="http://web.archive.org/web/20160113172924im_/http://medya.turkishreview.org//aksiyon/2015/12/07/573495.jpg "/>
 </p>
</div>


Kaynak: [www.aksiyon.com.tr](http://www.aksiyon.com.tr/dosyalar/kalicilar-cunku-gidecek-bir-yerleri-yok_553148), [web.archive.org (arşiv bağlantısı)](http://web.archive.org/web/20160113172924/http://www.aksiyon.com.tr/dosyalar/kalicilar-cunku-gidecek-bir-yerleri-yok_553148)
