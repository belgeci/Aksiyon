# Artık yurtdışında çalışmak istiyorum

*Kamil Ergin 2015.03.10*

<div class="pNewsDetailMainContent" itemprop="articleBody">
 <p>
  Oyuncu izlemek için Brezilya’da bulunan teknik direktör Ertuğrul Sağlam ile izlenimlerini, hedeflerini ve Türk futbolunu konuştuk.
 </p>
 <p>
  Bursaspor’u şampiyon yapan, Eskişehir-spor’u Türkiye Kupa-sı’nda finale taşıyan ve geçen günlerde kırmızı-siyahlı ekipten ayrılan Ertuğrul Sağlam, oyuncu izlemek üzere Brezilya’daydı. Genç teknik adamla hedeflerini ve Türk futbolunu konuştuk.
 </p>
 <p>
  <strong>
   -Brezilya’ya ilk kez geliyorsunuz. Dünya futboluna damgasını vuran bir ülkede futbola bakışı nasıl buldunuz?
  </strong>
  <br/>
  Daha önce ekrandan izlediğim Brezilya maçlarında, görsel anlamda izleyiciye keyif veren ancak bizdeki mücadele ruhunu yansıtmayan bir tablo vardı. Ancak şimdi onların da mücadele noktasında bize benzemeye başladığını söyleyebilirim. Dünya futbolunda yaşanan gelişmelerin Brezilya futbolunu da etkilediği izlenimine kapıldım. Burada izlediğimiz maçlarda mücadele ile birlikte futbolun şov tarafını da ortaya koyan bir performansa şahit olduk.
 </p>
 <p>
  <strong>
   -Sizce Brezilya futbolunu dünya markası hâline getiren şey ne?
  </strong>
  <br/>
  Türk futbolunun en önemli sıkıntılarından biri tesisleşme ve altyapıdaki yetersizlik. Buradaki kulüplerin tesislerine ve altyapılarına baktığınızda çok büyük yatırımların yapıldığını görüyorsunuz. Dünyaya futbolcu ihraç ederek bu yatırımın karşılığını alıyorlar. Üretim yapmak ve yeni yetenekler ortaya çıkarmak istiyorsanız tesisleşme ve altyapı konusunda ciddi anlamda bir organizasyon içinde olmanız lazım.
 </p>
 <p>
  <strong>
   -Tesisleri ve futbola bakışlarını gördükten sonra Brezilya’da bir takım çalıştırmak ister miydiniz?
  </strong>
  <br/>
  Burası dünya futbolunun yuvası sayılır.  Ancak antrenör tercihlerinde yabancı hocalarla pek çalışmadıklarını görüyoruz. Hedeflerimden biri yurtdışında çalışmak. Gelen bazı teklifleri değerlendiriyoruz. Trabzonspor’la görüştüğüm iddiası asılsız. Spor akademisi mezunuyum ve bu alanda master yaptım. Hem teorik hem pratik anlamda 10 yıl içinde elde ettiğim antrenörlük birikimini özellikle genç yetenekleri ortaya çıkararak ve Türk futboluna hizmet ederek devam ettirmek istiyorum. Ancak Türk antrenörlüğünü Avrupa’da da temsil edebilirsek bu bizim için farklı bir açılım olur.
 </p>
 <p>
  <strong>
   -Altyapı yetersizliğinden bahsettiniz. Futbol Federasyonu’nun 14 yabancı kararı hakkında ne düşünüyorsunuz?
  </strong>
  <br/>
  Yeni bir süreç. Elbette olumlu ve olumsuz tarafları olacaktır. Yaşayıp görmek lazım. İnşallah olumlu tarafları öne çıkar.
 </p>
 <p>
  <strong>
   -Türkiye’de yabancı futbolculara karşı nasıl bir ilgi var?
  </strong>
  <br/>
  Türk insanı bir futbolcuyu sevdiğinde onu bağrına basıyor ve o kişi gitsin istemiyor. Alex’in Türkiye’den ayrılırken yaşadığı durum buna bir örnekti. Herkes için geçerli değil bu. Havaalanında davul zurnayla karşılanan ancak ayrılırken uçağa yalnız binen çok kişi gördük.  Şu bir gerçek ki millet olarak isimleri sahiplenme konusunda biraz fazla duygusal davranıyor, duygularımızı işin içine çok karıştırıyoruz. Bu bize özgü bir durum olabilir ama daha profesyonel düşünüp bu türlü duygusallıklardan vazgeçmemiz gerekiyor.
 </p>
 <p>
  <strong>
   -Yabancı futbolcuların yaşadığı en büyük zorluk ne?
  </strong>
  <br/>
  Türk futbolu, fiziksel kalitenin öne çıktığı bir lig. Dışarıdan gelen futbolcuların çoğunda bu mücadeleye ayak uydurma noktasında sıkıntı yaşıyoruz. Ancak çoğu bu zorluğa zamanla alışıyor.
 </p>
 <p>
  <strong>
   -Türkiye’de neden yıldız futbolcu yetişmiyor?
  </strong>
  <br/>
  Bizdeki gibi Brezilya halkının da futbola karşı aşırı bir ilgisi var. Kulüpler bu ilgiden istifade ederek genç yetenekleri çok güzel tesislerde, bilimsel metotlar ve donanımlı hocalarla geliştiriyorlar. Küçük yaşlarda yaptıkları bu yatırım neticesinde 17-18 yaşlarında bir oyuncuyu dünya yıldızı hâline getirebiliyorlar. Bizde ise yeteneğiyle yıldız oyuncu olma potansiyeline sahip gençler, küçük yaşlarda gerekli eğitimi alamadıkları için yetenekleri köreliyor ve zamanla sıradan bir oyuncuya dönüşüyorlar.
 </p>
 <p>
  <strong>
   -Bursaspor’u şampiyon yaparak Türk futbol tarihinde istisnai bir başarıya imza attınız. Sizce Anadolu’dan başka şampiyon çıkması mümkün mü?
  </strong>
  <br/>
  Çok zor. Böyle bir başarı bir daha ne zaman tekrar edilir kestiremiyorum. Elindeki imkânlarla sezona ‘ben şampiyon olacağım’ diyerek başlayabilen çok az takım var. Bunun arkasında mali problemler, taraftar, lobi ve medya desteğinin yetersiz oluşu gibi etkenler var. Ayrıca büyük kulüpler ve Anadolu takımları arasında azalması gereken uçurum gittikçe artıyor. Keşke bizde de her sene 7-8 takım şampiyonluk için oynasa.
 </p>
 <p>
  <strong>
   -Türkiye’de genç oyunculara neden fazla şans verilmiyor?
  </strong>
  <br/>
  Antrenörlerin üzerinde ciddi bir baskı var. Bu durum genç oyunculara fazla şans verilmemesine sebep oluyor. Sadece maç kazanan antrenörü değil, üç tane genç oyuncu çıkaran antrenörü de başarılı sayarsak, önemli bir eşiği aşmış oluruz. Maalesef bizde kupa finali oynamak ve ligde ikinci olmak dahi başarı olarak görülmüyor.
 </p>
</div>


Kaynak: [www.aksiyon.com.tr](http://www.aksiyon.com.tr:80/spor/artik-yurtdisinda-calismak-istiyorum_550103), [web.archive.org (arşiv bağlantısı)](http://web.archive.org/web/20150822044725/http://www.aksiyon.com.tr:80/spor/artik-yurtdisinda-calismak-istiyorum_550103)
