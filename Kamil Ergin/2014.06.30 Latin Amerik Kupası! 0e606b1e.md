# Latin Amerik Kupası!

*Kamil Ergin 2014.06.30*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   2. tur heyecanının başladığı 2014 Dünya Kupası’nda Latin Amerikalıların performansı dikkat çekiyor. Özellikle aynı kıtadaki ülkelerin akın ettiği Brezilya’daki kupa, âdeta kıta şampiyonasına döndü.
  </font>
 </div>
 <div id="newsText">
  <font class="detail-text">
   <p>
    Protestoların gölgesinde başlayan turnuvada, stadyumların hazır olmadığı söylentilerine rağmen şu ana kadar kayda değer bir aksaklık yaşanmadı. Kuzey ve Güney Amerika kıtalarını temsil eden takımların başarısı, Avrupa takımlarının yaşadığı hayal kırıklığı ve istifa eden teknik direktörler şimdiden turnuvaya damgasını vurdu. Diğer yandan sosyal problemleri bahane eden grupların Dünya Kupası’na karşı daha büyük tepkiler ortaya koyması bekleniyordu; korkulan olmadı ve ilk düdükle beraber ülkede coşku ve millî sevinç daha ağır bastı. Bu durum ise futbolun hâlen sosyal problemleri bastıracak etkiye sahip olduğunu gösterdi.
   </p>
   <p>
    Gollü ve iddialı oynanan grup maçları sonrası Güney Amerika takımlarının üstün performansına karşılık İspanya, İngiltere ve İtalya gibi devlerin erken vedası, dünya futbolunun eksen değiştirdiği tartışmalarını beraberinde getirdi. Güney Amerika takımları için spor yazarları tarafından birçok teori ortaya atılsa da uzun yıllar Brezilya’da yaşayan BD Sports Management şirketinin yöneticisi Bayram Dağdeviren, bu başarıya farklı bir açıdan yaklaşıyor. Mevcut tablonun futbol otoriteleri tarafından sürpriz olarak karşılanmadığını ve Avrupa ülkelerinin dünya futbolunda hâlen merkezî rolünü koruduğunu belirten Dağdeviren, bu algı değişimini Avrupa’da oynayan Latin Amerikalı futbolcuların mevcut sistemi kendi ülkelerine transfer etmedeki başarısı olarak değerlendiriyor. Dağdeviren’e göre bu durum, Latin Amerika ülkelerinde oynanan futbolda yeni bir tarz veya felsefenin geliştiği anlamına gelmiyor. Bilakis kendi kıtasında oynamanın verdiği rahatlığı iyi kullanan, kabiliyetli ve tecrübeli futbolculara sahip takımlar seyirci desteğiyle öne geçmiş bulunuyor.
   </p>
   <p>
    Bu kupanın futbol anlayışına etkilerinin ilerleyen süreçte daha iyi analiz edilebileceğini söyleyen Dağdeviren, yaşanan süreci şöyle özetliyor: “Başlangıçta favori olarak görülen takımların oyun sistemlerinin artık deşifre edildiğini ve rakip takımların tedbir alarak saha içindeki mücadeleye yeni çözümler getirdiğini gördük. Bu durum ayrıca maçların sporun doğasına ve kupa ruhuna uygun bir sonuç verdiğini ortaya koyuyor. Önceki yıllara göre daha sistemli bir oyun sergileyen takımlar, şimdilerde bu taktik transferinin meyvelerini topluyor.”
   </p>
   <p>
    2014 Dünya Kupası’nı özel kılan en önemli faktörlerden biri de şüphesiz statlardan sokaklara taşan coşkulu hava. Organizatörler, turnuvanın bu canlılık içinde sona ermesi hâlinde insanların keyif aldığı en başarılı kupa organizasyonlarından biri olarak tarihe geçeceğini umuyor. Bu atmosferin oluşmasındaki en önemli etken, organizasyonun futbola ilginin yüksek olduğu bir ülkede yapılması olarak gösteriliyor. Çoğu kişi futbolun anavatanını İngiltere olarak kabul etse de Dünya Kupası fikrinin filizlendiği ilk coğrafya Güney Amerika. Bu nedenle kupa organizasyonu kendi coğrafyasında daha büyük bir coşkuyla karşılanıyor ve oluşan ilgi hem tribünlere hem de sokaklara doğrudan yansıyor. Brezilya kültüründe futbolun bir festival şeklinde algılandığına değinen uzmanlar, bu kupanın sporun etik değerleri açısından iyi bir örnek sunduğunu ifade ediyorlar.
   </p>
   <p>
    Stadyumlara gitme imkânı bulamayan binlerce taraftar, dünyanın en ünlü sahillerinden biri olan Copacabana Plajı’na kurulan dev ekranda maç izlemenin keyfini yaşıyor. Komşu ülkelerden kupa maçlarını izlemek için karavanla Brezilya’ya gelip aynı sahile kamp kuran binlerce futbolsever renkli görüntüler oluşturuyor. Daha önce ülkelerinde şiddete karıştığı bilinen holiganların ülkeye girişine izin verilmemesi ve bilet bulamadığı için Maracana Stadı’nı basan bir grup Şili taraftarının sınır dışı edilmesi de güvenlik anlayışına yeni bir boyut getirdi. Maçları yerinde izlemek isteyenler için ulaşım ve konaklama konusunda bazı sıkıntılar olmasına rağmen her stadın dolu olması bu açığı kapatıyor.
   </p>
   <p>
    Her Dünya Kupası’nda olduğu gibi Brezilya’da da kulüpler futbolcu keşfine çıktı. Bu durum, kendini göstermek isteyen futbolcular için fırsata, başarısını ispatlamış yıldızlar ve teknik adamlar içinse imtihana dönüştü. Turnuvanın ilk yarısında Meksika kalesinde verdiği mücadeleyle tek başına takımı göğüsleyen Guillermo Ochao çoktan Barcelona ile anlaştı. Bununla birlikte istifa eden veya görevine son verilen teknik direktör sayısı beşi geçmiş durumda.
   </p>
   <p>
    Dünya Kupası ile imaj tazelemek isteyen ve kupa hazırlıklarına büyük beklentilerle başlayan Brezilya’nın yatırımcılara göz kırparak kupayı fırsata dönüştürme gayreti göz doldurdu. Ancak sosyal gelir dağılımındaki farkın çok yüksek olduğu ülkede, maçları tribünlerden izleme imkânı bulanların daha çok elit sınıftan olması eleştiri topladı. Hükümetin organizasyon için 14 milyar dolar harcayıp tüm faturayı halka kesmesi de toplumdaki huzursuzluğun artmasına yol açtı. Bununla birlikte sistemi denetlemek, bilet satışı yapmak ve sponsorların taleplerine cevap vermek dışında bir sorumluluk üstlenmeyen FIFA’nın ise kupa organizasyonundan yaklaşık 4 milyar dolar kazanması, mevcut sistemin gözden geçirilmesi yönündeki çağrıları artırdı.
   </p>
   <p>
    Son olarak, 2014 Dünya Kupası’na en çok ilgi gösteren taraftarların gelir seviyesi yüksek ülkelerden olması sosyolojik açıdan önem taşıyor. Ayrıca turnuvaya katılan az sayıdaki Müslüman ülkenin taraftarlarının da azınlıkta kalması dikkat çekti. Dünyanın birçok bölgesinde savaş ve çatışmalar sürerken maçların oynandığı şehirlerde eğlence atmosferinin artmasıyla oluşan bohemlik, Batı ve Doğu coğrafyaları arasında iki farklı dünyanın yaşandığı gerçeğini bir kez daha gözler önüne serdi.
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=4A1F4FC59BEB403E8A63F50D7C4ACAB0?newsId=38894), [web.archive.org (arşiv bağlantısı)](http://web.archive.org/web/20140729223035/http://www.aksiyon.com.tr:80/aksiyon/newsDetail_getNewsById.action;jsessionid=4A1F4FC59BEB403E8A63F50D7C4ACAB0?newsId=38894)
