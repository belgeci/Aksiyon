# İnternete tekel isyanı

*Kamil Ergin 2014.04.28*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Brezilya’daki Uluslararası İnternet Zirvesi, ABD hükümeti ve birkaç şirketin tekelinde bulunduğu iddia edilen internet yönetimine karşı, Rousseff hükümetinin başlattığı değişim hareketi olarak algılanıyor.
  </font>
 </div>
 <div id="newsText">
  <font class="detail-text">
   <p>
    Brezilya’da düzenlenen Uluslararası İnternet Zirvesi, sanal âlemde yeni bir dönemin başlangıç sinyallerini veriyor. 90 ülkenin resmî katılım gerçekleştirdiği ve sanal dünyada sözü geçen tüm kuruluşların temsil edildiği ilk küresel buluşma, internetin yeni patronunun kim ya da kimler olacağı sorusuna cevap arıyor.
   </p>
   <p>
    Toplantının arka planında, Wikileaks belgeleri ve Snowden krizi yatıyor. Dünya liderleri ve stratejik kurumların internet üzerinden adım adım izlendiği bilgisine ulaşan ülkeler Obama’nın kapısını çalarken; ABD yönetimi ise bu duruma gerekçe olarak ulusal güvenlik meselesini ortaya koymuştu. Konuya uluslararası çözüm arayan Brezilya hükümeti de yaptığı görüşmeler neticesinde internet otoritelerini bir araya gelme konusunda ikna etmeyi başardı.
   </p>
   <p>
    Diğer yandan, dünya geneline yayılan sosyal medya hareketliliği, sanal ortamda örgütlenme suçu işlendiği veya kişilik haklarına saldırıldığı iddiasıyla mahkeme koridorlarında muhatap arayanların sayısını artırdı. Polemiğin bir ucunda ifade özgürlüğünü savunan sivil toplum kuruluşları, diğer tarafında insan hakları ihlaline vurgu yapan mahkemeler veya kendilerine operasyon yapıldığını öne süren hükümetler yer alıyor. Her ülkenin meseleye farklı yaklaşması da kaçınılmaz olarak yasakçı ülkelerle internet devlerini karşı karşıya getiriyor. Herkesin kolay çözüm için topu başka yere attığı bu ortamda, internet yönetiminden kimin sorumlu olduğu sorusu, ortak çözüm bekleyen bir başka probleme dönüşmüş gözüküyor.
   </p>
   <p>
    Tam bu noktada, Brezilya Devlet Başkanı Dilma Rousseff’in geçen eylülde BM kürsüsünden gür bir sesle yaptığı müzakere çağrısı, dünyanın ilgisini çekmiş gözüküyor. Rousseff’in elini taşın altına koyarak tüm tarafları bir araya getirme çabası ve bu aksiyona öncülük etmesi, toplantının açılışına katılanların övgülerini almış bulunuyor.
   </p>
   <p>
    Nitekim interneti temsil eden tüm kurumlar açısından mevcut düzende merkezî bir yönetim sisteminin olmayışı, aradaki iletişimi zorlaştırıyor. Taraflar arasında yaşanan çatışmalar, yalnızca millî güvenlik, insan hakları ve ifade özgürlüğünün ihlali konularıyla sınırlı kalmıyor; aynı zamanda haksız rekabet, vergi tahakkuku, telif hakları, sansür ve kişisel verilerin paylaşılması gibi polemikleri de içinde barındırıyor. Meselenin az gelişmiş ülkelere bakan yönünde ise internet nimetinden yeterince faydalanamıyor olmanın sitemi yatıyor.
   </p>
   <p>
    Tüm bu problemlere çözüm olması ümidiyle başlatılan görüşmelerin hedefi, organizatörler tarafından şöyle özetleniyor: İnternetin gelişime açık ve üretken yapısını korumak… Hükümetler, STK’lar ve teknik uzmanların birlikte daha şeffaf ve dengeli bir yönetim modeli geliştirmelerini sağlamak... Bilgiye erişirken ifade özgürlüğü, insan hakları ve gizlilik sınırlarını belirlemek… Herkesin eşit şekilde faydalanabilmesi için internet standartlarını yaygınlaştırmak… İnternet yönetiminde uzlaşı modelinin adım adım uygulanmasını sağlamak…
   </p>
   <p>
    Toplantının en heyecanlı kısmında, biri ‘internet’, diğeri ‘World Wide Web’ (www) kavramlarının mucidi olarak anılan iki kişinin yaptığı konuşmalar dikkat çekti. İnternet altyapısının kurucularından sayılan Google Başkan Yardımcısı Vint Cerf, 50 yıla yaklaşan internet tarihinde ilk kez düzenlenen bu toplantının bir fırsata dönüşmesi gerektiği ve bunun herkes için bir dönüm noktası olabileceği üzerinde durdu. WEB’in kurucusu Tim Berbers-Lee ise internetin insanlara fayda vermesi için yapıldığı ve insanların kendi eliyle ürettikleri bir sistemi, iyi yönetememekten oluşan kısır döngüye kurban etmekten kaçınmaları gerektiğini vurguladı.
   </p>
   <p>
    Aynı zamanda bu toplantı, ABD hükümeti ve birkaç şirketin tekelinde bulunduğu iddia edilen internet yönetimine karşı, Rousseff hükümetinin demokratik ve barışçıl yollarla başlattığı değişim hareketi olarak algılanıyor. Brezilya’da geçen günlerde kabul edilen millî internet yasası ise internet yönetimi problemine devletler nezdinde şu ana kadar getirilmiş en iyi örnek olarak gösteriliyor.
   </p>
   <p>
    Toplantının kıssadan hisse bölümünde ise ne eleştiri ne de yasaklarla, internetin varlığı ya da yokluğundan kaynaklanan problemlerin kökünü kazımanın mümkün olmayacağını öngören Brezilya lideri, daha erdemli bir yol seçerek -tarafları diyalog zemininde buluşturmak suretiyle- hem kendisinin hem de ülkesinin hanesine bir puan daha yazdırmış gözüküyor.
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-38450-internete-tekel-isyani.html), [web.archive.org (arşiv bağlantısı)](http://web.archive.org/web/20140511233521/http://www.aksiyon.com.tr:80/aksiyon/haber-38450-internete-tekel-isyani.html)
