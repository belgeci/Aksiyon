# Değişim kelebeğin kanatlarında başlar

*Hüseyin Sorgun Bilinmeyen-tarih*

<div>
 <p>
  <font>
   Kelebek Etkisi/Butterfly Effect, çevresinde cereyan eden kötü gidişten kendisini sorumlu tutan ve "gerçekliği" değiştirmek için geçmişine kaçmayı yeğleyen Evan"ın hayatını anlatıyor. Evan"ın tuttuğu günlüklerin yordamıyla bağlandığı geçmişi, her defasında bambaşka bir "şimdi" sunuyor.
   <br/>
   <br/>
   Mutsuzluk sarkacında sallanan "modern" insana, bugünü daha mutlu kılmak için geçmişinin kıvrımlarında hangi detayla oynaması gerektiği sorulsaydı, sanırım ilginç cevaplar alınırdı. Ve her cevap, bugünün kurgusunu mutlaka derinden sarsabilirdi. Kelebek Etkisi, sorunlu bir çocukluğun ardından bütün anılarını belleğinin gizli dehlizlerine gömen Evan"ın, hayatının bir noktasında tuttuğu günlüklerle doğaüstü bir şekilde geçmişine yolculuk yapıp, bugününü değiştirme arayışını sinemaya aktarıyor. Kuşkusuz, hayatımızın bugününe baktığımızda, geçmişimizin herhangi bir kıvrımına bir "keşke"nin eşlik ettiğini görmemiz mümkündür. Rövanşı olmayan yaşamlardan yenik ayrıldığımızı düşündüğümüz her an, geçmişe dönme ve o anı yeniden yaşama isteği depreşir. Bu imkanın her kırılma anı için bir kez verildiğini düşündüğünüzde, önünüze sayısız ihtimaller kombinasyonu ile zamansız ve mekansız bir yaşam atlası çıkıyor. Bu izsizlikle iz sürmek ise, Kelebek Etkisi"nin kaotik yapısını oluşturuyor.
   <br>
    <br>
     Hafıza kaybı ve yok olan geçmiş
     <br>
      <br>
       Filmin bir yerinde şöyle geçer; "Bir insanın bugününe etki edebilmek için geçmişini değiştirmeniz gerekir." Bu cümle, Evan Treborn"ın (Ashton Kutcher) tuttuğu günlüklerin yordamıyla daldığı geçmişinde, çıkış kapısının da anahtarını oluşturmaktadır. Babası "deli" olan Evan"ın aynı hastalığa yakalanması konusunda annesinin ciddi endişeleri vardır. Bu endişeler, çocukluğundan itibaren Evan"ı bir psikolog gözetiminde kontrollü bir yaşama hazırlar. Ancak, sürekli geçmişinden kayıplar veren Evan, psikoloğun da önerisiyle günlük tutmaya başlar. Ve sonraki dönemlerde bu günlüklerin yordamıyla yol aldığı geçmişi, her defasında farklı bir şimdi sunar Evan"a. Evan, bugünden ısrarla kaçan bir karakterdir. Filmin kırılma (kopma) noktaları, Evan"ın "kaçış sendromu"nun da pekiştiği anlardır. Bugünden geçmişine her kaçışında karşısına çıkan çıkmaz sokak, Evan için hep sancılı bir şimdiyi inşa eder. Evan"ın elinde tuhaf bir biçimde, çocukluk aşkının, annesinin ya da kendisinin gerçekliğini, geçmişine yaptığı yolculukla düzeltme şansı vardır. Ancak, geçmişte yaptığı her düzelti, gerçekliği farklı kombinasyonlarla şimdiki zamana taşır.
       <br>
        <br>
         Şimdi ve dün sarkacında kaos
         <br/>
         <br/>
         Hayat, çoklu özne kombinasyonlarının girdiği tepkimenin sonunda "özne"ye farklı yaşam türevleri sunar. Yazgının "kader" boyutunda düşünülmediği ve insan tekinin "her şeye şamil" görüldüğü bir düzlemde, bütün bu kombinasyon ihtimallerinden sorumlu olmak, kaosun tarifini veriyor. Evan"ın geçmişine yaptığı yolculukta, yakın çevresindeki insanların ve kendisinin bugününden duyduğu sorumluluk, ona trajik bir kapı aralıyor. Kelebek Etkisi, kaos teoreminin gölgesinde, bu türevlerin neler olabileceğine dair kafa karıştırıcı bir senaryo üretiyor. "Çin"deki bir kelebeğin kanat çırpması ABD"deki hava durumu değiştirir. (Kaos Teoremi)" sözüyle özetlenebilecek bir olasılıklar evreninde, insanın iradesi nerededir sorusunun karşılığı, filmin de konusunu özetliyor bir bakıma. Çocukluk aşkı Kayleigh (Amy Smart), yakın arkadaşları Lenny (Elden Henson) ve Tommy"nin (William Lee Scott) yanı sıra, anılarında yer eden annesi, babası ve bizzat kendisinin yer aldığı bir kombinasyon evreninin yegane mimarı olarak kendisini gören Evan için, geçmişe yaptığı yolculukların iz düşümünde şekillendirdiği "şimdi", "hasarlı" olmaktan asla kurtulamaz. O halde, Evan için "bugün"ün trajik boyutunu törpülemenin yolu, "geçmişini" yok edip, olasılıklar evreninden gerçeklik evrenine uzanmaktır. Zaten insanın elinde olan da bir "an"lık şimdiden başka nedir ki?
         <br/>
         <br/>
         Farklı okuma biçimleriyle gerçeklik"
         <br/>
         <br/>
         Kelebek Etkisi, kaos teoreminin iz düşümünde bir "gerçekliğin" referansıyla, geçmişin olasılıklar evrenini de "şimdi"ye dahil ediyor. Bu dahil ediş, izleyicinin zihninde hızlı ve ani zıplamalarla geçici şoklar üretmekte gecikmiyor. Zaman mefhumunun olmadığı, geçmiş ile geleceğin iç içe girdiği ve olası bir şimdinin kaypaklığında ilerleyen bir film için bu tepki de normaldir sanırım. Ancak, filmin yönetmenliğini ve senaryosunu üstlenen Eric Bress ve J. Mackye Gruber, gerçekliği farklı bir şekilde kodlayarak bu kafa karışıklığını önlemeye çalışıyor. Aslında, Evan"ın her geçmişe yolculuğundan dönüşünde gerçekleşen burun kanamaları, psikoloğun olduğu sahnelerde oluyor. Bu da aslında, farklı bir okumayla, Evan ile psikolog arasındaki terapi seansının gerçekliğini diğerlerinin ise olasılık evreninden koparılan anı parçaları olduğunu deşifre ediyor.
         <br/>
         <br/>
         Kelebek Etkisi, kuşkusuz çok yönlü okumaya açık, kurgusu itibariyle algıyı zorlayan bir film. Tekil bir okumayla, çocukluğunda sorunlar yaşayan, psikolojik anlamda dengesi bozuk bir babanın yazgısının gölgesinde büyüyen ve tevarüs ettiği genetik kodların güdümüyle bugününe sızan geçmişin sanrılarından kurtulmak isteyen Evan"ın bir psikolog gözetiminde geçmişine yaptığı yolculuk olarak düşünülebilir. Bu türden bir okumaya, kendisini her türlü kötü gidişten sorumlu hisseden insan tekinin trajik hayatı olduğunu da eklemek mümkün.
         <br/>
         <br/>
         Ancak, her izleyici için farklı okumalara kapı aralayacak, diri bir film var karşınızda. Ve asıl gerçeklik de, film bittikten sonra başlıyor!.. Unutmayın, şu an dünyanın herhangi bir yerinde bir kelebek kanat çırpıyor olabilir!..
         <br/>
         <br/>
         Hissedebilirsiniz!..
         <br/>
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </p>
 <p>
  <font>
   (Bu yazı 1716 kez okunmuştur)
  </font>
 </p>
</div>


Kaynak: [www.aksiyon.com.tr](http://www.aksiyon.com.tr:80/yazdir.php?id=11383), [web.archive.org (arşiv bağlantısı)](http://web.archive.org/web/20050219075023/http://www.aksiyon.com.tr:80/yazdir.php?id=11383)
