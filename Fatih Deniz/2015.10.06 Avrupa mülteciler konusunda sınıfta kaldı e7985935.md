# Avrupa mülteciler konusunda sınıfta kaldı

*Fatih Deniz 2015.10.06*

<div class="pNewsDetailMainContent" itemprop="articleBody">
 <p>
  Oxford Üniversitesi bünyesindeki Göçmen Politika ve Toplum Merkezi’nde görevLİ araştırmacı PROF. FranCk Düvell, Suriyeli mülteciler konusunda başta İngiltere olmak üzere AB ülkelerini eleştiriyor.
 </p>
 <p>
  Franck Düvell, Oxford Üniversitesi tarafından kurulan COMPAS’ta (Göçmen, Politika ve Toplum Merkezi) görev yapıyor. Aynı çatı altında Türk Göçmenleri Araştırma Grubu’nu kuran Düvell, şu an Türkiye’den İngiltere’ye göç etmiş düzensiz göçmenler üzerinde bir proje yürütüyor. Ayrıca Doğu-Batı arasındaki mülteci hareketleri konusunda araştırmalar yapıyor. Gençliği göçmenlere destek yürüyüşlerinde geçen Franck Düvell, aynı zamanda bir aktivist. Almanya’da başlayan akademisyenlik serüvenini Oxford’da devam ettiriyor. Geçen iki hafta boyunca Türkiye, Yunanistan gibi mülteci krizini ağır yaşayan ülkelerde incelemeler yapıp Brüksel’de çeşitli temaslarda bulundu. Kendisiyle Suriye mülteci krizinde İngiltere ve AB ve hakkında konuştuk.
 </p>
 <p>
  <strong>
   -İngiltere Başbakanı David Cameron, ‘ahlaki sorumluluklarını’ yerine getireceklerini, önümüzdeki beş yıl içinde 20 bin mülteci alacaklarını açıkladı. Bu sayı İngiltere’nin sorumluluğunu yerine getirmesine yetiyor mu?
  </strong>
  <br/>
  Her şeyden önce kabul etmemiz gerekir ki dünyada 11 milyon yerinden edilmiş Suriyeli mevcut. Bunlardan 4 milyonu başka ülkelerde yaşıyor. Eğer İngiltere 20 bin mülteciyi yerleştirmeyi amaçlıyorsa, bu rakam uluslararası arenadaki Suriyeli mültecilerin yalnızca yüzde 0,5’i demek. Bu miktar asla mültecilerin acılarını azaltmaya yetmez. 2. Dünya Savaşı’ndan bu yana yaşanan en büyük uluslararası mülteci krizi için bu rakam sembolik olmaktan öteye geçemez. Bu teklif aynı zamanda Türkiye, Ürdün ve Lübnan’daki kamplarda yaşayanların uzun yıllar daha mülteci kamplarında yaşamasını öngörüyor. Yurdundan edilmiş bu insanları mahrumiyet içinde yaşamaya zorlamak insanlık dışıdır.
 </p>
 <p>
  <strong>
   -Suriyelileri kabul etmeyen İngiltere’nin, AB içinde 920 milyon sterlin ile mülteci kamplarına en çok maddi yardım yapan ülke olduğu iddia ediliyor. Bu yaklaşım bir taktik mi?
  </strong>
  <br/>
  Bu rakamları doğrulayamam ama AB ülkelerinin tamamının Suriyelilerin barınma masraflarının ancak yüzde 5’ini karşıladığını biliyorum. İngiltere’nin geleneksel devlet politikası ‘Bırak işi başkaları yapsın, zahmeti başkaları çeksin’dir. Dolayısıyla ‘Bize düşen masrafı ödeyelim ama Suriyeli mültecileri ülkemize sokmayalım’ yaklaşımıyla hareket ediyor. İngiltere, mülteci politikalarının ancak parayla ilgili kısmını yerine getiriyor. Uluslararası hukuka göre insanlık krizi yaşanan yerlerden sığınma talep edenlere uluslararası güvence sağlaması gerekirken ucuz yöntemlerle bu sorumluluktan sıyrılmaya çalışıyor.
 </p>
 <p>
  <strong>
   -Başbakan Cameron’un mültecileri ‘sürü’ye, Dışişleri Bakanı Philip Hammond’un ise ‘yağmacı’lara benzetmesi tepki çekti. Minik Aylan’ın fotoğrafları ise İngiliz halkını harekete geçirdi. Cameron’un yardım teklifinin bu olayların hemen ardından gelmesi tesadüf mü?
  </strong>
  <br/>
  İngiltere hükümeti, halkını, sığınmacıların statüleriyle ilgili yanlış yönlendiriyor. Hükümet üyeleri sıklıkla ekonomik sebeplerle İngiltere’ye göç edenlere gönderme yapıyor. Bununla beraber Avrupa’nın güney kıyılarından gelen insanların ‘göçmen’ değil, ‘mülteci’ olduklarını göz ardı ediyorlar. Medyadaki retorik, savaştan kaçan mülteciler üzerine değil, daha iyi bir hayat için İngiltere’ye gelen göçmenler üzerine kurulmuş. Yunanistan adalarına gelenlerin yüzde 80’i mültecidir. Bunlar Suriye, Afganistan ve Eritre gibi ülkelerden geliyor. Burada ‘göçmen’ ve ‘mülteci’ arasındaki fark önem taşıyor. Mültecilere koruma sağlamak uluslararası toplumun ve devletlerin hukuki sorumluluğudur ama devletler göçmenlerle alakalı hukuki sorumluluk altında değildir. Mültecileri halka göçmen olarak sunmak hükümetin uluslararası sorumluluktan kaçması demek. Bu konuda İngiltere hükümeti halkını uzun zamandır yanıltıyor.
 </p>
 <p>
  <strong>
   -Avrupa’ya gelen mültecilerin sayısının abartıldığını düşünüyor musunuz?
  </strong>
  <br/>
  <img alt="" src="http://web.archive.org/web/20151015005037im_/http://medya.aksiyon.com.tr//aksiyon/2015/10/06/571952.jpg "/>
  Hükümet ayrıca mültecilerin akın akın, yığınlar hâlinde geldiğini ifade ederek meselenin boyutlarıyla ilgili göz boyuyor. Yakın zamanda Avrupa’ya 350 bin mülteci geldi. Bununla beraber medyada bu sayı 500 bin olarak verilmektedir. Açıktır ki mültecilerin bir kısmı AB ülkesi Yunanistan’da sayıldıktan sonra AB üyesi olmayan Makedonya ve Sırbistan’dan geçip AB üyesi olan Macaristan’da yeniden sayılmaktadır. Ayrıca bu sayıya Kosova, Sırbistan, Arnavutluk gibi ülkelerden Almanya ve Avusturya’ya göç eden insanlar da dâhil edilerek Suriyeli mültecilerin sayısı medyada abartılmaktadır. Mültecilerin akın akın geldiğini söylemek halkın zihninde işgali çağrıştırıyor. Böyle bir şey söz konusu değildir. Bu ifadeler aynı zamanda birlik, beraberlik, sosyal bütünlük ve refah devletine tehdit olduğu iddiasını taşıyor. Fakat gerçekler bunun aksini gösteriyor. Bu insanlar IŞİD’den, bombalardan, insan kaçakçılarından kaçıyor. Bu da gösteriyor ki Avrupalı toplumlardan çok mülteciler tehdit altındadır.
 </p>
 <p>
  <strong>
   -AB’nin Suriyeli mülteci krizini yönetmede sınıfta kaldığı söylenebilir mi?
  </strong>
  <br/>
  Kesinlikle evet. AB; Suriye, Irak, Eritre, Sudan, Libya, Ukrayna gibi ülkelerdeki krizlerin temel sebeplerini önlemede başarısız oldu. AB, bu ülkelerden gelecek kitlesel mülteci akınını öngöremedi. Güney Avrupa kıyılarından gelen mülteci kitlesini üye ülkelere dağıtacak bir sistem kuramadı. Hâlihazırda yürürlükte olan ‘Dublin 2 Düzenlemeleri’ (iltica başvurularını düzenleyen uygulama) böyle bir krizi yönetmek için yetersiz. Yakın zamanda görüldü ki AB ülkeleri korumacı, milliyetçi, göçmen karşıtı ve Müslüman karşıtı konuma geldi. Bu ise Avrupa Birliği’nin varoluş prensiplerine aykırı. Çünkü AB; demokrasi, barış, dayanışma ve insan haklarına değer verilmesinden doğmuştur. Bu değerler mültecilerin haklarına şartsız değer verilmesini de içerir. Bu prensiplere göre, üye ülkeler bir araya gelip mülteciler için en iyi çözümü bulmak zorundadır. Bugünlerde üye ülkeler birlikte çalışmayı reddediyor. Bunların başında İngiltere geliyor. İngiltere, AB ile birlikte çalışmak yerine milliyetçi politikalar güderek millî çıkarlarını öne çıkarmaktadır.
 </p>
 <p>
  <strong>
   -İngiltere’nin tutumu diğer AB ülkelerine örnek oldu mu?
  </strong>
  <br/>
  Evet. İngiltere’nin mülteci meselesine yaklaşımı Macaristan, Polonya, Letonya ve Litvanya gibi ülkeler tarafından örnek alınıyor. AB tarihinde kamplaşmalar hep görülmüştür. AB’de Euro Bölgesi’ne dâhil olan ve olmayan, Schengen’e dâhil olan ve olmayan ülkeler vardır. Şimdilerde ‘mültecilere açık’ ve ‘mültecilere kapalı’ AB ülkeleri şeklinde yeni bir kamplaşma olabilir. Fakat bunun bir maliyeti olur. Yaşanan bu insanlık krizinde kapılarını mültecilere kapatan ülkeler bunun karşılığında AB fonlarından faydalanamaz. Ayrıca AB dayanışma mekanizmalarının dışında kalır. Bu durumda birliğin parasına ulaşma imkânları kısıtlanmış olur. Sonuçta ekonomik olarak bu yaklaşımlarından zararlı çıkarlar.
 </p>
 <p>
  <strong>
   -Bu konuda diğer AB ülkeleri doğru yaklaşım sergiledi mi?
  </strong>
  <br/>
  Bu insanlık krizinde İtalya ve Yunanistan görevlerini yaptı ve sınırlarını mültecilere açtı. Hatta İtalya bir adım öteye gidip AB’yi sadece sınır güvenliği yapan bir birlik olmaktan çıkarıp insanları denizden kurtaran bir aşamaya getirdi. Bu AB adına çok radikal bir adımdı. Yunanistan yeni iktidarla beraber eski politikalarını bırakarak sınırlarını korumaktan vazgeçti ve Ege Denizi’nden gelen mültecileri kabul etti. Yakın zamanda Avusturya ve Almanya da millî çıkarlarını ve güvenlik endişelerini bir kenara bırakıp mültecilere kapılarını açtı. Bunun yanı sıra İsveç başından beri liberal tutum sergileyerek iltica başvurusu yapan 40 binden fazla mülteciye yerleşim imkânı sağlayamasa da statü verdi. Macaristan, Çek Cumhuriyeti, Slovakya, İngiltere gibi ülkeler ise krizin çözümüne yardım etmeyerek marjinalleştiler.
 </p>
 <p>
  <strong>
   -Diğer AB ülkeleri mülteci almaktan kaçınırken Almanya yaklaşık 1 milyon mülteci alacağını açıkladı. Sebebi nedir?
  </strong>
  <br/>
  En başta söylemek gerekir ki bu Almanya açısından sürpriz bir yaklaşım değil. 2. Dünya Savaşı’ndan sonra Almanya yaklaşık 7-8 milyon mülteciye sınırlarını açtı. Soğuk Savaş döneminde ise Sovyetler Birliği’nden 5-6 milyon kadar mülteci kabul etti. Sovyetler’in yıkılmasından sonra Doğu Almanya ve Batı Almanya birleşince 2,5 milyon Doğu Almanyalı Batı’ya göç etti. Öte yandan 1991-1994 yıllarında Yugoslayva’da savaş varken Almanya 500 binden fazla Yugoslav mülteciyi çok kısa bir sürede kabul etti. Dolayısıyla söyleyebiliriz ki Almanya’da mültecilerle ilgili tarihî bir tecrübe mevcut. İkincisi, Almanya kıtanın en büyük ve en başarılı ekonomilerinden biri. Böylesine büyük bir mülteci akımıyla baş edebilecek kadar sosyal ve ekonomik kaynaklara sahip. Üçüncüsü, Almanya’nın yaşlı nüfusu uzun zamandır tartışılır. Herkes bilir ki Alman popülasyonu gittikçe küçülüyor. Geçen yıllarda Almanya’da yapılan nüfus sayımına göre toplam nüfusta 2,5 milyonluk bir küçülme var. Bu absürt bir durum. Mesela Doğu Almanya’da artık kimse yaşamadığı için bazı mahallelerin tamamen yıkıldığını biliyorum. Bu noktada yaşlanan nüfusu canlandırmak için çareler aranıyordu. Fakat geleneksel olarak Doğu Avrupa ülkelerinden olacak bir göç istenmiyordu. Mesela, Rusya ya da Ukrayna’dan bir göç istenmiyor. Zira bu ülkeler de aynı dertten muzdarip. Nüfusu hâlâ genç olan ülkeler ise Kuzey Afrika ve Ortadoğu ülkeleri. Son olarak, son 30 yıldır Almanya’nın neredeyse her bir köyünde mülteciler ve göçmenler için destek grupları ve dernekler kuruldu. Sivil toplum bu konuda oldukça önde ve yıllardır ırkçılık karşıtı, göçmenlik yanlısı, göçmen hakları lehine kampanyalar yürütüyorlar. Buna bizzat şahidim. Almanya’daki göçmen yanlısı sivil toplum Neonazilerden daha önde ve faal durumda. Mülteciler ve göçmenler konusunda Angele Merkel çok akıllı davranarak demografik, ekonomik, hümanitaryen argümanların yanında AB prensiplerini de arkasına alarak hareket etti. Merkel komünist bir gelenekten gelse de bu hassas meselede akıllıca adım attı.
 </p>
</div>


Kaynak: [www.aksiyon.com.tr](http://www.aksiyon.com.tr:80/dosyalar/avrupa-multeciler-konusunda-sinifta-kaldi_552454), [web.archive.org (arşiv bağlantısı)](http://web.archive.org/web/20151015005037/http://www.aksiyon.com.tr:80/dosyalar/avrupa-multeciler-konusunda-sinifta-kaldi_552454)
