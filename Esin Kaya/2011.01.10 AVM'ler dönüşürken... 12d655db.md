# AVM’ler dönüşürken...

*Esin Kaya 2011.01.10*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   ‘Dead Mall (Ölü Alışveriş Merkezleri)’ kavramı Türkiye’de de telaffuz edilmeye başladı. Her yeni AVM, eskilerin ömründen çalıyor. Kendini yenileyemeyen, iyi yönetilemeyen, yanlış yere yapılanlar için dönüşüm kaçınılmaz görünüyor.
  </font>
 </div>
 <div id="newsText">
  <font class="detail-text">
   <p>
    <p class="MsoNormal">
     İstanbul Haramidere’de yeni yapılan bir alışveriş merkezi (AVM). Bir katında 3 bin 500 metrekare büyüklüğünde, üç yanı camlarla çevrili bir alan... Yerler karla kaplı. İçinde kayak, snowboard yapılan bir pist, kocaman gülümseyen bir kardan adam, mağaralar ve İstanbul Boğazı’ndakilere benzeyen bir köprü var. Bir tarafta maket Eskimo çocuklar, oyuncak ayıcıklara sarılmış, onları okşuyor. Hemen arkalarında gerçeğine çok benzeyen bir kutup ayısı ve penguenler onları izliyor. Aynı camın içinde atkıya, bereye bürünmüş çocuklar, anne-babalarıyla kartopu oynuyor. Özel kayak kıyafetleriyle gençler, pistte bir aşağı bir yukarı kayıyor. Fanusun dışı ise bir garip! Çocuk, yetişkin yapışmışlar cama, içeridekileri izliyorlar. İmreniyorlar, başkasının neşesiyle mutlu oluyorlar. Şık giyimli, orta yaşlı kadınlar, “Aaa ne güzel! Uludağ’a gidemezsek buraya geliriz.” diye konuşuyorlar kendi aralarında. Bu ‘kar parkı’nda kartopu oynamanın bir çocuğa maliyeti 15, kaymanın ise 40 lira. Zaten bu sebeple camdan içeriyi izleyenlerin sayısı daha çok. Şimdi trend; Torium adlı bu mekâna alışverişe gelmek, bir şey alınmasa bile gezmek, birçok kişinin televizyon reklamlarında görüp de merak ettiği mekânda bir aşağı bir yukarı tur atmak... Lunapark da bulunuyor ayrıca burada. Gondoldan çarpışan arabalara, atlıkarıncadan dönen salıncaklara kadar her şey var. Çocuklar için tren seferleri(!) de düzenleniyor mekânın içinde. Geçen günlerde açılışını Başbakan Recep Tayyip Erdoğan’ın yaptığı bu alışveriş merkezi, özellikle hafta sonlarında dolup taşıyor. En üst katının Taksim’deki İstiklâl Caddesi’ne benzediği mekâna rağbetten bazen Avcılar-Haramidere arasındaki E-5 trafiği durma noktasına geliyor.
    </p>
    <p class="MsoNormal">
     Sayıları hızla artan AVM’leri, en çok cep telefonlarına benzetmek mümkün. Teknolojinin baş döndürücü bir süratle geliştiği cep telefonu sektöründe her yeni modelin eskileri biraz daha devre dışı bırakması gibi, her yeni AVM de eskilere rağbeti azaltıyor. Kendini yenileyemeyen, iyi yönetilemeyen eski AVM’lerin kapıya kilit vurma süreci ise daha çabuk gerçekleşiyor.
    </p>
    <p class="MsoNormal">
     Haramidere’deki bu yeni mekân, en çok Beylikdüzü’ndeki eski AVM’leri etkiliyor. Birbirlerine çok yakın oldukları için zaten müşteri sıkıntısı çeken bu merkezlerin durumu bundan sonra daha da zor gibi görünüyor. Gözlem için birçoğunu dolaştığımızda, birkaçı hariç, fazla bir yoğunluk göze çarpmıyor. Aralarında biri var ki daha birkaç yıl önce açılmasına rağmen bomboş. Torium ile tezat bir görüntü arz ediyor. E-5’in hemen kenarında olmasına rağmen sadece sinema katının ve girişte birkaç mağazanın açık olduğu bu alışveriş merkezinin adı, Marka City. Bahçesindeki geniş otoparkta yalnızca beş-altı araç var. Çeşitli katlarında camları kağıt kaplı, üzerindeki yazılardan global markalara ve büyük yerli zincirlere ait olduğu anlaşılan dükkanlar bulunuyor. Web forumlarda ziyaretçilerce bahsedilen, ilk açıldığı zamanlarda en çok rağbet gören yemek ve eğlence katını merak ediyoruz. Yürüyemeyen merdivenlerden yukarı çıkıyoruz. Tek bir mekan açık: Global bir fastfood zinciri… Bir-iki kişi yemek yiyor. 2008’de hizmete giren bu AVM’de sadece bir sene sonra dükkânlar boşalmaya başlamış. Hâlâ yerinde kalanlardan biri, müstakil mağaza inşaatının bitmesini, diğeri ise başka bir AVM yönetimiyle anlaşmayı bekliyor. Dükkân sahipleri durumu, birçok kez değişen yönetime, hatalı marka karmasına ve çok sayıdaki alışveriş merkezinin birbirine çok yakın olmasına bağlıyor. Olayın aslını öğrenmek için mevcut yöneticilerle görüşmeyi istesek de dolaylı yollarla geri çevriliyoruz. Eğlence katındaki bir çalışan, yönetimin özel bir üniversite ile görüşmeler yaptığını duyduğunu ama daha fazla bilgisinin olmadığını söylüyor.
    </p>
    <p class="MsoNormal">
     Farklı konseptlerle yeni AVM’ler açıldıkça her iki örneğin de sayıları artacak. Yeni nesil eğlenceleri yakalayamayanlar kan kaybedecek, hatta ölecek. İçinde buz müzesi, akvaryum, snowpark, lunapark, halk pazarı, buz pisti gibi farklı mekânların olduğu Forum’lar, Park’lar açılırken ötekiler tenhalaşacak, belki de bir gün hastaneye, üniversiteye dönüşecek. Nitekim şu anda bu süreci yaşayanlar az değil. Peki, milyonlar harcanarak yapılan, bin umutla açılan bu yatırımlar neden yerini bulmuyor?
    </p>
    <p class="MsoNormal">
     Şu an Türkiye’de 300’e yakın alışveriş merkezi faaliyet gösteriyor. Bunların yüzde 80’i İstanbul ve Ankara’da. Hiç AVM olmayan iller de var. İstanbul’da ise yaklaşık 170 AVM faaliyette. AVM’ler, özellikle büyük kentlerde, yatırımın yoğunlaştığı bölgelerde, toplu konutların ve site hayatının yaygın olduğu semt ve ilçelerde inşa ediliyor. Şehrin merkezinden uzakta, mahalle ve çarşı gibi kavramların yitirildiği uydu kentlerde yaşayanlar, her türlü ihtiyacını karşılamak için en yakın ve en kapsamlı AVM’yi seçiyor. Kıyafet alıyor, geniş gıda marketlerinden sebze-meyve seçiyor, oyun parklarında çocuğunu eğlendiriyor, eczaneye uğruyor, terzide söküğünü diktiriyor. Yani elektrikçisinden çilingire her durumda başvuracağı dükkânı alışveriş merkezinde buluyor. İstanbul’da Etiler, Beylikdüzü, Ataşehir, Şişli, Yenibosna, Bakırköy ve Kozyatağı gibi semt ve ilçeler, planlı plansız AVM’lerin en fazla kurulduğu yerler arasında.
    </p>
    <p class="MsoNormal">
     Türkiye’yedeki AVM’lerden
     <span>
     </span>
     Levent’teki Akmerkez, kan kaybeden bir efsane. Şimdilerde tüketicilerini İstinye Park ve Kanyon’a kaptırmış durumda. Geçen senelerde renovasyon çalışmaları geçirse de bir türlü küllerinden yeniden doğamadı. Yakınlarındaki Mayadrom da çoktan kapandı, şimdi ya hastane ya da rezidans olmayı bekliyor. Şehrin batısına doğru yol aldığınızda kepenk vurmuş bir başka AVM sizi Sefaköy’de karşılıyor. Colony, çok değil, 2005’te açılmış. Şu an kapalı. Duvarlarını özel bir üniversitenin dev ilan pankartlarının kapattığı mekân, üniversite binası olmaya hazırlanıyor.
    </p>
    <p class="MsoNormal">
     10’a yakın alışveriş merkezinin yönetim ve pazarlamasını üstlenen Gaya Gayrimenkul’ün Yönetim Kurulu Başkanı Fırat Murathanoğlu, konuya ilişkin ilginç tespitlerde bulunuyor. Ona göre, plansız yapılan alışveriş merkezleri zamanla dönüşmeye, konut, hastane veya üniversite hâline gelmeye mahkûm. Murathanoğlu, İstanbul’un planlı bir dağılımla 250 orta ölçekli alışveriş merkezine ihtiyacı olduğunu söylese de bu rakam muhtemelen aşılacak ve çoğu şu an olduğu gibi belli bölgelerde yoğunlaşacak. Hâl böyle olunca bir kısmı zamanla hastane, üniversite veya rezidansa dönüşecek.
    </p>
    <p class="MsoNormal">
     Bu doğal sirkülasyon, AVM tarihi 60 yıl öncesine dayanan Amerika’dan ithal bir kavramı akla getiriyor: ‘Dead Mall (Ölü-Batık AVM)’... Bugün ABD’de 50 bine yakın AVM ve 13 milyon çalışan bulunuyor. Bu devasa rakamlar, doluluk oranı ve tüketici trafiği düşük, eskimiş veya bozulmuş bir AVM’nin neden bu hâlde olduğunu açıklıyor aslında. ‘Dead Mall’ veya ‘Greyfield’ diye adlandırılan ölü ticari gayrimenkullerin güç kaybetme sebepleri arasında, çevrelerindeki sosyo-ekonomik çöküş veya yakınına açılan daha büyük bir AVM var.
    </p>
    <p class="MsoNormal">
     Eskiler genelde yenilenme yöntemiyle ayağa kalkmaya çalışıyor. Tıpkı geçtiğimiz günlerde 15 milyon dolarlık bir yenileme projesi gerçekleştirilen Türkiye’nin ilk AVM’si Galleria gibi. Kiralama veya işletme şirketleri, bu tür mekânlarda mimariyi, dekoru veya içeriği değiştirerek daha fazla kiracı çekmeyi ve kârlılığı artırmayı hedefliyor. Kimi zaman yenileme, binanın başka bir amaç için kullanılmaya başlamasıyla da sağlanabiliyor. Beylikdüzü’ndeki Kaya Millenium’un hastaneye dönüşmesi de benzer bir durum. Peki, hiç yenilenemeyen, dönüşemeyen AVM’ler ne yapar? Son çare; tüm kompleks yıkılır, yerine yepyeni bir bina inşa edilir.
    </p>
    <p class="MsoNormal">
     AVM’lerin işlev değiştirmesi Türkiye’de yeni bir mesele gibi gözükse de endüstri ve tüketim dünyasının beşiği Amerika’nın yıllar önce uyguladığı bir yöntem. Kâr edemeyince 2004 yılında ‘Çocuk Dünyası’ ismiyle konsept değiştiren Kadir Has Center, dönüşüme iyi bir örnek. Geniş seçenekler sunan bu işlev değiştirmeler, finansal açıdan yatırımcıları daha az zorluyor. Özellikle hâlihazırdaki altyapı yatırımları, kolaylıklardan biri.
    </p>
    <p class="MsoNormal">
     İşlev değiştiren ve yenilenen AVM’lere örnek teşkil eden durumlar yaşansa da ‘Dead Mall’ kavramının Türkiye’de tam karşılığının olup olmadığı hâlâ bir soru işareti. Ama eskiler müşteri kaybederken, yenilerin kazandığı bir gerçek. Krea Alışveriş Merkezleri Yöneticisi ve Alışveriş Merkezi Yatırımcıları Derneği Genel Sekreteri Nihat Sandıkçıoğlu, sorulara cevap bulmada yardımcı oluyor. Kapanan AVM’lerin doğal bir sürecin sonucu olduğunu söylüyor. Ona göre, yanlış yönetim ve lokasyon, hatalı mimari ve marka karması, AVM’leri kapanmaya zorlayan sebeplerin başında.
    </p>
    <p class="MsoNormal">
     Sandıkçıoğlu’na göre benzer nedenler tüm ticarethaneler için geçerli. Bunun yanında tüketicinin yeni eğilimleri, ihtiyaçları, eğlence tarzları ve dünyaya bakışından da söz ediyor. Şu sıra en çok rağbet gören AVM’lerde akvaryum, buz müzesi, kar parkı ve sigara yasağına karşı düşünülen açık alanlar var. Girişteki örnekte de bahsettiğimiz gibi, yeni açılanlardan biri durumu fırsat bilip açık alanı tarihî apartmanların çevrelediği bir sokak gibi tasarlamış. Gidenlerin “Kendimi İstiklal Caddesi’nde yürüyormuş gibi hissediyorum.” yorumları, mimarinin amacına ulaştığını gösteriyor.
    </p>
    <p class="MsoNormal">
     Süreç işaret ediyor ki ticari gayrimenkullerin yeni doğan ihtiyaçlara, beklentilere kendini adapte etmesi zorunlu. Tema Mağazacılık Yönetim Kurulu Başkanı ve Birleşmiş Markalar Derneği Başkan Yardımcısı Vahap Küçük de benzer tespitlerde bulunuyor. Küçük, neredeyse Türkiye’deki tüm AVM’lerde bulunan LC Waikiki markasının hangi merkezlerde kâr edip etmediğini bildiği için duruma vâkıf. Toplu taşıma seçeneklerine yakınlık, şehrin sosyo-kültürel özelliğine ve tüketim alışkanlıklarına uyum, ailece vakit geçirmeye müsait eğlence alternatifleri gibi vasıfları barındıran bir AVM’nin kâr etmemesi için bir sebep olmadığını düşünüyor. Kendi markasının iş yaptığı merkezleri örnek veriyor. Hepsi kendi içinde seçici özellikler taşıyor.
    </p>
    <p class="MsoNormal">
     Kısacası, birçok şeyde olduğu gibi alışveriş merkezlerinde de yeni olan merak ediliyor, medya veya ağızdan ağıza iletişim yoluyla daha çok popülerleşiyor. Aslında çok tutulan bir markaya demode olmuş bir merkezde de yepyeni bir AVM’de de rastlamak mümkün. “Ama neden yenisine gitmeyi tercih ediyoruz?” sorusu, pazarlamadaki ‘ürün değil yaşam tarzı satma’ stratejisini akla getiriyor. Akmerkez’in potansiyelini Kanyon ve İstinye Park’a kaptırmasının bu stratejiyle yakından ilgisi var. Benzer eğitimler alan, benzer evlerde yaşayan, hayata benzer ideolojilerle bakan ve benzer biçimlerde eğlenen bir topluluk, bir meselede daha benzerlik gösteriyor: Alışverişte... Yapılan bir araştırmada AVM’lerin gezenlere ne hissettirdiği sorulur. Etkileyici mimari, ışıltılı iç mekân, dünya modasının aynası global markalar ve alışverişe gelen şık, elit müşteriler gibi nedenlerle en çok “Kendimi Avrupa’da dolaşıyormuş gibi hissediyorum” cevabı verilir. Bu cevap, ardında sosyolojik ve psikolojik analizleri barındıran bir başka haberin konusu aslında.
    </p>
    <p class="MsoNormal">
    </p>
    <p class="MsoNormal">
     Bir AVM neden kapanır?
     <span>
     </span>
     Toplu taşımanın ve karayolu ulaşımının zor olduğu yere inşa edilirse,
     <span>
     </span>
     Benzer nitelikte birden fazla AVM’nin olduğu yerleşim yerlerinde projelendirilirse,
     <span>
     </span>
     Teknolojiyle birlikte değişen ihtiyaçlara cevap vermekte zayıf kalırsa,
     <span>
     </span>
     Farklılaşan toplumsal alışkanlıkları ve hayat tarzlarını takip edemezse,
     <span>
     </span>
     Kurulduğu bölgedeki potansiyel müşteri profilini iyi analiz edemez, bu sebeple yanlış marka karmasını bünyesinde toplar ve tüketici trafiği yavaşlarsa,
     <span>
     </span>
     Güncel, çağın yansıması mimari gelişmeleri takip etmez, özellikle iç mimari ve ışık tasarımında demode kalırsa,
     <span>
     </span>
     Şehrin sosyal ve kültürel özelliğini es geçerek içerik düzenler, etkinlik yaparsa,
     <span>
     </span>
     Hitap ettiği sosyoekonomik sınıfın tüketim alışkanlığını göz önünde bulundurmazsa,
     <span>
     </span>
     Yeni trend eğlence alternatiflerini bünyesine almazsa…
    </p>
   </p>
  </font>
 </div>
 <div>
 </div>
 <div>
 </div>
</div>


## Yorumlar

### taner karapınar, 30 November 2011, 09:48
> Ben konuya öncelikle yatırımcı profilinden bakıyorum. Hata başta yapılıyor. Yolda yürümesini bilmeyen insanlar AVM sahibi olursa hangi vizyon hangi alt yapıyla konuya vakıf olabilir. Tabii ki sonuç belli kurtlar da bu yemi yutarlar. Örnekleri yüzlerce var bu insanlara konu ile ilgili eğitim vermeye ...

### AKIN AKIN, 30 January 2011, 02:39
> Sn. Murat SÖNMEZ habere tepki göstermişsiniz ama o kadar kötü yönetilen mall'ler var ki! Olaya çalışmış olduğunuz AVM üzerinden bakmayın lütfen inanılmaz gerçeklikte bir yazı lütfen başka yerleri de iyi incleyiniz. Arzu ederseniz sizinle bazı AVM isimlerini paylaşabilirim.

### Osman Kaplan, 18 January 2011, 11:21
> Evet, çok haklısınız; bilinçsiz ve düzensiz şekilde AVM patlaması var. İçindeki markalar para kaynamaz ve giderleri ödeyemez hale gelince ne yapacaklar merak ediyorum.

### Murat Sönmez, 17 January 2011, 22:51
> Perakende ve AVM sektöründe 12 yıllık deneyimle görev yapmaktayım. Faal olarak alışveriş merkezi müdürüyüm. Haberde ifade edilen verilerin tamamı yanlış. Oysa haber yapmadan önce sektörün iki büyük derneği olan AMPD ve AYD'den doğru bilgilere kolayca erişilebilirdi. Konuyla ilgili gerekli düzenlemel...

### sırrı çetin, 17 January 2011, 19:54
> Aslında yazının son paragrafı nasıl dead mall olunur'u iyi açıklamış. Ben ise nasıl alive mall olunur'u kısa yoldan söyleyeyim. Aile ve çocuğa hitap etmeli. İçinde sadece rafine yiyeceklerin değil, kalite kontrolünün çok iyi yapıldığı salaş büfelerinde olduğu mekânlar tasarlanmalı. Ayrıca daha uzun ...

### Sami AKDAĞ, 14 January 2011, 00:16
> Bana göre bu merkezler kapitalizmin katedralleridir. Biz her hafta sonu ailece gider ve orada dini vecibelerimizi yerine getiririz. 

Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=98F035431DEEC4E6A18BDAEDA0524ED8?newsId=28388), [web.archive.org (arşiv bağlantısı)](http://web.archive.org/web/20121025053524/http://www.aksiyon.com.tr:80/aksiyon/newsDetail_getNewsById.action;jsessionid=98F035431DEEC4E6A18BDAEDA0524ED8?newsId=28388)
