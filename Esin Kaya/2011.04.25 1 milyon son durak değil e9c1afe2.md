# 1 milyon son durak değil

*Esin Kaya 2011.04.25*

<font class="agenda2NewsSpot">
 Zaman gazetesi, 1 milyon tirajını aşarak Türk basın tarihinde bir ilke imza attı. Batı dünyasındaki medya kuruluşlarının satış tekniklerini uygulayan gazete, Türkiye’de oturmuş pek çok anlayışı yıktı. Ufukta ise yeni hedefler var.
</font>
<font class="newsDetail">
 <p>
  <p class="MsoNormal">
   Sene 1986. Zaman gazetesi yayın hayatına başlar. Tirajı sadece 13 bindir. Gel ‘zaman’ git ‘zaman’ tam 24 yıl geçer. Takvimler, 2011 baharını gösterirken Türk medya tarihinde bir ilke imza atılır. Amerika’dan Avrupa’ya, Orta Asya’dan Balkanlara dünyanın dört bir yanında basılan Zaman gazetesinin Türkiye’deki tirajı 1 milyonu aşar. Okur-yazarlık probleminin halledildiği Batılı ülkelerde tabii sayılan ‘milyonlu’ satışlar, Türkiye gibi okuma konusunda zaaf yaşanan toplumlarda yeni bir çağın işareti âdeta. Yayın mutfağından dağıtım ağına, satış tekniklerinden denetime, ‘1 milyonluk tiraja kadar nasıl bir süreçten geçildi? Bir sonraki hedef ne?’ gibi soruların cevabını aradık.
   <span>
   </span>
  </p>
  <p class="MsoNormal">
   <span>
   </span>
   Yayın hayatına başladığı günden bu yana Zaman kadrosunun bir paçası olan Genel Yayın Yönetmen Yardımcısı Mehmet Kamış, ‘Zaman’ın toplumun kendini bulduğu bir gazete olmasının sonucu’ olarak yorumluyor olan biteni. Medyanın Türkiye’nin değer yargılarıyla kavga eden yapısını eleştiren Kamış, Zaman’la birlikte ilk defa bir gazetenin vatandaşla uyumlu, onların taleplerine duyarlı ve evrensel değerleri ilke edinen bir yayın politikası izlediğini vurguluyor: “Evlere gönül rahatlığı ile sokulabilen Zaman’ın yayın ilkeleri, 1 milyon eşiğini aşmada ciddi rol oynadı.”
  </p>
  <p class="MsoNormal">
   Mehmet Kamış’a göre, her gazete çok satmak ister. Temel problem dağıtım ve pazarlama. İnternet haberciliğinin yaygınlaştığı teknoloji devrinde okurun her gün gidip bayiden gazete almasını beklemek anlamsız. Söz abonelik sistemine geldiğinde Satış ve Pazarlama Direktörü Hasan Bostan’ın söyleyecekleri var. Dünya genelinde basılı medya yayınlarının çoğunluğunun bu yöntemle okura ulaştığını vurguluyor. Örneğin, gazeteler Japonya’da yüzde 94,2, Kore’de yüzde 84,5, Hollanda’da yüzde 97, Amerika’da yüzde 75,6, İsviçre’de yüzde 90 oranında abone sistemiyle dağıtılıyor. Abonelik sistemini sadece dağıtımdan ibaret saymak hata olur. Çünkü sistemin getirdiği satış ve pazarlama taktikleri ciddi emek istiyor. Türkiye’de zamanında çok tartışılan abonelik sisteminin kuruma ve okura artıları neler? Medya kurumları için en önemlisi kayıt altına alınan okurlar. Gazetenin kime ulaştığı biliniyor. Parayı veren kim, kaç yaşında, nerede oturuyor, eğilimleri neler gibi sorular bayi aracılığıyla gerçekleşen satışta cevapsız kalıyor. Bayi satışı, ‘gezer okur’ denilen toplu taşıma araçlarına ve kamu binalarına yakın hareket hâlindeki insanların yoğun olduğu ortamlarda yapılıyor. Akdeniz ülkelerinde yaygın. Aboneliğe göre daha sınırlı ulaşım imkânı olması sebebiyle gazetelerin tirajlarının düşmesine sebep olabiliyor. Araştırmalara göre yağmurlu bir havada bayilerde gazete satışları yüzde 30 oranında azalabiliyor. Aksine abonelikle çalışan bir yayın, kar kış demeden okuruyla buluşabiliyor. 2006 yılından bu yana Türkiye’de sadece Zaman gazetesinin tirajlarını denetleyen BPA, 6 ayda bir konuyla ilgili rapor hazırlıyor. Zaman’la birlikte; Forbes, Business Week, National Geographic Kids, Media &amp; Marketing Europa gibi alanında en iyi yüzlerce yayını denetliyor.
  </p>
  <p class="MsoNormal">
   30 ülkede 2 bin 600 gazete ve dergi ile çalışan dünyaca ünlü şirketin Avrupa, Ortadoğu ve Afrika Direktörü Stuart Wilkinson, abonelik sisteminin tiraj denetimine katkılarını belirtiyor. Wilkinson özellikle reklam verenler için abonelik sisteminin avantajlarına dikkat çekiyor. Oturmuş bir hedef kitleye hangi marka mesajını iletmek istemez ki? Wilkinson, tiraj denetiminde reklam veren, yayıncı ve ajans sahiplerinden kurulu üçlü yapının sorumlu olması gerektiğini dile getiriyor. Türkiye’de tiraj denetimi yaptıran diğer gazetelerin tarafsız ve bağımsız bir organizasyon tarafından yönetilmediğini düşünen Wilkinson, denetimlerin uluslararası standartlarla yapılması şartı koşuyor.
  </p>
  <p class="MsoNormal">
   Hasan Bostan, Türkiye’de sadece Zaman’ın verdiği bir hizmetten bahsediyor; ‘çağrı merkezi’. Aboneliğini kesmek isteyen, okuduğu habere tepki gösteren ya da memnuniyetini bildirmek isteyen okuyucular çağrı merkezine ulaşabiliyor. Müşteri hizmetleri çalışanları da kategorilere ayrılmış konular hakkında gelen telefonlar minvalinde, birimleri düzenli raporlarla bilgilendiriyor. Bu sayede okur eğilimlerini ölçen analizler yapılabiliyor. Birleşik ürün satma modellerini uygulama kolaylığı sağlanıyor. Örneğin bir dershaneyle anlaşılarak verilen YGS deneme kitapçığının hangi okurlardan talep göreceğini belirlemek daha kolay. Ya da yeni kurulacak kardeş bir yayının potansiyel abonelerini tespit etmek. Zaman’ın yeni eki Yeni Bahar’ın şimdiden 150 bin okura ulaşmasını sağlayan planlamada, 2006’da kapatılan Ailem okuyucularının baz alınması gibi. Gazeteye en çok şikâyet hangi alanda geliyor diye merak ediyoruz. Bostan, en iddialı oldukları dağıtımla ilgili meseleler olduğunu söylüyor.
  </p>
  <p class="MsoNormal">
   Doğan Medya Grubu’ndan Hürriyet ve Milliyet gazeteleri, bir dönem kurmaya çalıştıkları ancak başaramadıkları abonelik sisteminde en çok dağıtım konusunda zorlanmıştı. Teknik nedenlerle pahalı bir iş olması diğer basın kuruluşlarını hâlâ korkutuyor. Zaman’ın iştirak şirketi Cihan Medya Dağıtım’ın (CMD) deneyimi 20 seneye dayanıyor. Buna rağmen 1 milyon eşiğinden sonra zorlandıklarını söylüyorlar. Doğan Grubu da kısa süren abone sistemi denemesinden sonra CMD ile çalışmaya başlamıştı. CMD Direktörü Alaattin Güner, meselenin mali yanını anlamak adına Doğan Grubu’yla yapılan anlaşmadan bazı rakamlar veriyor: “Dağıtımı kendileri üstlenseydi 6-7, dışarıdan bir dağıtım şirketiyle anlaşsalardı 1 trilyonu gözden çıkarmaları gerekiyordu.”
  </p>
  <p class="MsoNormal">
   Klasik yöntemi bırakıp abonelik sistemine geçmek ciddi fedakârlık ve maliyet gerektiriyor. Bazı medya kuruluşları bu yüzden olsa gerek bayi satışına âdeta kutsallık atfediyor. Mehmet Kamış bu teze “Gözünü kapatan kendine gece yapar.” sözüyle cevap veriyor. Binlerce kişinin emeğiyle basılan gazetenin okura ulaşmasında dağıtım personelinin işlevi büyük. Alaattin Güner bilmediğimiz ayrıntılara değiniyor. 1 milyon hedefi için CMD çalışanlarının sayısı artırılarak 2 bin 600’e çıkarılmış. Çoğu motorize olan bu ekipler her sabah okuru gazetesiyle buluşturuyor.
  </p>
  <p class="MsoNormal">
   Elbette tiraj artışı riskleri beraberinde getiriyor. Bunların üstesinden gelmek için çalışan sayısını artırmak çözümlerden sadece biri. Her dağıtıcıya konulan barem 450 iken şu an alt sınır aşıldı. Yani, bir dağıtıcı her gün 04.00 ile 09.30 arası, 500’den fazla gazeteyi adresine ulaştırıyor. Bunu yaparken ortalama 35 kilometre yol katediyor. CMD, Zaman Medya Grubu dışında, Radikal, Bugün, Star gazeteleri, Kaynak Grubu dergileri ile Bank Asya hesap ekstrelerini dağıtıyor. Bir yayını dağıtmak için alt limit sayısı 25 bin.
  </p>
  <p class="MsoNormal">
   ‘1 milyon’ tirajı sadece satış teknikleriyle açıklamak mümkün olmasa gerek. Hasan Bostan, bu noktada Zaman Gazetesi Genel Yayın Yönetmeni Erkem Dumanlı’nın bir ifadesine gönderme yaparak ‘sosyal gerçeklik’ tanımlamasına işaret ediyor. Gazete okuma ihtiyacı duyan kitlenin murad ettiği gazeteye yakın bir ürün ortaya koyabildikleri için bu rakama ulaştıklarını anlatıyor. Bostan, bu sosyal gerçekliğin gönüllülerini satış metotlarının bir parçası sayıyor. Meselenin merkezinde durduğuna inandığı gönüllüleri anlatmaya kendi gücünün yetmeyeceğini söylese de satışta ‘bitmeyen zincir’ modeline örnek teşkil ettiğine değiniyor. Bu teknikte bir memnun müşteri diğerine, o da ötekine markayı anlatıyor ve ürünü almasını sağlıyor. Gazeteyle kendini özdeşleştiren gönüllülerin Zaman’ı nasıl sahiplendiklerini çağrı merkezini arayıp ağlayanlardan, ‘2 milyonu da görürüz’ temennilerinden ya da yöneticilere selam yollayanlardan anlamak mümkün.
  </p>
  <p class="MsoNormal">
   Zaman gazetesine yöneltilen ‘bedava dağıtılıyor’ eleştirilerini hatırlatıyoruz. Birden fazla gazetenin girdiği yerlerin varlığını kabul ediyor Bostan. Ama az sayıdaki çoğul abonenin adres ve isimlerinin sistemde kayıtlı olduğunu ve denetleme şirketi BPA’ın her türlü kontrolü yaptığını dile getiriyor. Hele hele bir kişinin 50-60 gazeteye abone olması mümkün değil. Bu sistem ‘hediye’ aboneliğine de imkan veriyor. Ama titzlikle kontrol edilen şartları var. Hediye edeceğine dair beyan formu doldurmalı, gazeteyi vermek istediği kişi yazılı kabul etme göndermeli ve her iki taraf imza vermeli. Bostan çoğul abonelikleri şöyle anlatıyor: Aynı evde yaşayan, farklı iş yerlerinde çalışan iki kişi, bireysel abone olup sabah gazetesini alıp gitmek isteyebilir. O iki kişi bayiden iki ayrı gazete aldığında olandan farkı yok aslında. “30-40 dairelik bir apartmanda bulunan 5 veya 6 abonenin gazetesini sabah posta kutularında gören ‘bedava gazete’ sanabiliyor.” diyen Bostan, Zaman’la ilgili istatistiki bilgiler aktarıyor. Yüzdelik dilime oranlanırsa gazete en çok Bartın, Erzurum, Isparta, Samsun ve Kilis gibi illerde satılıyor. Okurların yüzde 73’ü erkek, 37’si kadın. Sosyo-ekonomik açıdan AB grubundaki okurların yüzde 37’si Zaman okuru. Bu grupta yüzde 54’le Hürriyet’in ardından ikinci. Zaman okurlarının yüzde 82’si, Hürriyet’in yüzde 71’i, Sabah’ın yüzde 60’ı, Milliyet’in yüzde 68’i düzenli takipçi.
  </p>
  <p class="MsoNormal">
   Mehmet Kamış, 1 milyon tirajın Zaman gazetesinin nihai hedefi olamayacağını düşünüyor. 1,5 milyona da ulaşabilecekleri konusunda inançlı. Okuma konusunda kafa yoran herkesin ve diğer medya kuruluşlarının Zaman’ın başarısıyla gurur duyması gerektiğini söylüyor. Genel Yayın Yönetmeni Ekrem Dumanlı, 20 Nisan 2011 tarihli yazısında bu yorumu bir adım daha ileriye götürüyor: “Bu gayretler, inanın, sadece basın tarihimiz için yeni bir sayfa açmıyor; aynı zamanda demokrasi tarihimize de önemli bir not düşüyor...”
  </p>
  <p class="MsoNormal">
  </p>
 </p>
</font>

## Yorumlar

### cem gezgin, 2011-05-02
> Sizleri destekliyor ve başarılarınızın artarak ve katlanarak devam etmesini temenni ediyorum. Yolunuz açık olsun. Muhabbetle...

### Eyüp ÇELİK, 2011-05-01
> Söylenmesi gerekeni söylemiş ve yazmışsınız. Rabbim her türlü yolunuzu açsın ve daim eylesin. İnşallah bizler de bu kervanda yol alabiliriz. Allah’a emanet olunuz. Rabbim bu yolda gidenlerin yar ve yardımcısı olsun.

Kaynak: [www.aksiyon.com.tr](http://www.aksiyon.com.tr:80/aksiyon/haber-29230-1-milyon-son-durak-degil.html), [web.archive.org (arşiv bağlantısı)](http://web.archive.org/web/20110828103025/http://www.aksiyon.com.tr:80/aksiyon/haber-29230-1-milyon-son-durak-degil.html)
