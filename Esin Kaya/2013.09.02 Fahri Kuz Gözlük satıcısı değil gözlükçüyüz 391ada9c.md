# Fahri Kuz: Gözlük satıcısı değil gözlükçüyüz

*Esin Kaya 2013.09.02*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Papağan simgesiyle hafızalarımızda yer edinen optik markası Fahri Kuz, kısa bir aranın ardından iddialı olduğu alana Damla Kuz adıyla döndü.
  </font>
 </div>
 <div id="newsText">
  <font class="detail-text">
   <p>
    Aksaray’dan Yenikapı’ya inen cadde üzerinde 44 yıl evvel açtığı ilk mağazada buluşuyoruz Fahri Kuz’la. Dükkândaki ahşap dolaplar o yıllardan kalma ama şıklığını koruyor. Hollanda menşeli Hal Holding’e satıldıktan beş sene sonra Damla Kuz Optik adı altında optik sektörüne geri döndüler. Markanın serüvenini Fahri Bey’den dinledik.
    <p>
     -İlk mağazanızı açtığınız yıllardan başlasak, zor olmuş muydu?
     <p>
      Konya, Bozkırlıyım. Benim doğduğum köyde bir eşeği olan zengin bilinirdi. 13-14 yaşlarında çalışma hayatına başladım Sirkeci’de. İdeallerim hep büyüktü. Ne yaparsam en iyisini yapmaya çalıştım. 70 yılında açtım bu mağazayı. O zamanlar sahile inen yol yoktu. İnsanlar yaya olarak tren yoluna giderdi. “Oduncuların arasında, Yenikapı’da dükkân mı olur, iki günde batarsın.” dediler. Bütün İstanbul’un oduncuları bu bölgedeydi. Ama söylenen olmadı, işlerim iyi gitti. Nerede mağaza açarsanız açın sizin hizmetinizin kalitesi müşterininkiyle örtüşmeye başlıyor. Bir müddet sonra o zamanın zenginleri, meşhurları müşterimiz oldu. Bir söz vardır, ‘Pekmezin olsun, sineği Bağdat’tan gelir.’ Hayatım boyunca hiç para kazanmak için iş yapmadım. Gelen insana en iyi hizmeti verip mutlu etmekti istediğim. Karşındakini mutlu edince başarı da para da kendiliğinden geliyor. Ama tek kaygın para kazanmak olunca işin tılsımı bozuluyor. Bütün çalışanlarımı bu şekilde motive ediyorum. Çalışanlarıma ‘düşüncelerinizde namuslu olun’ diyorum. Önce iyi insan olmalarını telkin ediyorum.
      <p>
       -O günden bu yana optik sektörü nereye geldi? Neden geri dönmeye karar verdiniz?
       <p>
        Çok iyi bir yerde şu an. Türkiye uyanmış bir dev. Sektöre geri döndüm çünkü; kızım Damla teyzesiyle birlikte baba işini devam ettirmek istedi. Bahçeşehir’de yer açtılar. Teyzesi çocuğunun peşine, Damla da okumaya gitti. Burayı biraderler işletiyordu. Yüzde 20 hissesi benimdi. Fiilî olarak işin başında ben varım. Damla hukukçu ama bu işlerle pek ilgilendiği söylenemez. Bizim işimiz optik, vitrinimizde güneş gözlüğü ağırlıklı olsa da. İnsanlar bize geldiğinde onun kişiliğinin simgesi bir çerçeve verdiğimizde onunla birlikte mutlu oluyoruz. Gözlük satıcısı değiliz, gözlükçüyüz. Hep öyle olmaya çalıştık. Önce optisyeniz sonra gözlük konusunda bir danışman. Estetik ruhla yaklaşır, müşterimizin yaşam tarzına uygun çeşit ne ise onu satarız.
        <p>
         -Eskiden havalı ve pahalı bir aksesuar olan güneş gözlüğü artık her sosyo-ekonomik kesimden insanın kıyafetinin vazgeçilmez bir parçası. Bu değişimi neye bağlıyorsunuz?
         <p>
          İnsanlar bilinçlendi. UV ışınlardan korunmak gerektiğinin farkındalar. İnsanların alım gücü arttı. Kredi kartı çıktı. Gerçi ben 90’ların başında gazeteye ilan veriyordum, ‘kredi kartına taksit yapıyorum’ diye. Çünkü o zamanlar, kredi kartına taksit yapmak yasaktı. Bankadan uyarı gelirdi, sözleşmeye aykırı davranıyorum diye. Ben de her ay müşteriyi çağırıyor, taksiti çekiyordum. Türkiye’de ilk kez kredi kartında taksitli satışı başlatan benim. Ayrıca son 10 yılda gözlük fiyatları yaklaşık yüzde 30 düştü. Gözlük önemli bir aksesuar. İnsanı güzel de gösterir, çirkin de...
          <p>
           -Gözlük seçerken nelere dikkat etmeli?
           <p>
            Öncelikle yaşam tarzını göz önünde bulunduruyoruz. Yaptığınız iş, girip çıktığınız sosyal ortamlar, fiziki şartlarınız önemli. Sadece ‘yuvarlak yüze kare, uzun yüze damla çerçeve’ meselesi değil. Bir insanın 20 çift ayakkabısı varken neden 10 gözlüğü olmasın? Ben de öyleyim. Kıyafetime, gittiğim yere göre taktığım model değişiyor.
            <p>
             -Gelecek yatırımlara dair yeni adımlarınız neler?
             <p>
              Mevcut dört mağazamız var. Yenilerini açmak isteriz. ‘Kaç mağaza açmayı düşünüyorsunuz?’ diye sorarsanız; ‘Kaç çalışanım varsa o kadar’ diye cevaplayabilirim. Zamanı geldikçe, kısmet oldukça yenileri gelecektir. Şirketimiz için çok mağazadan ziyade doğru hizmet önemli. Sektöre geri dönmeden önce gıda yatırımlarımızı tamamen bıraktık. Bir de Ak Merkez’de saat mağazamız var. Ne iş yaparsam yapayım, taklit etmem. Hayatımda başka bir gözlükçünün vitrinine bakmış değilim. Bütün elemanlarımı tecrübesizlerden seçer, kendimiz yetiştiririz.
              <p>
              </p>
             </p>
            </p>
           </p>
          </p>
         </p>
        </p>
       </p>
      </p>
     </p>
    </p>
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action?newsId=36430), [web.archive.org (arşiv bağlantısı)](http://web.archive.org/web/20140923115658/http://www.aksiyon.com.tr:80/aksiyon/newsDetail_getNewsById.action?newsId=36430)
