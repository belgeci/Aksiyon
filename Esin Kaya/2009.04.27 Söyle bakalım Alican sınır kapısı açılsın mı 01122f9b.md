# Söyle bakalım Alican, sınır kapısı açılsın mı?

*Esin Kaya 2009.04.27*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Türkiye, Ermenistan ve Azerbaycan’ı ilgilendiren sınır meselesini, en yakından, ülkemizin doğusundaki il Iğdır takip ediyor. Nahçivan ve Ermenistan’la sınırı bulunan Iğdır, Alican Sınır Kapısı’nın açılması tartışmalarının ilgi odağı.
  </font>
 </div>
 <div id="newsText">
  <font class="detail-text">
   Başbakan Yardımcısı Cemil Çiçek’in, DTP için “Iğdır’ı da aldılar, yani Ermenistan sınırındalar.” yorumundan sonra, şimdi de yoğunlaşan Türkiye-Ermenistan diplomasisi sınırdaki il ‘Iğdır’ı gündeme taşıdı. Gündemin başkenti İstanbul’dan Iğdır’a karayoluyla ulaşmak 25 saat. Hâl böyleyken, memleket meseleleri de ülkenin batısından doğusuna başkalaşarak ulaşıyor. Hele de konu Ermenistan’la ilişkiler, yansıdığı yer Iğdır ise, batıdan bakarak oradaki durumu kestirmek pek mümkün değil. Üç ülkeye sınır ilde yalnızca bir kapı fiilen faaliyette: Dilucu Sınır Kapısı (Nahçivan)... İkinci sınır kapısının açılması ise tartışılıyor: Alican Sınır Kapısı (Ermenistan)...
   <br/>
   <br/>
   ‘Mikroklima’ iklimiyle Doğu Anadolu’nun Çukurova’sı addedilen Iğdır’da, son 15 yıldır tarım ve hayvancılık geriliyor. Bunun yanında 1992’de açılan Dilucu Sınır Kapısı işler hâle geldikten sonra şehirde yeni bir potansiyel fark ediliyor: Sınır ticareti... Bu yüzden Alican Sınır Kapısı’nın açılmasıyla ilgili tartışmaların bir kısmı ticaret merkezli şekilleniyor. Iğdırlıların konuya yaklaşımını etkileyen bir başka unsur ise etnik farklılıklar. Iğdır’da iki farklı kökenden Türk vatandaşları yaşıyor: Azeriler ve Kürtler... Azerbaycan’a ırksal ve mezhepsel yakınlıkları hasebiyle Azeri halkın tepkisi soydaşlık odaklı. Kürt asıllı Iğdırlılarsa, hemşehrilerinin bu hassasiyetlerini göz önünde bulundurmakla birlikte kapının açılmasını olumlu karşılıyor. Şehirde, Alican Sınır Kapısı’nın açılıp açılmayacağı, yaşlısından gencine, siyasetçisinden iş adamına, köylüsünden memuruna herkesin dilinde. Zira sınır aktif hâle geldiğinde bundan birinci derecede etkilenecekler.
   <br/>
   <br/>
   Ticaret, sivil toplum kuruluşları ve medya daha çok Azeri kökenli vatandaşların kontrolünde; fakat Azerbaycan ve Nahçivan ile ticaret yapan iş adamlarının endişesi ortak: Azerbaycan hoşnut edilmeden açılan bir sınır kapısı ticari ilişkileri riske sokabilir. Iğdırlı iş adamlarının geçen yıl, bu iki ülkeye 100 milyon dolarlık yatırımları var. Doğu Anadolu’nun en büyük tır filosunu bünyesinde bulunduran Iğdır’da Ticaret ve Sanayi Odası Başkanı Kamil Aslan, Azerbaycan’da Türk mallarına boykotun söz konusu olduğundan bahsediyor. Hatta Azeri radyolarında artık Türk şarkıları dahi çalınmıyormuş. Bu yüzden Iğdırlı iş adamları endişeli. Ama pek çok kişi gibi Aslan da Türk hükûmetinin Azerbaycan’ı küstürerek kapıyı açacağına ihtimal vermiyor. Azeri devletinin ülkemizden beklentilerinin olduğunu, bizi bir ‘ağabey’ gibi gördüğünü ifade ediyor. Aslan’a göre, ticaret beynelmilel bir iş. Anlaşma sağlanıp kapı açılırsa Iğdırlı girişimci iş adamları Ermenistan’la ve bu ülkenin koridor olduğu Türk cumhuriyetleriyle iş yapmaktan geri durmayacak. Ayrıca Aslan, 10 saatte Gürcistan üzerinden Bakü’ye gitmektense, 1 saatte gitmek gibi kolaylıklardan söz ediyor. Yukarı Karabağ işgali kalkmaz, Ermenistan soykırım iddialarından vazgeçmezse hiçbir tüccarın ihracat yapmayacağını, Iğdır’ın bir geçiş noktasından ibaret olacağını da iddia ediyor. Aslan, Ermenistan cumhurbaşkanının “Sorunlarımızı üçüncü kuşağa taşımayalım.” sözünü anlamlı buluyor; ama sözde değil özde çözümler bulmak gerektiğinin altını çiziyor.
   <br/>
   <br/>
   IĞDIR HALKI NE YAPAR?
   <br/>
   <br/>
   Iğdır’ın tanınmış simalarından, ihracatçı Cafer Ali Taşbağ’ın da Azerbaycan’da yapı kimyasalları üzerine bir fabrikası var. Iğdırlı tüccar, Ermenistan toprak taleplerini geri almadığı, diaspora soykırım iddialarından vazgeçmediği, Karabağ’ın işgali sona ermediği müddetçe kapının açılmasından yana değil. Taşbağ, bu şartlar altında kapı açılırsa Iğdır halkının tepki göstereceğini de iddiasında. Cafer Ali Bey, velev ki sorunlar çözüldü, kapı açıldı, bunun Iğdır’a fayda sağlamayacağını da ekliyor. “Bir Ermeni gelip yine İstanbul’daki milletdaşıyla ticaret yapacak, Türk’e tereddütle yaklaşacak.”
   <br/>
   <br/>
   Taşbağ’a göre, hâlihazırda Azerbaycan, İran ve Nahçivan’la ticaret yapan Iğdırlı tüccarların Ermenistan’la ticarete ihtiyacı yok. Ama Azeri iş adamı Cafer Ali Bey her şeye rağmen Ermenistan’la bir çözüme ulaşmaktan yana. Savaş ve düşmanlıkla bir yere varılamayacağını ifade ediyor.
   <br/>
   <br/>
   Kapının açılmasına olumsuz ya da temkinli bakanların yanında daha ümitvar yaklaşanlar da yok değil. Iğdır’ın en büyük aşireti Redkanlıların saygın üyelerinden Mahmut Şek, olaya ön yargılardan sıyrılıp bakmaktan yana. Aynı zamanda AK Parti kurucu il başkanı esnaf, Azeri kardeşlerinin olaya tepkisel yaklaştıklarından, bunu da geçmişte yaşanan Ermeni zulmüne değil, şu anki Karabağ işgaline bağladıklarından söz ediyor. Kendisi de bu işgal kalkmadan kapının açılmasını doğru bulmuyor. İşgal sona ermeden sınır kapısı açılırsa belli bir süre yadırganacağı, sonrasında ticari potansiyel yakalanırsa, ilişkilerin normale döneceği görüşünde.
   <br/>
   <br/>
   Mahmut Bey’in amcasının oğlu, Ermenistan’da yaşayan, orada iş yapan bir tüccar. İsmail Şek, Almanya’da yaşıyorken, bir Ermeni ile iş yapan kardeşine yardım için Erivan’a gider ve orada kalıp ihracat yapmaya başlar, Kürt kökenli bir Ermenistan vatandaşıyla evlenir. Amcaoğlu Şek’in söylediğine göre, Ermenistan, Alican Sınır Kapısı’nın açılmasını heyecanla ve merakla bekliyor. Iğdırlı hemşehrileri, kendisine tepki gösterseler de Azeriler dâhil Ermenistan’la ticari ilişkiler kurmak için ona çok defa danışmış. Bu da ticaretin engel tanımadığının bir kanıtı aslında.
   <br/>
   <br/>
   2002 genel seçimlerinde milletvekilliğine adaylığını koyan Mahmut Şek, “Biraz siyasetçi kimliğimle duruma yaklaşayım.” diyerek er geç bu kapının açılacağını söylüyor ve ekliyor: “Ok yaydan çıktı bir kere”. Ona göre bu bir Amerikan projesi. Amerika uzun vadeli senaryolar yazıyor ve bunları mutlaka gerçek hayatta da uyguluyor. 90’lı yıllarda terörden kaçarak ailesini de alıp bir süre Antalya’da yaşamış Mahmut Bey. Buradaki çatışmacı ortamdan ve siyasi seçimlerin haddinden fazla önemsenmesinden  yakınıyor. Hâlbuki birbiriyle çekişen iki parti, DTP’nin Iğdır belediye başkanı ve AK Parti milletvekili aynı aşiretten. Yani Iğdır’da farklılıklar esnek olduğu kadar keskin de.
   <br/>
   <br/>
   İlin ticari simalarından Dursun Kaya, Van Ercişli ve iki otomobil markasının Ağrı ve Iğdır bayiliklerinin genel müdürü. Kaya, kaymakamlık imtihanını kazanmasına rağmen babasının gönlünü ve rızasını alarak bölgesine ticaret yoluyla hizmet etmeyi seçmiş. Genç iş adamı, dünyada Iğdır gibi özel konuma sahip bir de Keşmir bölgesinin olduğundan bahsediyor. Kaya, kısa sürede Iğdır’dan sekiz ülkeye ulaşılabildiğini anlatıyor ve soruyor: “Peki neden Iğdır bu kadar fakir, bu kadar kısır?” Kaya, gündemdeki tartışmalarla ilgili söz söylemekten kaçınıyor ama kuvvetle şunun altını çiziyor: “Buradaki insanların istediği gelirlerinin artırılması.”
   <br/>
   <br/>
   Dursun Kaya, Ermenistan’ın ithalatla beslenen bir ülke olduğunu, bunu Iğdır’ın fırsata çevirebileceğini söylüyor. Ermenistan’a ihracat yapan Türkiye’den çok firma var ama transfer Gürcistan üzerinden. Kapı açıldığında birçok marka maliyeti azaltmak için işlerini İstanbul’dan değil, Iğdır’da kurdukları distribütörlükler aracılığıyla yürütecek. Bu durumun şehre sağlayacağı ekonomik fırsatlar açık. Vanlı girişimci, sınırdan geçiş başladığında yalnızca kendi kazancını şu şekilde ifade ediyor: “Yıllık 1200 civarında Fort-Fiat satıyorum, kapı açıldığında bir ayda 1500 tane otomobil satma potansiyelim var.” Kaya, kapıların Azerbaycan’ın da onayı alınarak açılması gerektiğine inanıyor. Nahçivan’da yatırımları olan iş adamı, “Azerbaycan’ın Türkiye’den haklı beklentilerini göz ardı etmemek gerek.” diyor. Kaya, kalıcı barışın her üç ülkenin hem ekonomik hem de bölgedeki siyasal gücünü artıracağı görüşünde.
   <br/>
   <br/>
   ‘SIFIR’ NOKTASI: ALİCAN
   <br/>
   <br/>
   Iğdır’dan sonra sırada Ermenistan sınırının ‘sıfır’ noktasındaki Alican Köyü var. Gündemin sıcaklığının en çok hissedildiği köy, Iğdır’ın Karakoyunlu ilçesine bağlı ve meşhur Alican Sınır Kapısı’na da ismini veriyor. Aşağı, Yukarı ve Orta Alican diye üç bölgeye ayrılan köyden başkent Erivan’a ulaşmak yalnızca 50 dakika. Sınır kapısı, 1993’te Ermenistan’ın Yukarı Karabağ işgalinden beri kapalı. Köyden, sınırın karşı tarafındaki harap Ermeni binalarını ve fabrikalarını görmek mümkün. İki ülke arasında sınır görevi gören Aras Nehri’nin iki yakasında köylüler karşılıklı balık tutuyor, birbirlerinin dilini anlamasalar da iletişim kuruyor.
   <br/>
   <br/>
   Alicanlılar, tarım ve büyükbaş hayvancılıkla geçiniyor. Bunun yanında ‘köy koruculuğu’ da hâlâ bir ekmek kapısı. Kürt ve Azeri kökenli vatandaşların bir arada yaşadığı, Kürtlerin Azeri ağzıyla, Azerilerin Kürtçe konuştuğu bu köy, Türkiye’den ve Azerbaycan’dan gazetecilerin ilgi odağı şu sıralarda. Azeri kökenli Bahsi ailesinin biri Kürt, diğeri Nahçivana’dan göç etmiş iki gelini var. Nahçivan’da savaşı yaşayan Gül Bahsi, köylerindeki sınır kapısı üzerine yapılan tartışmalara bile çok tepkili. Karabağ toprağı işgal altındayken böyle bir kararın verilmesini istemiyor. Üç çocuk sahibi Azeri kadın, mutabakat sağlanıp kapı açılsa dahi Ermeni topraklarına ayak basmam diyor: “Onların zulmünü çekmeyen bilemez. Ben korkarım hâlâ.”
   <br/>
   <br/>
   Bahsi ailesinin diğer fertleri de Nahçıvanlı gelinlerinin tepkisini haklı buluyor. Karakoyunlu’dan gelip Alican köyünde sebze-meyve satan Azeri İsmail Kılıç, soydaşlarından farklı olarak şu anki mevcut sorunun çözüleceğine çoktan inanmış: “Ermenistan, Karabağ’dan çekiliyor ya, bu sınır da açılacak, Alican ve Iğdır kalkınacak.”
   <br/>
   <br/>
   Köyün muhtarı Kenan Ünal, konuya temkinli yaklaşsa da kapının açılmasıyla köylerine bir hareketlilik geleceğini inkâr etmiyor. Muhtarın dayısı Hayri Ok ise çocukluğunda Ermeni saldırılarında dökülmüş, binaların duvarlarında kurumuş kan izlerini hâlâ hatırlıyor. Hayri Ok, “Bu köyü Kürtler kurtardı.” diyor. Kendisi de Kürt aşiretinden bir kızla evli. Tarih boyunca Azeri Kürt birarada yaşamasını bilen Alicanlılar, Karabağ sorununun çözülmesinden önce bu kapının açılmaması gerektiğinde hemfikir. “Gardaş” dedikleri Azerbaycan’ın yanında durmak en doğrusu onlara göre.
   <br/>
   <br/>
   Alican Sınır Kapısı, bir dönem Fransa’dan gelen buğday yardımlarının taşınması için açılmış. Fakat Ermenistan, Azerbaycan’ın iki vilayetini işgal edince, Iğdır halkı yollara dökülmüş. Halk sınırdan buğday geçişini engellemiş. Gündemdeki tartışmaların alevini canlı tutmak için mi bilinmez, sınırın Ermenistan tarafında tadilatlara başlandığına dair dedikodular var şehirde. Azeri ve Kürtlerin birlikte yaşadığı Iğdır’da milliyetçi hassasiyet kolayca göze çarpıyor. Azerbaycan bayrakları takvimlerde, duvardaki tablolarda. Öyle ki Ermenilerin katlettiği Türkler için yapılan “Iğdır Soykırım Anıtı” düğün öncesi gelinlerin ziyarete getirildiği bir mekâna dönüşmüş. Iğdır’da yaşayanlara geçmişi ve acılarını hatırlatan hava, her zaman, her yerde esiyor.
   <br/>
   <br/>
   İlde yerel seçim sonuçları da hâlâ konuşuluyor. 85 yıl sonra ilk kez yönetime Kürt kökenli bir başkan geçti.  Başkan Mehmet Nuri Güneş iddialı: “Bir dahaki dönemde Azeri vatandaşlarımızın bile oyunu alacağım.” Etnik farklılıklar, mezhepsel çeşitliliği de beraberinde getirmiş Iğdır’da. Durumun ortaya çıkardığı kültürel çeşitlilik de gözden kaçmıyor. İranlı esnaflar, Nahçivan’dan mahsulünü satmaya gelen köylüler, ülkenin batısından gelen memurlar, ilin diğer sakinleri. Şehirdeki “Rus Pazarı, Nahçivan-Tiflis Pazarı” gibi uluslararası menşeli ticaret mekânları, bir sınır şehrinde olma hissini iyice pekiştiriyor. Iğdır Belediye Başkanı Güneş, barış a vurgu yaparken, Iğdır Üniversitesi Rektörü Prof. Dr. İbrahim Hakkı Yılmaz, Nahçivan Üniversitesi’yle yapacakları eğitim anlaşması üzerinde duruyor.
   <br/>
   <br/>
   Sonuç olarak, Iğdır halkı ve esnafı, gelişmeleri daha çok ekonomik endişelerle yorumluyor. Azeri kökenli vatandaşların Karabağ hassasiyeti öncelikli; ama genel anlamda Iğdırlılar Alican Sınır Kapısı’na büyük umutlar bağlamış durumda.
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=1D59F872C8C68F922FD74E336E6ACF6E?newsId=21184), [web.archive.org (arşiv bağlantısı)](http://web.archive.org/web/20120423013023/http://www.aksiyon.com.tr:80/aksiyon/newsDetail_getNewsById.action;jsessionid=1D59F872C8C68F922FD74E336E6ACF6E?newsId=21184)
