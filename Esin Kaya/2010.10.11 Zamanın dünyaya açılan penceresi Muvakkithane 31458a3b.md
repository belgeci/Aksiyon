# Zamanın dünyaya açılan penceresi: Muvakkithane

*Esin Kaya 2010.10.11*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Rasathanelerin mirasçıları muvakkithaneler, gökyüzü gözlenerek zamanın ayarlandığı, uğurlu gün ve ayların belirlendiği, namaz vakitlerinin tayin edildiği, astronomi, matematik gibi derslerin verildiği yerlerdi. Sanat tarihçisi Server Dayıoğlu, İstanbul muvakkithanelerini gün yüzüne çıkardı.
  </font>
 </div>
 <div id="newsText">
  <font class="detail-text">
   <p>
    <p class="MsoNormal">
     Osmanlı mimarisine ait tarihî camilerin avlusundaki kubbeli küçük yapıları ne diye bilirsiniz? Sebil, imam odası, depo... Günümüzde satış reyonundan restorana kadar farklı işlevlerde kullanılan bu yapılar, mekanik saatin icat edilmediği devirlerde zamanın ta kendisiydi. Muvakkithane diye anılan tarihî binaların inşa amacı, namaz vakitlerini belirlemek, zamanı taksimlere ayırmak, uğurlu günleri hesaplamaktı. Yalnızca saray erkânı ve zenginlerin evinde bulunan mekanik saatlerden sonra ise vakti halka bildirmekti. Muvakkithanelerde tüm bu görevleri yerine getirene ise ‘muvakkit’ denirdi. Muvakkitler, kapsamlı bir medrese eğitiminden geçer, astronomi, fizik, matematik gibi fenni ilimlere öğrenci yetiştirip kitap yazacak kadar vâkıf olur, saat yapar/tamir eder, takvim hazırlardı. Müneccimbaşılarca imtihana tabi tutulup seçilirdi. Müneccimbaşı, mübarek ayları hesaplayan, en münasip sefere çıkma, padişahın tahta geçme zamanı gibi günleri ayarlayan kişiydi. Saraydaki bilim adamı topluluğundan sayılırdı. Sanat tarihçisi Server Dayıoğlu’nun Kültür AŞ’den çıkan ‘İstanbul Muvakkithaneleri’ adlı kitabı unutulmuş bu mimari yapıları gün yüzüne çıkarıyor. Konuyla ilgili yazılmış ilk kitap olma özelliği taşıyan eser, İslamiyet’te zamanın önemi, muvakkithanelerin doğuşu, İstanbul’da ayakta kalan muvakkithaneler, buralarda kullanılan aletler ve Osmanlı İmparatorluğu’nda saatçilik gibi mevzuları işliyor.
    </p>
    <p class="MsoNormal">
     Zaman mevhumunun dünyevileştiği muvakkithaneler nasıl ortaya çıktı? İslam dinine göre ibadet vakitlerinin güneş hareketlerine göre belirlenmesi gökyüzünü Müslümanlarca hep merak edilir kılar. Eski Yunanlılar Mezapotamya’da muntazam rasatlar yapsa da bilimsel anlamda ilk rasathane Bağdat Şemmasiye’de 813-833 tarihlerinde Emevi Halifesi Al-Me’mun’un emriyle kurulur. Selçuklular ve diğer İslam devletlerinde rasathanelere büyük önem verilmesine rağmen Osmanlılarda ilk ve tek rasathane Sultan III. Murat devrinde (1574-1595) inşa edilir. Mısır’dan İstanbul’a davet edilen Takıyüddin Mehmet bin Maruf’un önderliğinde 15 kişilik heyet astronomi çalışmaları yürütür. Ancak devrin şeyhülislamı Ahmed Şemseddin Efendi’nin göklerin rasat edilmesinin uğursuzluk getireceği yönünde fetva vermesi üzerine padişah fermanıyla Kaptan-ı Derya Kılıç Ali Paşa eliyle 1580’de yıktırılır. Daha sonra rasathanelerin mirasçıları muvakkithanelerin kuruluşu Fatih Sultan Mehmet devrine rastlar. İstanbul’da Fatih’in emriyle medrese, imarethane, kütüphaneyle birlikte ilk muvakkithane Fatih Camii’nde yapılır. Osmanlı İmparatorluğu muvakkithaneleri yalnızca İstanbul’da imar etmeyip hüküm sürdüğü tüm coğrafyalara yayar. İzmir, Kütahya, Amasya, Belgrad, Hasköy, Beyrut, Şam, Taif, Girit muvakkithane bulunan şehirler arasında.
    </p>
    <p class="MsoNormal">
     İlk muvakkit kabul edilen ünlü bilim
     <span>
     </span>
     insanı Ali Kuşçu, Semerkant’tan İstanbul’a davet edilir, matematik ve yıldız ilmi vermek için görevlendirilir. Genellikle geç dönem İstanbul cami külliyelerinde inşa edilen muvakkithanelerde özel bir mimari üslup kullanılır. Dikdörtgen planlı yapıların yola bakan cepheleri geçenlerin saatleri daha iyi görebilmesi için üçgen bir düzlemde dışarıya taşırılır. Camilerin girişinde sağ veya sol tarafta yer alır. Bir yanı mutlaka sokağa bakar. Genelde tek katlıdır. İki katlı olanlar ise Sıbyan Mektebi, kütüphane gibi vakıf müesseseleriyle birleştirilir. Muvakkithanelerin kitabeleri bir o kadar önem taşıyor. Döneminin en ünlü hattatlarına yazdırılan sütunlar hem sanatsal hem tarihi açıdan oldukça değerli. Örneğin 1836’da hattat Hulisi Efendi’nin işlediği Nusretiye Camii kitabesi 21 beyitten oluşuyor. Süheyl Ünver’in tespitine göre içeriğinde dönemden ipuçları veren astronomi terimleri bulunuyor. Muvakkithanelerde değer taşıyan bir diğer eşya zamanının önemine dair yazılmış levhalar. Okuyana vaktin, ömrün değerini, zamanı boşa harcamaması gerektiğini hatırlatıyor. Günümüze dek uluşmış levhaların birinde şöyle bir beyit yer alıyor: “Şeb-i yeldâyı müneccimle muvakkit ne bilür/Mübtelây-i gama sor kim geceler kaç saat.” Bugünün Türkçesiyle, “Üzüntülü geceleri müneccim ve zamanı bildiren bilmez, onu sen dert çekene sor!” Server Dayıoğlu, bu levhaların çoğunun kaybolduğunu, yurt dışına kaçırıldığını söylüyor.
     <span>
     </span>
    </p>
    <p class="MsoNormal">
     Muvakkithanelerin ayarcısı muvakkitler pozitif bilimlere vâkıfken, İslami ilimlerde de yetişmiş çok yönlü kişilerdi. Aralarında şair, ressam, musikişinas olanlar dahi vardı. Onlardan biri Ahmet Ziya Akbulut. Kandilli Rasathanesi’ni kuran Akbulut, harita genel müdürlüğü ve müneccimbaşılık yapar. Cumhuriyetle birlikte kurulan başmuvakkitlik müessesesinin başına atanır. Günümüzde kullanılan miladi takvimi hazırlar. Aynı zamanda ressam olan Akbulut, güneş saati yapar, ‘Takvim-i Ziya’, ‘Kozmografya’ gibi kitaplar yazar. Tarihin en önemli muvakkitlerinden biri de Hüseyin Hilmi Efendi’dir. Eski ve modern astronomi ilmini bilen Hüseyin Hilmi, sayısız talebeye matematik, fizik, geometri ve takvim gibi dersler verir. Öğrencileri arasında Fatin Gökmen, Ziya Akbulut, Hüseyin Hilmi Tunahan gibi isimler dikkat çekiyor. Araştırmacı Server Dayıoğlu, Hüseyin Hilmi’ye ait bir fotoğrafı çalıştığı müzede bulmuş. Karede batılı giyim tarzıyla elinde silindir bir çanta taşıyor Hüseyin Hilmi. Karşısında ise sarıklı cübbeli zamanın müneccimbaşısıyla sohbet ediyor. Bunun dışında meşhur muvakkitlerden Mehmed Çelebi (16. yüzyıl), gençliğini ilimden uzak bir şekilde geçiren daha sonra yıldız bilimi ve matematiğe yönelen sıradışı bir kişiliktir. Önce Şehzade Camii muvakkitliğine, buradan da müneccimbaşılığa kadar yükselir. Yazdığı eserler diğer muvakkitlerce kullanılır. Araştırmacı Server Dayıoğlu, muvakkitlerin isimlerine ulaşmakta zorlanmış. Haklarında yazılmış eser yok. Yararlandığı en büyük kaynaklar rahmetli Prof. Dr. Süheyl Ünver’in konuyla ilgili makaleleri ve Salim Aygün’ün müneccimbaşıları mevzu edinen doktora tezi.
     <span>
     </span>
    </p>
    <p class="MsoNormal">
     Günümüze kadar ayakta kalmış en önemli muvakkithane Ayasofya Müzesi’nde bulunuyor. Özelliği pek rastlanmayan, sarsılmalara karşı yapılmış mermer tablo üzerine yerleştirilmiş saati. Bu farklı iç mimarinin benzeri Galata Mevlevihanesi’nde var. Fakat oradaki yapı hem sebil hem muvakkithane niyetine kullanılmış. Mimari açıdan en estetiği ise Beylerbeyi Camii’nde. I. Abdulhamit’in annesi Rabia Sultan adına inşa edilen caminin muvakkithanesi. Silivri Kapı’daki Bala Süleyman Ağa Camii’ndeki muvakkithane de 8 köşeli hâliyle dikkat çekiyor. Arka tarafında odacıkların bulunduğu yapıda geçmişte ders verildiği tahmin ediliyor. Evliya Çelebi’nin Seyahatname’sinde sözü edilen Beyezid Camii Muvakkithanesi ise dakik saatiyle meşhurdu. Teşvikiye, Yavuz Selim, Fatih, Şehzade, Eminönü, İstanbul’un diğer önemli muvakkithanelerindendi.
    </p>
    <p class="MsoNormal">
     İstanbul’da 68 muvakkithane kurulduğu bilinse de Server Dayıoğlu içlerinde 30’unun ayakta kaldığını söylüyor. Geriye kalanlar zaman içerisinde ya istimlak ve yangın yüzünden ya da bakımsızlıktan yok olmuş. Vakıflar idaresindeki mevcut kalanlar cami görevlilerince ikamet, depo, kitap satışı gibi işlevlerle kullanılıyor ya da çeşitli devlet kuruluşlarına, restoran sahiplerine kiraya veriliyor. Yanlış uygulamaların yapılara zarar verdiğini söyleyen Dayıoğlu, muvakkithaneleri tanıtmak için bir öneride bulunuyor. Örneğin, müze muhasebe biriminin kullandığı Ayasofya Muvakkithanesi’nin boşaltılıp eski zaman ölçüm ve astronomi aletlerinin sergilenebilir.
    </p>
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=BD1D7F2FB8950045AFE6E65A5ECEC4D4?newsId=27794), [web.archive.org (arşiv bağlantısı)](http://web.archive.org/web/20140914012615/http://www.aksiyon.com.tr:80/aksiyon/newsDetail_getNewsById.action;jsessionid=BD1D7F2FB8950045AFE6E65A5ECEC4D4?newsId=27794)
