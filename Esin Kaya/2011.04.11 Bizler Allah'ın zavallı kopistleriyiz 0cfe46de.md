# Bizler Allah’ın zavallı kopistleriyiz

*Esin Kaya 2011.04.11*

<font class="agenda2NewsSpot">
 72 yaşındaki Metin Akarslan 15’inden beri resim yapıyor, eserleri dünyada sergileniyor. Alkol bağımlılığı, kardeşlerini kanserden kaybetmesi, mali çöküntü gibi sebepler ressamın hem maneviyatında hem de sanatında hayatında büyük değişimlere sebep olmuş.
</font>
<font class="newsDetail">
 <p>
  <p class="MsoNormal">
   Moda Sineması Pasajı’nda küçük bir dükkân. İçinde başka bir kapı. Üstünde bir resim, hemen altında “Biz Allah’ın (cc) zavallı kopistleriyiz.” yazıyor. Kapı, boyu 3, eni 2 metre olan, gölgelerin düştüğü odaya açılıyor. Tepede, kirinden ışığı yumuşatmış ufak bir pencere. İki masa; üzeri boya karışımları, renkli Amerikan bezleri, buruşturulmuş gazetelerle dolu. Yerde ise deste deste çerçevelenmiş resimler. Su damacanası, elektrikli soba, sigara paketleri belli ki odanın demirbaşı. Ressam Metin Akarslan, gizli icra edilmesi gerektiğine inandığı resim sanatı için her gün sabah yedide bu atölyeye geliyor, hava kararana kadar (öğle yemekleri hariç) dışarı çıkmıyor. Üstelik bunu 40 yıldır devam ettiriyor. ‘Fırçasız Ressam’ lakaplı Akarslan, Türkiye’de ve dünyada 4 bin resim satmış. Bugüne kadar Pera Sanat Galerisi, İstanbul Modern gibi mekânlarda, İspanya, Amerika, Fransa, Belçika, Avustralya gibi ülkelerde sergiler açmış. Merkezi İngiltere’de bulunan ünlü Saatchi Galeri’si eserlerine referans olmuş. Bir tablosu New York’taki ABD Büyükelçiliği’nin, diğeri BM Washington Ofisi’nin duvarını süslüyor. Kırkından sonra manevi bir değişim yaşayan Akarslan, hac görevinin ardından kişisel sanat anlayışında da devrimler yapar. Nü tablo yapmayı bırakır, elinin çizmemesi için de her daim Allah’a dua eder. Gelin sanatçının gelgitlerle dolu hayat hikâyesine baştan göz atalım.
   <span>
   </span>
  </p>
  <p class="MsoNormal">
   Metin Akarslan, yedi çocuklu bir ailde 1939 yılında Beyoğlu’nda dünyaya gelir. Üç nesil dedelerinin kökleri de Dersaadet’e dayanıyor. Dönemin bilinen hattatlarından babası Kadri Efendi sayesinde görsel sanatlarla tanışır. Pederinin yakın arkadaşı ünlü üstad Hattat Hamit evlerine gidip gelir, zil zurna sarhoş olur, sanat icra ederler. Akarslan da onları hayranlıkla izler. Her ne kadar hatla alakadar olup Osmanlıca öğrense de bu alanda pek muvaffak olamaz. Resme yönelir. Yönelir yönelmesine ama çocuk çağda babasını kaybetmesi, maddi sıkıntılar, dönemin Karagümrük’ünün modern sanat ortamına uzaklığı Akarslan için zorlu bir kariyer başlangıcı olur. Kara kalemle Atatürk portreleri ve Hayat Mecmuası’nın orta sayfalarında yayımlanan DaVinci resimlerini çizmeye başlar ilkin. Tuvalin ne olduğunu bilmezken Amerikan bezi yerine evdeki pamuk yastık kılıflarını söker. Boya bulacağını zannederek gittiği nalburun tavsiyesiyle, toz boya ve bezir yağı karışımından kendi kendine yağlı boya yapmayı öğrenir. Liseyi Sultanahmet Güzel Sanatlar Lisesi’nde okur. Askerlik, evlilik, iş kaygısı derken bir süre resimden uzak kalır. Matbaada bulduğu bir iş onu tekrar boyalarla uğraşmaya, dolayısıyla resme yöneltir. Geçim derdine düşüp devlet kapısını çalar ve Malzeme Ofisi’nde çalışmaya başlar. Öğle tatillerinde manzara resimleri çizer. Arkadaşları öyle çok beğenir ki kontrplak kalmayınca kullanılmayan kapıları söker üzerine çizmesini isterler. Bu durumu fark eden kurum müdürü müdahale eder. Akarslan’ın resim yapması için kontrplaklar getirtir. Yaptığı manzara resimlerini satar ama çok cüzi fiyatlara gider. Dönemin ünlü mobilyacısı Kervan’ın yaşlı sahibi Akarslan’ın tablolarını almak ister. Her bir eser için aylık maaşı kadar para öder. İlk çocuklarının dünyaya geldiği bir zamanda bu ek para Akarslan ailesine ilaç gibi gelir. Kervan’ın sahibi bütün mağazayı dolduracak kadar tablo alır. Daha sonra öğrenir ki mobilyacı, resimleri alışveriş yapanlara hediye etmiştir. Kazandığı parayla uzun süre ikamet edecekleri Kadıköy Bahariye’de bir bodrum katı alır.
  </p>
  <p class="MsoNormal">
   O yıllar, sokak ressamlarının rağbet gördüğü zamanlardır. İstanbul’un Moda semtinde kalın fırçalarla yarım saatte resim yapan biriyle tanışır Akarslan. Bir tek portre çizemeyen bu yaşlı adam, Akarslan’dan kendi imzasını atmadan çok tutan ‘ağlayan çocuk’ resimleri yapmasını ister. Karşılığında kazandığının çok az bir kısmını paylaşır. Geceleri sabaha kadar çalışan Akarslan, günde 10 tablo yapıp teslim eder. Gelir edindiği bu ortaklık, daha sonra başına bela edineceği alkol bağımlılığına sebep olacaktır. Çünkü bu uzun gecelerde resim çizerken bir kasa bira tüketir. Artık öyle bir hâle gelir ki, içmediği zaman elleri ayakları titremeye, halüsinasyon görmeye başlar. Fırça tutamaz. İçtiğinde de gözleri tulum gibi olur. Gel zaman git zaman 35 yaşına kadar bu hastalıklı hâle direnir. Sonunda doktora gider. Alkolik olduğu gerçeğiyle bu sayede yüzleşir. ‘Eski bir ayyaş arkadaşım’ dediği kişinin tavsiyesine uyarak, her gün 10 bardak su içerek bağımlılıktan kısa sürede kurtulur. Aynı esnada şimdilerde atölye olarak kullandığı yeri oğluna matbaa kurmak için satın alır. O çok sevdiği boyalarla yine haşır neşirdir. Fakat eli fırça tutmaz. Buna rağmen alkolle mücadelesi resim yapmasına engel değildir. Renge âşık elleri artık fırça görevi görür. Devamında tırnaklarıyla yaptığı dokuyu keşfeder. Üstelik ilk zamanlar kırmızı boyayla yıpranan parmaklarından akan kanı ayırt edemez. Sarının üzerinde görene dek.
  </p>
  <p class="MsoNormal">
   Moda Sineması Pasajı’nın işlek olduğu zamanlarda atölyesine ilgi büyüktür. Gelip gidenler Akarslan’ın tarzını merakla izler. Ziyaretçiler arasında güzel sanatlar akademisinden hocalar da vardır. “İyi hoş da, kasap resmi yapıyorsun, tabelaya giremezsin” şeklinde uyarılarda bulunurlar. Akarslan eleştirileri dikkate alır, modern sanata ilgi duymaya başlar. Kasapların duvarlarında asılı koyun, kuzu yani manzara resimleriyle artık alakadar olmaz. Çağdaş sanat akımlarını öğrenir. Aynı binada ikamet eden Prof. İsmet Toprak, atölyesinin kapısını açar, onu Van Gogh, Gogen, Monet’le tanıştırır. Deforme etmeyi, doku yapmayı öğrenir. İddiasına göre Türkiye’nin en güzel dokusunu kendisi yapıyor. O sıralar geçekleştirdiği hac ibadetiyle manevi noktada da büyük bir değişim yaşar. Namaza başlar. Artık nü resimler çizmek yoktur.
   <span>
   </span>
  </p>
  <p class="MsoNormal">
   Ressam Akarslan elementerizm, kübizm akımlarından etkilenir. Eski müşterileri ise bu yeni tarzını beğenmeyip ayak keser. Karısı da ‘yecüc mecüc’ diye adlandırdığı resimleri yapmasına şiddetle itiraz eder. Ama Akarslan, gün gelip yeni resimlerinin de beğenileceğine, satılacağına inanır. Almanya’da yaşayan bir Türk doktorun atölyesini ziyareti ilk işareti verir. Gurbetçi doktor eserlerini çok beğenir, İspanya Lugo’da sergi açmak için ön ayak olur. Maddi imkânları kısıtlı Akarslan, açılışa gitmek için dönemin Kültür Bakanı Fikri Sağlar’a mektup yazar ve yardım ister. Fakat hiçbir cevap alamaz. Sergide altı resmi satılır. İlk yurt dışı sergisine gidemeyen Akarslan, uzun yıllar aynı darboğazda yaşar. Daha sonra fırsatlar elde etse de sağlığı el vermez.
  </p>
  <p class="MsoNormal">
   Uluslararası sergilere katılıp, dünyanın farklı ülkelerinden koleksiyonerlere resim satan Metin Akarslan ismi, Türkiye piyasasında yeterince bilinmiyor. Elle çizdiği için ilgi gösteren medya bir tarafa, ortaya koyduğu eserlerin çağdaş resimdeki yeri görmezden geliniyor. Akarslan bu durumu kendince açıklamaya çalışıyor. Akademi hocalarının sanatı yüceltmek, görünür kılmak yerine koltuk sevdasına düştüklerini düşünüyor. Diğer yandan resmi ancak içi ferahlatan, çiçek, deniz manzarasından ibaret gören ‘halk’ modern resme para ödemiyor. Sanata gelir ayıran zengin tabakanın dikkatini çekmek içinse onlarla aynı hayat normlarını paylaşmak, aynı çevreden olmak gerekiyor. Akarslan, “Her gün Hilton’un barında takılsam, Asmalımescit’e gitsem beni tanır, el üstünde tutarlar. Ama ben o zümreden farklıyım. Beş vakit namazımdayım.” diyor. Resim piyasasında da bir lobi olduğu kanısında. Müzayedelere çıkan isimlerin hep aynı olmasını bunun bir kanıtı sayıyor. Akarslan ayıca, bir ressamın listeye girmesi için müzayede sahiplerini tanıyıp, en azından beş resmini hediye fiyatına gözden çıkarması gerektiğini söylüyor. Sıradan bir ressamın eserinin müzayedelere düşmesi içinse; ondan tablo alan zenginin, maddi durumunun bozulması ve sanat eserlerini elden çıkarması lazım. Bu da uzun yıllar demek.
  </p>
  <p class="MsoNormal">
   Yıllanmış atölyesinde ders verip vermediğini merak ediyoruz. Tırnaklarıyla yaptığı resmin dokusunu kendisi dahi ikinci kez yapamıyor. Öğretmenin başka bir yetenek olduğuna inanıyor. Bu sebeple talep geldiği hâlde her seferinde geri çevirmek zorunda kalmış. Tablolarını çok seviyor özellikle ‘iyi düştüğü’ zaman. Her seferinde iyi eserler üretmeye muvaffak olamadığını itiraf ediyor. Ama Allah’ın verdiği nefesle çalıştığını söylüyor, “En büyük sanatçı O (cc), biz zavallı kopistleriz. Yani kopya edenleriz.” diye duygularını ifade ediyor. Duygular demişken, her sanatçının eserlerinde yaşadıklarından izler bıraktığı gibi Akarslan’ın resimlerinde de hayatından ipuçları var. Örneğin yıllar önce denizde geçirdiği bir kazada kırılan ve yaşı ilerledikçe kısalan bacağı, hacdan geldikten sonra ağırlıklı yeşil rengi kullanma eğilimi, Akademili hocalarla çatışması, tüm kardeşlerini kanserden kaybetmesi ve sardunyayı çok seven annesi resimlerinde tezahür etmiş.
  </p>
  <p class="MsoNormal">
   Ressam Akarslan’ın şimdilerde dünyaya dair birkaç dileği var. Resme eğilimli olan torununun güzel sanatlar eğitimi alması. Çünkü 20 sene önce alaylı olduğu için Yapı Kredi Kazım Taşkent Sanat Galerisi’nin resimlerini sergilemediğini unutmamış. Çok severek yaptığı, bir hafta önce tamamladığı ‘Melez’ adlı tablosuna iyi bir alıcı bulmak ise diğer bir isteği.
  </p>
 </p>
</font>

Kaynak: [www.aksiyon.com.tr](http://www.aksiyon.com.tr:80/aksiyon/haber-29152-bizler-allahin-zavalli-kopistleriyiz.html), [web.archive.org (arşiv bağlantısı)](http://web.archive.org/web/20110415012721/http://www.aksiyon.com.tr:80/aksiyon/haber-29152-bizler-allahin-zavalli-kopistleriyiz.html)
