# Akdeniz’de turist dalaşı!

*Esin Kaya 2011.02.28*

<font class="agenda2NewsSpot">
 İspanya, Yunanistan gibi Akdeniz ülkelerindeki avro krizinden sonra “Türkiye’ye turist akışı yaşanır mı?” suali Tunus ve Mısır’daki ayaklanmalarla tekrar gündemde. Rezervasyonlar artsa da potansiyelin ne kadar kalıcı olacağı sorusu 2012’de cevabını bulacak.
</font>
<font class="newsDetail">
 <p>
  <p class="MsoNormal">
   2008’de küresel ekonomik kriz baş gösterdiğinde Batı’da Amerika Birleşik Devletleri’nden sonra İspanya, Yunanistan, İtalya, Fransa gibi ülkeler Avrupa’nın kurbanı ilan edilmişti. Kriz dışında bu bölgelerin aralarındaki diğer önemli bir ortaklık turizm. Hepsi gelirlerini büyük oranda turizmle besliyor, istihdamı bu alanda sağlıyor. Örneğin İtalya’da sadece turizm sektöründe çalışanların sayısı iki milyonun üzerinde. “Akdeniz çanağını oluşturan ülkelerde ortaya çıkan en ufak istikrarsızlık Türkiye dâhil diğerlerinde bir hareketlenmeye sebep olur mu?” sorusu son birkaç yıldır dillendiriliyor. Bu sebepten mi bilinmez Türkiye, 2010 yılında turizmde yüzde 15 büyüdü. Avrupa derken, şu sıra Tunus, Mısır, Cezayir, Libya’yla Kuzey Afrika da siyasi isyanlarla sarsılıyor. Fırsatçı gibi gözükmek istemese de Türkiye, artan rezervasyonlarla karşı karşıya. Komşularının yaşadığı ekonomik ve siyasi krizler buralardaki turist potansiyellerinin Türkiye ve benzeri ülkelere kaymasına yol açıyor. Peki, bu büyüme yalnızca bu seneye mahsus bir illüzyon mu, sürekliliğin sağlanması mümkün mü, beklenmeyen talepler ne gibi riskler taşıyor?
  </p>
  <p class="MsoNormal">
   Global krize rağmen 2010’da 935 milyon kişi ülkelerarası seyahat etti. Neden ekonomik krizle boğuşan, siyasi isyanların, protestoların yaşandığı ülkeler turist kaçırıyor? Baracuda Tours’un sahibi Cem Polatoğlu, soruyu “Bir turistin öncelik sırası güvenliktir.” diyerek cevaplıyor. Yani seyahat özgürlüğüyle başlıyor her şey. Eğlenmek, kültür keşfetmek, kongreye katılmak isteyen turist, can güvenliği sağlandığı ölçüde seyahatini sürdürüyor. İtalya’dan Tunus’a gitmesi beklenen 1,5 milyon kişinin 1 milyonunun rezervasyon yaptırmaması veya iptal etmesi, bu güvenlik refleksini açıklıyor aslında. Dünya turizminin göz bebeklerinden Mısır için de aynı durum geçerli. Her yıl yaklaşık 15 milyon kişinin ziyaret ettiği Mısır’da hayat normale dönmüş gibi. Kültür ve Turizm Bakanlığı Tanıtım Müdürü Cumhur Güven Taşbaşı, iptal edilen rezervasyonların İspanya, Hırvatistan ve Türkiye’nin de aralarında bulunduğu bazı ülkelere kaydığından söz ediyor. Geçen hafta düzenlenen EMİTT Akdeniz Ülkeleri Turizm Fuarı’na katılan Mısır Turizm Konsolosu Nehad Gamal Eldin, turist sayısında bir önceki seneye oranla mutlaka düşüş yaşanacağını fakat bunu en az zararla atlatmak istediklerini söylüyor. Eldin, Tahrir Meydanı’ndaki olayları otellerdeki pencerelerinden izleyen turistlerin varlığının yanı sıra pek çok ziyaretçinin ülkeyi terk ettiğini belirtiyor. Mısır, ayaklanma öncesi yürürlüğe koyacağı kampanya çalışmalarını henüz başlattı. Hem de yepyeni stratejilerle; EMİTT’te ziyaretçilerin ısrarla sorduğu ‘Tahrir Meydanı’nı turlara dâhil ederek. Ayaklanmalar esnasında ölenler anısına bir heykelin dikildiği meydan, Mısır’ın yeni simgesi olmaya aday. Mısır, azalan ilgiyi konaklama fiyatlarındaki indirimle telafi etmeyi umuyor. Şu sıra piramitleri mi görmek istiyorsunuz? Bir haftalık yarım pansiyon, dört yıldızlı bir otele, ulaşım masrafları dâhil 279 avro ödemeniz kâfi. Bu rakam geçen senenin fiyatlarından yüzde 40 daha ucuz.
  </p>
  <p class="MsoNormal">
   Avrupa’nın en çok turist çeken ülkelerinden Yunanistan yazı kayıpla geçirdi. New York Times, geçen turizm mevsiminde Rodos’u yazmış ve trajik bir tablo çizmişti. 74 yaşındaki Minaidis, iki otelindeki 350 odayı doldurmak için fiyatlarda yüzde 20 kesintiye gittiğini; ama rezervasyonlarda bir artış olmadığını söylüyor. Yunanistan Otelciler Birliği Başkanı Panayiotis Tokouzis, yüzlerce iş yerinin benzer durumda olduğunu vurguluyor. 2010’da ülke genelinde rezervasyonlarda yüzde 30, Rodos’ta ise yüzde 20 düşüşten bahsediyor. 3 kişinin hayatını kaybettiği grevlerin ardından 30 bin kişi rezervasyonları iptal ettirdi.
  </p>
  <p class="MsoNormal">
   Yunanistan’da tüm bunlar olurken Birleşmiş Milletler İnsani Gelişme Raporu’nu hatırlatmakta fayda var. Olumsuz tabloya rağmen, Türkiye’nin 83’üncü sırada yer aldığı gelişmişlik listesinde Yunanistan 22’nci. Ağırlıklı Midilli Adası’na turlar düzenleyen Mitilene Tours’dan Aris Lazaris, Yunanistan’la ilgili tur fiyatlarında yüzde 50 düşüş olduğunu kabul ediyor. Türkiye’den daha çok meraklıyı adalara bekliyorlar. Barbaros Hayrettin Paşa’nın doğduğu, Namık Kemal’in bir süre yaşadığı Midilli’nin Türk kültüründe özel bir yeri olduğunu söylemeden geçmiyor. Mayıs ayında gerçekleşecek Başbakan Tayyip Erdoğan ve Yunanistan Başbakanı Yorgo Papandreu’nun İzmir’deki görüşmesinden umutlular. Türkiye’den Yunan adalarına ‘48 saatlik vizesiz giriş çıkış’ hakkını bekliyorlar. Lazaris’e göre, grevler ve protestoların demokrasinin beşiği Yunanistan’da gerçekleşmesi kadar tabii bir refleks yok. Ona göre, diğer Avrupa ülkelerinde halk ‘kuzu misali’ krizlere sessiz kaldı ve eleştirilmesi gereken, asıl bu tavır.
  </p>
  <p class="MsoNormal">
   2010’da krizlere rağmen dünyada 940 milyon kişi çeşitli sebeplerle ülkelerarası seyahat etti. 74 milyonla Fransa en çok ziyaret edilen ülkeler sıralamasında birinciliği kaptırmadı. Dünyanın turizm baronlarından İspanya, uzaklaştığı 60 milyon bandına 2010’da yaklaştı ve seneyi 53 milyonla kapattı. Fiyatları aşağıya çekerek diğer Akdeniz ülkelerine kaptırdığı müşterilerini kazanmaya başladı. Mısır’da Mübarek rejiminin devrilmesine yol açan olaylar sebebiyle rezervasyonları iptal ettirenlerin başta İspanya’ya yönelmesi ülke turizmine eski günlerini hatırlatabilir.
  </p>
  <p class="MsoNormal">
   Komşu Akdeniz ülkelerinde hâl böyleyken Türkiye fırsatçı gözükmeden önüne düşen şansı geri çevirmek istemiyor. Güvenlik gerekçesiyle destinasyon(varış yeri) değiştirenleri anlamak kolay. Peki, ekonomik krizin yaşandığı ülkelerde turisti kaçıran sebepler ne? Bracuda Tour’dan Cem Polatoğlu, parasızlık nedeniyle yenilenemeyen hizmet kalitesine dikkat çekiyor. Normal şartlarda her tatil mekânı 5 senede bir hafif, 10 senede bir büyük bir renovasyondan(yenilenme) geçiyor. Polatoğlu buna rağmen Yunanistan ve İspanya’daki otellerin yüzde 1’inin yenilenmediğini söylüyor. Türkiye Seyahat Acenteleri Birliği (TÜRSAB) Başkanı Başaran Ulusoy da Türkiye’deki tesislerin kalitesine vurgu yapıyor. Ülkemizdeki otel yaşı 6 ile 6,5 sene arasında değişiyor. Ulusoy, Yunanistan’da 21, Fransa’da 24, İtalya’da 27 ve İspanya’da 30 yaş ortalamasındaki tesislerin varlığından bahsediyor. Dünyanın en büyük tur şirketlerinden TUI’nin 2008 yılında gerçekleştirdiği müşteri memnuniyeti araştırmasına göre dünyadaki en iyi 100 otelin 17’si Türkiye’de. Yunanistan’a en çok turist gönderen ülkelerden Almanya’dan TUI CEO’su Volker Böttcher, Yunanistan’la ilgili olumsuz bir tablo çiziyor. Destinasyonlar, tesisler ve havalimanının altyapı ve modernizasyon çalışmalarının yetersiz kaldığını söylüyor. Ülkedeki turizm sektörünün uluslararası gelişmelerden uzak kaldığını iddia ediyor. Çünkü yeni nesil tüketicilerin bilinç düzeyi daha yüksek ve eksiklikleri kolayca fark edebiliyor. Ekonomik çöküntünün yansımalarından biri de turizm sektöründe çalışanların maaşlarındaki yetersizlik. Bu durum servis kalitesini etkileyen başlıca sebepler arasında gösteriliyor. Problemli noktalardan diğeri ise ‘doymuşluk’. Turistlerce tercih edilmeye alışmış ülkelerde hizmet sektöründe çalışanlar, misafirperverliğini kaybetmeye başlıyor. Üzerine bir de emeğinin karşılığını alamayınca, umursamaz ve şımarık tavırlarla karşılaşmak kaçınılmaz oluyor. Cem Polatoğlu, “Saray gibi bir mekânda asık suratlı bir ev sahibince ağırlanırsanız kendinizi huzurlu hissetmezsiniz.” diyor ve durumu henüz döndüğü İtalya’dan bir örnekle açıklıyor. İtalya’da herhangi bir otelde sabah kahvaltısında keyfinize göre bir yere oturmak isterseniz emir verir bir tavırla uyarılabilirsiniz. Hakikat şu ki; turizmin yüzde 50’si güzel tesis ise yüzde 50’si güler yüz.
   <span>
   </span>
  </p>
  <p class="MsoNormal">
   Farklı tetikleyici sebeplerle problem yaşayan ülkeler turist kaçırmaya devam ediyor. Akdeniz çanağında bulunan Türkiye’nin bu geri dönüşlerde muhtemel varış noktası olacağı uzmanların dillendirdiği bir gerçek. Cumhur Güven Taşbaşı, rezervasyonların arttığını doğruluyor. Yatak kapasitesi belli tesislerin, fiyat yükselttiğini söyleyen Taşbaşı, artışları yaparken dikkatli davranmak gerektiğini hatırlatıyor. Mısır ve Tunus’ta sular şimdilik durulmuş gibi. Kaybettikleri turisti, fiyat indirimleri yaparak geri kazanma yoluna gidecekleri ifade ediliyor. Devamında Türkiye’ye akan potansiyel bunu fark edip rezervasyonları iptal edebilir. Bu sebeple makul fiyat artışları çizmek önemli. Beklenmedik ziyaretçilerin tercihi deniz, kum, güneş üçlüsünün kombinasyonu Antalya gibi güney bölgeleri. Ama güneyde otelciler, hâlihazırda kapasitelerinin yüzde 60’ını satmış durumda. Polatoğlu, kalan yerleri yüzde 35 daha fazla paket fiyatlarla sattıklarını kabul ediyor. Kriz mağduru turistlerin yer kalmayan deniz turizminin alternatifi İstanbul ve Anadolu’daki kültür turlarına yönelmeleri sevindirici.
   <span>
   </span>
  </p>
  <p class="MsoNormal">
   Turizmde farklı kaynaklar destinasyon kaydıracak bir grup turistin varlığı konusunda hemfikir. Ama bu yönelimin geçici olduğunu dillendirenler de var. TÜRSAB ikinci Başkanı Talha Görgülü bu isimlerden biri. Ona göre, yaşanan bu eğilim, yalnızca Türkiye’yi ilk kez ziyaret edeceklerin gelecek yıllarda potansiyel müşteri olabilmeleri için fırsata dönüşebilir. Ama 2012’de problemli ülkelerde istikrar sağlanır, hayat normale dönerse, kaybettikleri müşterileri geri kazanmak için çalışmalar da başlar. Bu yüzden deniz, kum, güneş bir yana alternatif turlarla müşteri çekmek gerektiğine inanıyor. Kültür turizmi bunlardan biri. İspanya’dan Endülüs örneği akla geliyor. Ülkenin güneyindeki Cordoba, Granada gibi şehirleri kapsayan, 756-1492 yılları arası yaşayan Endülüs Emevi Devleti’nin kurulduğu bu bölge dünyada en fazla rağbet gören kültür turları arasında. Fakat Kültür ve Turizm Bakanı Ertuğrul Günay’ın da sıklıkla tekrarladığı ‘yerli turist akışını hızlandırma’ hedefine ulaşılmadan uluslararası arenada iddialı hâle gelmek güç.
  </p>
  <p class="MsoNormal">
   Turizmde rakip gördüğümüz İspanya toparlanma yolunda. Mısır’daki hengâmeden ona da ekmek çıktı. Komşumuz Yunanistan’da ise geçen hafta gençler yine sokaklardaydı. Dünyaya en çok turist gönderen ülkelerden Rusya’dan Natali Tours yetkilisi Vladimir Vorobiev, Yunanistan’daki ekonomik ve politik istikrarsızlık devam ettiği sürece özellikle aile tatili kategorisinde olumsuz etkilerin süreceğini dillendiriyor. Ülkedeki ‘gerginlik’ algısının dimağlardan silinmesi vakit alacak gibi gözüküyor. Talha Görgülü’nün Mısır’la ilgili öngörüsü gerçekleşme yönünde ilk sinyallerini verdi. Dünyanın en yaygın tur şirketlerinden Alltours, FTI, TUI ilk açıklamaları yaptı. Paskalya tatilinde Mısır meraklıları için uçaklar hazır. Bunun yanında Tunus da mart başında tur programlarına dâhil oluyor.
  </p>
 </p>
</font>

Kaynak: [www.aksiyon.com.tr](http://www.aksiyon.com.tr:80/aksiyon/haber-28791-35-akdenizde-turist-dalasi.html), [web.archive.org (arşiv bağlantısı)](http://web.archive.org/web/20110402093750/http://www.aksiyon.com.tr:80/aksiyon/haber-28791-35-akdenizde-turist-dalasi.html)
