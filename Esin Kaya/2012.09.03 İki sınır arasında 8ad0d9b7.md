# İki sınır arasında

*Esin Kaya 2012.09.03*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Nisan 2011’den beri Suriyeli mülteciler Türkiye sınırına akın ediyor. Bir kısmı kamplarda ikâmet ederken, binlercesi yeni kampların açılmasını bekliyor. Akıbetleri, Beşşar Esed ya da Türkiye hükümetinin elinde. Dünya onları konuşurken, biz de acaba onlar ne düşünüyor diye merak ettik.
  </font>
 </div>
 <div id="newsText">
  <font class="detail-text">
   <p>
    10 dakikalık yol, zemindeki mucur yüzünden yarım saate çıkıyor. Sağ tarafta insan boyunda buğdaylar, sol yanda tel örgülerle çevrili mayınlı arazi. Aracın camları kapalı ama içeride toz yutmaya devam ediyoruz. Termometre öğleden sonra dörtte 48 dereceyi gösteriyor. Şanlıurfa Ceylanpınar’daki kampa işte bu şartlarda giriyoruz. 10 Nisan’da açılan sınırdaki yerleşkede Suriye iç savaşından kaçan 17 bin kişi yaşıyor. Türkiye genelinde en kalabalık çadır/konteyner kent burası. Son günlerde Suriye’deki çatışmaları yakından hisseden sadece Urfalılar değil; Gaziantep, Kilis, Hatay, Osmaniye ölüm korkusuyla ülkesini terk eden komşu ülke Suriye vatandaşlarını ağırlıyor. 80 bini aşan bu insan akını, Türkiye için pek çok açıdan belirsizlikler taşıyor. Birleşmiş Milletler’in (BM) yardımı olmadan ev sahipliği yapmaya devam edebilecek mi, bir sonraki aşamada nasıl bir politika izlenecek, ‘mülteci veya sığınmacı’ dahi diyemediği bu kişileri hangi statüde değerlendirecek? Bu soruların cevaplarını zamanla alacağız; ama mevcut durumu anlamak için beklemeye gerek yok. Üç farklı şehirde, üç ayrı kampı ziyaret ettik, sakinleriyle konuştuk. Öncüpınar Gümrük Kapısı’nın Suriye tarafında 10 gündür insanlık dışı şartlarda yatıp kalkan sığınmacıları dinledik.
   </p>
   <p>
    <strong>
     ‘Çöl’de çadır hayatı
    </strong>
   </p>
   <p>
    Ceylanpınar, çöl ikliminin etkilerinin görüldüğü bir ilçe. Çadır kentte beyaz tenteler sarıya dönmüş âdeta. 9 mahallenin birincisine giriyoruz. Kimse çadırların içinde değil. Ya kapı önlerinin ya da iki hane arasındaki alanın üzerini kapatarak veranda benzeri bir düzen kurmuşlar. Çayını yudumlayan, nargile fokurdatan, sere serpe uzanan, çamaşırını asan ama daha çok hiçbir şey yapmadan oturanlar var. Sakinleri neredeyse 1,5 yıldır burada yaşamasına rağmen hâlâ yerleşik bir kamp görüntüsü vermiyor. Diğerlerinden daha bakımsız bir çadır dikkat çekiyor. Naima Şuban, eşi, kayınvalidesi ve altı çocuğuyla Halep’in İbin ilçesinden 20 gün önce gelmiş. “Silah sesinden uyuyamaz hâle geldiğimizde çıktık yola.” diyor. Kocası Ramazan 2,5 yıl evvel felç geçirmiş, ayakları tutmuyor. Kayınvalidesi de destek almadan yürüyemiyor. Göç yolu boyunca çok zorlanmış. En büyüğü 8 yaşındaki çocukları yardım etmiş. Eşi çalışamıyor, ailenin geçimi Naima’da. O da fabrikalar için patates soyan günlük işçiymiş. En acil ihtiyaçlarının tekerlekli sandalye olduğunu söylüyor. Bunun dışında hayatından memnun. Ailecek fotoğraflarını çekerken kocasının mahzun ve utangaç hâli dikkat çekiyor.
   </p>
   <p>
    Ceylanpınar kurak havaya alışkın olmayanlar için zor bir yer. Lazkiyeliler yeşil memleketlerinin az da olsa yoksunluğunu hissetmemek için çadırların kenarına karpuz ve biber ekmiş, kimileri de buğday ve mısır. Hâli tavrı ve kıyafetleriyle çevresindekilerden ayrılan bir karı koca verandalarında oturuyor. Musa Taptak, Humus’tan gelmiş. Suriye ordusunda yüzbaşıymış. Çocukları için kaçmış Türkiye’ye sığınmış. 25 gün hapis yatmış. Rütbeli olduğu için çok işkence yapmamışlar. Savaş öncesinde rütbelilerin orduda haksız muamele gördüğünü söylüyor. Nusayri askerler yüksek maaşlar alıp, güzel arabalara binip, güzel evlerde otururken kendilerine aynı hakların verilmediğini anlatıyor. Taptak, Özgür Suriye Ordusu için savaşmış. Muhaliflerin nizami şekilde çatışsa da galip gelmelerini zor görüyor. Biz konuşurken eşi Fatin, kollarında şakırdayan altın bilezikler, kucağında 9 aylık kızı Hatice’yle geliyor. Babası, kızının yürümesi gerekirken çadır tabanındaki taşlar ayağa battığı için emekleyemediğini anlatıyor üzülerek.
   </p>
   <p>
    Kentin çoğunluğu Lazkiye ve Halep’ten. 1-5 yaş arası sığınmacıların sayısı 4 bin. Bu rakam sokakların çocuklarla dolu görüntüsünü açıklıyor. Çadır kentte, kreş, anaokulu ve ilköğretim için derslikler bulunuyor. Çocuklarının daha iyi eğitim alabilmesi için kargaşadan kaçan sığınmacılar, eğitim faaliyetlerini yeterli bulmuyor. Diğer kampların aksine sakinler kendileri yemek pişirmiyor, üç öğün yemek ikramı alıyorlar. Mahallelere ayrılan çadır kentte muhtarlar seçilmiş. Bu mahalli ekiple idari kadro her gün toplanıp kamp sakinlerinin sıkıntılarını konuşuyor, düzeni ve denetimi sağlamaya çalışıyor. Ceylanpınar’da en çok şikâyet edilen sıcaklık, kampın hatalı bir mevkide kurulduğu fikrini akla getiriyor. Ama uluslararası kıstaslara göre bir mülteci kampı kurulabilmesi için tüm şartları barındırıyor. Sınıra yakın, düzlük bir coğrafyada, çatışmaların yaşanmadığı bir noktada ve devlete ait bir arazide.
   </p>
   <p>
    Bugüne kadar 34 bin kişinin giriş yaptığı kampta 12 ölüm, 72 doğum meydana gelmiş. En çok ihtiyaç duydukları şey; soğuk su sebilleri ve çocuk maması. Doktor ve ilaç eksikliği şikâyetlerde öne çıkıyor. Mülteci kamplarında tüm şikayetler giderilse de yenilerinin türeyeceği aşikâr. SETA Dış Politika Danışmanı Talip Küçükcan, mülteci psikolojisinin her daim ev sahibine karşı ithamkâr ve memnuniyetsiz tavır içinde olmasının tüm dünyada yaşanan bir durum olduğunun altını çiziyor. Ona göre sığınmacılar, kolay kolay memnun edilemez. Toprağınızda 500 bin kişiye okullar açıp, rahat evlerde ağırlasanız da ülkelerine döndüklerinde akıllarında Türkiye’yle ilgili güzel hatıralar kalmayacak. Bunun yanında her gün 1 ton 750 kilo (bir kamyon) ekmeğin atık hâle geldiği Ceylanpınar’da yöneticiler de serzenişte bulunmaktan çekinmiyor.
   </p>
   <p>
    <img alt="" height="387" src="http://web.archive.org/web/20120910034335im_/http://medya.aksiyon.com.tr/aksiyon/2012/09/03/kapak-131.jpg">
    </img>
   </p>
   <p>
    <strong>
     Kilis Kampı’nda karmaşa
    </strong>
   </p>
   <p>
    Ceylanpınar’ı geride bırakıp Kilis’e doğru yola çıkıyoruz. Diğer sınır şehirleri gibi Kilis’te de kaçakçılık bir meslek. Uyuşturucudan tutun domatese kadar her şeyin ticareti yapılıyor. Sığınmacıların şehre gelişiyle trafik Suriyeliler üzerinden yürümeye başlamış. Bu yüzden halkın bir kısmı, mültecilerin ekmek kapılarına engel olduğunu düşünüyor. Tabii bu durumu fırsata çevirmeyi de bilmişler. Tıpkı Hatay ve Gaziantep’teki gibi ev kiraları Kilis’te de iki katına fırlamış. Çünkü cebinde biraz parası olan pasaport sahibi Suriyeliler, kamplara yerleşmek yerine komşu şehirlerde ev tutmayı tercih ediyor.
   </p>
   <p>
    Kilis Kampı’nın karmaşası bizi kapıda karşılıyor. Çarşı izninden dönenler, dışarı çıkmak isteyenler, ziyarete gelenler… Polisler, Afet ve Acil Durum Yönetimi (AFAD) yetkilileri hiç boş kalmıyor. İçerisi, 47 derecelik öğlen sıcağına rağmen yaşayan bir şehir havasında. Çocuklar karşılıyor bizi. Merve, medeni cesaretini toplayıp bizimle tanışıyor ve saatler sonra ayrılıyor yanımızdan. Babası Tarufat’ta savaşta. Üç haftadadır görüşmüyorlar. Telefonun şebekesi gelince konuşabiliyorlar. Onun için Kilis Konteyner Kent’te her şey yolunda. Yeni arkadaşlar edinmiş.
   </p>
   <p>
    Merve’nin önderliğinde geziyoruz kampı. Hele Tibati’nin konteynerinin kapısını tıklatıyoruz. 3 kızı, 2 oğlu var. Kocası Suriye’de kalmış, evlerini beklemek için. Ağabeyleri yanında; fakat muhaliflerin safında yer aldıkları için hepsinin idamı isteniyor. Tibati ülkesinde icra ettiği mesleği burada da devam ettiriyor. Kur’an öğretiyor. Suriye’de Beşşar Esed için değil, Allah için savaştıklarını anlatıyor. Çocukları para, mal için değil, Allah için yaşasın istiyor. Türklere karşı bir hataları olursa, kusurlarının hoş görülmesini istiyor. Hatta yanlış yapanlar adına Türkiye halkından özür diliyor.
   </p>
   <p>
    Kilis’te her konteynerde vantilatör var. Evler, iki oda, tuvalet ve banyodan ibaret. Köşe başı bakkallar, çamaşırhaneler, süper marketler, içinde bilgisayar ve internet bağlantısı olan sosyal alanlar, klimalı okullarıyla bir şehirden farksız. Verandasında dinlenen Mahmut Ferdusi ile tanışıyoruz. Halep’in ilçesi Tarufat’tan 1,5 ay önce gelmiş. Devlet dairesinde emekli şoförmüş. ‘Villa gibi, çok güzel’ diye tarif ettiği evinin önüne bomba düşmüş. Üç çocuğu, torunu ve karısını alıp çıkmış yola. Çocukları kalacak yer bulamayınca Halep’e geri dönmüş. Çünkü Kilis Kampı’nda sadece bir çocuğu ve onun ailesi için yer bulabilmiş. Yaralanan torununu tedavi ettirmek için Antep’e gelen kızını yanına aldırmak istiyor. 71 yaşındaki Mahmut amca en çok geniş ve bahçeli evini özlüyor. Biz bunları konuşurken eşi Semira Ferdusi (62) ağlamaya başlıyor, “Altı çocuğumun hepsi başka yerlerde, ayrı düştük birbirimizden.” diyor. Amca sarılıyor, eşini teselli ediyor.
   </p>
   <p>
    Yolda Özgür Suriye Ordusu’nda cephede doktor olarak görev yapan biriyle karşılaşıyoruz. Muhammed Mirey, Cisrisşuğur’dan üç gün önce gelmiş. Hangi kapıdan geldiğini söylemiyor. Ara sıra ailesini görmeye geliyormuş. Lazkiye’de muayenehanesi varmış. Savaşta en çok keskin nişancılardan çekiyorlar. 32 yaşındaki hekim, Esad düşene kadar evlenmeyi düşünmüyor. Ona göre, muhaliflerin Türkiye’yle hiçbir ilgisi yok. Türkiye’nin silah yardımında bulunduğu iddialarını yalanlıyor. Esed rejimi ajanları Şebbihaların kamplarda kol gezdiğini iddia ediyor. Hatta Yayladağı’ndaki kampta bunlardan birinin Türk istihbaratınca yakalandığını iddia ediyor. Mirey, huzursuzluk çıkaranların kadınlar dâhil Esed ajanı olduğunu düşünüyor.
   </p>
   <p>
    Her şeye rağmen hayat güzel
   </p>
   <p>
    Sığınmacı kamplarında hayat ağır aksak devam etse de, güzellikler ıskalanmıyor. Şimdiye dek onlarca evlilik ve doğum gerçekleşmiş. Savaşa, yokluğa rağmen aşka inanan Halid çifti 25 gün once evlenmiş. Gelinin babası Ramazan’da Suriye Ordusu’nca kampa açılan ateşte şehit olmuş. Savaş ortamında düğün yapmak istememişler. Samira (18) annesiyle birlikte 1,5 yıldır burada. Eşi Ahmet (20) üç ay önce askerden kaçarak gelmiş. Öncesinde Lübnan’da günlük işçiymiş. 2 odalı konteynerin bir odası onlara ait. Duvarda çiçeklerden bir kalp var. Sağ ve solunda da genç çiftin isimlerinin baş harfi. Kızın annesi “Yerle gök bir olsa da evlendirmezdim.” diyor ama akraba oldukları için izin vermiş. Âşık olmuşlar birbirlerine. Her şeye rağmen çocuk düşünüyorlar. İmkânları olursa Kilis’te veya Antep’te ayrı evde yaşamak istiyorlar. Esed askerlerinden ziyade, yandaş sivil Esed çetelerinden korkuyorlar.
   </p>
   <p>
    Konteyner kentte hava kararıyor. Bir evin önünde dört adam oturmuş çay içiyor. Hepsi iri yapılı, cevval görünümlü. Tenleri sıcaktan kavrulmuş. Birinin başında takke, uzun siyah sakalları, mavi gözleri dikkat çekiyor. Diğeri saçını kazıtmış, ayağında postallarla duruyor hâlâ; ama kucağından oğlunu indirmiyor. Biri orta yaşlı; saçları kırlaşmış fakat genç adam atikliğinde. Öğreniyoruz ki, denizciymiş. Elimi alıyor başına koyuyor, derin çukuru hissetmem için. Savaşta yaralanmış. Lazkiye’den geliyorlar. Biri demir, öteki kaynak ustası. Bir hafta önce dönmüşler cepheden. Kucağından oğlunu indirmeyen meğer yarın yola çıkıyormuş tekrar.
   </p>
   <p>
    Korkuları; yavaş yavaş ölmek
   </p>
   <p>
    Öncüpınar Hudut Kapısı, Kilis Kampı’nın hemen bitişiğinde. Pasaport kontrolünden geçip, Suriye tarafına doğru yürüyoruz. Gümrüğe geldiğimizde eli kaleşnikoflu bir adam karşılıyor bizi. Biraz daha içeri girdiğimizde silahlı adamların sayısı çoğalıyor. Özgür Suriye Ordusu kontrolündeki kapıda kaşeyi beklerken bir hareketlenme oluyor. Özgür askerler bir adamı arasına almış yürüyor, bir yandan da kafasına bacağına vuruyorlar. Askerler ‘fitneci, düzen bozucu’ diyerek dayak atıyorlar sığınmacıya. Sınırda bekleyenler arasında huzursuzluk çıkardığı için alınmış.
   </p>
   <p>
    Gümrükten geçen arabaların arandığı, üstü kapalı alanlarda o iç yakıcı görüntülerle karşı karşıya kalıyoruz. Yüzlerce insan kaldırımları mesken yapmış iç içe yaşıyor. Etrafta çöp ve yemek atıkları... Su depolarının önünde kuyruklar uzuyor. Normal şartlarda 5 dakika soluklanıp kalkılacak bir yerde 10 gündür yaşıyorlar. Ramazan’daki Azez çatışmasıyla başlayan göç dalgası ve kamp kapasitesi dolan Türkiye’nin kapılarını kapatması bu sonucu doğurmuş. Neyse ki, yeni çadır kentlerin tamamlanıp içeri alınacakları haberi onları umutladırmış.
   </p>
   <p>
    Ahmet amca (68) uzatmış ayaklarını, gözleri havada tavanı izliyor. Halep’ten (Tarifat) gelmiş, 8 gündür buradalar. Tır şoförlüğü yapıyormuş. 20 kişiyle yola çıkmış. Yanında bir tek oğlu var. Eylemlere katıldığı için 35 gün hapis yatıp işkence görmüş. Burnundaki kırık hâlâ duruyor. Ahmet amca, 40 yıldır, baba Hafız Esed’den bu yana muhalif. Hukuk öğrencisiyken girmiş bu işlere. Fakat 66 yılında Filistin’de İsrail’e karşı savaşmak için okulu bırakmış. Şimdi 5 çocuğu birden cephede savaşıyor, lojistik destek sağlıyor. Mustafa amca rejimin düşeceğine muhakkak inanınıyor; ama bir tarih vermiyor. 5 km tampon bölge kurulsa her şeyin daha kolay çözüleceğine inanıyor. Ona göre muhalifler içinde Müslüman, dinsiz, Kürt, Arap, Türkmenlerin varlığı savaştan sonra bir bölünmeye sebep olamaz. Çok partili sistem ve demokrasiyle ülkenin yönetileceğine inanıyor. İran’a, Hizbullah lideri Nasrallah’a ve Rusya’ya ateş püskürüyor. Ülke yönetiminin yüzde 75’inin muhalif savaşçıların elinde olduğunu iddia ediyor.
   </p>
   <p>
    İHH, 5 gündür aşevi, yedişer tuvalet ve banyo ile hudutta mültecilerle bekleyen tek sivil toplum örgütü. Acil Yardım İl Kordinatörü Serkan Öktem, öğlen ve akşam yemek çıkardıklarını anlatıyor. İlk geldiklerinde 4 bin kişiye yemek vermişler; ama şimdi sayı iki katına çıkmış.
   </p>
   <p>
    Bir grup çarşaflı kadın dikkat çekiyor. Hepsi akraba. Halep’in merkezi Sikkeri’den geliyorlar. Daha önce Mere’delermiş. Nur Cemil’in (44) kocası askerî hapishanede tutuklu. Kayınlarının hepsi şehit olmuş. 10 gündür bekliyorlar sınırda. Halep’ten çıkalı 40 gün olmuş. Kucağında abisinin kızı var, Nur Huma. Hemen yanında yeğeni Leyla oturuyor. Lise son sınıftaymış. Üniversitede gazetecilik okumak istiyor. Ağabeyi de Halep’e gitmiş üniversiteye yazılmak için.
   </p>
   <p>
    Sınırda insani yardım Kızılay desteğiyle sağlanıyor. Organizasyonu ise muhalifler için çalışan ‘Relief Centre’ yürütüyor. Niyetleri, gelen yardımları mültecilere planlı şekilde dağıtmak. En çok ihtiyaç duydukları süt, ishal ilaçları, uzman çocuk doktoru. Halid  ve beraberindekiler Özgür Ordu’nun hududu ele geçirmesinden sonra göreve başlamış. Türk yetkililerle organize şekilde çalışıyorlar. Halid üniversitede muhasebe hocasıymış. Şimdi gönüllü olarak yardım merkezinde çalışıyor. Önce Allah sonra Türkiye var onlar için, “Siz olmazsanız biz kaybolup giderdik.” sözleriyle ifade ediyor duygularını. Sınırdaki mültecilerin acilen ya içeri alınmasını ya da tampon bölge oluşturularak burada güvenliğin sağlanmasını talep ediyor. Bu bekleyişin Esed güçlerini sınıra çekmesinden korkuyorlar. Güvenli hava sahası istiyorlar. Türkiye dışından Suudi Arabistan ve Kuveyt’ten ilaç yardımı geliyormuş. Batı ülkeleriyle irtibatları ise bulunmuyor.
   </p>
   <p>
    <img alt="" height="387" src="http://web.archive.org/web/20120910034335im_/http://medya.aksiyon.com.tr/aksiyon/2012/09/03/kapak-39.jpg"/>
   </p>
   <p>
    <strong>
     Hatay’da neler oluyor?
    </strong>
   </p>
   <p>
    Türkiye’de Suriye’deki iç savaşın etkileri şüphesiz en fazla hem konumu hem de etnik yapısıyla Hatay’da hissediliyor. Sığınmacıların ilk durağı da yine burasıydı. Kamplarda ikamet edenlerin dışında şehrin merkezi ve ilçelerinde 4 bin civarında Suriyelinin yaşadığı kabul ediliyor. Geçen haftalarda; ‘Sokakta eli silahlı militanlar geziyor, ajanlar her yerde cirit atıyor, evlere yerleşenler huzursuzluk çıkarıyor, lokantaya gidip para vermiyor, Suriyeliler şehri işgal ediyor’ gibi haberler ulusal basına yansıdı. 1,5 seneden bu yana komşu ülke vatandaşlarının akınına uğrayan Hatay’da ne oldu da misafirlerden rahatsızlık duyulmaya başlandı? Bunu anlamak için hem Yayladağ’daki 1 nolu kampı dolaştık hem de şehrin havasını yokladık.
   </p>
   <p>
    Hatay’daki gerginliğin daha genele yayıldığını düşünürken, şehre geldikten sonra böyle olmadığını fark ettik. Ama Suriyeli mültecilere dair şehir efsaneleri her yerde konuşuluyor. Buna karşın tanıklığıyla yol gösterecek birine rastlamak güç. Söylentiler yayıldıkça Hatay Valiliği her bir iddiaya tek tek cevap niteliğinde 25 maddelik bir açıklama yayımladı. Vali Celalettin Lekesiz’e göre, konuşulanlar asılsız, mesnetsiz. Olaylarda bazı gruplar kışkırtıcılık yapıyor. Biz de bir akşam belediye parkında dolaşırken benzer durumun ortasında kaldık. Birkaç genç, “Emperyalist güçlerin Suriye’deki oyunlarına sessiz kalmayın” sloganı yazılı bir bildiriyi elimize tutuşturdu. Metinde ‘Suriyeli mültecilere karşı temkinli olun, geçit vermeyin, çünkü onlar aslında mağdur değil kötü amaçlı insanlar’ şeklinde bir ayrıntı gizliydi. Bildiri, cumartesi günü Hatay halkını Saray Caddesi’nde eyleme çağırıyordu.
   </p>
   <p>
    Çok kültürlülüğü, hoşgörüsüyle nam salmış Hatay’da bazı kesimlerin samimi korkusunun yanında provokatif bir havanın estiği aşikâr. Vali Lekesiz’e göre bazı odaklar, ‘Devlet, Suriyeliler suç işlese dahi yasal işlem yapmıyormuş, seyirci kalıyormuş, hatta destek oluyormuş’ görüntüsü vermek istiyor. Somut veriler de suç oranlarının geçen yıldan bu yana herhangi bir artış göstermediği yönünde. Suriyeli misafirlerin 1,5 yılda karıştığı vaka sayısı ise 150 civarında.
   </p>
   <p>
    Antakya’nın ileri gelenlerinden ismini vermek istemeyen bir tüccar, yaşananların özellikle Alevi Arap nüfusunda endişeye yol açtığını söylüyor. Hatay’ın ilçeleriyle birlikte yüzde 30’unun Nusayri olduğu kabul ediliyor. Yani Esed rejimiyle mezhep bağları var. Hatta daha ötesi Samandağı doğumlu Hafız Esed hemşehriler. Kendisi Yörük olan tüccara göre, huzursuzluk bu vatandaşlar üzerinden şehre yayılıyor. Ama bu endişelerin birilerince kaşındığının altını çiziyor. Hatay’da evlerde kalan Suriyelilerin yeni açılan kamplara ve farklı illere taşınacağı söylentilerini de hatırlatalım. Bazı gazete ve internet sitelerinde, kamplara gazetecilerin alınmadığı, denetimden geçmediği, daha ötesinde yönetimin Türkiye’nin elinde olmadığına dair haberler çıktı. İddiaların asılsız olduğunu bizden başka onlarca gazeteciye de kapılarını açan kamplara girince anladık.
   </p>
   <p>
    1 Mayıs 2011 tarihinde kapılarını açan Yayladağı Kampı eski Tekel Fabrikası tesislerine kurulmuş. Yaklaşık 2 bin 500 kişi kalıyor, neredeyse yarısı çocuk. Kilis’teki yerleşmiş düzen burada da kendini gösteriyor. Daha az insan yaşadığı için, çile de daha az sanki. Daireye çevrilen sigara depolarından içeri girer girmez yemek kokuları yükseliyor. 350 çadır, 250 bölme hayat alanı olarak kullanılıyor. Her evde, buzdolabı gibi temel beyaz eşyalar ve televizyon mevcut. Dönerci, tandır ekmekçi, berber, çaycı çadır kentin esnafları. Sakinler ilk çatışmaların yaşandığı İdlip ve Lazkiye şehirlerinden kaçıp gelmiş. Diğer kamplarda olduğu gibi hastane ve eğitim merkezleri mevcut. Ama yerleşkenin bakımsız ve kirli hâli dikkatlerden kaçmıyor.
   </p>
   <p>
    <img alt="" height="387" src="http://web.archive.org/web/20120910034335im_/http://medya.aksiyon.com.tr/aksiyon/2012/09/03/kapak-36.jpg"/>
   </p>
   <p>
    <strong>
     Muhalif cepheden haberler…
    </strong>
   </p>
   <p>
    Suriyeli muhalifler cephesinden İdlip’in siyasi koordinatörü M.K.S. ile Hatay’da tanışıyoruz. Şehirde bilinen geniş bir aileye mensup. Son haberleri soruyoruz. Washington Post’da çıkan, muhaliflerin son birkaç gündür kayıp yaşadığı yönündeki haberleri yalanlıyor. Batılı medyanın provokatif yayınlar yaptığı düşüncesinde. Mülteciler meselesindeki ‘güvenli bölge’ önerisini değerlendiriyor. Eğer gerçekleşirse savaşın sivil halk açısından problemleri çözülecek ona göre. Yalnız Fransa’nın inisiyatif almasını istemiyorlar. Baas rejiminin Fransa ile ilişkileri çok eskiye dayanıyor. Suriyeli muhalife göre birkaç sene evvel Fransızcanın okullarda zorunlu yabancı dil olarak okutulmaya başlanması tesadüf değil.
   </p>
   <p>
    M.K.S, Esed askerleri arasında Özgür Suriye Ordusu’na özellikle istihbarat paylaşımı konusunda yardım edenler olduğunu anlatıyor. Kendi ailesinin kadın-erkek muhaliflerin yanında yer aldığını söylüyor. 41 yaşındaki iki çocuk annesi kardeşinden bahsediyor. Cepheye silah transferinde görev alan R.S. Şebbihaların elinden son anda kurtulmuş. 2 gün önce tesadüfen yakalanacaklar listesinde kız kardeşlerinin adını gören ağabeyleri onu alıp Hatay’a getirmiş. “Şimdi daha temkinli davranmak zorundayız.” diyor. Muhalif İdlipli, Özgür askerlerin Türkiye’de eğitildiği söylentilerini saçma buluyor. Kendi ülkelerinde muhaliflerin elinde onca güvenli bölge varken Türkiye’ye kadar gelme fikrinin dayanaksızlığına vurgu yapıyor. Ayrıca özgür rütbeli askerlerin aynı görevi zaten yaptığını ifade ediyor. Dünyanın farklı bölgelerinden savaşçıların Suriye için çatıştığını, hatta içlerinde Bahreyn ve Tunus’tan gelen Hıristiyan Arapların yer aldığını iddia ediyor. El-Kaide bağlantılı savaşan Türklerin sayısını vermekten kaçınıyor.
   </p>
   <p>
    <strong>
     Kadir gecesi vurulan Azez’de hayat sürüyor!
    </strong>
   </p>
   <p>
    Halep’in Azez ilçesi, geride bıraktığımız Ramazan’ın 27’sinde yani Kadir Gecesi’nde Suriye askerlerince bombardımana tutuldu. Birkaç gün süren çatışmaların ardından şehir, Özgür Ordu yönetimine geçse de geriye onlarca ölü, yaralı, enkaz altında ceset ve hayalet bir şehir kaldı. Savaş, Kilis’e 20 km uzaklıktaki bu şehirden neler almış, ardında ne bırakmış görmek amacıyla Azez’e gittik.
   </p>
   <p>
    Cilvegözü Sınır Kapısı’ndan sonra bizi Azez yolunda ilk karşılayan Selami (Al-Salameh) köyü. Girişindeki fabrikada muhalifler ikamet ediyor. Hayvanlarını otlatan yaşlı bir çoban gördüğümüz ilk sakin. 45 bin nüfuslu şehrin merkezinde bazı binalar yerli yerinde değil. Ayakta kalmış bir cami dikkat çekiyor. Üzerinde bombardımanda ölenlerin isimlerinin yazıldığı bir poster asılı. 47 evin mezara döndüğü, en çok ateş altında kalan Kıble Mahallesi’nde Hapishane Caddesi’ne gidiyoruz. Yıkılmayan az sayıda ev var. Bir grup erkek elektrik trafosunun önünde oturmuş, hepsi çok ciddi. Abuşah Bekir, anne baba ve ablası başta ailesinden 17 kişiyi kaybetmiş. Eşi ve çocukları Türkiye sınırında bekliyor. Kendisi şehirden ayrılamıyor. Yetim kalan 3 yeğeni, muhaliflere ait gizli bir hastanede tedavi gördüğü için bırakamıyor. Bunun yanında enkaz altındaki ölülerini de terk edemiyor. Bir umut, buldozer bulur ve cesetlere ulaşır diye. Bundan sonrasına dair sorularımıza cevap bile veremiyor. “Sevdiklerim yokken, geleceği nasıl hayal edeyim?” diye serzenişte bulunuyor. Yanındakiler söze girip tek istediklerinin şehri yıkıntıdan temizleyip yeni bir hayat alanına çevirmek olduğunu ifade ediyor. Tam o esnada, parçalanan evlerden sağlam kalan kapı ve pencereleri arkasında taşıyan bir pikap geçiyor. Ardından herkes bir ağızdan “Kendine ev yapacak herhalde.” diyerek gülümsüyor.
   </p>
   <p>
    Mahalle aralarına girdiğimizde bazı evlerde yaşayanların olduğunu fark ediyoruz. Kapısını tıklatıp konuşmak istesek de kimsenin mecali yok. Her seferinde geri çevriliyoruz. Şehir kabristanının yanından geçerken iki mezar kazıcı iş üzerinde. Halep’ten gelen bir kadının naaşını gömeceklerini söylüyorlar. Cenaze evinde bir merasim olup olmadığını öğrenmek istiyoruz. Fakat çatışmadan sonra şehirde kalan yaklaşık 800 kişi güvenlik açısından bir yere toplanmaktan imtina ediyormuş. Bize de eve gitmememiz tavsiye ediliyor. Rehberimiz Azezli hekim Muhammed ve tercümanlarımız ikindi namazını eda etmek için bizi şehrin en büyük camisi Yetimler’e götürüyor. Yapının camlarının bir kısmı yere inmiş, bir kısmında da kurşun delikleri var. Cami, artık adı gibi cemaatinden yoksun, yani yetim.
   </p>
   <p>
    Azez’in bir zamanlar kalabalıktan yürünmediği çarşısına yaklaştıkça açık dükkânlar görülüyor. İnsanın varlığına dair en hareketli yer burası. Tabii bir elin parmağını geçmeyecek sayıda esnaftan söz ediyoruz. 3 TL’ye benzin satan çocuklar, elektrikçi, ayakkabıcı, berber, kuyumcu mağazasını açanlar arasında. Kilislilerin günübirlik sebze, meyve almaya geldikleri Kapalı Çarşı’da da birkaç dükkan açık. Hatta bir de baklavacı. Antep’in Almalı Han’ından bir farkı yok buranın. Fiyatlar bu hâliyle bile sınırın Türkiye tarafından daha ucuz. Çarşıda peşimize takılan 14 yaşındaki İbrahim Hachamdan, bizi gördüğüne seviniyor. Kendince anlatıyor şehri, “Burada hamam, şurada spor salonu vardı…” İbrahim’in annesi ve kardeşleri Kilis’teki kampta, kendisi babasıyla Azez’de evlerinde kalmaya devam ediyor. Meğer her gün futbol oynadığı arkadaşlarını bırakıp kardeşlerinin yanına gidemiyormuş. Aynı kampta bir de kız arkadaşı varmış. Üç günde bir ziyaret ediyor bu sebeple. Ayrılırken bizi akşam yemeğine davet ediyor, gitmemiz gerektiğini anlayınca “Bir daha geldiğinizde bombardımanda şehit düşen amcam Hüsni Hachamdan’ı sorarsanız beni bulursunuz.” diyerek bizi yolcu ediyor.
   </p>
   <h3>
    <span>
     Rakamlarla Suriyeli sığınmacılar
    </span>
   </h3>
   <ul>
    <li>
     Kamplarının yönetimi Başbakanlık Afet ve Acil Durum Yönetimi Başkanlığı (AFAD) ve Dışişleri Bakanlığı kontrolünde.
    </li>
    <li>
     30 Ağustos 2012 itibariyle Hatay, Şanlıurfa, Gaziantep ve Osmaniye illerinde toplam 9 çadır kent, 1 geçici kabul merkezi ve 1 konteyner kent bulunuyor.
    </li>
    <li>
     Bu alanlarda 80 bin 410 Suriyeli konaklıyor. Cilvegözü, Yayladağı ve Öncüpınar sınır kapılarında 10 bin kişi Türkiye’ye girmek için bekliyor.
    </li>
    <li>
     4 yeni kamp daha yolda. Gaziantep Karkamış geçen hafta faaliyete geçti. Islahiye, Osmaniye, Kahramanmaraş ve Adıyaman birkaç hafta sonra açılacak. Okul, öğrenci yurtları ve spor salonları da okullar açılıncaya kadar mültecilere tahsis edildi.
    </li>
    <li>
     Adana, Osmaniye, Adıyaman, Kilis, Gaziantep, Kahramanmaraş ve Malatya’da toplam 15 bin kişi barındırılıyor.
    </li>
    <li>
     Birleşmiş Milletler Mülteciler Yüksek Komiserliği, Suriye’den Türkiye’ye 200 bin daha mülteci geleceğinden bahsediyor.
    </li>
    <li>
     Birleşmiş Milletler Mülteciler Yüksek Komiserliği’nin (UNHCR) resmî verilerine göre, Ürdün’de 43 bin 962 kayıtlı, 17 bin 40 kayıt bekleyen sığınmacı bulunuyor.
    </li>
    <li>
     Kiralık evlerde kalanların sayısı ise 15 bin 884. Hükümet ülkelerinde 200 bin Suriyeli'nin yaşadığını, çoğunun kiralık evlerde veya akrabalarının yanında kaldığını açıkladı.
    </li>
    <li>
     Lübnan’da kayıtlı 39 bin 506a ve kayda başvuran 12 bin 585 Suriyeli var. Cezayir’de ise 12 binden fazla Suriyeli sığınmacı mevcut. Türkiye şimdiye kadar Suriyeli mülteciler için 300 milyon dolar harcadı.
    </li>
   </ul>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-33475-.html), [web.archive.org (arşiv bağlantısı)](http://web.archive.org/web/20120910034335/http://www.aksiyon.com.tr:80/aksiyon/haber-33475-.html)
