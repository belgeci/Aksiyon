# Onları tutabilene aşk olsun

*Esin Kaya 2012.07.09*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Süreyya Ayhan’la başladı atletizmdeki başarımız. Talihimizin döndüğüne madalyalarıyla Nevin, Aslı, Gülcan, Gamze inandırdı bizi. Avrupa’dan sonra şimdi sıra olimpiyatlarda...
  </font>
 </div>
 <div id="newsText">
  <font class="detail-text">
   <p>
    Filenin Sultanları, Potanın Perileri derken şimdi ‘Rüzgârın Kızları’ çıktı Türk sporunda. İnsanlığın en eski sporu atletizmde, en az basketbol, voleybol ve futbol kadar iddialıyız artık. Nasıl mı? İlk altın madalyayı 2002 yılında eski millî atlet Süreyya Ayhan’la tanıdık. Çok heyecanlandık. Ama talihsiz olayların ardı arkası kesilmedi. Uzun süre atletlerimizi uluslararası arenada göremedik. Nevin Yanıt, 2008 Barselona’da 100 metre engellide Avrupa şampiyonu oldu, bizi umutlandırdı. Ama geçen hafta Helsinki’den gelen güzel haberler iddiamızı sürdürdüğümüzün ispatıydı. 2012  Avrupa Şampiyonası’ndan tam 4 altın madalyayla döndük. İki gümüş bir de bronzumuz var. Şampiyonlardan dördü de kadın, dördü de Anadolu’dan. 3000 (engelli) ve 1500 metrenin liderleri Gülcan Mıngır, Aslı Çakır Alptekin ve hocaları İhsan Alptekin’le bir araya geldik. Neydi onları başarıya götüren, anlamaya çalıştık.
   </p>
   <p>
    <img alt="" height="236" src="http://web.archive.org/web/20140926094744im_/http://medya.aksiyon.com.tr/aksiyon/2012/07/09/avrupa.png">
     Gülcan Mıngır Afyon’un Döğer kasabasında doğup büyümüş mobilya işçisi bir babanın kızı. İki kardeşin küçüğü. Annesinin deyimiyle ‘çocukluğunda hiç tepelerden inmeyen’ Gülcan, şımarık ve hareketli bir kızmış. Hani hepimizin etrafında vardır ya, o arkadaşlardan. Koşarken hep öndedir, enerjiktir, tabiri caizse tazı gibidir. Mıngır “Aynen öyleydim.” diyor. O da diğerleri gibi ilkokul çağlarında keşfedilmiş. Beden eğitimi derslerindeki yarışlardan il, ardından ülke müsabakalarında koşmaya devam etmiş. Tarım işçisi Nazike Hanım, kızının sporcu olmasını hiç istememiş. Tek kızının yılın 360 günü kamplarda geçirmesi yerine dizinin dibinde olmasını, ev işlerinde kendine yardımcı olmasını arzu etmiş. “Kız kısmı da sporcu olur muymuş!” diye diretmesine rağmen baba Hüseyin Bey, Gülcan’ın arkasında durmuş. Şehir dışı antrenmanlarına götürüp getirmiş, hatta koşarken arkasından bir tur da o atmış. Gülcan, her çocuk gibi spor disiplini edinmekte zorlanmış. Hep aynı tempoda çalışmaktan sıkılmış. Yaşıtları sokakta oynarken antrenman yapmak kolay olmamış. Ama elde ettiği başarılar sonrasında takdir edilmek motivasyonunu artırmış.
     <p>
      Henüz 7. sınıftayken Süreyya Ayhan’ın Avrupa Şampiyonası’nda altın madalya kazanması Gülcan’ı kamçılayan en önemli olay olur. Televizyondan izlediği o yarıştan sonra “Bir gün ben de orada olacağım!” der. 2007’de 3000 metre engellide koşmaya başlayan Gülcan, üniversiteye girişi ve İhsan Alptekin Hoca’yla tanışmasıyla hedefine iyice yaklaşır. Nihayet geçen yıl Çek Cumhuriyeti’nin Ostrava kentinde düzenlenen 23 yaş altı Avrupa Atletizm Şampiyonası’nda 3000 metre hendekli koşuda birinci gelerek uluslararası düzeyde ilk madalyasını kazanır. 30 Haziran’da Finlandiya Helsinki’deki büyükler 3000 metre hendekli yarışta 9.32.97’lik derecesiyle altın madalyayı boynuna taktı. Böylece çocukluğunun hayalini gerçekleştirdi.
      <p>
       Gülcan Mıngır’ın ‘Aslı Abla’ diye hitap edip örnek aldığı Aslı Çakır Alptekin Antalyalı. Babası fırıncılık yapıyor. 5 kardeşin iki numarası. Hiperaktif ama olgun bir çocukmuş. Bakkala, okula, eve koşarak gidip gelirmiş. Beden eğitimi hocasının yönlendirmesiyle atletizme yönelmiş. Ortaokulda bir süre hentbol oynamış ama uzun sürmemiş. Atletizm ağır basmış ve tüm enerjisini bu spora vermiş. 2011 üniversite oyunlarında ilk uluslararası madalyasını kazanmış. Bir sonraki sene Dünya Salon Atletizm Şampiyonası’nda gelen birincilik, yeni başarıların devamına dair güçlü bir sinyal olmuş. Ama Çakır’ın hayatındaki dönüm noktası ‘Dört dörtlük hoca’ dediği İhsan Alptekin’le tanışması. Üniversite son sınıfta başlayan birliktelik romantik bir ilişkiyi de beraberinde getiriyor. Evleniyorlar. Aslı’ya göre İhsan Hoca’yı diğerlerinden farklı kılan, atletizm dünyasındaki gelişmeleri yakından takip etmesi. Sporcunun yeteneklerine göre taktik geliştirebilmesi. Karı koca olarak çalışmaktan memnunlar. Bu sayede hoca öğrencisini daha yakından tanıyor, sağlıklı iletişim kuruyor, doğru çalışma sistemini oturtabiliyor. Gülcan gibi Aslı da başarısında en büyük payı hocasına mal ediyor. İhsan Alptekin, iki atlete birden altın madalya kazandıran antrenör sıfatıyla Türkiye’de bir ilke imza attı. Erkekleri de çalıştırıyor. Şampiyonlar Aslı ve Gülcan’ın eğitimi onun için önemli olduğu kadar zorlayıcı da. Alptekin’e göre kadınlarla çalışmak zor. Hassaslar, duygu değişimlerini yoğun yaşıyorlar, erkeklere oranla ruh hâlleri performanslarına daha çok yansıyor. Bunun yanında ormanlık alanda yapılan kamplarda onları yalnız başına antrenmana göndermekten imtina ediyor.
       <p>
        Atletizmde sporcunun kilosu çok önemli. Örneğin Aslı Çakır Alptekin 1.68 boyunda, 50 kiloda. Normal bir insan için bu rakamlar çok az. Ama sporcuların gelişmiş kas yapıları onları zinde ve sağlıklı gösteriyor. Oksijen kapasitesini geliştirmek ise atletlerin en önemli teknik tüyoları. Bu sebeple farklı rakımlarda koşuyorlar. Örneğin 2500 metre yükseklikteki Kenya’da koşarken nefes almak zor. Orada iyi derece elde eden bir atlet İstanbul’da çok daha rahat yarışıyor.
        <p>
         Peki Kenyalı, Etiyopyalı sporcuların başarılarına alıştığımız atletizmde başarı genetik mi, yetenek mi? İhsan Alptekin genetik faktörleri yadsımasa da yüzde 90 çalışmaktan geçtiğini ifade ediyor: “Yarışı yarıştan önce kazanmak lazım.” Senenin yalnızca 10 günü tatil yapabilen, hiçbir sosyal aktivitesi olmayan, aile sıcaklığından uzak kalan şampiyonların başarısının tesadüf olmadığını anlıyoruz. Örneğin Gülcan, “İyi bir sporcu olmak için en çok çocukluğumdan fedakârlık ettim.” diyor. Aslı ise aile sıcaklığından... Ama eşi ve hocası İhsan Alptekin bu boşluğu doldurmuş. 35-40 yaşına kadar koşan atletleri örnek gösterip hedefini soruyoruz Aslı’ya. Zirvede bırakmak istediğini dile getiriyor. Çocuk sahibi olduktan sonra hücrelerin yenilendiğini, fiziki kondisyonundan bir şey kaybetmediğini söylüyor. Ama bir evlat dünyaya getirirse kariyerini noktalamayı düşünüyor. “Bu temponun içinde çocuk yetiştirmek imkânsız. Çocuk, önceliğim olur.” şeklinde düşüncelerini paylaşıyor.
         <p>
          Şampiyon sporcular ve antrenörleri başarılarından ötürü çok mutlular. Ama temkinli bir sevinç yaşıyorlar. Çünkü önlerindeki engel ve onu aştıktan sonra karşı karşıya kalacakları başarı daha büyük. Londra Yaz Olimpiyatları’nda madalyasız dönmek istemiyorlar. Şimdi kafalar 15 gün sonra başlayacak oyunlara kilitlenmiş. Zaten bizden sonra Kenya yollarını tutacaklar kamp için.
         </p>
        </p>
       </p>
      </p>
     </p>
    </img>
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://aksiyon.com.tr/aksiyon/haber-33039-onlari-tutabilene-ask-olsun.html), [web.archive.org (arşiv bağlantısı)](http://web.archive.org/web/20140926094744/http://aksiyon.com.tr/aksiyon/haber-33039-onlari-tutabilene-ask-olsun.html)
