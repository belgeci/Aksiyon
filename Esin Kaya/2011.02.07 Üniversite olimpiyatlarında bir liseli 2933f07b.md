# Üniversite olimpiyatlarında bir liseli

*Esin Kaya 2011.02.07*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Erzurum’daki Üniversite Kış Oyunları’yla beraber Türkiye için çok yeni spor branşlarıyla tanıştık. Onlardan biri, kayakla atlama. Müsabakalarda Türkiye adına yarışacak üniversiteli bulunamayınca iş, liseli sporculara düştü. Erzurumlu lise öğrencisi Faik Yüksel gelecek için iddialı...
  </font>
 </div>
 <div id="newsText">
  <font class="detail-text">
   <p>
    <p class="MsoNormal">
     Faik Yüksel. Erzurum Spor Lisesi ikinci sınıfta okuyor. 16 yaşında. İsmini, 25. Dünya Üniversiteler Kış Oyunları’nda özel statüyle yarıştığı kayakla atlamada duyurdu. Onu diğerlerinden farklı kılan, kendinden yaşça büyük sporculularla mücadele etmesi. Biz Faik’i Erzurum’da fark etsek de o, yedi yaşından beri alp disiplini kategorisinde kayıyor, 4 yıldır kayakla atlama branşında yarışlara katılıyor. Hedefi 2014 Rusya’daki Kış Olimpiyatları’na katılmak. Faik, “Bundan sonra dünya şampiyonalarında adımı duymaya alışacaksınız.” diyecek kadar da iddialı.
    </p>
    <p class="MsoNormal">
     Çifte Minareli Medrese’nin “Erzurum’un sembolü” unvanını atlama kulelerine kaptıracağı söylentisi şimdiden şehirde dolaşıyor. Biz de bu dedikodunun peşine takılıp dışarıda sıcaklık -25 dereceyken, madalyalı ağabeylerinin arasında atlayışını gerçekleştiren Faik’i izlemeye gittik.
    </p>
    <p class="MsoNormal">
     Faik’in kayakla atlamaya başlamasında şimdilerde Gençlik Spor İl Müdürlüğü görevini yürüten kuzenleri Fatih Çintimar ve bir dönem hocalığını da yapan Abdullah Çintimar’ın etkisi büyük. Annesinden duyduğu bir hikâyeyi hatırlatıyor. 3-4 yaşlarındayken kuzeni Fatih Bey evlerine gelir. Faik’in, yerinde duramayan, koltuktan koltuğa atlayan hatta biraz agresif tavırlarını görünce, bunun sporculuğa alamet olduğunu düşünür. Genç adam, ailesinin içinde spora gönül vermiş insanların varlığının kendisine kapılar açtığının farkında. Erzurumlu olmanın avantajları ise cabası. İki sene önce Universiad’ın şehre geleceği kesinleştiğinde sadece Erzurum’daki 120 sporcu arasında seçmeler yapılır. 20 kişi finale kalır. Faik bunların arasında müsabakalara katılmaya hak kazanan üç sporcudan biri olur. Fakat bu üçlünün hiçbiri üniversite öğrencisi değildir. Ama ev sahibi ülke olmanın imtiyazı kullanılarak Olimpiyat Komitesi’nden alınan özel izinle yarışa girerler. Derece elde etseler dahi, madalya almamaya razı olarak. Derecesi kendinden daha iyi takım arkadaşı Samet Karta’nın iki ay önce sakatlanmasıyla yarışma şansını elde eder. Faik’in yarışta zaten iddiası yok. 15 senelik sporcularla atladığı için kendini şanslı bile sayıyor.
    </p>
    <p class="MsoNormal">
     Kayakla atlama yüksek ölüm riski taşıyan bir spor. En son 1997’de bir kişi hayatını kaybetmiş. İzleyenlerin ‘ay düşecek, dikkat’ edalarıyla izlediği sporun icracıları hangi duygular içerisinde uçuyor merak ediyoruz. Faik, ilk başladığı seneler 30-40 metrelik rampalardan atlamış. Şimdi 95- 125 metrede yarışıyor. İlk kez 125 metre atlayacağı zaman heyecanlanmış. Bu sporu yapan hiç kimsenin korkarak ya da endişeyle rampanın başına geçmediğini vurguluyor. Zaten kontrollü, kaygılı mizaçta birinin kayakla metrelerce atlaması çok zor ona göre. Öyle ki, sporcu rampanın başına geçiyor, 120 metre aşağıya doğru kayıyor, rampanın sonunda âdeta uçuyor. Saniyelik farklarla bir bakmışsın yukarıda, bir bakmışsın yerde. Yani kaymaya başladığı andan itibaren geri dönüşü olamayan bir yola giriyor. Genç Faik, bu sporu yapmak için ‘deli, çılgın’ olmak gerektiğini düşünüyor. Şimdilerde 80’lerinde eski bir millî kayakla atlama sporcusunun hikâyesinden bahsediyor. Önemli bir dünya şampiyonasında madalya alması beklenen sporcu, son anda bir sakatlık yaşar. Ayağı kırılır. Takımda yarışa katılacak düzeydeki tek kişi odur. Ayağı alçıya alınır, şampiyonaya katılamayacağı kesinleşir. Ama millî sporcu için her şey bitmemiştir. Yarışa bir gün kala herkesten gizli, kendi kendine alçısını testereyle keser ve aksayan ayağıyla şampiyonaya dahil olur. O hâliyle bir de 15 kişiyi geçer.
     <span>
     </span>
    </p>
    <p class="MsoNormal">
     1940-1960 yılları arasında kayakla atlama sporunun Türkiye’de popüler olduğu zamanlardır. Millî sporcular hem yarışlara katılır hem de tarihî Kiremitliktepe’deki ahşap atlama kulelerini ziftler, çevre düzenlemesini yapardı. Faik, zor yılların ardından ne denli şanslı olduğunun farkında. Ama kayakla atlama sporuna sahip çıkılmadığı için serzenişte bulunmadan edemiyor. Tarihî kulelerin 200 metre ötesine yeni yapılan Türkiye’nin tek atlama kulelerinin Erzurum’da olmasından memnun. Artık her kamp döneminde Slovenya’ya gitmek yok. Antrenman için evinden arabayla 10 dakika yol gitmesi kâfi. Faik, üniversite eğitimi için Türkiye’nin farklı spor akademilerinden davetler alıyor. Ama onun gözü Erzurum’dan başka bir yeri görmüyor. Universiad sonrasında tesisleri millî sporcular kullanacak. Faik’in kendi deyimiyle, “Herkes gittikten sonra bu rampalar bize kalacak.”
    </p>
    <p class="MsoNormal">
     Faik, 12 yaşında riskli bir spora başlarken ailesi hep yanında olmuş. Ama bugüne kadar Faik’i canlı izleyememişler. Ancak Erzurum’daki kulelerde çalışmaya başlayalı yani son iki aydır oğullarının nasıl bir sporla ilgilendiğini kavrayabilmişler. Faik, ilk atlayışını izlediklerinde annesinin Kur’an-ı Kerim’i elinden düşürmediğini, hafız ablasının ise birkaç saat içerisinde hatim indirdiğini söylüyor.
    </p>
    <p class="MsoNormal">
     Kayakla atlama sporunda kilit noktaları merak ediyoruz. Zayıf ve uzun olmak. Bu kıstas, sporcuların neden kırılacak kadar zayıf olduğunu açıklıyor. Genç adam, 16 yaşında 1,78 boyunda ve 68 kilo. İdeal kilosu ise 61. Boyu, yetişme çağında olduğu için hâlâ uzuyor. Ergenlik döneminde bir erkeğin kilosunu kontrol etmesi gerektiği gerçeği biraz dokunaklı. Faik, baklavayı çok seviyor; ama yemesi yasak. Başarı kazanmak için yemek yerken kendini kontrol etmeye alışmış. Az yemek, hayat tarzına dönüşmüş. Kilo ve boy neden bu kadar önemli? Tıpkı fırlatılan hafif bir taşın havada daha uzun süre süzülüp uzağa düşmesi gibi, sporcunun daha uzun atlayabilmesi için zayıf olması elzem. Uzun boylu biri daha uzun kayaklar kullanır. Uzun kayak havada rüzgâra çarptığında daha çok yukarıda kalır. Örneğin 1,91 boyundaki birinin kayak boyu 3,01 metre. Olay tamamen fizik kanunlarıyla ilgili. Kayakla atlamada bir diğer mevzu sporcuların giydiği, soğuktan koruyan tulumların ense kısmının açık tutulması. Bu sayede rüzgar tulumun içine doluyor ve sporcunun havada kalma süresi artıyor.
    </p>
    <p class="MsoNormal">
     Faik’in bugüne kadar aldığı dereceler, Uluslararası Kayak Federasyonu’nun organize ettiği dünya şampiyonaları ve olimpiyatlara katılımı belirleyen Fis-Cup’ta yedincilik ve Almanya’daki bir şampiyonada üçüncülük. En iyi derecesi 135 metre. Örnek aldığı isimler dünyanın bir numaraları Avusturyalı Thomas Morgenstern ve Andreas Kofler.
    </p>
    <p class="MsoNormal">
    </p>
    <p class="MsoNormal">
     KIŞ SPORU ‘VİRÜSÜ’ ERZURUMLULARIN İÇİNE GİRDİ BİR KERE
    </p>
    <p class="MsoNormal">
     Erzurum çok mutlu, deyim yerindeyse havalara uçuyor. Lokantacısından taksicisine, memurundan bürokratına herkes olimpiyat havasında. 10 gün süren bayram havası yaşadılar. Dünyanın dört kıtasından sporcu, basın mensubu, sporsever şehre geldi; yedi, içti, gezdi, konuştu, yazdı, Erzurum’a övgüler yağdırdı. Yetkililerin en çok verdiği demeç, “Hiçbir aksaklık yaşanmadı, en fazla katılımla en memnun kalınan kış oyunları oldu.” şeklinde. Erzurum’da olup bitenler yalnızca beynelmilel camiaya değil, Türkiye’ye de mesaj aslında. ‘Doğu'yla özdeşleşmiş, ‘geri kalmış, tutucu, köhne' ifadelerine karşıt bir duruş.
    </p>
    <p class="MsoNormal">
     Artistik patinaj yarışması oluyor, Erzurumlular 2000 kişilik salonu dolduruyor. Dışarıda kalanlar bir umutla yer boşalır diye bekliyor.
     <span>
     </span>
     Akşamında kayakla atlama yarışları olacak, 50’li yaşlardaki adamın biri kapıdaki polislere, içeriye otomobiliyle girip giremeyeceğini soruyor. Adını ilk kez duyduğumuz ‘curling’ müsabakasında anneler çocuklarıyla tribünlerde, Türk takımı lehine tezahürat yapıyor. Yeni kurulan Kadın Platformu karar alıyor; ‘Yarışların düzenleneceği yerdeki evlerin balkonlarına çamaşır asılmayacak, kadınlar eşlerine her gün tıraş olmaları için baskı yapacak.’ Ne oluyor bu Erzurumlulara? Gençlik Spor İl Müdürü Fatih Çintimar, “Universiad için kurulan tesisler şehrin yapısından 50-60 yıl önde seyrediyor.” dese de, Dadaşlar bu farkı daha kısa sürede kapatacağa benziyor. Türkiye Üniversite Sporları Federasyonu Başkanı Kemal Tamer’in dediği gibi “Kış sporu mikrobu insanın bünyesine girdiği zaman bir daha çıkmıyor.”
    </p>
    <p class="MsoNormal">
     Oyunlar boyunca güvenlikle ilgili problem yaşanmadı. Hatta güvenlik kontrolünün yer yer abartıldığını söylemek yanlış olmaz. Fakat Çintimar’ın dikkat çektiği bir ayrıntı önemli: “ABD’den gelen 25 sporcu ailesi korkularının yersiz olduğunu kavrayıp Universiad’ın bitiminde Erzurum’da tatil planları yapmaya başladı.”
    </p>
    <p class="MsoNormal">
     Şimdilerde en çok sorulan soru “Bundan sonra ne olacak?” Bunca yatırım, kış sporu geleneği olmayan Türkiye için ne anlam ifade ediyor? Tabii bu, bir geleneğin oluşmayacağı anlamına gelmiyor. Tesisleri, Rusya, Amerika, Litvanya, Finlandiya kiralamak istiyor. Ama Gençlik Spor Genel Müdürü Yunus Akgül’ün ifadesiyle “Tesisler millî sporcularımızın yetiştirilmesinde kullanılacak.” Bunun yanında uluslararası şampiyonalara ev sahipliği yapılabilir, kamp yeri için kiralanabilir. Önümüzdeki dönemde ise temel kış sporlarının öncelikli Erzurum ve Türkiye genelindeki okullarda Millî Eğitim müfredatına girmesi öngörülüyor. Türkiye’nin ilk spor bilimleri fakültesi Erzurum’da açıldı bile.
     <span>
     </span>
     Çintimar, bugün Üniversitelerarası Kış Oyunları’nın Erzurum’a gelmesiyle gerçekleşecek değişimi, rahmetli Cumhurbaşkanı Turgut Özal’ın 1985’te şortuyla denize girmesi sonucu kaderi değişen Antalya’nınkine benzetiyor. O gün 2 bin yatak kapasitesine sahip Antalya’da bugün sayı 2 milyonu aştı. 10 yıla kadar Erzurum’da da turizm kapasitesinin beklenmedik seviyelere çıkacağı hayal ediliyor.
    </p>
    <p class="MsoNormal">
     Erzurum’un olumlu değişimlere gebe olduğu aşikar; ne kadar sürede olacağını ise zaman gösterecek. Universiad’ın STK İlişkileri Komitesi Başkanı M. Ali Yılmaz’ın sözleri şehrin heyecanını anlamaya kâfi: “Tarihte biri bana ‘Yunan Başbakanı Erzurum’a gelecek, alkışlanacak’ deseydi inanmazdım.”
    </p>
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-28612-universite-olimpiyatlarinda-bir-liseli.html), [web.archive.org (arşiv bağlantısı)](http://web.archive.org/web/20131110001957/http://www.aksiyon.com.tr:80/aksiyon/haber-28612-universite-olimpiyatlarinda-bir-liseli.html)
