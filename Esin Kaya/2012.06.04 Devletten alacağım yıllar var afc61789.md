# Devletten alacağım yıllar var

*Esin Kaya 2012.06.04*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Yakup Köse, cezaeviyle 15 yaşında tanışmış, hakkında 40’tan fazla dava açılmış, idamla yargılanmış, 10 yıl hapis yatmış. 28 Şubat’ın en genç mağdurlarından Köse, şimdi soruşturmaya müşteki sıfatıyla müdahil oldu. Çalınan yılları için devletten şikâyetçi.
  </font>
 </div>
 <div id="newsText">
  <font class="detail-text">
   <p>
    Annesinin ifadesiyle o daha 8 yaşında. Çünkü cezaevinden çıktığı günden bu yana yaşıyor. Ailesinin desteğiyle evlendi, iki kızı var. Ama hâlâ ne yolda rahatça yürüyebiliyor ne de bir işte dikiş tutturabiliyor. “Ben vasıfsız elemanım.” diyor,  külçe gibi sabıkasından bahsediyor. Belki de 28 Şubat en fazla o ve onun gibi gençlerin hayatını yıktı geçti. Mevzumuz yakın zamanda yargıya taşınan, 28 Şubat postmodern darbesinin en küçük mağdurlarından Yakup Köse. Cezaeviyle 15 yaşında tanışmış, hakkında 40’dan fazla dava açılmış, idamla yargılanmış, 10 yıl hapis yatmış. Şimdilerde özgürlüğüne kavuşsa da kararı onanmış 1 yıllık hapis cezası var. Zaman aşımından davanın düşeceğini umut ediyor. 13 sene hapis cezasıyla yargılandığı diğer dava ise Yargıtay’da. “İşte o zaman biterim. Artık yalnız değilim; karım, çocuklarım ne yapar?” diyor. Peki, Yakup Köse bu noktaya nasıl geldi? Cevabı için 17 yıl öncesine gitmek lazım.
   </p>
   <p>
    <img alt="" height="434" src="http://web.archive.org/web/20120620080308im_/http://medya.aksiyon.com.tr/aksiyon/2012/06/04/esin-yakup-kose-5.jpg">
     İmam Hatip’te öğrenciyken Millî Gençlik Vakfı’nın (MGV) organize ettiği bir mitinge katılır. Amaç, 1996 yılında Çeçenlerin Ruslara direnişine dikkat çekmek adına Avrasya Feribotu’nun kaçırılma eylemine destektir. İbda-C (İslami Büyük Doğu Akıncıları Cephesi) örgütünün üstlendiği eylemde kaçıranlardan birinin yaptığı selamı Yakup Köse de televizyonda görüp mitingde yapar. Aynı gün örgütün yayın organı Taraf Dergisi’ni alır bir büfeden, odasına koyar. Anlaşılan, çocuk aklıyla kendince bir maceraya merak salar. Tabii bunun nelere sebep olacağını bilemez.
    </img>
   </p>
   <p>
    Aradan iki gün geçer. Erzincan’dan halası gelir, bütün aile akşam yemeği yiyordur. Kapı yumruklanarak çalar. Babası açar. Tahminî 15 kişi birden içeriye dalar. Köse’yi aradıklarını söylerler. Bunu duyan Köse hemen başka bir odaya kaçar. Sivil görünümdeki polisler onu zorla odadan çıkarır. Ellerini arkadan kelepçeler, başına siyah bir çuval geçirir. Anne ağlayarak “Oğlumu nereye götürüyorsunuz?” der. Babası ısrar edince, küçük bir kavgaya karıştığını söylerler. Arabaya bindirip başını iki koltuğun arasındaki boşluğa yapıştırırlar. “Dünyanın en büyük teröristini yakaladık, artık bize büyük bir pirim verirler.! diyerek dalga da geçerler. Buradan Antalya Terörle Mücadele Ofisi’ne götürülür.
   </p>
   <p>
    Sorgu odasında çuval çıkarılır, Köse’nin siyah bir bantla gözleri bağlanır. Bir ses “Hayat buraya kadarmış Yakup Köse!” der. Ne yaptığını soran gence “Sende gasp, mafya babalığı, örgüt üyeliği hepsi var!” şeklinde cevap verirler. Yaklaşık dört saat gözü bantlı kalır. Üzerine atılan bütün suçları kabul ederse serbest bırakılacağı söylenir. Dört gün boyunca hücrede kalır. 42 kiloluk zayıf bir çocuk olan Köse’ye şiddete dayanamayacağı için işkence yapılmaz. Hatta bilekleri kelepçe tutamayacak kadar incedir. Ama hücresindeki delikten izlediği işkence görüntüleri aklına kazınır. TİKKO (Türkiye İşçi Köylü Kurtuluş Ordusu) örgüt üyeliğinden suçlanan genç bir hemşire kıza yapılanlar onu dehşete düşürür.
   </p>
   <p>
    Dördüncü günün sonunda kendisinin yazmadığı ifadeler zorla imzalatılır. Aksi hâlde anne-babası ve kız kardeşini de buraya getirecekleri söylenir. O güne kadar ilk kez duyduğu ‘İbda-C’ örgüt üyesi olmakla suçlanır Köse. ‘Amca’ diye hitap ettiği savcının yanında bu örgütün adını ilk kez duyduğunu, bir bağlantısının bulunmadığını söyler. Aylar sonra ifadesi “Ben İbda-C örgütünün bir üyesi değilim, İbda-C’nin ne olduğunu bilmiyorum. Fakat eylemleri kapitalist, emperyalist düzene karşı olduğum için ve bunların Türkiye Cumhuriyeti’ne ...” şeklinde kayıtlara geçer. Tutuklanır ve yolcukta, kendisiyle birlikte üst sınıftan iki okul arkadaşının aynı suçlamalarla tutuklandığını öğrenir. Antalya Cezaevi’ne gönderilir. Köse için böylece hapishane günleri başlar.
   </p>
   <p>
    Yakup Köse koğuşa girer girmez bu tiple başka bir suç işleyemeyeceği düşünülerek hırsız diye ağzı burnu kırılır. 18 gün hücrede kalır. Saçlarını kazıyıp çizgili bir pijama giydirirler. Bir gardiyan gelip “Kemalizmi size yıktırmayacağız!” der, diğeri “Patlattığın bankamatikteki paraları ne yaptın?” diye sorar. Uyuyarak geçen günlerde rüyalarında kendini hep evde, ailesiyle görür. Yakında çıkacağına inancı tamdır. Ama beklediği gibi gelişmez olaylar ve bir gece yarısı Nazilli’deki hapishaneye gönderilir. Orada bir kez daha başı usturaya vurulur, dayak yer. Cezaevi Müdürü Ferit Çaydaşı’nın ağzından Salih Mirzabeyoğlu’nun (İbda-C kurucusu) ismini ilk kez duyar. Aklına kazır. Bu ad daha sonra hayatında önemli bir yer edinecektir. Nazilli’de de adi suçluların koğuşuna atılır. Sakin, kendi hâlinde Yakup’un içindeki isyancı ruh burada uyanır. Dört ay sonra iddianamesi gelir. Tahliyesini verdiklerini düşünür. Savcı Fevzi Tetik’in hazırladığı metinde “Yakup Köse’nin anayasal düzeni cebren, silahlı şekilde yıkmaya teşebbüsten 146/1’den yargılanmasına...” yazıyordur. Cebren ne? 146/1 ne? Köse hiçbir şey anlamaz. Her mahkûma verilen TCK (Türk Ceza Kanunu) kitapçığına sarılır. “146/1: İdamla yargılanmasına, iyi hâlden ömür boyu hapse...” İşte bu ifadeleri gördükten sonra Yakup için bambaşka bir hayat başlar. Son ana kadar umudunu yitirmese de bu sefer serbest kalamayacağını anlar.
   </p>
   <p>
    <strong>
     İlk mahkeme...
    </strong>
   </p>
   <p>
    Altı ay sonra ilk mahkemesine çıkar. Kendisinden o ana dek haber alamayan ailesi yerini bu sayede öğrenir. Babası avukat tutar. Köse hapishanedeyken varlıklı ailesi oğullarına yüklenen suçlar yüzünden ticari ve sosyal itibarını kaybeder. İşleri bozulur. Annesi şeker hastası olur, bir gözünü kaybeder. İlk çıktığı mahkeme, DHKP-C (Devrimci Halk Kurtuluş Partisi-Cephesi) örgütü üyesi oldukları gerekçesiyle yargılanan ‘Manisalı Gençler’ davasıyla aynı anda İzmir DGM’de (Devlet Güvenlik Mahkemesi) olur. Cezaevi arabasından inerken gazetecilerden biri fotoğrafını çeker. Ertesi gün gazetelerde “Manisalı çocuklara kelepçe” başlığıyla kendi fotoğrafı yayımlanır.
   </p>
   <p>
    Mahkemeye çıkar, hâkim iddianameyi 4 dakikada kabul eder. Bu durumu içine sindiremeyen Köse, gazetelere mağduriyetini anlatan mektuplar yazmaya başlar. Ama nafile... Belki de mektupları hiç postalanmaz. Bu sebeple bir de disiplin cezası alır. Günler, haftalar, aylar umutsuzluk içinde geçip gider. Yakup Köse, bir taraftan da büyüyordur. Son mahkemesine çıkar. Avukat, mahkemeye deliller sunup beraatı için uğraşsa da Köse ve arkadaşları 4. duruşmada cezayı alır. Hâkim, “Yakup Köse’nin 146/1’den idamına, sabıkası olmadığından ömür boyu hapsine, yaş küçüklüğünden 18 yıl 8 ay hapsine karar verilmiştir.” deyip kalemi kırar. Normal şartlarda sadece idamlık mahkûmlara uygulanan kalem kırma prosedürü Köse ve arkadaşlarına uygulanınca gençler çileden çıkar. Tekbir getirmeye başlarlar. Coplanarak hücreye atılırlar.
   </p>
   <p>
    <strong>
     Noel Baba Operasyonu
    </strong>
   </p>
   <p>
    Yakup Köse tekrar Nazilli’ye gönderilir. Kitap okumaya başladığı hapishanede bu andan sonra Salih Mirzabeyoğlu’nun kitaplarına merak sarar. “Madem İbda-C üyesiyim, neyin nesiymiş bu?” diye araştırmaya başlar. Müdürün ifadesiyle o artık ‘küçük hoca’dır. 2 yıl sonra Bandırma Cezaevi’ne, kendi gibi 28 Şubat’tan tutukluların bulunduğu koğuşa gönderilir. Gerçek İbda’cılarla burada tanışır. Bir zamanlar inkâr ettiği düşünceye sıcak bakmaya başlar. Saçını sakalını uzatır, ailesinden uzaklaşır. Bela, Köse’yi Bandırma’da da rahat bırakmaz. 2000’nin ocak ayında Noel Baba Operasyonu başlatılır. Tutuklu ve hükümlülerin F tipi cezaevlerine nakledilecekleri açıklanır. Bandırma’daki mahkûmlar buna karşı çıkarlar.  Her 15 günde bir yapılan koğuş araması bahanesiyle içeri girmek isteyen askerle hükümlüler karşı karşıya kalır. Askeri içeri sokmak istemezler. İnatlaşmanın sonunda 32 kişilik koğuş itfaiye aracından, çatıdan G3 mermileriyle taranır. 3 ay sonra tahliye olacak 23 yaşındaki tıp öğrencisi Hasan Meriç olayda hayatını kaybeder. Mermilerden biri Köse’nin koluna isabet eder. 9 kişi ağır yaralanır. Eş zamanlı olarak Mirzabeyoğlu’nun yattığı Metris Cezaevi’ne de operasyon düzenlenmiş, 20 yaşındaki üniversite öğrencisi Sancar Kartal isimli mahkûm hayatını kaybetmiştir.
   </p>
   <p>
    Operasyonun ardından hükümlüler farklı tutukevlerine sevk edilir. Köse de birkaç koğuş arkadaşıyla Eskişehir Özel Tip Cezaevi’ne gönderilir. Bandırma isyanından ötürü dava açılır. Onun mahkemesi görülürken “Hesap vereceksiniz, yargıladığınız gibi yargılanacaksınız.” şeklindeki sloganları yüzünden örgüt propagandası yaptığı gerekçesiyle eski Cumhuriyet Savcısı Nuh Mete Yüksel’in yazdığı başka bir iddianame daha eline ulaşır. Çıktığı mahkemede yine slogan atar, ‘brifingli’ hâkim diye suçladığı Metin Çetinbaş, şu sıralarda uğraştığı 1 yıllık hapis cezasını onaylar. Üstelik Köse’nin katılmadığı bir mahkemede... Eskişehir günlerinde de mahkemelerle boğuşmaya devam eder. Orada tanıştığı cezaevi müdürü Ali Şeref Kür hakkındaki iddiaları ise ilginç. Eski HSYK Başkanı Ali Suat Ertosun hayranı müdür, “Ben Yeşil’i Elazığ Cezaevi’nde 15 gün saklamış adamım, dosyanı gördüm, burada işin bitti. Sen azılı bir teröristsin!” diyerek Köse’yi tehdit eder. Burada saz çalıp şarkı söyledikleri, cezaevinin huzurunu bozdukları gerekçesiyle 1 sene disiplin cezası alır. Onları şikâyet eden gardiyana yumruk atmaktan bir tane daha. Bir de dava edilir.
   </p>
   <p>
    Eskişehir’den Bolu’ya sevk edilen Yakup Köse, 2004 yılında tutuksuz yargılanmak üzere serbest bırakılır. Tahliye olduğu gün sivil polisler onu kapıda karşılar. Niyetleri askere almaktır. Saçı sakalı birbirine karışmış Köse, berbere gideceği bahanesiyle ayrılır. Hemen Antalya’ya döner. Uzun süre hapis yatanlar gibi hep aynı göz mesafesinde kaldığı için sokakta yürümekte zorlanır. Kaldırımlara ayağı takılır, direklere çarpar, yalpalar. Çıktıktan sonra hiçbir iş yapamaz. Babasının desteğiyle bir telefon mağazası açar. Ama devam edemez. Veresiye alışveriş başını ağrıtır. Gerçek ticaret şartlarıyla hapishanedeki hayatın bambaşka olduğunu fark eder. Ülkede turizmin başkenti Antalya’da bana iş yok mu diye düşünür ama sabıkası buna engeldir. Su tesisatçısı babası maddi destekçisi olur. Ama kendisine yapılan haksızlığın acısı onca yıl hiç kaybolmadan içinde büyür. Bu acı onu tekrar harekete geçirir.
   </p>
   <p>
    <strong>
     Zorla imzalatılan ifadeler
    </strong>
   </p>
   <p>
    Bundan 1,5 sene evvel Ergenekon Davası’nın, Gölcük Donanma Üssü’nden çıkan belgelerin konuşulduğu günlerde “28 Şubat da belki yargıya taşınır.” umuduyla kendi hukuk savaşına girişmek ister. BİMER’e (Başbakanlık İletişim Merkezi) hikâyesini yazar. Cevap gelir. Dava açabileceği söylenir. Askerî brifingli hâkim olduğunu iddia ettiği Metin Çetinbaş, Çevik Bir, İsmail Hakkı Karadayı, Erol Özkasnak hakkında dava açar. Ama bir sonuç alamaz. Ta ki 28 Şubat soruşturmasına kadar. Köse bu sayede davaya şikâyetçi sıfatıyla müdahil olur. Savcılara ifade verir.
   </p>
   <p>
    Yakup Köse, “Devletten geri alacağım yıllar var.” diyor. Çocuk mahkemelerinde yargılanıp çocuk cezaevlerinde yatması gerekirken DGM’de yargılanmış, yetişkinlerle hapis yatmış. Zorla imzalatılan ifadelerde Antalya’da 4-5 yere bomba attığı yazılı. Ama bu bombalamalarda ne ölü ne yaralı ne de maddi hasar olmadığını iddia ediyor. Altında imzası olsa da 18 yaşından küçük bir çocuğun imza salahiyetinin olmadığından bahsediyor. Tüm yakalanma, sorgulanma, ifade verme, cezaevine gönderilme süreçlerinde yanına avukat verilmemesi bir başka hukuksuzluk.
   </p>
   <p>
    Köse gerçekleştirdiği iddia edilen eylemlerde yer gösterme yapılmadığını video kayıtlarının da var olmadığını ifade ediyor. Bomba yapımında kullanılan babasının tesisat borusunu delil göstermelerini gülünç buluyor. “Eğer o video kayıtlarını bulurlarsa bir 10 yıl daha yatarım.” diyor. Ona göre bu eylemleri gerçekleştirmiş olsa da yargılanma biçimi yasa dışı.
   </p>
   <p>
    Köse, “Sistem kendi düşmanını içeride yetiştirdi. Bana sorarsanız, şimdi İBDA’cıyım!” şeklinde tepkisini dile getiriyor. 15’inde cezaevi şartlarıyla tanışan Yakup Köse’nin içinde en çok kalan ukde, üniversite eğitimi almak: “İkinci bir şans yakalasaydım gazetecilik okumak isterdim.”
   </p>
  </font>
 </div>
 <div>
 </div>
 <div>
 </div>
</div>


## Yorumlar

### Samet Turan, 07 June 2012, 19:21
> Adem Köse'nin hayatı, çeşitli terör örgütlerinin 7-8 yaşındaki çocukları bile tuzağına düşürüp hayatlarını nasıl kararttığının da tipik bir örneğidir. Bir de 28 Şubat sürecini temellendiren karanlık güçlerinde payını unutmamak gerek...

### Ahmet Akın, 06 June 2012, 13:37
> Ortalık 28 Şubat mağduru kaynıyor, ama gerçek mağdurlar malesef gene kenarda kıyıda. 

Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action?newsId=32731), [web.archive.org (arşiv bağlantısı)](http://web.archive.org/web/20120620080308/http://www.aksiyon.com.tr:80/aksiyon/newsDetail_getNewsById.action?newsId=32731)
