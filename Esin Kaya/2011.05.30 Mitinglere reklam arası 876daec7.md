# Mitinglere reklam arası

*Esin Kaya 2011.05.30*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Mitingler, bayraklar, şarkılar... 12 Haziran seçiminin baş emareleri. Ancak bu seçim sürecinde en çok partilerin televizyon reklamları konuşuluyor. Nedir bu reklamların sırrı ve seçim sonuçlarını ne ölçüde etkileyebilir?
  </font>
 </div>
 <div id="newsText">
  <font class="detail-text">
   <p>
    <p class="MsoNormal">
     Türkiye çok partili siyasi hayata geçtikten sonra renkli seçim kampanyalarına sahne oldu. 50’lerde Demokrat Parti iktidarıyla sonuçlanan Adnan Menderes’in ‘Yeter söz milletin’, 70’lerde toprak reformu vadeden Bülent Ecevit’in ‘Toprak işleyenin, su kullananın’, 80’lerde Erdal İnönü’nün ‘Limon gibi sıkılacağız’, 90’larda Süleyman Demirel’in ‘Kim ne veriyorsa ben iki katını veriyorum’, 2000’lerde ise Cem Uzan’ın ‘Mazot 1 lira olacak’ sloganları akla ilk gelenlerden. Sene 2011 ve Türkiye yine bir seçime gidiyor. İktidardaki AK Parti ve ana muhalefet partisi CHP kampanyaya özellikle televizyon reklamlarıyla hızlı başladı. MHP fazla iddialı olmayan filmiyle boy gösteriyor. Reklamların, seçim sonuçlarını ne oranda etkilediği siyaset ve reklamcılığın kadim sorularından biri; ama Meclis’in iki önemli partisi seçim öncesi iletişim atağına geçmiş durumda. Tabii MHP Genel Başkanı Devlet Bahçeli’nin sanal âlemi kasıp kavuran ‘püskevit’li videolarını burada hatırlatmakta fayda var.
     <span>
     </span>
     Aslında televizyon reklamlarına seçmen,
     <span>
     </span>
     partiye duyduğu sempati ölçüsünde tepki veriyor, peki reklamcılar, politikacılar, iletişim uzmanları bu konuda ne düşünüyor?
    </p>
    <p class="MsoNormal">
     Önce partilerin televizyon reklamlarını hatırlayalım. Yayına en erken giren parti CHP oldu. İletişim Danışmanı Ali Saydam, bu durumun bir handikap oluşturduğunu söyleyip seçmenin balık hafızasını hatırlatsa da reklam uzmanı Prof. Dr. Ali Atıf Bir, erken yola çıkmanın yeni lider Kemal Kılıçdaroğlu’nu gündemde tutacağı için fayda sağlayacağını ifade ediyor. ‘CHP Manifestosu’ niteliğindeki ilk reklam diğerleri gibi “Kemal Kılıçdaroğlu diyor ki!” ifadesiyle açılıyor. Türkiye’den insan portreleri geçiyor. Aralara Kılıçdaroğlu’nun naif, gülümseyen yüzü yerleştirilmiş. ‘Her vatandaş rahat bir nefes alacak’ ve ‘yeni CHP’ stratejisinin ana sloganı “CHP varsa, herkes için var” cümlesiyle bitiyor film. İkincisi, partinin vaatlerinden yola çıkıyor ve aile sigortasını işliyor. Çocuk Bütçesi, Emeklilik Reformu, mozotun 1,5 lira olacağını vadettiği Çiftçi Bütçesi ise diğer filmler. Bugün gazetesindeki köşesinde Ali Atıf Bir, CHP reklam filmlerini kutuplaştırıcı bulduğunu yazmıştı. Ona göre, ‘yoksul çocuk-zengin çocuk’ filmi yoksulları zenginlere karşı kışkırtıyor. Reklam bir sömürü filmi, dolayısıyla oy vermeye etkisi olmaz. Partiye ‘asıl’ oy verenlerin bu filmden hiç memnun olmadığını iddia ediyor. Kim bilir, belki de CHP, üzerine yapışan ‘elitist’ eleştirilerinden bu filmlerle kurtulmak istiyor.
    </p>
    <p class="MsoNormal">
     Bir de seçim hazırlıkların yoğunluğu içinde zor ulaştığımız AK Parti’nin reklamcısı Erol Olçak cephesine bakalım. Olçak, partinin kuruluş aşamasından bu yana, logo, amblem dâhil tüm kampanyaların başındaki isim. Tayyip Erdoğan’la İstanbul Büyükşehir Belediye Başkanlığı döneminden beri çalışıyor. İlk ağızdan seçim reklamlarının fikir sürecini, geri dönüşlerini dinledik. Reklamlarda cast (oyuncu) değil vatandaş kullanmışlar. Çünkü Olçak’a göre, gerçekten daha güçlü bir şey yok. Tema ‘gerçeklik’ üzerine oturtulmuş. “Hayaldi, gerçek oldu” sloganıyla yola çıkan mesaj, AK Parti hükümetinin 8 yıldır gerçekleştirdiği icraatlara odaklanıyor. Reklamlar, 12 hükümet eskiten Bolu Dağı tünelinden geçen bir kamyoncu, TOKİ sayesinde ev sahibi olan dar gelirli aile, sağlık reformuyla hastanelerin yeni sistemini öven kadın, sosyal destek projeleri sayesinde okuyup üniversiteyi kazanan genç ve hızlı trenle seyahat eden üst gelir grubundan bir teyzenin tecrübeleri üzerinden hükümetin yeniliklerini anlatıyor.
    </p>
    <p class="MsoNormal">
     CHP reklamlarını, çalıştıkları Grey Ajans yetkililerine basına konuşma yasağı koyduğu için Basın ve Propagandadan Sorumlu Genel Başkan Yardımcısı Erdoğan Toprak’a sorduk. Aylar önce başladıkları projelerden birinin reklamlar olduğunu söyleyen Toprak, hedeflerinin projeleri halka ulaştırmada doğru ve öz davranmak olduğunun altını çiziyor. Parti yönetimi, reklam işlerini çok başarılı bulmuş. AK Parti reklamlarında Başbakan ne kadar geri plandaysa CHP’de Kılıçdaroğlu fotoğrafın en önünde. Zaten Toprak da reklamların Genel Başkan Kılıçdaroğlu’ndan ilham alınarak hazırlandığını söylüyor. Kılıçdaroğlu’nun duyguları, vermeye çalıştığı ‘sizden biriyim’ mesajı reklam stratejisinin omurgasını oluşturuyor. Ali Saydam, reklamların verdiği duygunun etkisi konusunda biraz şüpheci. AK Parti reklamlarıyla karşılaştırıyor. “Hangi parti liderinin babanız olmasını isterdiniz?” sorusunu yöneltiyor. Akabinde, kendisinin ‘sağlam, yıkılmaz’ hissi veren Tayyip Erdoğan’ı tercih edeceğini vurguluyor. Toprak’a göre ise CHP Genel Başkanı, halkın benimsediği, sevdiği bir lider. Bu, onun Allah vergisi bir özelliği, güçlü yanı. Diğer partilerin reklamları hakkında yorum yapmaktan kaçınan Toprak, insanı ve insanın önceliklerini, dertlerini iyi bilen bir parti olduklarını ileri sürüyor. Saydam, CHP reklamlarının ‘yaratıcı’ fakat doğru stratejide olmadığı görüşünde.
    </p>
    <p class="MsoNormal">
     Arter Ajans ekibinin de en büyük ilham kaynağı enerjik, çalışkan, verdiği sözü tutan AK Parti ve lideri Tayyip Erdoğan. ‘Muktedirlik’ AK Parti’yi anlatan anahtar kelime. Reklamcı Olçak için siyasal ve ticari kampanyalar arasında ciddi farklar var. Genelde yapılanlar ve yapılacaklar listesi uzayınca tema seçme konusu büyük dert. Ticari reklamda ise markanın tek vaadi var. CHP, MHP ve diğer partilerin reklam filmleri konusunda meslektaşlarını eleştirmemek adına pek yorum yapmıyor. Daha rasyonel diye nitelediği AK Parti reklamlarına karşılık CHP’ninkilerin duygusal, sömürüye, insan zaafına yönelik olduğunu söylemeden edemiyor. Olçak, şimdilerde çok önemli bulduğu ‘2023’ temalı yeni reklam filmi için çalışıyor.
    </p>
    <p class="MsoNormal">
    </p>
    <p class="MsoNormal">
     Miting işe yarıyor mu?
    </p>
    <p class="MsoNormal">
     Ali Saydam seçim kampanyalarındaki önemli bulduğu bir hususa dikkat çekiyor. Ona göre her iki parti reklamlarda tutturduğu havayı meydanlara taşıyamıyor. Tutarsızlık en büyük sorun. Tıpkı bir ticari markanın televizyonda ayrı basın reklamında ayrı telden çalması gibi. İletişimin alfabesi durumundaki entegrasyon partilerin siyasal iletişiminde geçerli değil. CHP’nin ikinci parti olması sebebiyle, sergilediği saldırgan tavır mazur görülebilir. Çünkü ikinciysen birinciye saldıracaksın. Ondan et kapacak, puan kazanacaksın. Ama lider partinin söz dalaşına ihtiyacı yok. Saydam, “Ağrı Dağı, Uludağ’la konuşur mu?” diyor. Ona göre, reklamlarda Kılıçdaroğlu’nun siması üzerinden kurulan duygusal atmosfer, CHP lideri meydana girince kayboluyor: “Biz kime inanacağız? Meydanlarda agresif, ağzına geleni söyleyen Kemal Bey’e mi, yoksa reklamlarda kardeşimiz, babamız, amcamız gibi duran Kemal Bey’e mi?” Aynı ikilemin Başbakan’ın tavırları için de geçerli olduğunu düşünüyor Saydam. Ama salon konuşmalarını meydanlardan ayrı tutuyor. Geçen hafta Erdoğan’ın TOBB’da yaptığı hitabın etkileyiciliğinden bahsediyor.
    </p>
    <p class="MsoNormal">
     Peki, partilerin mesajlarındaki tutarsızlık ne gibi sakıncalı durumlara yol açar? Saydam’a göre, saldırgan olan kaybeder. CHP’nin muazzam bir atak yapmadığını, AK Parti’nin majör hatalar sergilediğini söylüyor Saydam. Seçim dönemine hiç rastlamaması gereken, ucube tartışması, ÖSYM skandalı, yasak olmadığı hâlde yasak diye anılan internet filtrelemesi, devlet tiyatrolarının kaldırılacağı krizi gibi iletişim hatalarını AK Parti hanesine yazıyor. Ona göre iktidar partisi, şartsız yanında duranları, onları eleştirmeyen, sürekli ‘şahanesiniz’ diyerek pohpohlayanları dinlememeli. Saydam, Türk siyasi hayatına gelmiş en önemli üç liderden biri olduğunu düşündüğü Tayyip Erdoğan’ın da hata yapabileceğini hatırlatıyor. Ama her şeye rağmen AK Parti reklamlarının kaliteli olduğunu belirtiyor.
    </p>
    <p class="MsoNormal">
     Saydam’ın Türkiye siyasetine dair eleştirilerinde bir diğer nokta; seçim kampanyalarının yapılış biçimi. Amerika ve Avrupa’da liderler, miting yerine salon toplantıları yapıyor. Saydam’a göre mitingler hiç işe yaramıyor. Vatandaş bağırıyor çağırıyor, liderler birbirlerine laf atıyor. Formula-1 yarışlarını örnek göstererek soruyor: “Ancak ‘vın’ sesini duyabildiğimiz arabaları izlemeye niye gideriz ki?” Cevabı da kendisi veriyor: “Arabaların parçalandığını görmek için.” Peki ya gladyatörlerin savaştığı arenalarda seyirci kimi tutardı? Cevap yine ilginç: “Hiç kimseyi!” 2003 yılında İzmir, Ankara, İzmir’de gerçekleşen Cumhuriyet mitinglerinin akıbetini sorguluyor Saydam. Eğer o mitinglerin yapıldığı meydanlardaki havaya göre bir kanaat gelişseydi CHP’nin hemen ardındaki seçimde yüzde 80 oy alması gerekirdi. Mitingler için harcanan paralar, kirlenen çevre cabası. Ona göre meydanlar yalan söylüyor. Türkiye için bir de öngörüsü var: “Bence bu, miting yapılan son seçim olacak.”
     <span>
     </span>
    </p>
    <p class="MsoNormal">
     Bunca emek, para, zaman harcanırken seçim reklam kampanyalarının 12 Haziran’a nasıl yansıyacağı merak konusu. Genel kabul bu oranın yüzde 2-5 arasında değiştiği yönünde. Erol Olçak’a göre, kampanyaların amacı seçim duygusunu, psikolojisini ortaya çıkarmak için bir iklim oluşturmak. Seçmen reklamlardan belli ölçüde etkilense de bu etkinin liderin ve partinin performansından daha öte olmayacağı biliniyor. Tüm bu konuşulanlar Türkiye siyasi tarihindeki bir istisnayı akla getiriyor: Cem Uzan’lı Genç Parti seçim kampanyası.
    </p>
    <p class="MsoNormal">
    </p>
    <p class="MsoNormal">
    </p>
    <p class="MsoNormal">
     Ali Taran eseri Genç Parti 10 Temmuz 2002’de kurulan Genç Parti aynı yıl erken gerçekleşen 3 Kasım seçiminde yüzde 7,25 oranında oy almıştı. Siyasi geçmişi olmayan, Star TV, Telsim gibi markaların sahibi, medya ve iletişim patronu Cem Uzan’ın şaibeli biçimde başına geçtiği Genç Parti’nin, imaj ve reklam çalışmalarıyla aldığı oy kamuoyunu şaşırtmıştı. Şüphesiz, seçim kampanyasının ardındaki reklamcı Ali Taran’ın bu sonuca katkısı büyüktü. Kravatsız beyaz gömleğiyle meydanlara çıkan Uzan, işsize iş bulacağını, üniversite sınavı ve harçların kaldıracağını, fındığın kilosunun 8, mazotun litresinin 1 TL olacağını vadetmişti. Bunun yanında mitingine gelen vatandaşa döner ikram etmiş, cep telefonu dağıtmıştı. Genç Parti, 2007’deki seçimde yüzde 3 oy aldıktan sonra pratik olarak siyasetten çekildi. İki yıl sonra orman arazisini işgal ettiği gerekçesiyle 1 yıl 8 ay hapis cezasına çarptırıldı. Uzan, o tarihten bu yana siyasi sığınma talep ettiği Fransa’da yaşıyor.
    </p>
    <p class="MsoNormal">
    </p>
    <p class="MsoNormal">
     Seçim kampanyalarının seçmene etkisi nedir?
    </p>
    <p class="MsoNormal">
     2009 yerel seçimlerinin ardından Fatih Üniversitesi’nden Prof. Dr. Ömer Çaha ve ekibi İstanbul’da 3 bin kişi üzerinde bir araştırma gerçekleştirdi. Araştırmaya göre partilerin geliştirdikleri seçim sloganlarının, afişlerin, parti toplantılarının, dağıtılan eşantiyon ve promosyon malzemelerinin seçmen üzerinde belirgin bir etkisi yok. Öncelikli olarak parti liderlerinin kişisel performansları, seçmenin zihninde oluşturdukları imaj, verdikleri güven seçmen tercihinde büyük rol oynuyor. Partilerin kadrosu, programı, ideolojisi ve icraatları seçmeni etkileyen diğer bir unsur. Seçimden bir hafta sonra İstanbul seçmeninin yüzde 95’i CHP’nin, 81’i de AK Parti’nin herhangi bir sloganını hatırlamamış. Seçmenin yüzde 10’u aldığı promosyon malzemesinin etkisinde kalarak oy verdiğini belirtirken, 4’ü ise promosyon malzemelerinin kendisi üzerinde olumsuz etki oluşturduğunu, buna tepki göstererek bu partiye oy vermediğini söylüyor.
    </p>
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-29527-mitinglere-reklam-arasi.html), [web.archive.org (arşiv bağlantısı)](http://web.archive.org/web/20130731105251/http://www.aksiyon.com.tr:80/aksiyon/haber-29527-mitinglere-reklam-arasi.html)
