# Tüketicinin kartla imtihanı

*Esin Kaya 2013.07.29*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Hayatımızı çevreleyen her yeni teknoloji gibi faydaları ve zararlarını bir arada taşıyor. Kredi kartı, nüfus cüzdanımız gibi yanımızdan ayırmadığımız kalınından bir kağıt parçası. Artık, iyi mi kötü mü olduğunu tartışmak anlamsız.
  </font>
 </div>
 <div id="newsText">
  <font class="detail-text">
   <p>
    Kredi kartı iyi mi kötü mü? Sadece Türkiye’de değil tüm dünyada gündemde olan tartışmalardan biri. Modern hayatı kolaylaştırdığını kimse inkâr edemez. Peki ya bankaların en kolay kazanç kapısı olduğuna bir itiraz gelir mi? Konu, önceki hafta Başbakan Tayyip Erdoğan’ın “Kredi kartı kullanmayın” sözüyle yeniden gündeme taşınmış oldu. Kredi kartı, hayatımıza ne kadar nüfuz etmiş, finans sisteminde nerede duruyor bir hatırlayalım.
   </p>
   <p>
    90’larda tanıştığımız kredi kartı kullanımının son 10 yıldaki artışı çok yüksek. 2002’de 15,7 milyon olan kart sayısı, 2013 Haziran sonu itibariyle yüzde 260 oranında artarak 56,5 milyona ulaştı. Kart sahiplerinden 10 milyon kadarının borcunun sadece asgari miktarını ödediğini not düşelim. Banka kartı sayısı ise, 2002’de 35,1 milyon iken 2013 Haziran sonu itibariyle yüzde 173 artışla, 95,8 milyona çıktı. Kredi kartıyla yapılan alışveriş sayısı 594 milyondan (2002) yüzde 409 artışla, 2 milyar 427 milyona (2012) ulaştı. Alışveriş tutarı ise yüzde 844 oranında artış gösterdi.
   </p>
   <p>
    Bir yanıyla memnuniyet verici bu rakamlar, problemin büyüklüğüne dair de bir ipucu olabilir mi? Kredi kartının zararlarından bahsedilirken dar gelirliyi krize sokan sürecin işleyişi önemli. İstanbul Ticaret Üniversitesi İktisat Bölüm Başkanı Prof. Dr. Kerem Alkin, Türkiye ekonomisinin 1994 krizinden bu yana özel sektörde sabit ücretle çalışan kesimin gelirinin yeterince artmadığı ya da enflasyona yenildiğini söylüyor. Özellikle son 4-5 yılda özel sektör şirketlerinin önemli kısmı, küresel krizin olumsuz etkilerine karşı ayakta kalabilmek için çalışanlarına gönülden veya gönülsüz ücret artışı yapmadıkları bir süreç yönetti. Alkin’e göre yaşananlar, 2009’dan bu yana Türkiye’de özel sektör şirketlerinde hiç zam almamış ya da çok düşük düzeyde almış insanların dört yıl içinde reel ücretlerinin yüzde 30 eridiği anlamına geliyor. Bu sebeple ciddi bölümü son yıllarda sıkıştıklarında, ihtiyacını kredi kartı kullanarak karşılamaya çalıştı. Bazı aylar borcun en az ödenmesi gereken tutarı kapatıldı. İş hayatına atılmış, yeni evlenmiş, çocuk sahibi olmuş, ortalama 25-35 yaş arası bir grup açısından kurtuluş mekanizması görülüyor kredi kartı. Geliri düzenli artmayan fakat kredi kartı borcu istikrarlı bir şekilde artan bir kesimden bahsediyoruz. Alkin’in bahsettiği kesime alt gelir grubundan kitleleri de dahil etmek gerekiyor.
   </p>
   <p>
    Borcuna sadık bu kesimin kart harcamalarında sınırı aşmanın dışında yaptığı bir hata daha var; borcu krediyle bitirmek ve karttan nakit çekmek. Bankalararası Kart Merkezi (BKM) verilerine göre, 2008 yılında yerli kredi kartlarından 19 milyar 949 milyon lira, geçen yıl 31 milyar 270 milyon lira, bu yılın ilk 5 ayında ise 15 milyar 191 milyon lira çekildi. Yerli kredi kartlarından günlük ortalama nakit çekme tutarı 2008 yılının ocak-mayıs döneminde 49,1 milyon iken bu yılın aynı döneminde 100,6 milyon liraya çıktı. Rakamlar her geçen yıl artıyor. Tüketici borcunu ödemek için daha düşük faizli diye kredi çekiyor. Bu kez de dosya masrafı, sigorta gibi masrafları ödemek zorunda kalıyor.
   </p>
   <p>
    İktisatçı Süleyman Yaşar, sürecin sebepleri arasında finansal okur yazarlığın az olmasını gösteriyor. Bir de üzerine gecikme ve nakit çekme faizleri binince, dar gelirlinin mevduatında bileşik faiz yüzde 35’lere kadar yükseliyor. Fakiri iyice fakirleştirdiğini söyleyip eleştirdiği iktisadi sistemin Avrupa ve Amerika’da da benzer sorunlarla boğuştuğuna değiniyor Yaşar. Batıda çözümler üretilmiyor değil; ama uygulamaya geçmekte zorlanıyorlar. Mesela Avrupa Birliği ülkeleri kredi kartından alınan komisyonları düşürmeye hazırlanıyor. Plana göre işlem ücretleri, para kartıyla yapılan ödemelerde yüzde 0,2’yle, kredi kartıyla ödemelerde yüzde 0,3’le sınırlandırılacak. Uygulamanın tüketicinin lehine sonuçlar doğurması beklenirken, bankalar gelişmeden memnun değil. Alışverişlerde yapılan kesintilerin ücret bedelini yansıttığı görüşündeler. Düşürülmesi halinde, müşterilerden alınan yıllık kart bedelinin artacağı karşılığını veriyorlar.
   </p>
   <p>
    Amerika’da ise geçen yıl gündeme gelen, bankacılık ve kredi derecelendirme kuruluşlarına yeni düzenlemeler getiren ‘Dodd Frank Kanunları’ tartışmaların bitmemesi sebebiyle hâlâ yasalaştırılamadı. Süleyman Yaşar’a göre, küresel sömürü mekanizması çok güçlü ve regülatörlerin denetimini istemiyor. Nobelli iktisatçılar Joseph Stiglitz ve Paul Krugman faiz lobisinin varlığından bahsederken Türkiye’deki uzmanlar bunu görmezden geliyor. Bilgi kirliliği ile içi boşaltılan kredi kartı mülahazalarına dair bir iddiası da bazı köşe yazarı ve akademisyenlerin bankalara danışmanlık yaptığı için tüketicinin yanında durmuyor olması. Mart ayında, Rekabet Kurulu 12 banka hakkında açtığı soruşturmada; mevduat, kredi ve kredi kartı hizmetleri alanında 4054 sayılı Rekabetin Korunması Hakkında Kanun’un 4. maddesinin ihlal edildiği belirlenmiş ve bu bankalara toplam 1,1 milyar lira ceza kesilmişti. Geçen hafta gerekçesi açıklanan kararı yorumlayan Yaşar, bankaların mevduata düşük; kredi kartları, tüketici, konut kredilerine yüksek faiz uygulamada anlaştıklarını savunuyor.
   </p>
   <p>
    Bahsi geçen mağduriyetler kredi kartının iktisadi sistem içinde lokomotiflerden biri olduğu gerçeğini değiştirmiyor elbette. Ekonomist Şükrü Kızılot, kredi kartının faydalarını sıralıyor: Yapılan ödemelerin karşılığında, mutlaka fiş ya da fatura düzenlendiği için vergi kaybı önleniyor. Satıcıyı da belge almaya zorluyor. Ekonomiye canlılık veriyor. Taksit gibi uygulamalarla, tüketicinin alım gücünü arttırıyor. Çünkü perakende satışlarda, cironun yüzde 80-85’i taksitli alışveriş. Ücret ödemelerinin bankalar aracılığıyla ve kartlı sistemler kullanılarak yapılması, kayıt dışı istihdamın önüne geçtiği gibi, kayıt içinde kayıt dışılığı yani bordroda düşük ücret göstermeyi de engelliyor. Kredi kartı harcamalarındaki yüzde 1’lik artış, vergi gelirlerini 10 binde 5 artırıyor. Bu demek oluyor ki bin liralık nakit kullanımı yerine aynı miktardaki kredi kartı kullanımı, vergi gelirini 20 TL artırıyor. Kredi kartları ile bin liralık harcama GSMH’yi 0,0142 TL yukarı taşıyor. Büyümenin ihtiyaç olduğu talep oluşturulurken, diğer yandan bunu sağlayan yatırımlara finansman oluşturuyor.
   </p>
   <p>
    Tüketiciyi para taşıma zahmetinden kurtarması, finansal sıkışıklıkta vadeli ödeme seçenekleri sunması kredi kartının avantajları arasında sayılabilir mi, bu size kalmış. Ulaşım ve kültür sanat etkinlikleri için bilet, online alışveriş, fatura ödeme artık herkesin alışkanlığı. Fakat tüketici mağduriyetlerini ortadan kaldırmak için yasal düzenlemeye ihtiyaç hissedildiğini TÜKODER (Tüketiciyi Koruma Derneği) Başkanı Şükran Eroğlu tekrar hatırlatıyor. Milliyet gazetesine konuşan Eroğlu’na göre şu an Meclis’te bekleyen Tüketiciyi Koruma Yasa Tasarısı’na bankaların kredi kartından yıllık aidat alınmayacağı ve faiz dışında hiç bir kesinti yapılmayacağı maddeleri konulmalı. Tasarıya göre, Bankacılık Düzenleme ve Denetleme Kurumu (BDDK) bankaların hangi masrafları alabileceklerini tespit edecek. Eroğlu, tüketiciler açısından değişen bir durum olmadığı kanısında. Tasarının ilk halinde ‘aidat alınmasın, kredilerde faiz dışında hiçbir kalemde kesinti yapılmasın’ görüşünü belirtmişler. Fakat madde sonradan çıkarılmış. Bunun sebebini kamunun, bankalar karşısında geri adım atmasına bağlıyor. Eroğlu, ülkede istihdam artırılıp, gelirler yükseltilmedikçe tüketicileri bankacıların elinden kurtarmanın zor oldugunu düşünüyor. Kerem Alkin’e göre ise son 2,5 senede asgari ödenmesi gereken para miktarının arttırılması, devletin kredi kartına uygulanan faizleri aşağı çekip, Merkez Bankası aracılığıyla bir limit koyması, BDDK’nın bankacılık sektörünü iyi regüle etmesi tüketicinin mağduriyetine mahal vermeyecek. Bankaların, kamu otoritesinin gözünün içine bakarak bu adaletsizliğe sebep olacak bir dizi çaba içerisine girmesi ihtimal dahilinde bile değil.
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://aksiyon.com.tr:80/aksiyon/haber-36140-tuketicinin-kartla-imtihani.html), [web.archive.org (arşiv bağlantısı)](http://web.archive.org/web/20130814122318/http://aksiyon.com.tr:80/aksiyon/haber-36140-tuketicinin-kartla-imtihani.html)
