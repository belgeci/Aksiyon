# Komşuda eylem ekonomisi

*Esin Kaya 2012.02.27*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Uzun süredir kriz, borç, kredi notu,  eylem ve yardım paketleriyle gündemde olan Yunanistan’ın nabzını tuttuk. Başkent Atina sokaklarında halkın dertlerini dinledik.
  </font>
 </div>
 <div id="newsText">
  <font class="detail-text">
   <p>
    Kriz, borç, tasarruf önlemleri, kurtarma paketi, kredi notu, gösteri, eylem… Bugünlerde Yunanistan’a dair cümlelerde hep bu kelimeler var. Biz de sokaklara dökülen Yunanlara ‘Hayat nasıl gidiyor?’ diye sormak için Atina’daydık.
   </p>
   <p>
    Dört gün kaldık Atina’da. Bu süre zarfında kimlerle tanışmadık ki? Öğretmenler, öğrenciler, sağlık çalışanları, turizmciler, engelliler, gazeteciler, devlet memurları, esnaflar… Hem de hepsiyle aynı yerde karşılaştık. Syntagma Meydanı’nda… Her gün bir başka sendika, bir başka eylem… Pek çoğu, 45 yaşındaki ilkokul öğretmeni Patras Michel gibi iki senedir yüzden fazla aşındırmışlar meydanı ve hemen karşısındaki Parlamento girişini.
   </p>
   <p>
    <img alt="" height="317" src="http://web.archive.org/web/20120506043159im_/http://medya.aksiyon.com.tr/aksiyon/2012/02/27/esin-atina-4.jpg"/>
   </p>
   <p>
   </p>
   <p>
    Konuya, Yunanistan’da ilk gördüğümüz başkent manzarasıyla başlayalım. Taksiyle Syntagma’yı geçip otele ulaşacağız. Önce bir müzik karşılıyor bizi. Sonra bir yanda sıra sıra dizilmiş yüzlerce çevik kuvvet polisi, bir yanda da motosikletliler... Kulak verdikçe anlıyoruz. Devrimci marşlar çalıyor. Meydan dopdolu. Otele varır varmaz çantaları bırakıp dalıyoruz kalabalığa. Ağırlıklı olarak 13-25 yaş arası genç erkekler göze çarpıyor. Ama kenara çekilmiş orta yaşlı kadın ve erkekleri de görmek mümkün. Gaz maskeliler, kar maskeliler, Filistin atkısıyla yüzünü saranlar, kahvesini yudumlayanlar, sohbete dalanlar, hafif çakırkeyifler… Herkes gibi biz de yalnızca bekliyoruz ‘buradayız’ demek için. Bir anda ortalık hareketleniyor. Yaklaşıyoruz. Bir gözaltı var. Genç polisler çok agresif. Ellerinden kurtulmaya çalışan göstericiye tekme tokat girişiyorlar. Onları izleyen diğerleri alkışla protesto ediyor. Polis kordonunun içine doğru atılan molotofkokteyli ortalığı iyice karıştırıyor. Polisler meydanda toplananların üzerine koşuyor, onları dağıtmaya çalışıyor. Kimi kaçıyor, kimi polisin tekmelerine tekmeyle karşılık veriyor.
   </p>
   <p>
    Bir de uzaktan yaklaşan taşlı bir grup var. Geçen haftalarda ateşler içindeki Atina görüntüsü aklımıza geliyor, biraz köşeye çekiliyoruz. Yanımıza ağzı gözü sarılı bir genç yaklaşıyor, bir elinde şişe, diğerinde gazlı bez; molotof kokteyl olmaya hazır. “Arkadaşlar evinize gidin, tehlikeli burası.” diyor. Gençten bir kız atılıp “Hiçbir yere gitmiyoruz. Bu hepimizin meselesi!” diye cevap veriyor. 22 yaşındaki atılgan Ioanna, turizm ve otelcilik fakültesinden henüz mezun. Kos Adası’nda bir otelde işe girmeyi bekliyor. İşletmeci geçen yıl 900 avro olan aylığı 500’e çekse de başka seçeneği şimdilik yok Ioanna’nın. Hemen yanında ondan da genç Foteini var. Atina Üniversitesi’nde gazetecilik okuyor. Geçen haftalarda işten çıkarılan gazetecileri anlatıyor, yurtdışında çalışmaktan bahsediyor. Biz konuşurken patlama sesleri geliyor, dumanlar yükseliyor. Polis meydanı boşaltıp kalabalığı dağıtma çabasında. Çoğunluğu takip ediyoruz. Ama bir bakıyoruz ki polisler yanı başımızda. Üzerimize doğru ilerliyor. Göstericiler yerinden kımıldamak istemiyor. 40’lı yaşlarda bir kadın, yanında küçücük kaldığı çevik kuvvetin yanına sokuluyor. Kaskla örtülü yüzüne tükürüp “Orada değil, bizimle birlikte olman gerekirdi!” diyor. Polisle alay eden mi dersiniz, sokak ortasında öfkeden ağlayan mı; herkes tepkisini ayrı bir dilde ifade ediyor.
   </p>
   <p>
    Atina’da motosiklet kullanımı çok yaygın ve eyleme motosikletiyle gelen gruplar var. Onlar da yaya göstericilere, aracın motorundan çıkardıkları seslerle destek veriyor. Kordonu delse delse onlar deler. Yaklaşık 60-70 kişiler. Harekete hazırlanıyorlar. Herkes merakla polisin ne yapacağını bekliyor. Yolu açınca, alkışlar ve ıslıklar beraberinde geliyor. Ama hemen ardından motosikletli polisler ortaya çıkıyor, peşlerine takılıyorlar. Etraftaki insanlardan gözümüzü çektiğimizde başka bir görüntü kalıyor geriye: Parçalanmış mermer taşlar, camları taşlanmış arabalar, iş yerleri…
   </p>
   <p>
    <img alt="" src="http://web.archive.org/web/20120506043159im_/http://medya.aksiyon.com.tr/aksiyon/2012/02/27/esin-atina-5.jpg"/>
   </p>
   <p>
    Ertesi gün Syntagma Meydanı’ndaki kafede bizim Türk, onların Yunan kahvesi dediği ufak fincanlardaki kahvemizi yudumluyoruz. Garsona bugün eylem olup olmayacağını soruyoruz. “Belki” diyor. Birkaç yıldır meydanda protestolarla yaşamaya alışmışlar. Önceleri kafeye kilit vuruyorlarmış maddi zarara uğramamak için. Ama son zamanlarda bunu fırsata çevirmişler. Eylemcilerin ellerinde gördüğümüz içeceklerin bir kısmının üzerinde kafenin adının yazması durumu açıklıyor. Kafede, sabah gelip akşama dek orada oturan erkekler dikkat çekiyor. Birinin yanına gidiyoruz. 50’lerinde, elinde bir tespih sallıyor  Türkiye’deki yaşıtları gibi. İşsiz olduğunu düşünüyoruz ama sahibi olduğu bir pastanesi var. Krizden az da olsa etkilenmiş. Atinalıların dışarıda yemek yeme alışkanlığı işletmesini ayakta tutan en önemli sebep.
   </p>
   <p>
    İstanbul’daki İstiklal Caddesi’ne benzettiğimiz bir sokağa giriyoruz. Orta sınıf global markaların dükkanları dizilmiş sıra sıra. Hepsinin üzerinde yüzde 50-70 arasında indirim yazıyor. Çok bilinen bir tekstil mağazasına giriyoruz. Mağaza müdürü “Durum vahim.” diyor. Çünkü insanlar para kaybetmeye başlayınca ilk olarak kıyafetinden kısmış. Atinalılar seviyormuş giyinmeyi. Sokaklardan da modayı takip ettikleri anlaşılıyor. Bir ayakkabıcıya bakıyoruz. Günün en işlek saatinde iki kişi var içeride. Kasiyer, kış sezonuna ait ellerinde çok ürün olduğunu söylüyor. Dükkân sahibi daha kötü olmadan mağazayı kapatmayı düşünüyor. Esnaf korkuyor. Son üç senedir zaten işlerde bir düşüş varken, şimdi, devletin ardından onlar da iflas bayrağı çekmekten ürküyor. İmalatını kendisi yapan bir çantacı var yolun sonunda. Kapatıyor mağazayı. Bu sebeple fiyatlar 3’te bire inmiş. Dükkân sahibinin çevresinde ticarethanesini kapatan ve emekliye ayrılan çok kişi var. O da gelecek için pek umutlu değil.
   </p>
   <p>
    Aynı günün akşamı bu sefer engelli vatandaşlar sokakta. Küçük bir grup. Ama yolda karşılaştığımız biri böyle bir manzarayı Atina’da ilk kez gördüğünü söylüyor. Görme engelli birinin yanına yaklaşıyoruz. 20’li yaşlarda bir delikanlı. Yanında annesi var. Dimitri Veselios, tasarruf paketlerinden engellilerin de etkilendiğini dile getiriyor. Mesela, engelli ailelerine verilen aylık 500’den 300 avroya inecek, 18 yaşını geçen engellilerin sağlık harcamaları bedava olmaktan çıkacak, ailelerine verilen maaş da kesilecek. Dimitri’nin annesi karşı çıkıyor: “Sanki oğlum 18 yaşından sonra iyileşecek mi?”
   </p>
   <p>
    Yunanistan’da sadece işçiler, memurlar işten çıkarılmıyor. Medyada da çalkantılar var. Ülkenin ikinci büyük gazetesi Eleftherotypia’dan aralıktan beri onlarca editör, muhabir işten atılmış. Onlar da kendi aralarında örgütlenip Ergazomenoi adlı aylık bir gazete çıkarmaya başlamış. Tabii tamamen gönüllülük esasına dayalı çalışıyorlar. Editörken işinden olan Afrodite Politi, bir yıldan fazladır işsiz. Eşi çalışmasa geçinmeleri mümkün değil. İki yaşında bir kızı var. İşsiz kalan gazetecilerin bağlı olduğu sendika önümüzdeki hafta yeni bir protesto hazırlığındaymış.
   </p>
   <p>
    Afrodite’yi orada bırakıp protestoların demirbaşı öğrencilerle tanışıyoruz. Sendikalarla koordineli şekilde tüm gösterilere iştirak ediyorlar. Çünkü ülkede olup bitenler en çok onların meselesi. En çok kullandıkları kelime “gelecek”. Savaşmaktan vazgeçmeyecekler. Ama memlekette kalmak konusunda büyükleri kadar tutucu değiller. Değişim olmazsa ülkeyi terk etmeye hazırlar. Krizle birlikte Yunanistan’da beyin göçünün artacağının sinyallerini alıyoruz görüştüğümüz gençlerden. Midilli’deki Aegan Üniversitesi Sosyoloji Bölümü Öğretim Üyesi Panagiotis Sotiris, krizin sosyal bir parçalanma meydana getirmesinden korkuyor. İflas eden babalar, yurtdışına giden çocuklar, arada kalan anneler… Toplum yapısında dağılmanın kaçınılmaz olduğu görüşünde. Ona göre Yunanistan hiçbir zaman bir Avrupa ülkesi olamadı; olmak zorunda da değil: “Yunanistan’ın, Avrupa Birliği’ne kendimi beğendireyim derken, ülkesinden olma tehlikesi var. Yunanlar zaten Avrupalı bir mantaliteye sahip değil. Bu sebeple ekonomik ve sosyal sitemini oluştururken de kendi gerçeğinden faydalanmalı.”
   </p>
   <p>
    Sotiris, bugüne kadar tüm büyük gösterilere katılmış. Meydanlara gelen insanlar arasında her tip ideolojinin var olduğunu gözlemlemiş: “Hayal kırıklığı ve öfke, ortak duygu. Ama sosyo-ekonomik statüsü biraz üst seviyedeki insanlar yok sokakta. Onlar yalnızca, lüks kıyafetler içinde ürkek bakışlarla kalabalığın içinden geçip gidiyor.”
   </p>
   <p>
    <img alt="" height="317" src="http://web.archive.org/web/20120506043159im_/http://medya.aksiyon.com.tr/aksiyon/2012/02/27/esin-atina-7.jpg"/>
   </p>
   <p>
    Sotiris, Yunanların sol gelenekten beslendiğini söylüyor. Hükümetteki sosyalist partiyi hatırlatıyoruz. Hemen araya girip solun yeniden yorumlanmaya ihtiyacı olduğunu ifade ediyor. Gerçekten de Türkiye’yle bir kıyaslama yaptığınızda komşuyu anlamak biraz zor. İdeolojiler arasında yorum farkı var. Burada herkes solcu ama liberal solcular artık sevilmiyor. Sotiris’e ‘Halk sokaktan çekilmezse değişim gelir mi, istedikleri olur mu?’ diye soruyoruz. Yunan halkının mücadeleci kimliğine inanıyor. Ona göre bu millet daha önce çok zor zamanlardan geçti ve baş etmesini biliyor. Arap ülkelerindeki değişimden bahseden Sotiris, “Değişim yolu sokaklardan geçer.” diyor.
   </p>
   <hr/>
   <h3>
    <span>
     Yunanistan, Osmanlı varken daha huzurluydu
    </span>
   </h3>
   <p>
    <img alt="" height="218" src="http://web.archive.org/web/20120506043159im_/http://medya.aksiyon.com.tr/aksiyon/2012/02/27/esin-atina-9.jpg"/>
    Sokakların ardından evlerine çekilen halk ne yapar diye merak ediyoruz. Yunan bir ailenin evini ziyaret ediyoruz. Sokakta tanıştığımız Ioanna’nın ailesi bizi balkondan el sallayarak karşılıyor. Bir bankada gişe memurluğu yapan baba Panos Chatzi, henüz işten gelmiş. Ne içmek istediğimizi soruyorlar. Kahve diye cevap verdiğimizde “Türk kahvesi mi!” diye kinayeli bir bakış atıyor evin annesi Maria. Tıpkı bizdeki gibi ardından “Şekeri nasıl olsun?” sorusu geliyor. Cezvede pişen kahvenin kokusu salonu sarıyor. Yanında kek, kurabiye, çikolatayı diziyorlar masaya. Maria Archita (kızlık soy ismini değiştirmemiş) tabaktaki kurabiyelerden birinin adının İzmir’den geldiğini ifade ediyor. Babası Ayvalıklı bir mübadil. Kendisi âdeta Türkiye’ye âşık. Bunu rahatça dile getirse de diğer mübadillerin kendisi gibi düşünmediğinin altını çiziyor. Rum okullarında öğretmenlik yapan babası sayesinde kısa bir süre İstanbul’da yaşamış. 7 kez Türkiye’yi ziyaret etmiş. Baba Panos Midilli Adası’ndan. Oğul George, makine mühendisliği okuyor. Uzatmalı bir öğrenci. Daha sonra öğreniyoruz ki Yunanistan’da öğrenciler üniversiteden ortalama 7 senede mezun oluyor. Bu istatistik bir milletin sosyal davranışını anlamak açısından ilginç.
   </p>
   <p>
    Anne Maria, radyoloji uzmanlığından henüz emekli. Biraz alelacele olmuş. Kriz patlak verince parasını alamamaktan korkmuş. Zaten son üç yıldır ülkedeki uygulamaya göre emeklilikten bir yıl sonra aylıklar verilmeye başlıyor. Maria da sokakta rastladığımız herkes gibi politikacılara çok öfkeli. Ev sahibi aile Başbakan Papandreu’ya da tepkili. Avrupa’ya uymak adına çok yanlışlar yaptığı görüşündeler. Bankacı baba Panos, avroya geçişin en büyük problem olduğunu ifade ediyor. Krize karşı alınacak önlemler konusunda yapılacak birinci iş eski para drahmiye geçmek. Maria aynı fikirde değil. Başlıyorlar yanımızda tartışmaya. Maria eşini komünist olmakla suçluyor. Çocuklarsa kıs kıs gülüyor ikisine. Ioanna “Ah yine başladılar!” diyor. George tartışmayı bitirmek için atılıyor ortaya, tarihi bir türlü netleşmeyen bir sonraki seçimlerde PASOK’a oy vermeyeceğini söylüyor. Komünist Parti gibi küçük partileri desteklemeyi planlıyor. Krizin tek sorumlusu devlet politikaları mı diye soruyoruz. “Kimse suçlu değil.” diyor. Ama anne Maria aynı fikirde değil her zamanki gibi: “Yunanlar Avrupa devletleri gibi vergi vermiyor. Ebeveynler yeni nesli fazla rahata alıştırdığı için hatalı. Orta sınıfta lüks yaşam yaygınlaştı. Hemen ardından kredi kartı harcamaları, kredi talepleri arttı.” Laf kredilerden açılmışken Panos’a bankadaki durumu soruyoruz. Müşteriler başta ödeme yapmakta zorlanıyorken şimdi krizi protesto edip “Ödemeyeceğiz.” diyormuş.
   </p>
   <p>
    Chatzi’lerin aile bağları kuvvetli. Çok neşeliler. Sokaklara dökülen gençlerin geleceğini konuşurken iki kardeş de yurtdışına gitmekten söz ediyor. Geçen yıl mezun olur olmaz Avrupa’nın diğer ülkelerine çalışmaya giden çok arkadaşları var. Ebeveynleri de onları destekliyor. Maria “Özlemimi içime gömüp iyi bir gelecek kurmaları için bu duruma katlanırım.” diyor. Özellikle İstanbul’a gitsinler istiyor hem coğrafi hem de kültürel yakınlıktan ötürü. Maria öyle bir söz ediyor ki şaşırıp kalıyoruz: “Osmanlı zamanında Yunanistan daha huzurluydu.”
   </p>
   <p>
    Sohbet giderek güncelden kayıp geliyor Türk-Yunan benzerliğine. Ortak davranışlar, tepkiler, kelimeler, yemekler, gelenekler… Bir de üstüne Mikis Theodorakis bestelerinden oluşan ufak bir konser dinleyip tekrar görüşmek temennisiyle ayrılıyoruz.
   </p>
   <p>
   </p>
   <hr/>
   <h3>
    <span>
     <img alt="" height="317" src="http://web.archive.org/web/20120506043159im_/http://medya.aksiyon.com.tr/aksiyon/2012/02/27/esin-atina-15000.jpg"/>
    </span>
   </h3>
   <h3>
    <span>
     Avrupalılar, Yunanlarla dalga geçiyor
    </span>
   </h3>
   <p>
    <span>
     Krizden çıkması için Yunanlara adalarını satmasını teklif eden Avrupalılar, Yunan siyasilerle gülerek çekilmiş resimlere şu tepkiyi veriyor artık: “Bu gülüş bize kaç paraya mal olacak?” Yakın tarihinin en büyük ekonomik kriziyle uğraşan Yunanistan’da gazetelerin ilk sayfalarında Avrupa liderlerini ve IMF Başkanı’nı görmek artık sıradanlaştı. Hemen her gün yayımlanan kriz haberlerinde Avrupalı liderlerin Yunanistan için sarf ettikleri acı sözleri duymak, Yunanların hiç de hoşuna gitmiyor. Avrupalıların aşağılayıcı tutumuna karşı Yunan millî onuru da ayağa kalkmış durumda. Alman Şansölye Angela Merkel’i Yunan gazetelerinde Nazi subayı ya da köle çalıştıran bir efendi olarak görmek artık adiyattan oldu.
    </span>
   </p>
   <p>
    <span>
     Geçen hafta ülkenin durumuna ilişkin, başta Alman siyasilerden gelen acı sözlere dayanamayan Yunanistan Cumhurbaşkanı Karolos Papulyas’ın “Bu Bay Schauble (Almanya Maliye Bakanı) kim oluyor ki ülkemi aşağılıyor?” ifadeleri çok ses getirmişti. Papulyas, bu cümlelerle aslında Yunan halkının hislerine tercüman olmuş durumda. Sonuncusu geçen salı günü masaya yatırılan 130 milyar avro büyüklüğündeki kurtarma paketleri, Avrupa ve dünyada ilginç yorumları da beraberinde getiriyor.
    </span>
   </p>
   <p>
    <span>
     Aralıkta Yunanistan’ı ziyaret eden ABD Başkan Yardımcısı Joe Biden’in “ekonomik krizle ilgili yardım talepleri”ni dile getiren Yunan Cumhurbaşkanı Papulyas’a, önce “Size para getirdik.” deyip sonra da “Şaka!” diye kahkahayı patlatması basında günlerce konu olmuştu. Macaristan’ın kriz yaşayacağı söylentilerine Macar Başbakanı Viktor Orban’ın “Yunanistan’ın düştüğü duruma düşmek istemiyoruz.” ifadesi artık ‘iflasın ve batmanın’ Avrupa ekonomi literatüründeki karşılığının ‘Yunanistan’ kelimesi olduğunu ortaya koyuyor.
    </span>
   </p>
   <p>
    <span>
     ‘Avrupa’nın şımarık çocuğu’ olarak bilinen ve kişi başına gelirin 22 bin avroya varması ile ‘ekonomi mucizesi’ olarak tanıtılan ülke, bugünlerde protesto eylemleriyle çalkalanıyor. AB fonlarından milyarlarca avro ile kasasını dolduran komşumuz, bugün kendisine verilen her bir ‘cent’ için acı sözler işitmek zorunda kalıyor.
    </span>
   </p>
   <p>
    <span>
     Krize ilaç olsun diye ‘toprak satışını’ bile talep eden köşe yazarları ve politikacılar gazetelerin sayfalarını süslüyor. Örneğin Alman Bild gazetesi, “Adalarınızı satın sizi batak Yunanlar” başlığını attı.  Avusturya Ticaret Odası Başkanı Christoph Leitl ise son yardım paketi karara bağlanmadan iki gün önce “Krizdeki Yunanistan, ücra ve kimsenin oturmadığı adalarını Türkiye’ye satsın.” önerisini dile getirdi.
    </span>
   </p>
   <p>
    <span>
     Ünlü Alman firması Bosch’un tepe yöneticisi Franz Fehrenbach, Yunanistan’a ağır eleştirilerde bulunan bir diğer isim: “Yunanistan; çalışmayanların, hayalet emeklilerin (öldükleri hâlde emekli maaşları aile üyeleri tarafından alınanlar) ve zengin olduğu hâlde vergi ödemeyenlerin ülkesi. Böyle bir ülkenin AB içerisinde yeri yoktur.”
    </span>
   </p>
   <p>
    <span>
     Medeni tarihini Yunanlarla başlatan, demokrasi ve medeniyetin beşiği olarak Yunanistan’ı gören Avrupa, artık ‘para bataklığı’ adını verdiği bu ülkeden en az zararla nasıl kurtulacağını hesap ediyor. Yunan bakanların AB liderleri ile el sıkışarak verdiği her poz Avrupalıların akıllarına sadece bir soru getiriyor: ‘‘Bu gülüş bize kaç avroya mal olacak?”
    </span>
   </p>
   <p>
    <span>
     <strong>
      Seyit Arslan / Viyana
     </strong>
    </span>
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-31930-komsuda-eylem-ekonomisi.html), [web.archive.org (arşiv bağlantısı)](http://web.archive.org/web/20120506043159/http://www.aksiyon.com.tr:80/aksiyon/haber-31930-komsuda-eylem-ekonomisi.html)
