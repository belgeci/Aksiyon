# Güzel sanatlar imamı!

*Esin Kaya 2012.01.02*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Adnan Yıldırım Vanlı bir imam. Ama ‘hoca’ deyip geçmeyin; o aynı zamanda bir resim koleksiyoneri, film festivali organizatörü ve sanat galerisi sahibi...
  </font>
 </div>
 <div id="newsText">
  <font class="detail-text">
   <p class="MsoNormal">
    100 parçadan oluşan yağlı boya, kara kalem resim ve minyatür koleksiyonu var. Van’ın ilk ve tek sanat galerisini açtı. Atölyesinde 40 öğrenciye resim dersi alma imkânı sağladı. İlk sinema festivalini şehre getirdi. Ankara Resim Heykel Müzesi’nde 15 İranlı ressamın eserlerinden oluşan serginin küratörlüğünü yaptı. Bayram Oteli enkazından çıkan 39 kişinin naaşını yıkadı… Yan yana gelmesi ihtimal dâhilinde olmayan bu işleri bir imam yaptı.
   </p>
   <p class="MsoNormal">
    23 yıllık imam Adnan Yıldırım, bir yandan mesleğini icra ederken diğer taraftan sanat faaliyetlerine devam ediyor. Dindarların sanattan anlamayacağını düşünen sanat çevrelerine inat, cemaatini camiyle sınırlı tutmuyor; hayatın her alnında arayışını sürdürüyor. Farklı bir imam portresi çizen Yıldırım’ın hikâyesini, Van depreminin ardından hayatını sürdürdüğü İstanbul’da dinledik.
   </p>
   <p class="MsoNormal">
    Doğma büyüme Vanlı, Kürt kökenli Yıldırım, sanatla trajik bir olay sonrası tanışır. Jaguar bayisi iken 2001 ekonomik krizinde tüm ticari varlığı sona erer. Babadan kalma malın büyük kısmı bir gecede eriyiverir. Etrafındaki pek çok insan ruhsal bunalıma girerken, Yıldırım çıkış yolunu inancında ve resim sanatında bulur. İflas ettikten sonra İran kültürüne merakından sık sık gittiği Tebriz’i ziyaret eder. Orada tanıştığı ressam arkadaşının tavsiyesiyle ilk kez bir resim sergisini gezer. Çok etkilenir. İran’la başlayan yolculuk yine İran’la devam eder. Fars hat sanatına merak salar. İstanbullu üstatlardan ders almayı ister; fakat İstanbul yerine Tahran’a gitmek onun için daha ekonomiktir. Git gel, İran sanat camiasında kendine çevre edinir. Ressamlarla, hattatlarla tanışır. Beğendiği çalışmaları satın alır. Böylece koleksiyonerliğe adım atar. Eserini edindiği her sanatçıyla tanışır, yaşadığı yeri ziyaret eder. Akabinde Vanlıları ve Türkiye’yi hayran olduğu bu isimlerle buluşturmaya niyetlenir. Onları davet eder, memleketini gezdirir. Geçen şubat ayında Kültür ve Turizm Bakanı Ertuğrul Günay ve Ulaştırma Bakanı Binali Yıldırım gibi isimlerin açılışını yaptığı bir sergiye küratörlük yapar. “Bu kez sanat doğudan yükseliyor-Renklerin Büyüsü” adlı sergide 15 İranlı ressamın çalışması Ankara Resim Heykel Müzesi’nde ziyaretçilerle buluşur. Bununla da kalmaz, en büyük kızının adını taşıyan ‘Meryem Afra’ sanat galerisini açar. Güncel sergilerin devam ettiği galeride bir de atölye kurar. Vanlı gençleri resimle buluşturur. İran’dan davet ettiği profesyonel ressamlardan ücretsiz dersler ayarlar. Ne yazık ki depremin ardından galeri hasar görür, içindeki tablolar yırtılır, derslik kullanılamaz hâle gelir.
   </p>
   <p class="MsoNormal">
    “İyi bir izleyiciyim” diyen Adnan Yıldırım’ın bir diğer ilgi alanı sinema. Girişimci imam, merakını daha ileriye taşımak için kolları sıvar. Cumhuriyet tarihinde Van’da ilk kez bir film festivali organize eder. Van Valiliği ve İran Büyükelçiliği işbirliğiyle düzenlenen festivalde ağırlıklı olarak İran sinemasından örnekler gösterilir. Girişin ücretsiz olduğu seanslarda bir hafta boyunca 6 bin kişi salonları doldurur. İranlı 15 sinemacıyı Van’a getirir. Tarihî mimariyi, Akdamar Adası’nı, platoları, Van Gölü’nü çok beğenen yapımcı ve yönetmenler Van’da film çekme talebiyle ayrılır. Şehir deprem felaketiyle sarsılmasaydı kasımda İran’ın Urumiye kentinde Türk Filmleri Festivali’yle etkinliğin devamı gelecekti. Ayrıca organizasyonu uluslararası düzleme taşımayı planlıyordu. İsmi bile belliydi: Altın Kedi Film Festivali. “Geleceğe bırakmak istediklerimizi en iyi sinemayla anlatabiliriz.” diyen Yıldırım’ın sinema organizatörlüğünden vazgeçmeye niyeti yok. İmam hatip yıllarında koro şefliği yaptığını anlatan Yıldırım, müzikle de ilgili. Ona göre, bir din görevlisi her yönüyle cemaatini etkilemeli, örnek olmalı.
   </p>
   <p class="MsoNormal">
    Adnan Yıldırım, sanatla ilgilenirken din görevlisi olduğunu unutmuyor. Bu sebeple, ‘Bir imamın resim koleksiyonu mu olur, imam sinemadan ne anlar?’ gibi önyargılara maruz kalmış. Bunun yanında başından geçen naif hikâyeler de var. İran’dan sergi için davet ettiği 15 sanatçıyla Tahran’dan trenle yola çıkarlar. Uzun seyahat boyunca sohbetler edilir. Adak isimli ressam arkadaşı, hiçbir dine ve yaratıcının varlığına inanmadığından bahseder. Yıldırım, bu duruma üzülür. Nihayet yolculuk biter, Van’ a ulaşırlar. Otel yerine evini onlara açar. Ankara’ya gitmeden şehirdeki ören yerlerini gezerler. Karlı bir cuma günü Van Kalesi civarını dolaşırlar. Herkes fotoğraf çekmekle meşgulken Yıldırım cuma için abdest almaya gider. Uzaktan onu izleyen Adak, yanına gelir, “Senin yaptıklarını yapacağım.” der. Birlikte abdest alırlar. Mimar Sinan’ın ilk eserlerinden Hüsrev Paşa Camii’ne namaz kılmaya giderler. Cami çıkışı Adak, “Adnan, ben bunu niye yaptım bilmiyorum; ama 35 yaşındayım, bugüne kadar hiç böyle bir şey yapmadım. Hayatımda hiç bu kadar lezzet almamıştım.” der. Sonra ağlar ve birbirlerine  sarılırlar. Yıldırım ona “Bu, namaz kardeşim. Sen yüce yaratıcıyla birlikte oldun.” diye karşılık verir. Yıldırım’ın ‘resim ve namaz’ temalı öyküleri bununla sınırlı değil.
   </p>
   <p class="MsoNormal">
    Oxford’da eğitim almış, köklü İstanbul ailelerinden birine mensup  bir antikacıyla tanışmıştır. Yıldırım’ın eline değerli bir tablo geçer. İstanbul Ortaköy’de bir antika dükkânına gider. Dükkân sahibiyle resim hakkında edilen sohbet, Yıldırım’ın imam olduğunun ortaya çıkışıyla yön değiştirir. İslam’dan ve dinî vecibelerden bahsedilir. Hayatında hiç camiye gitmeyen, namaz kılmayan antikacı, onu ilgiyle dinler. Aynı evi paylaştığı kız arkadaşı da dayanamaz, gözyaşı döker. “Ben imamları, İslamı böyle bilmiyordum. Allah hiçbir zaman beni affetmeyecek diye düşünürdüm.” diye tepki verir. Muhabbetin sonunda Yıldırım, antikacıdan o hafta cumaya gitmesi için ricada bulunur. Adam burun kıvırarak olumsuz cevap verir. Mesele orada kapanır, imam evine döner. Bir cuma günü Yıldırım, o gün okuyacağı hutbeyi hazırlarken telefonu çalar. Arayan, antikacıdır: “Ben ne yapıyorum biliyor musun? Şu anda abdest alıyorum, hayatımda ilk kez cumaya gitmek için yola çıkacağım.”
   </p>
   <p class="MsoNormal">
    Adnan Yıldırım, meslek hayatı boyunca, cemaatini hep caminin dışında aramış. Etrafındakiler onu ‘cemaatini arayan imam’ diye niteliyor. Ona göre, bir imamın görevi sadece cami içinde değil. Camiye gelen zaten ulaşılabilir kimseler. İmanı tam, dinî altyapıları var. Peki ya camiye gelmeyenler? İşte sanat bu cami dışındakilere ulaşmak için bir vesile onun için.
   </p>
   <p class="MsoNormal">
    “Günümüz dindarları neden sanata uzak?” sorusunu yöneltiyoruz Yıldırım’a. Ona göre sanatı yanlış algılıyorlar. Modern hayatta tablolar estetik bir ihtiyaç. Peygamberimiz (sas) zamanında insanların kendi elleriyle yaptığı heykellere tapınması ile günümüzde sanat eserine verilen değer arasında bir benzerlik yok. Yani bir heykelin, resmin ilah edinildiği bir dönemde değiliz. Elbette en büyük müsavvir, ressam ve nakkaş Allah (cc). Yıldırım, yeni nesil gençlerin ‘sanat ile İslam yan yana gelemez’ tabusunu yıkacağına inanıyor. Van’daki depremin yaralarının da sanatla sarılabileceği görüşünde. Sayıları artan galeriler sayesinde, felaketten etkilenenler sanatla terapi edilebilir.
   </p>
   <p class="MsoNormal">
    Adnan Hoca da bütün Vanlılar gibi depremden etkilenmiş. Evi girilemeyecek kadar ağır hasarlı. Ama olayın vahametini, bir imam olarak son görevine çağrıldığı zaman anlamış. Yıldırım, Bayram Oteli enkazı altında kalarak hayatını kaybedenleri yıkayan isim. Depremin ardından imamların çoğu şehirden ayrılınca ceset fobisi olduğu hâlde müftülük çağırınca koşarak gitmiş. Babasını dahi yıkayamayan Yıldırım’a göre bu korkunun kaynağı imam hatip yıllarına dayanıyor. Okul dışından arkadaşları ‘ölü yıkayıcılar’ diyerek alay edermiş. Beton yığını arasından çıkarılan cansız bedenleri görünce çok etkilendiğini ifade ediyor. Kokan bedenler, tanınmayacak hâle gelen suretler hâlâ aklından çıkmıyor. “Bizim misafirlerimizdi” dediği insanlara vefa borcundan tüm korkusunu bir kenara bırakarak yardıma giden Yıldırım, olanları anlatırken gözleri doluyor.
   </p>
   <p class="MsoNormal">
    Mesleğini çok seven Vanlı din adamı, hayata tekrar gelse yine imam olacağını söylüyor. Ama hayalindeki imamlığı hâlâ yapamıyor. Mahallenin psikoloğu, sanat danışmanı, kanaat önderi, dert babası olmak istiyor. Devlet memurluğunun imamları körelttiğine inanıyor. Ona göre, vaazların merkezî sistemde verilmesi onları tembelliğe yöneltiyor; okumaktan, araştırmaktan alıkoyuyor. Ona göre, mesleğin en büyük sorunlarından biri cami mimarilerinin rastgele planlarla ehil olmayan kişilerce belirlenmesi. “Çok ucube yapılar ortaya çıkıyor. Mesela bugünkü camilerin hiçbirinde kadınlara yönelik ayrıntılar yok. Bir kadın camiye geldiğinde nerede abdest alır, namaz kılar hiç umursanmıyor.” diyor. Her şeye rağmen yeni Diyanet İşleri Başkanı Mehmet Görmez’in kültürüyle, birikimiyle, dünya görüşüyle yenilikler getireceği ümidinde.
   </p>
   <p class="MsoNormal">
    Yıldırım’ın dört çocuğu var. En büyüğü altıncı sınıfta. Kızının güzel sanatlar okumasını çok arzu ediyor. Şimdilerde ‘evim evindir’ projesi kapsamında İstanbul Beykoz’da bir eve yerleşti. Memleketini, toprağını bırakmak istemese de İstanbul’a geldiği için mutlu. Çünkü çocukları eğitimlerinden geri kalmayıp okula devam edecek. Bunun yanında kültürün başkentinde sanat olaylarını daha yakından takip edebilecek.
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-31455-178-guzel-sanatlar-imami.html), [web.archive.org (arşiv bağlantısı)](http://web.archive.org/web/20120414091700/http://www.aksiyon.com.tr:80/aksiyon/haber-31455-178-guzel-sanatlar-imami.html)
