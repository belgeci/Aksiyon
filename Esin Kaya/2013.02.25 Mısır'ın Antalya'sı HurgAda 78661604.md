# Mısır’ın Antalya’sı: HurgAda

*Esin Kaya 2013.02.25*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Mısır’ın Kızıldeniz kıyısındaki Hurgada için Türkiye’nin Antalya’sı denebilir. Hayat turizm üzerinden algılanıyor. 30 sene evvel zengin aşiret liderlerinin yatırımlarıyla ihya ettiği şehrin en özel yanı, denizin her mevsim sınırsız güzel nimetlerini insana sunması.
  </font>
 </div>
 <div id="newsText">
  <font class="detail-text">
   <p>
    İstanbul’da uçağa binmeden önce hava 7 derece, yağmurlu. 3 saat sonra Mısır’ın Hurgada şehrine iniyoruz. Havalimanından dışarı çıktığımızda, ılık ve kuru esinti yüzümüze çarpıyor. 22 km uzaklıktaki, multi milyarder Sawiris ailesinin 1990 yılında yapay lagünler (deniz kulağı ve denizden dar bir kordonla ayrılmış sığ göl) ve kendine has mimarisiyle inşa ettiği El Gouna’ya doğru yol alıyoruz. Hava aydınlandıkça sıcaklık artıyor, çölü çevreleyen dağlarla birleşen gökyüzü, gerçekliğinden şüphe ettirecek kadar mavi. Manzaranın diğer yanı ise, su altı zenginliğiyle nam salmış Kızıldeniz.
   </p>
   <p>
    <img alt="" height="182" src="http://web.archive.org/web/20130304043104im_/http://medya.aksiyon.com.tr/aksiyon/2013/02/25/esin-misir-5.jpg">
     <p>
      Kızıldeniz’le özdeşleşmiş tek şehir Şarm El Şeyh olarak bilinse de, Mısır’ın dünya turizminden daha fazla pay aldığı aynı havzadaki bir diğer yerleşimi Hurgada. Yatak kapasitesi Kahire’dekinden fazla. Nüfusu 500 bin civarında. Burada sezon aralık, ocak, şubat ayları haricinde tüm yıl açık sayılabilir. Şubat ortasında seyahat etmek gözünüzü korkutmasın. Gündüz 30 dereceyi bulan sıcaklık, bizi ne denizden ne de dalıştan mahrum bıraktı. Alttropikal çöl iklimi, nefes egzersizleri yapmak için bir fırsat. Elbette yaz aylarının canlılığı yok Hurgada merkezinde. Mısır’daki siyasi ve ekonomik krizden en az etkilenen bölge Kızıldeniz kıyıları.
     </p>
     <p>
      <img alt="" height="265" src="http://web.archive.org/web/20130304043104im_/http://medya.aksiyon.com.tr/aksiyon/2013/02/25/misir-harita.jpg"/>
      İşsizlik oranı ülke ortalamasının altındayken aylık kazançları üzerinde. Sebebi, kültür turizminin aksine deniz turizminin krizden daha az etkilenmesi şüphesiz. Başkentin tartışmalı, hararetli havasını anlamak için sohbetlerin daha derinine inmek gerekiyor. Şehrin ana caddesi Shereton’da alışveriş devam etse de esnaf, bir önceki yıla göre gelirdeki düşüşten ötürü mutsuz. Cadde boyunca sıralanan hediyelik eşya satıcıları, dericiler, mücevheratçılar 10-15 yıl öncesinin İstanbul Kapalı Çarşısı’nı hatırlatıyor.
     </p>
     <p>
      <img alt="" height="292" src="http://web.archive.org/web/20130304043104im_/http://medya.aksiyon.com.tr/aksiyon/2013/02/25/esin-misir-3.jpg"/>
     </p>
     <p>
      Her dükkândan gelen ısrarlı davetlere bir süre sonra kayıtsız kalıyor, zamanla hepsine girmekten vazgeçiyorsunuz. En dikkat çekici mağazalar, deve derisinden el işçiliğiyle üretilen çanta, ayakkabı ve giyim eşyası satanlar. Fiyatlar pazarlık yaptığınız takdirde çok makul seviyelere inebiliyor. Dostlardan gelen “Her şeyin en ucuzunu Kahire’de bulursun.” tavsiyelerini saklamakta fayda var tabii. Mısır’a özgü gümüş işçiliği, rengârenk taşlarla tasarlanan takılar, kendinizi eski Mısır kralı Tutankhamun ve Kraliçe Nefertiti gibi hissetmenizi sağlayabilir. Son iki yılda Hurgada Rus turistlerin istilasına uğramış âdeta. Bunda yurt dışından Mısır’a ziyaretçi getiren Türk şirketlerinin etkisi büyük. Öyleki sokakta Arapça ve İngilizce tabelalara Rusçaları eklenmiş. İçinde gezindiğimiz yeni şehir sanki yalnızca turistler için inşa edilmiş. Oteller, mağazalar, restoranlar dışında yüksek katlı apartmanlar dikkat çekiyor. Birlikte dolaştığımız taksici, yanından geçtiğimiz bir iki gıda marketi için ‘Burası Türklerin’ diye not düşüyor. İnşaat hâlindeki bir konut grubunu gösterip Türklerin yaptığını söylüyor.
     </p>
     <p>
      <img alt="" height="338" src="http://web.archive.org/web/20130304043104im_/http://medya.aksiyon.com.tr/aksiyon/2013/02/25/esin-misir-111.jpg"/>
      <p>
       Hava karardığında güvenlikli bir kapıdan âdeta lüks bir gettoyu andıran El Gouna’ya giriyoruz. Her ne kadar Hurgada şehrinin bir banliyösü gibi anılsa da burası başka bir yazının konusu olacak cinste zengin bir yer. El Gouna için şehir içinde ayrı bir cumhuriyet desek yanlış olmaz. Mısır tarihinin en büyük turizm yatırımı El Gouna’da dünyaca ünlü otel zincirlerinin yanı sıra villalar, hastaneler, okullar, üniversite, alışveriş merkezleri gibi modern insanın arzularına cevap verecek her ihtiyaç düşünülmüş. Birinci ligde oynayan bir futbol takımı bile var. Otomobil kornaları, esnafların bağırışları ve seyyar satıcıların teyplerinden çıkan Arap şarkılarının birbirine karıştığı Hurgada’daki keşmekeş, canlılık, hatta kirlilik burada yok. Sokaklar âdeta parlıyor. Ağırlıklı İtalyan Toskana ve Mısır Nubian mimarisinde dizayn edilen şehirde şahsi konutunuzda dahi kendi mimari tercihlerinizi uygulamak yasak. Bu korunaklı bölgede hayat başlamadan planlanmış; gelenler kurallara uygun yaşıyor. Kanalları, suni gölleri, köprüleri, adacıkları ile El Gouna’da gördüğünüz her ayrıntıda estetik kaygılar ön planda. Doğalla yapayı ayırt edilmeyecek düzeyde bir güzelliğe sahip. Bölgenin popülasyonunu ağırlıklı olarak Avrupalılar. Şehir kurulurken gelen Almanlar, Belçikalılar, İngilizler 30 yılda sakinlerine dönüşmüş. Son yıllarda Rusya ve eski Demirperde ülkelerinden çalışmaya gelenlerin sayısı artmış. Ekonomi içinde iş gücü sağlıyorlar. Yerli halk, kendileri yerine ikame edilen bu eğitimli, görmüş geçirmiş zümrenin varlığından zaman zaman şikâyetçi olsa da işletmecilerin yetişmiş eleman ihtiyacını karşılamak için başka bir seçeneği yok.
       <p>
        Mısır mutfağına gelince… Anadolu’nun yemek kültürüne vâkıf birinin şaşıracağı bir menü görmesi biraz güç. Türkiye’nin güney ve doğu lezzetleriyle benzerlik gösteriyor. El Gouna’da zaten geleneksel yemekler dışında her şey mevcut. Hurgada’yı mutfak konusunda hatırlanılacak kılan tek yanı zengin deniz mahsulleri. Yemek adına aklımızda kalan Belçikalı genç aşçı Alice’in Yacht Club’daki muhteşem ızgara bifteği ve La Rotisseries Restorant’ın suyun içine düşmüş sebzeleri andıran ama lezzeti şaşırtan çorbası.
        <p>
         ‘Neden Hurgada’ya gidelim?’ diye sorarsanız; Avustralya Büyük Bariyer Resifi’nden sonra dünyanın en zengin su altı dünyasını keşfedebilir ve belgesellerde görmeye alışık olduğunuz deniz canlılarıyla burun buruna yüzebilirsiniz. Tüple dalış, deniz paraşütü, rüzgâr sörfü, şnorking (boruyla dalma) gibi su sporlarını yapabilirsiniz. Kültür turizmiyle ilgiliyseniz, dünyanın en eski medeniyeti Mısır’ın tarihine yerinde tanıklık etmek ilginizi çekiyorsa, Hurgada’ya kara yoluyla ortalama üç saat uzaklıktaki Luxor ve Aswan şehirlerine paralel geçiş yapabilirsiniz. ‘Yok hayır, ben sadece kafa dinlemek istiyorum’ diyorsanız, çölün içinde bir vahaya düşmüş hissini veren, marinaları, dünya mutfağından özel lezzetler sunan otantik restoranları, çok renkli bitki örtüsüyle El Gouna Türkiye’den dışarıya başınızı uzattığınızda  göze ilk çarpan tatil seçeneği.
        </p>
        <p>
         Mısır ekonomisi için acil çözüm: Turizm
        </p>
        <p>
         Mısır’da işsizlik oranı yüzde 25. İki yıldır devam eden kriz bu duruma tuz biber ekmiş. Ülkede çalışan her altı kişiden biri turizm sektöründe. Ekonomiye en kestirme yoldan katkı sağlayacak sektörün turizm olduğunun özel teşebbüs de hükümet de farkında. Mevcut durumda turizmin ekonomiye katkı oranı yüzde 22.
         <p>
          80 milyonluk Mısır’ı 2011’de 3,5 milyon turist ziyaret etti ve 8 milyar 795 milyon ABD dolar gelir bıraktı. Mısır son iki yılda turizm payında yüzde 12,5’lik düşüş yaşadı. Güvenlik sebebiyle azalan gelirlerin eski hâline dönmesi için siyasi istikrarın sağlanması bekleniyor. Mısır Turizm Federasyonu Başkanı Elhami Elzayat, Başbakan Mursi ile görüştüğünü ve turizmin Mısır için vazgeçilmeyecek bir değer olduğu konusunda kendileriyle hemfikir olduğunu söylüyor. Elzayat geçen aralık ayında iktidardaki Özgürlük ve Adalet (Müslüman Kardeşler) ve Nur (Selefistler) Partisi milletvekilleriyle Hurgada, Şarm El Şeyh, Luxor, İskenderiye gibi turizm kentlerini birlikte gezdiklerini anlatıyor. Turizmcilerin ve turistlerin ‘bikiniyi ve alkolü yasaklayacaklar’ korkusunun yersiz olduğunun altını çiziyor. Şu an ülkede ağız birliğine varılan tek konu var; hasar gören ekonomiyi kısa zamanda onarmak. 2015 hedefleri normalleşmek, 2020’de ise yıllık 20 milyon turist sayısına ulaşmak. Devamında yabancı yatırımcıyı ülkeye çekmek.
          <p>
           3 Mart 2011’de Cumhurbaşkanı Abdullah Gül’ün Mısır’a gerçekleştirdiği çalışma ziyaretiyle kurulan Türkiye-Mısır Turizm Ortak Çalışma Grubu’ndan bu yana hem devlet hem de Türkiyeli yatırımcılar Mısır’ı gündemlerinin baş sırasına aldı. Geçen eylül ayında yapılan anlaşmayla Türkiye Mısır’a 2 milyar dolarlık finansman yardımında bulundu. Buna karşılık Mısır, Türkiye’ye 8,5 milyar dolarlık yatırım imkânı sunacak. Fakat henüz iade anlaşması imzalanmış değil. Karşılıklı vizeleri kaldırmak için de Mısır tarafından gelecek adım bekleniyor. Türkiye Mısır Büyükelçisi Hüseyin Avni Botsalı’ya göre bu rakam, Cumhuriyet tarihi boyunca başka bir ülkeye yapılan en büyük yatırım. Geçen hafta Mısır Turizm Federasyonu’nun davetlisi olarak Hurgada’ya giden Başaran Ulusoy Başkanlığı’ndaki TÜRSAB heyeti, iki ülke arasında turizm alanındaki işbirliğinin artırılması konusunda mutabakata vardı. Üç ay evvel başlatılan İstanbul-Hurgada THY seferleri bu atılımın bir parçası. Mısır turizminin önündeki güvenlikten sonra en büyük engel yetişmiş iş gücü eksikliği. Ulusoy’un Mısırlı meslektaşlarına TURSAB’ın meslek lisesinde her yıl Mısır’dan 20-25 öğrenciye turizm eğitimi verme çağrısında bulunması manidar.
          </p>
         </p>
        </p>
       </p>
      </p>
     </p>
    </img>
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=F32357285B43E635F5D57A79EF4F9BFC?newsId=34940), [web.archive.org (arşiv bağlantısı)](http://web.archive.org/web/20130304043104/http://www.aksiyon.com.tr:80/aksiyon/newsDetail_getNewsById.action;jsessionid=F32357285B43E635F5D57A79EF4F9BFC?newsId=34940)
