# Naftalin kokulu kıyafetler!

*Esin Kaya 2012.08.27*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Mağazalarda beden ölçülerine göre kıyafet bulmakta zorlanan hanımlar için yeni bir alternatif var artık. İzmirli genç modacı Kuaybe Gider, Türk kadınına ve geleneğine uygun elbiseler tasarlıyor.
  </font>
 </div>
 <div id="newsText">
  <font class="detail-text">
   <p>
    Toprak tonları, koyu kırmızılar, yeşiller, fırfırlar, karpuz kollar, renkli kuşaklar, pelerinler, ipekli kumaşlar, uzun kloş etekler, dantel detaylar... Parçalar eski moda kıyafetleri çağrıştırıyor; ama tamamen yeni. Kısaca Kuaybe Gider’in tasarımları ‘retro’. İzmirli genç modacı, henüz 11 aydır satışa sunduğu markasının heyecanını yaşıyor. Şimdilik ürünlerini İstanbul Noor Butik, Ankara Leena Boutique ve Denizli Zinet Giyim’de satıyor. Ama Türkiye’nin her yerine online satış mağazasıyla ulaşmayı hedefliyor.
    <p>
     Kuaybe Gider’in tasarım merakı çocukluk yıllarına kadar gidiyor. Öyle ki elinde iğne iplikle gezer, mevcut kıyafetleri keser yeni modeller dikermiş. Hazır almak yerine kumaş alıp terzilere diktirirmiş.  Moda tasarım okumayı çok arzu etse de çevresinden gelen ‘garanti meslek’ baskılarına dayanamayıp matematik okumuş. Üç sene öğretmenlik yapmış. O sırada evlenmiş. İşte hayatını değiştiren de bu karar olmuş...
     <p>
      Mesleğinden yana memnuniyetsizliği bitmeyen Gider’in durumunu fark eden kocası reddetmeyeceği bir teklifte bulunur. İstediği yerde moda ve stilistlik eğitimi almasını ister, üstüne bir de özel terziler tutar. İzmir’in Bergama ilçesinde ikamet ederken bir yıl boyunca her hafta sonu 3 aylık çocuğu ve eşiyle kent merkezinde bir otel odasına taşınırlar. Kendisi kurslara devam ederken, eşi de bebeklere bakar. Nihayet dersler tamamlanır, Kuaybe Gider ilkbahar-yaz koleksiyonuyla piyasaya çıkar. Şimdilerde kış sezonu Osmanbey’deki kumaşçıların yolunu aşındırıyor. Geçen yıl en çok tercih ettiği parça olan elbiseler bu sefer kaşe ve kaşmirlerle tasarlanıyor. Romantik renkler her zamanki gibi ağırlıkta olacak.
      <p>
       Genç modacıyı diğer tasarımcılardan ayıran bir özelliği daha var. 44 bedene kadar çalışıyor. Türk kadınının vücut formları aşikâr. Fakat bazı tasarımcılar bu gerçeği görmezden gelerek çiziyor kıyafetleri. 40 bedenden yukarısını bulmak hem zor hem de biçimleri ancak 34-36 beden kadına göre. Gider’in modaya yönelişi tamamen kendi ihtiyaçlarından doğmuş. Genç ve başörtülü bir tasarımcının İzmir gibi daha az muhafazakâr ve tesettürlü kadınların yaşadığı bir şehirden çıkması da tesadüf değil. Aradığını hazır giyim mağazalarında bulamayınca iş başa düşmüş.
       <p>
        Kuaybe Gider başörtülü bir tasarımcı ama ortaya çıkardığı ürünleri tesettür kıyafetler olarak tanımlamıyor. Örtü takmayan ama açık giyinmek istemeyen her kadına hitap ettiğini düşünüyor. Örneğin çok beğenilen bir gömlek müşterilerce kısa kollusu istenirse o şekilde de tasarlanabilir. Gider, kendi markasını piyasaya sürdüğünde bekledikleri bir girişim olduğundan yakın çevresi hiç şaşırmamış. Çalışmalarındaki en bariz benzerlik retro tarzı. Ona göre retro, insanların tercihinde özgünlük veriyor. Daha kişisel zevkleri ön plana çıkarıyor. Bir de etek uçlarına fırfır eklemeyi çok seviyor. Koleksiyondaki en çok tercih edilen parçalar ise renkli elbiseler ve pelerinli gömlek. Gider, kıyafetlerin kombinasyonunu yaparken şal ve eteğin aynı renkte olması ya da beldeki kuşak ve başörtüsünün uyumu gibi kolaycı yaklaşımlardan hoşlanmıyor. Birbiriyle ahenkli ama farklı renkleri kullanmayı tercih ediyor. İpek ve kot dikmekten çok keyif alıyor ama kumaş bulmak konusunda dertli. Kalitenin iyice düştüğü fakat fiyatlara yansımadığı tekstil sektöründeki bu değişim toptancı kumaş mağazalarına da yansıyor. Sentetik, kanserojen içerikli polyesterler farklı şekillerde işlenerek şık görüntüler veriliyor. Bu tür kumaştan yapılma kıyafetleri büyük ulusal ve uluslararası markaların koleksiyonlarında görmek hiç şaşırtıcı değil artık. Toptancılar da maliyeti düşük sentetikleri satmaya yöneliyor. Tabii perakende alışverişte çeşitliliğin daha fazla olduğu görüşünde.
        <p>
         Kuaybe Gider diğer yeni nesil tasarımcılar gibi sosyal medyadan satış yapmıyor. Yalnızca potansiyel müşterilere ulaşmak için bu mecrayı bir fırsat olarak görmüş. Moda Dergisi Ala ile adını duyuran Gider, sonrasında ürünlerini butiklere vermiş. Ama asıl hedeflediği online satış. Ona göre isteyen herkes özel tasarım giyinebilmeli. Gider; Van, Rize, Yozgat’tan telefonlar alıyor, neden bu şehirlerde satış yapmadığı yönünde. O da bu talepleri en pratik şekilde karşılamayı internet satışında görüyor. Geçen hafta yayına başlayan e-sipariş sitesinin adresi http://www.kuaybegider.com/
        </p>
       </p>
      </p>
     </p>
    </p>
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-33430-173-naftalin-kokulu-kiyafetler.html), [web.archive.org (arşiv bağlantısı)](http://web.archive.org/web/20130118142202/http://www.aksiyon.com.tr:80/aksiyon/haber-33430-173-naftalin-kokulu-kiyafetler.html)
