# Pakistan’la iş başka kardeşlik başka değil!

*Esin Kaya 2013.09.23*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Pakistan, Türkiye için tarihî ve kültürel bağlar hasebiyle ‘kardeş’ statüsünde sayılan ülkelerin başında geliyor. Bu yakınlığa rağmen ekonomik ilişkilerimiz istenen düzeyde seyretmiyor. Ekonomi Bakanlığı ve TUSKON’un attığı adımlar bu gidişatı tersine çevirmeyi hedefliyor.
  </font>
 </div>
 <div id="newsText">
  <font class="detail-text">
   <p>
    Türkiye’nin en fazla ihracat yaptığı ülke yaklaşık 13 milyar dolarla Almanya. Sıralama Irak, İngiltere, Rusya, İtalya diye devam ediyor. Listede Pakistan’ı görebilmek için aşağılara inmek gerekiyor. Aramızdaki ticaret hacmi 2012 yılında sadece 875 milyon dolardı. Geçen hafta bu rakamı yukarıya taşımak, ikili ilişkileri geliştirmek için Türkiye İşadamları ve Sanayiciler Konfederasyonu (TUSKON) liderliğinde Türkiye-Pakistan Ticaret ve Yatırım Forumu gerçekleştirildi. Pakistan Başbakanı Navaz Şerif’in organizasyonu açması kardeş ülkenin yeni ekonomik iş birliklerine ne kadar hevesli olduğunun kanıtıydı. Forumda iki ülke arasında 300 milyon dolarlık iş anlaşması imzalandı.
    <p>
     Pakistan, 170 milyonluk nüfusuyla dünyanın 27. büyük ekonomisi. Güvenlik problemleri sebebiyle yabancı yatırımları ülkeye çekmekte zorlanıyorlar. Enerji darboğazı ülke ekonomisinin en büyük kayıplarından. Enflasyon ve yoksulluk oranları yüksek. Temmuz ayındaki seçimlerde Pakistan Müslüman Birliği’nin lideri Navaz Şerif, reform söylemleriyle ülkenin başına geçti. Askerî vesayet, IMF, ekonomik çöküntü, terör, halkın refah seviyesinin yükseltilmesi, yolsuzlukların önlenmesi, hukuksal düzenin sağlanması yeni hükümetin ajandasındaki baş konular. Son dönemde Pakistan ekonomisini sarsan olayların başında Temmuz 2010’da ülke tarihinin en büyük sel felâketi geliyor. Afette Pakistan topraklarının yüzde 20’si sular altında kalmıştı. 24 milyon kişiyi etkileyen ve yaklaşık 10 milyar dolar hasar meydana getiren felaket sonucu, tarım üretimi ciddi darbe almış, ulaşım ve iletişim altyapısı zarar görmüştü. Tüm bunlara rağmen Türkiye’nin yaptığı yaklaşık 270 milyon dolarlık ihracata karşı, Pakistan’ın ülkemize ihracatı bunun iki katı. Kumaş, giysi, plastik, kimya ürünleri ülkemize ihraç ettiği başlıca kalemler. Pakistan’ın yatırıma aç sahalarının başında enerji geliyor. Kömür, güneş ve rüzgâr gibi geniş fırsat alanları var, inşaat ise gelişen bir sektör. Pakistan’da 500 bin ev yapılması planlanıyor. Navaz Şerif, TOKİ modeli bir sistemin temel ihtiyaçlarından biri olduğunu söylüyor. Önümüzdeki dönemde inşasına başlanacak otoyollar, karayolları ve havalimanları için Türk iş insanları Pakistan’a davet edildi. Kardeş ülke, Türk yatırımcılar için bakir bir saha. Ekonomik ilişkiler her ne kadar istenilen düzeyde olmasa da, iki ülke bunun için çabalıyor. Pakistan-Türkiye arasındaki ticaret hacmi on yıl önce 175 milyon dolarken bu rakam geçen yıl 1 milyar dolara yaklaştı. Ekonomi Bakanı Zafer Çağlayan, tercihli ticaret anlaşmasının yürürlüğe girmesi hâlinde aramızdaki alışverişin ikiye katlanacağını söylüyor. TUSKON Genel Başkanı Rızanur Meral, Türk iş dünyasının altyapı, enerji, inşaat, eğitim alanlarında sahip olduğu tecrübeyi Pakistan’la paylaşması gerektiğine inanıyor.
     <p>
      Başbakan Navaz Şerif, Türkiye-Pakistan Ticaret Forumu’na yalnız gelmemişti. Ülkenin iş dünyasından önemli isimler de oradaydı. Önemli yatırımların ilk adımı olarak Türk girişimcilerle buluştular. Onlardan biri Engro Group Başkanı Ali Ansari’ydi. Gıda ürünleri, gübre ve kimya sektöründe çalışan holding, Afganistan, İngiltere ve Ortadoğu ülkelerine süt, süt ürünleri ve pirinç ihracatı yapıyor. Çoğunlukla iç piyasaya üretiyorlar. Ansari, Türkiye’yi büyüyen bir pazar olarak görüyor ve iş birliği yapmak için sabırsızlandığını ifade ediyor.  Ona göre, Pakistan geçirdiği siyasi ve ekonomik süreçlerle eski Türkiye’ye benziyor. Görüşmeye gelen Türk şirketlerinin kimi büyük kimi KOBİ ölçeğinde firmalar. Onlardan biri Seba Kimya. Tuzla’da temizlik malzemeleri üretiyor. 180 milyonluk Pakistan pazarına girip distribütörlük vermek istiyorlar. İhracat Müdürü Ufuk Çakır, Türk mallarının orada itibar görmesinin kendilerini umutlandırdığını ifade ediyor. Yüzde 20 ihracat rakamlarına sahip Seba Kimya, 32 ülkeyle ticaret yapıyor. Görüşmelerde yalnızca Türk şirketleri yoktu. Irak menşeli yatırım firması Baraka Business’in müdürü Rasheed Hasan, farklı iş sahalarında irtibatlar sağlamak için gelmişti. Türk yatırımcıları yurtdışına çekiyor, yabancıları ise Türkiye’ye getiriyorlar. Ağırlıklı inşaat, enerji ve gıda sektörlerinde top koşturan şirketlerle çalışıyorlar. Pakistan’ın iş dünyasına vâkıf olmak için görüşmelerde bulundular.
      <p>
       <strong>
        Pakistan, Türkleri çağırıyor
       </strong>
       <p>
        Pakistan’dan gelen isimler arasında en fazla rağbet gören SKB Mühendislik ve Yapı Firmasının Ceo’su Kamal Nasır Khan’dı. 50 yılı aşan tecrübesiyle ülkenin en büyük inşaat şirketlerinden biri. İç piyasa dışında, Suudi Arabistan, Umman, Abu Dabi ve neredeyse Afrika’nın her bölgesinde iş yapıyorlar. Çoğunlukla kamu ihaleleriyle ilgileniyorlar ama memleketlerinde konut da yapıyorlar. Daha önce Türkiye’den STFA İnşaat Grubu’yla iş birliği yapmışlar. Başka bir Türk firmasıyla Lahor’da metrobüs projesi yürütüyorlar. Ülkemizde, Orta Asya ve Doğu işlerinin yürüyeceği bir ofis açmayı planlıyorlar. Yatırımlarının yüzde 10’u yurtdışı odaklı. Khan, Pakistan’ın dünyada üç dostu olduğunu düşünüyor. Çin, Suudi Arabistan ve Türkiye. Navaz Şerif’n Başbakan Tayyip Erdoğan ile kişisel yakınlığı sebebiyle ülkesindeki iş çevrelerinde Türkiye’nin daha çok ön plana çıkacağını söylüyor. Devletin desteğini eksik etmediği kurumsal ve tecrübeli Türk inşaatçıların Pakistan’ı keşfetmesinin tam zamanı olduğuna inanıyor.
        <p>
         Foruma sadece Khan’la tanışmak için gelen Anadolu Kartonpiyer Madencilik Satış Pazarlama Müdürü Osman Sarıdiken, bu tür iş buluşmalarının yalnızca intiba bırakmak amaçlı olduğunu kaydediyor. Şirketiyle ilgili kısa bir açıklamadan sonra iş konuşmuyor, karşısındakinin aklında kalacak güzel bir sohbet geçirmeyi tercih ediyor. Bu, forumlarda iş geliştirme sürecinin nasıl işlediği konusunda da fikir veriyor aslında. Kartvizitler verilip masadan kalkınca ikinci aşamaya geçiliyor ve iş birliği düşünülen şirkete mail atılıyor. Sarıdiken, cevap verenlere hemen telefon açıyor ve onları Türkiye’ye davet ediyor. Muhatabı geldiğinde havalimanından bizzat kendisi alıyor, onu gezdiriyor, yediriyor. İş görüşmesini ise en sona bırakıyor. Bu yöntemi izleyerek çoğu kez şirketi adına istediğini elde ettiğini dile getiriyor Sarıdiken. Dış cephe, yalıtım, iç dekorasyon yapan, An-Deva Holding bünyesindeki Anadolu Kartonpiyer ve Madencilik, yüzde 30 dış piyasayla çalışıyor.
         <p>
          Pakistanlı firmalar arasında biri, iş sahası itibariyle ilgi çekiciydi. Infotech adına Ceo Naseer A. Akhtar, bilgi teknolojileri ve yazılım satmak için buradaydı. Pakistan’ın yurtdışında eğitim gören, teknoloji ve bilimsel alanda çalışmalar yapan bir nüfusunun olduğu aşikâr. Akhtar, bünyesinde çalışan uzmanlarının dünyanın iyi üniversitelerinde okuduğunu anlatıyor. Kendisi Lahor’da matematik ve fizik lisansı bitirmiş. Infotech’i kurduğu 1995 yılına kadar dünyanın farklı yerlerinde uluslararası şirketlerde yöneticilik yapmış.  Türkleri ülkesine çekmek için tezi ise kuvvetli; bilişim teknolojilerini Batı ülkelerinden yüksek fiyatlara getireceğinize, gelin bizden daha ucuza alın diyor.
         </p>
        </p>
       </p>
      </p>
     </p>
    </p>
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=E7714CCD99D9D8097A7C119E42EE7C1E?newsId=36606), [web.archive.org (arşiv bağlantısı)](http://web.archive.org/web/20131007133804/http://www.aksiyon.com.tr:80/aksiyon/newsDetail_getNewsById.action;jsessionid=E7714CCD99D9D8097A7C119E42EE7C1E?newsId=36606)
