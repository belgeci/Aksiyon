# ‘Alsak alsak bedavaya ne alsak!’

*Esin Kaya 2013.01.07*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Kredi kartı, 1988 yılında World ile hayatımıza girdi. Fakat reklamlar sayesinde en çok Bonus aklımızda yer etti. Pazarın yeni oyuncusu Paraf’la birlikte hareketlenen reklam âleminden kredi kartına dair neler çıkmış mercek tuttuk.
  </font>
 </div>
 <div id="newsText">
  <font class="detail-text">
   <p>
    Kredi kartı, 90’ların başında Amerika’dan 40 yıl sonra hayatımıza girse de kısa sürede bu ince dikdörtgen kartlarla kurduğumuz ilişkide dünya standartlarını yakaladık. Türkiye’nin ilk özel bankası Yapı Kredi ürünü World kart ile tanıştık başta. Ama ‘Belleklerdeki ilk nedir?’ diye sorarsak şüphesiz bir marka hepsinden sıyrılıyor: Bonus. Sebebi ayrıcalıkları, avantajları ya da verdiği hizmetler değil. ‘Bonusgiller’ desek!.. 2000 yılındaki ilk reklamda bir arabaya doluşmuş, kıvırcık kabarık saçlarıyla kafaları sallayan, tombul ve sevimli aileyi hatırladınız mı? Alışveriş yapmak bedavaymışçasına ‘Alsak alsak bedavaya ne alsak’ diyerek girdikleri her mağazayı silip süpürüyorlardı. Öyle ki, kampanyadan sonra gençler arasında ‘bonus saç modeli’ furyası yayıldı. Özgü Namal’lı Axess kızı, World’un mor renkli yaratığı Bonkör Vadaa, Maximum ve kuklaları, Advantage kartın “Advantage’ın varsa avantajın var” sloganı kredi kartı reklamlarına dair hatırladığımız imgeler arasında. Bu beş büyük markanın kontrolünde bulunan pazara, son olarak yeni bir oyuncu girdi: Paraf. Advantage ile yollarını ayıran Halkbank kendi markasıyla yoluna devam etme kararı aldı. Bu yeniliği tüketiciyle paylaşırken lansman kampanyası için şarkıcı Murat Boz ve oyuncu Aslı Tandoğan’ı kullanan Paraf, beraberinde bazı tartışmalar getirdi. Televizyon filminin Alman telekomünikasyon şirketi T-Mobile reklamından intihal (çalma) olması, mesajın anlaşılmaması, internet sitesinin lansmandan günler sonra hizmete girmesi gibi dijital iletişimdeki eksiklikleri konuşuldu. Aslında Halkbank’ın yaptığı cesaret gerektiren bir girişim. Çünkü rekabetin acımasız olduğu bir sahada pay kapmaya geldiler. Pazarın yüzde 30’dan fazlasına World ve Bonus hâkim. Hatta ikili arasında bir yarış var. Yıllar sonra birinciliği Yapı Kredi’den devralan Garanti Bankası, yaklaşık bir ay önce liderliği yeniden ezeli rakibine kaptırınca harekete geçti. Büyük bütçeli bir reklam kampanyası başlattı. Şu sıralar izlediğimiz Gülse Birsel’li Bonus kampanyasında kesenin ağzının açıldığı konuşuluyor. Söylenenlere göre 20 milyon TL ayrılmış.
    <p>
     Kredi kartı pazarı hareketlenince aynı oranda reklam sektöründe esen rüzgâr kuvvetini artırdı. Grey Ajans’ın kreatif direktörü, deneyimli reklamcı Engin Kafadar’a, “Mutfakta neler oluyor?” diye sorduk. Aslında ona göre, hiçbir ürün birbirinden farklı değil. İster çikolata ister lastik olsun… Yalnızca markanın iletişim problemi veya bir ihtiyacı vardır: “Marka tıpkı çocuk gibidir. Onu alır evlat edinir, onunla yaşar üstüne başına bakar, yeri geldiğinde bayram kıyafetleri giydirir, sesini tasarlar, televizyona çıkartırsınız. Hiçbir marka bir başka markadan daha değerli değildir.” Fakat bankaları diğerlerinden ayıran başlıca bir özelliği var. Banka, dünyada her türlü maddi değerin karşılığı olan, hayatımızı devam ettirmemizi sağlayan ‘para’ ile birinci derece bağ teşkil ediyor. İşte reklamcılar, insanın dünyasında en çok önem atfettiği birikimlerin başını çeken para algısının iletişimini yapıyor. Bu sebeple hem müşteri olarak bankalar hem de kampanya ekibi eldeki tüm kozları oynamaya hazır duruyor. Örneğin reklamlarında en fazla ünlü kullanan markalar arasında bankalar ve kredi kartları başı çekiyor. Bir düşünün kimler Bonus kafa olmadı ki; rahmetli Aysel Gürel, Kadir İnanır, Zeki Alasya, İbrahim Kutluay, Ozan Güven, Deniz Akkaya, Engin Günaydın... Maximum kart, bir zamanlar ekranlarda esen Komedi Dükkânı fırtınasından yararlanıp Tolga Çevik’le neredeyse özdeşleşmişti. Canım Ailem dizisi oyuncusu Şebnem Bozoklu ve kukla serisiyle aynı grafiği devam ettirmek istese de başarılı olamadı. Şu sıra kuklalardan vazgeçmeden Mert Fırat’la yoluna devam ediyor. Geçen yaz yayımlanan Miles&amp;Smiles kampanyasını hatırlayın. Romanları dünya dillerine çevrilen Elif Şafak, NBA’de top süren millî basketbolcu Hidayet Türkoğlu ve caz müzisyeni İlhan Erşahin’li üç farklı versiyon çekilmişti. ‘Yüksekten uçanlar kulübü’ temalı reklamlarda özellikle Elif Şafak’ın yüksek bir meblağ karşılığında rol alması edebiyat çevrelerince eleştirilmişti. Türkiye’de reklamların yüzde 45’inde ünlü kullanılıyor. Bu oran Almanya’da yüzde 10. Dünyada en fazla Asya Pasifik ülkeleri reklamlarında ünlü kullanıyor. Gelişmişlik düzeyi ile arasında ters orantı mevcut. İkna edilmeye daha meyilli olan toplumlarda şirketler ünlüden daha fazla medet umuyor.
     <p>
      Strateji Danışmanı ve Celebrity Sells (Ünlü Satar) kitabının yazarı Hamish Pringle, kampanya yüzü olarak ünlü kullanımına dair bir tehlikeden bahsediyor. Ona göre, tüketiciler gayet haklı olarak ünlünün ‘yalnızca para için ürünle ilgilendiğine’ inanır. Fakat reklamcıların ve ajansların işi, bu çıkarcı bakışı mümkün olduğunca azaltmaktır. Eğer ünlü, fikre tam oturmazsa o marka ve ünlü, kamuoyunun gözünde menfaatçi durumuna düşebilir. Engin Kafadar Türkiye’de son 5 yıldır reklamlarda ünlü kullanımının arttığını söylüyor. Ona göre, bu seçim stratejide kolaycılığa kaçmak değil. Algıları yönetirken insanlara mesajı aktarmak için çok kısa sürede etkili bir yol bulmak gerekiyor: “Herhangi bir kişi ekrana çıkıp ‘Nasılsınız?’ dese, sonra da Hülya Avşar aynı şeyi sorsa… Hangisini daha dikkatli dinlersiniz?” sorusuyla açıklıyor durumu. Kafadar, son zamanlarda algılarımızın daha dar bir alana sıkıştığını ifade ediyor. Özellikle dizi furyasıyla birlikte halk, oyunculara dikkat kesildi. Fikre itibar azalıyor, marka kiminle anlaşmış sendromu her geçen gün artıyor. Kafadar, bu yöntemi kolaycılık yerine ‘kestirmeden gitmek’ diye niteliyor.
      <p>
       Gelgelelim çiçeği burnunda yeni kredi kartı Paraf’a. Belli ki manasına bakılmaksızın ‘para’yı anımsattığı için seçilmiş bir isim. Memuriyetle uğraşanlar iyi bilir, ad ve soyadın baş harflerinden oluşan kısa imza demek paraf. Lansmanın başarılı olup olmadığı konusunda fikir birliği yok. Bahçeşehir Üniversitesi’nden Reklamcılık ve Halkla İlişkiler Profesörü Ali Atıf Bir, konuyu Bugün Gazetesi’ndeki köşesinde ele almıştı. Ona göre, lansmanda amaç bilinirliği sağlamak ise ‘dijital bölümü hariç’ başarılı. Ancak Paraf pazarda bulunan küçüklü büyüklü onlarca markadan sadece biri olduğu için kampanyadan beklenen, imaj parçacıkları oluşturmak değil ‘konumlayarak bilinmek’ olmalıydı. Murat Boz’un, pop müziği takipçisi 15-25 yaş arası kadınlar üzerinde etkili olacağı varsayılıyor. Bu kitlenin Paraf’ı hedeflenen noktaya taşıyıp taşımayacağı zamanla anlaşılabilir. Bir, Paraf’ın kısa süre sonra gerçek pozisyonuna oturacağını, başvuru ve kullanım sayısını artırmaya yönelik rekabetçi ‘promosyonlara’ ve reklamlara başlayacağını söylüyor. Özelleştirmenin eşiğindeki Halk Bankası’nın bu süreçte kendi kredi kartına sahip olmasını önemli buluyor. Asıl soru, Paraf pazardan pay alabilecek mi? Bir: “Sayılar ortaya çıksın, pazar payları şekillensin, lansmanı yapılan reklamın verimli olup olmadığının analizini o zaman yapacağım.” diyor.
       <p>
        Reklamcı Engin Kafadar, kredi kartı kullanıcılarının her geçen gün tek karta düştüğü bir alanda ‘yeni’ olma ve tutunmanın zorluğuna değiniyor. Halkbank’ın reklam ajansı Öykü Dialogue’un Yönetim Kurulu Başkanı Necati Özkan, T-Mobile ve Paraf reklamlarındaki söz konusunu benzerliğin prodüksiyon şirketinin kendilerini bilgilendirmemesinden kaynaklandığını açıkladı. Özkan: “Üç sahnede maalesef söz konusu benzerlik var. Biz uzun süreli bir reklam dizisine başlıyoruz ve bu ilki. Reklamın başından sonuna kadarki tüm stratejisi özgün. Bunları gelecekte göreceğiz.” diyor. Fakat fikrin parlak, dâhiyane, şaşırtıcı olmadığı aşikâr. Diğer yandan ‘ayrıcalıkların ondan tarafta’ olması dışında Paraf tüketiciye ne mesaj veriyor, onu muadillerinden ayıran ne? Hedef kitle Murat Boz sever, genç bir güruhsa ‘starlara layık hayat’ vaadi bu kitleyi ne kadar yakalıyor? Engin Kafadar, reklamcılar için hayata geçen büyük, küçük tüm iletişim ürünlerini benzersiz yapmanın öneminden bahsediyor: “İletişimin içindeki fikri değerli kılmak için çalışıyoruz. Yoksa her kampanya bir gün unutulup gidiyor. Geriye bu yapıda benzetmeler kalıyor.”
        <p>
         Piyasanın yeni oyuncusu Paraf, beş büyüklerin arasına girip Murat Boz’la veya onsuz bir alamet-i farikaya hayat verecek mi zaman gösterecek. Ama yolculuğun zorlu geçeceği muhakkak.
        </p>
        <p>
         <strong>
          Temassız kredi kartı deyince akla ‘DIT’ geliyor
         </strong>
         <p>
          2005 yılında köprülerde kullanılan KGS, Türkiye’de kullanılan ilk temassız ödeme sistemi. Sonrasında ise bu sistem ‘Visa payWave’ ve ‘MasterCard PayPass’ gibi kredi kartlarında kullanılmaya başlandı. Bankaların ‘dıt’, ‘trink’, ‘vın’ gibi sloganlarla müşterilerine sunduğu bu kartlar sayesinde belli bir miktarın altındaki ödemeler şifresiz, POS cihazı kullanmadan yapılabiliyor. Temassız kredi kartı deyince akla ilk gelenlerden biri Bank Asya markası ‘DIT’. Kredi kartı pazarında 2 milyon ile katılım bankaları arasında lider Bank Asya, bu teknolojiyi ülkemizde ilk uygulayan katılım bankası. Günlük harcamaları kolaylaştırması için geliştirilen Asya Card DIT ile şifresiz 35 TL altında alışveriş yapılabiliyor, otoyol ve KGS’den geçilebiliyor. Master Card Güneydoğu Avrupa Genel Müdürü Özlem Erçelen İmece, Asya Card DIT’ın taşıdığı özellikler itibarıyla dünyada sayılı, Avrupa’da ise ilk uygulama olduğunu belirterek “Tüketiciler hız istiyor, kolaylık ve güvenlik istiyor. Vakit herkes için çok değerli ve zamanı tasarruf etmek de mümkün değil. Bu yüzden temassız kartlar geleceğin teknolojisi olacak” diyor. Mobil cüzdan uygulaması ve cep telefonlarının alışverişte kullanılması, temassız öde-geç kredi kartlarının bir basamak ötesi olarak değerlendiriliyor. ‘Marifet DIT’ta’ sloganıyla izlediğimiz reklam kampanyasında, temassız kartın işlevi ön planda tutulmuş.
         </p>
        </p>
       </p>
      </p>
     </p>
    </p>
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://aksiyon.com.tr/aksiyon/haber-34532-alsak-alsak-bedavaya--ne-alsak.html), [web.archive.org (arşiv bağlantısı)](http://web.archive.org/web/20140926134715/http://aksiyon.com.tr/aksiyon/haber-34532-alsak-alsak-bedavaya--ne-alsak.html)
