# Tophane’nin burjuvaziyle imtihanı

*Esin Kaya 2010.09.27*

<font class="agenda2NewsSpot">
 Tophane’deki sergi açılışında davetlilere yapılan saldırı tepkilerin yanında tartışmaları getirdi. Madımak olaylarına benzetildi, muhafazakârlaşma mülahazalarını canlandırdı... Bu tahammülsüzlük örneği aslında başka bir kavrama işaret ediyor: Soylulaştırma...
</font>
<font class="newsDetail">
 <p>
  <p class="MsoNormal">
   Fransız gazetesi Le Monde’de 2004 yılında yayımlanan bir karikatürde şöyle bir tasvir vardı: Bir bohem, eski bir fabrikanın önünde gözleri parlayarak yanındakine soruyor: “Eviniz çok güzelmiş, burada mı oturuyorsunuz?” Karşısındakinin cevabı: “Hayır, burada çalışıyordum.” Şimdi bunun İstanbul’la, Tophane’yle ne ilgisi var diye düşüneceksiniz. 21 Eylül gecesi İstanbul’una dönelim.
  </p>
  <p class="MsoNormal">
   Kentin tarihî semtinde o gün camlar kırıldı, kanlar aktı, çığlıklar duyuldu. Bir zamanlar kabadayılarıyla ünlü mahallede bu olup biten alışılagelmiş adli vakalardan değildi. ‘Artwalk’ sokağı diye anılan ve sanat mekânlarının bolca bulunduğu yol üzerindeki beş galeride toplu sergi açılışı vardı. Yerli yabancı sanatçı ve sanatseverler davete icabet etmişti. O akşam nedeni hâlâ netleşmeyen bir sebeple 20-30 kişilik öfkeli bir grup galerilerden dışarıya taşan davetlilere saldırdı. Olay yerine geç ulaştığı iddia edilen polis ekiplerinin gelişiyle kavga sona erdi. Ulusal basının mahallede günler sürecek istilası başladı. Ardarda saldırıya şahit olan, hatta yaralanan sanatçıların basın toplantısını izledik. Akabinde de Kültür ve Turizm Bakanı’nın bölgeye ziyaretini...
  </p>
  <p class="MsoNormal">
   Saldırının niteliğini Madımak’la özdeştirenler, referandum sonucuna verenler, Türkiye’nin giderek muhafazakârlaşmasına bağlayanlar oldu. Durumla ilgili tahammülsüzlük, korku, terör, endişe, faşizanlık gibi tanımlamalar kullanıldı. Aslında her birinden kırıntı taşıdığını düşündüren bir olaydı. Fakat durum çok katmanlı sebepler silsilesinin bir yansımasıydı. Bir ‘tahammülsüzlük örneği’ olduğu şüphe götürmese de olayın arkasındakini görünür kılmak isteyenler başka bir kavrama işaret ediyordu: Soylulaştırma (gentrification).
  </p>
  <p class="MsoNormal">
   Yıldız Teknik Üniversitesi Öğretim Üyesi Tolga İslam, dar gelirlilerin yaşadığı, kent içerisinde köhneleşen konut alanlarına, daha üst sınıfların yerleşmeye başlama süreci diye yorumluyor soylulaştırmayı. Değişimin gerçekleştiği mahallelerde, bir taraftan eski ve bakımsız konutlar yenilenerek gözle görülür fiziksel iyileşmeler yaşandığını ifade ediyor. Buna karşılık eski sakinlerin, yerlerini sonradan gelenlere gönülsüzce bıraktığını da. Sürecin sonunda ise başka bir sosyal problem çıkıyor ortaya; yerinden edilme (displacement).
  </p>
  <p class="MsoNormal">
   19. yüzyılda ortaya çıkan bu kavramın ilk filizlendiği yer 50’li 60’lı yılların New York, Londra gibi metropol şehirleri. İstanbul’daki başlangıcı ise 70’lerin sonuna rastlıyor. 80’lerde Arnavutköy, Ortaköy, Kuzguncuk; 90’larda Cihangir, Galata, Asmalımescit ve 2000’lerde Fener, Balat gibi semtler değişimi yaşadılar. Bu dönüşüm bazen kamu eliyle bazen de müsaade edilmiş burjuva diye tabir edilen şehirli orta sınıf vasıtasıyla gerçekleşti. Yaşadığımız şu günlerde de Süleymaniye, Tarlabaşı, Sulukule ve Tophane kentsel dönüşüm projelerinde adı geçen semtler.
  </p>
  <p class="MsoNormal">
   “İstanbul’da Soylulaştırma: Eski Semtin Yeni Sakinleri” adlı kitaptaki makalesinde İhsan Bilgin, kentsel dönüşüm projelerini büyük sermaye yatırımları, küçük girişimler ve kültür yatırımları diye üç farklı kesitte inceliyor. Tophane’de patlak veren olayda mahalleye dışarıdan gelen galeriler üçüncü duruma örnek teşkil edebilir. Bunun yanı sıra çoğunlukla yabancıların konakladığı hosteller, dışarıdan gelenin yararına açılan kafeler, butik apartlar küçük girişimler tanımlamasına girebilir. Bilgin, kültür eksenli dönüşüm projelerinin kayda değer bir sınıfsal değişime yol açmadığının altını çiziyor. Yine de sanatçıyı soylulaştırma sürecinde öncü, sanat üretimini ise mekânsal dönüşüm bağlamında bir kültürel politika aracı yapmaktan geri bırakmıyor.
  </p>
  <p class="MsoNormal">
   Tolga İslam iki tip kentsel dönüşümden bahsediyor. Birincisi soylulaşmayı hedef edinen, fiziksel mekânda gerçekleşecek dönüşüm sırasında mevcut sosyal yapının yerini daha üst sınıflara bırakmayı öngörüyor. İkincisinin ise soylulaşmayı hedefleyen, alandaki nüfus kompozisyonunun değişmesine yönelik bir ajandası yok. Mimar Sinan Üniversitesi’nden Dilek Erden’in kitaptaki makalesinde dikkat çektiği her iki durumda da soylulaşmanın gerçekleşebileceği. İkinci gruba giren Tophane’deki galeri sakinleri soylulaşmayı amaçlamasalar da önleyici tedbirlerin alınmaması sebebiyle bu dönüşüme ön ayak oluyor. Peki nasıl?
  </p>
  <p class="MsoNormal">
   Çoğunluğunu geçmişi 100 yılı geçen Siirtli Arap göçmenlerin ve Roman halkın oluşturduğu Tophane son 15 yıldır doğu illerinden nüfusun taşındığı bir mahalle. Konut kiraları önceleri çok düşük; ama şimdi süratle yükselişte. Sanatçı, yurt dışı eğitimli, yabancı, gazeteci, üst düzey yönetici ve benzer sıfatları taşıyan bir kesiminin bölgede, ‘ben de buralıyım’ demesi söz konusu değişimi kendiliğinden getiriyor. Tarihî binaların tadilattan geçmesi, fiziksel yapıdaki iyileşme konutun değerini arttırıyor. Emlak fiyatlarındaki yükseliş mal sahiplerini mülklerini elden çıkarmaya teşvik ediyor. Görünüşteki bu iyileşme bölgenin çekiciliğini artırıyor. Bunun yanında eğlence mekânları ve iş yerleri gibi yeni orta sınıfın uğrak yerlerine yakınlığı potansiyel soylulaştırıcıların ya da yatırımcıların çekim alanına girmesine de sebep oluyor.
  </p>
  <p class="MsoNormal">
   Kentsel dönüşüm sürecinde kira kontrolleri, mülk alım satım kısıtlamaları gibi önlemler belki en az zararla atlatılabilir. Konuyla ilgili dededen beri Topahaneli Eyüp Güzel’in sözleri ilgi çekici. Mahalle sakini son beş yıldır bir değişimden bahsediyor. Eski sakinlerin yerlerinin elinden gitmesinden korktuğunu, kaygılandığını söylüyor. Güzel, başta belediye olmak üzere çeşitli kamu kurumlarına hosteller, mahalle arasındaki içkili eğlence mekânları konusunda dilekçe yazdıklarını anlatıyor. Güzel, muhafazakâr yapısıyla anılan Tophane’nin bu yapısının tacize uğramasıyla birtakım reflekslerin ortaya çıktığını dile getiriyor. Mahalleli bölgede ilk sanat faaliyetleri yapan İsmail Acar’dan övgüyle bahsediyor. Galerilerle bir dertlerinin olmadığı ama küçümseyici tavırlarla karşılaştıklarına değiniyor.
   <span>
   </span>
  </p>
  <p class="MsoNormal">
   Gelelim yukarıdaki karikatür örneğine. Tophane’yle ne ilgilisi var? Kent soylulaşmasından her şehir gibi Paris de nasibini alıyor. Sorbonne Üniversitesi’nden Başak Gürsoy, Paris’te şehrin içindeki yoksul ve göçmen mahallelerin orta sınıfın akınına uğradığını söylüyor. Bu yeni mahalle sakini klasik burjuvazinin konformizmine alayla bakıyor fakat kendi dünyasını kurmaktan geri durmuyor. Eski fabrikalar, tamirhaneler sanat atölyelerine dönüşüyor, depolar birer birer bu yeni sınıfın oturacağı mekânlar haline geliyor. İşte Karaköy’ün, Haliç’in, Tophane’nin başına gelen de bu.
  </p>
  <p class="MsoNormal">
   Bu yeni nesil bohemlere David Brooks “Cenette Bobo (Bobo in Paradise: The New Upper Class and How They Got There) isimli kitabında “bourgeois-bohème” kelimelerinin birleşiminden doğan ‘bobo’ adını koyuyor. Başak Gürsoy, şehrin fakir ve farklı etnik kökenli mahallelerine yerleşen, sola oy veren bu yeni burjuvazinin, kendilerini mahallenin eski sakinlerine yakın hissettiklerini belirtseler de onlarla ortak yaşam alanlarını paylaşmadıkları kanaatinde. Herkesin kendi köşesinde yaşadığı bu dünya, en sonunda fakir ve eğitimsiz olanın şehrin dışına gitmek zorunda kaldığı bir yere dönüyor. Gürsoy’un, konuyla ilgili en önemli tespitlerinden biri ise bobo’ların klasik burjuva sınıfından daha çok nefret kazandığı. Bu tabloya bir de ‘muhafazakar’ refleksler dâhil olunca çoğu zaman haklı korkuların kabuğuna çekilme, kendinden olmayana tahammül edememe gibi olumsuz tezahürleri ortaya çıkıyor.
  </p>
  <p class="MsoNormal">
   Hayatına müdahale edilen düşük gelirli, göçmen, az eğitimli, milliyetçi eğilimli topluluğun tepkiyi ifade ediş biçimi
   <span>
   </span>
   ‘şiddet’ merkezli olması sıradışı değil. Tabii Tophane’de yaşanan sürecin birikmiş bir tepki olarak verildiği aşikâr. Yüzde 65’ini 15-35 yaş aralığında gençlerin oluşturduğu Tophane’nin oldukça sesli, hareketli, kolay galeyana gelen bir atmosferle yaşadığını mahallenin kahvehane işletmecilerinden Nusret Aksoy’un ifadelerinden öğreniyoruz.
  </p>
  <p class="MsoNormal">
   Tophane halkı, sanat galerilerine yapılan saldırıyı ateşleyen sebeple ilgili çok farklı beyanlar verse de bir görüşte neredeyse hemfikirler. Mahalledeki bu olay çok büyütülüyor. Basında olumsuz haberlerle yer almak pek çoğunu rahatsız etmiş. Mobilyacı Abdurrahim Bey, “Ben de alkol kullanıyorum, zanaatımı Yahudi ustamdan öğrendim.” diyerek olayın çıkış nedenlerinin kamuoyuna yansıdığı gibi olmadığını söylüyor. Tolga İslam da abartı ve orantısızlığın altını çiziyor.
  </p>
  <p class="MsoNormal">
   Ama şu var ki, problem her ne olursa olsun semt ahalisi şiddetin hiçbir şekilde mazur görülemeyeceğinin de farkında.
  </p>
  <p class="MsoNormal">
  </p>
 </p>
</font>

Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action?newsId=27707), [web.archive.org (arşiv bağlantısı)](http://web.archive.org/web/20101002140436/http://www.aksiyon.com.tr:80/aksiyon/newsDetail_getNewsById.action?newsId=27707)
