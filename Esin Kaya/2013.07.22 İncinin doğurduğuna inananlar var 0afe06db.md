# İncinin doğurduğuna inananlar var

*Esin Kaya 2013.07.22*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   İş adamı Fazıl Özen, değerli taşların peşinde dünyayı geziyor. 100’den fazla çeşidinin ticaretini yapıyor. Kurduğu akademide kuyumculara taş eğitimi veriyor. Kendisine, ‘taş’ piyasasını sorduk.
  </font>
 </div>
 <div id="newsText">
  <font class="detail-text">
   <p>
    1880’lerden bu yana dört nesildir kuyumculuk yapan bir aileden gelen Fazıl Özen, son yirmi yıldır kendini taşlara adamış. 60’dan fazla ülkeyle ticaret yapan şirketi Harmony Değerli Taşlar için dünyanın dört bir yanına maden ocaklarına, fuarlara seyahat ediyor, taş topluyor. Bunun yanında değerli taş eğitimi için kurduğu Harmony Akademi’de Türkiye’de ilk defa bu konuda uzmanlar yetiştirmeyi amaçlıyor. Gemological Institute of America’da mücevher tasarımı, Hidistan’da gemoloji (değerli taş bilimi) eğitimi alan Özen, yurt içi ve dışındaki kuyumcu odalarının davetiyle dünyanın birçok ülkesinde taş eğitimi veriyor. İngilizce, Almanca, Tayca ve Yunanca biliyor. Merkezi Amerika’da olan Uluslararası Gemoloji Derneği’nin Türkiye başkanı olan Özen, meteor taşının dahi bulunduğu 100 kalemlik koleksiyonunun dünyadaki rakipleriyle yarışacağı konusunda iddialı.
   </p>
   <p>
    -En fazla ticareti hangi ülkeyle yapıyorsunuz?
   </p>
   <p>
    Yoğunluklu Rusya, ardından Dubai ve Amerika ile ilişkilerimiz var. Türkiye’de daha çok ithalat yapıyor, yurt dışında ülkeden ülkeye ticaret yapıyoruz. Ülkemizde yaklaşık 12 firma değerli taş ithalat ve ihracatı yapıyor. Onlar da her şeyi alıp satmıyor. Öğrenmesi çok zor, uzmanlık gerektiren sektördeyiz. Mücevher taşlarını öğrenmek için kitaplar ya da internet yeterli değil. Yurt dışında okullar bitirmeseydim, piyasanın içinden biri olmama rağmen sektöre atılmakta tereddüt edebilirdim. Taş konusunda bilimsel bir tespit yapmakla, ticaretini geçekleştirmek çok farklı. Taşı, hangi ülkeden kaça alacağınızı bileceksiniz. Ham alırsanız; nerede kesilecek, ne kadar fire verecek bileceksiniz. Çıkan taşların hangi ülkede, hangi kalitede, hangi rakamlarda satılacağına vakıf olmalısınız. Taşın mücevhere gelinceye kadarki süreçte ayrıntıları görüp öğrenmeniz gerek. Tüm bu sirkülasyonda güvenebileceğiniz bağlantılarla çalışacaksınız elbette. Çünkü milyon dolarların konuştuğu bir iştesiniz. Değerli taş alanında Türkiye’de uzmanlık yok. Teorik ve pratik ikisi birden iyi bilinmiyor. Yani piyasada uluslararası oyuncu olmaya yetecek kadar değil. Çok büyük bir sahadan bahsediyoruz. Örneğin pırlantanın merkezi Bombey. Hindistan’da sadece taş kesiminde çalışan 500 binden fazla kişi var. Pırlanta satışının ağırlıklı yüzde 90’ı, ciro olarak 75’i Bombey’de yapılıyor. Belçika’daki Antwerp ise ikinci merkez.
   </p>
   <p>
    -Türkiye’de Harmony Akademi’ye ilgi nasıl?
   </p>
   <p>
    70’den fazla Kuyumcular ve Ticaret Odalarıyla işbirliğiyle taş eğitimleri vermeye devam ediyoruz. Bugüne kadar 3 binden fazla mezun verdik; kimi yönetici, kimi firma sahibi. Yurt dışında, Arap ülkeleri ve Almanya ağırlıklı eğitimler gerçekleştirdik. Çok sayıda akademi yok zaten dünyada. Ülkemizde iş adamları, ticaret erbabı dahil sektör, değerli taş konusunda yanlış bilgilerle dolu. Örneğin, inci doğurur mu? Doğurduğuna inanan çok insan var. Ya da kök zümrüt, yakut, safir tozu… O takılarda kullanılan pahası düşük, yeşil taşın zümrüdün ne tozuyla ne de havasıyla ilgisi var. Cam yahut quartzın boyaması bunlar. İyi boyalılar uzun süre dayanıyor yalnızca.
   </p>
   <p>
    -Altın takılarda kullanılan pırlanta olmayan beyaz taşlar nedir?
   </p>
   <p>
    Genelde zirkon kullanılıyor. Bazen pırlanta ile aynı formülde labarotuvar ortamında üretilenler var; bunları sentetik diye adlandırıyoruz. Formülü doğadakiyle uyuşmayıp görünüşte aynıysa da taklit deniyor. Bir taşı alırken, hakiki mi sentetik mi taklit mi diye mutlaka sormalısın. Eğer hakiki derlerse, ikinci soru şu olmalı; ‘Taşta herhangi bir iyileştirme işlemi, tedavi yapılmış mı?’ Çünkü taş kötüyse öncesinde renklendirme yapılabiliyor, içi temizleniyor. Hataları alınıp aynı renkte farklı materyaller dolduruluyor. Cilalandığında ise anlaşılmıyor. Haliyle değeri de hayli düşüyor.
   </p>
   <p>
    -Türkiye’de en fazla rağbet gören değerli taşlar hangileri?
   </p>
   <p>
    En çok pırlanta. Bilinen en büyük yanlışlardan biri de ‘elmas ve pırlanta’ ayrımına dair. Elmas pırlantanın ham hali zannediliyor. Kuyumcular dahi böyle inanıyor. Oysa pırlanta ve elmas farkı işleme tarzı olan aynı maden. Eski kesim (Gül kesim) olanlara elmas deniyor. Pırlanta modern kesim. Mücevher olarak en sert, işlenmesi kolay pırlantadan sonra en çok ilgi zümrüt, safir ve yakuta oluyor. Bu dört kategori ‘değerli taşlar’ diye isimlendiriliyor. Quartz, tanzanit, ametis, topaz, sitrin, garnet gibi madenlere de ‘yarı değerli taş’ deniyor. Ortalama ticaretimizin yüzde 70’i pırlanta, 13’ü zümrüt, 5’i safir ve yakut, kalanı yarı değerli renkli taşlar üzerinden yürüyor. Bir de değerli taşlardan daha değerlileri var. Onlardan biri ‘paraiba turmaline’. Tırnak kadarı 1 milyon dolar civarında. Yurt dışında küçük boylarını, daha az kalitelilerini 5 bin-10 bin dolara satıyoruz. Brezilya’nın Paraiba bölgesinde çıkıyor. Rengi turkuaz mavisi. Okyanus rengi. 30 metre öteden gördüğünüzde dikkatinizi çekecek kadar parlak.
   </p>
   <p>
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action?newsId=36107), [web.archive.org (arşiv bağlantısı)](http://web.archive.org/web/20130729090918/http://www.aksiyon.com.tr:80/aksiyon/newsDetail_getNewsById.action?newsId=36107)
