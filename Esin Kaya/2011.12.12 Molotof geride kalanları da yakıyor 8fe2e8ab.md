# Molotof geride kalanları da yakıyor

*Esin Kaya 2011.12.12*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   <p>
    Protesto gösterileri ve terör eylemlerinde kullanılan molotofkokteyli, bugüne kadar çok can aldı, geride ise darmadağın hayatlar bıraktı. Molotof, nihayet mahkeme kararıyla ‘silah’ kategorisine alındı.
   </p>
  </font>
 </div>
 <div id="newsText">
  <font class="detail-text">
   <p>
    Tarih, 3 Nisan 2006... Saat 20.30... Beyazıt’tan yola çıkan 92G numaralı belediye otobüsünün yolcuları, son durak Bağcılar Demirkapı’ya her zamanki gibi tıkanmış trafikte ilerliyordu. Esenler Oruç Reis Mahallesi’ndeki Aşağı Karabayır Durağı’ndan yolcu aldıktan 15 metre sonra otobüsün önü kesildi. Yüzü maskeli 20 kişi, PKK lehine sloganlar eşliğinde önce otobüsün camlarını kırdı, ardından molotofkokteyli attı. Yolcuların inmesini sağlayan şoför el frenini çekip kaçtı. Yokuştaki otobüs alevler içindeydi. Köşe başındaki Berber Cafer Polat, olanları görünce kepenkleri indirip saklandı. Hava kararmıştı. Hidrolik sistemi eriyip freni boşalan araç, yokuş aşağı inmeye başladı. Aynı esnada Sibel ve Sinem (Özkan) isimli kardeşler durağa yürüyordu. Yengelerini ziyarete gittikleri Beykoz’dan eve dönüyorlardı. Sibel ve Sinem kardeşler ile 62’sindeki Zülbiye Karasu bu can pazarından kaçamadı. Yokuş aşağı inen otobüs Sibel’e çarptıktan sonra Sinem ve Zülbiye Karasu’nun üzerine devrildi... Sibel 24, Sinem 18 yaşındaydı. Sibel’in 15 gün sonra düğünü vardı. Altı ay önce tanıştığı kendisi gibi Kayserili Murat Ekiz’le nişanlıydı. Ev kiralanmış, eşyalar alınmış, civardaki bir caminin salonu nikâh için ayarlanmıştı. Sibel, çalıştığı tekstil işinden iki gün önce ayrılmıştı. Annesinin “Boylu, endamlı; kaçırırlar diye korktum, okula göndermedim.” dediği Sinem ise Açık Lise’de okuyordu. Hayali üniversite okumaktı.
   </p>
   <p>
    Bu olay, molotof cinayetlerinden sadece biri. Biraz geçmişe, 1999’a gidelim. Kadıköy Göztepe’deki Mavi Çarşı’ya iki kişi molotofkokteyliyle saldırmış, çıkan yangın sonucunda 13 kişi ölmüştü. Kimi annesini kimi kızını kimi de kardeşini kaybetmiş, unutamayacakları bir acıyla tanışmışlardı. Öyle ki, yıllar sonra kapılarını çaldığımız yakınları meselenin tekrar açılmasına dahi dayanamıyordu. Tası tarağı toplayıp başka şehre taşınanlar mı dersiniz, iş değiştirenler mi, yurtdışına yerleşenler mi... Yaşanan acıların geride kalanları altüst ettiği bir gerçek. Şimdi Mavi Çarşı’nın yerinde Amerikalı fast-food zincirine ait bir bina var. Civarda yaşayan, çalışan yirmili yaşlardaki gençler Mavi Çarşı’yı hatırlamıyor bile. İstanbul Küçükçekmece’de İETT otobüsüne atılan molotofkokteyli sonucu yanarak vefat eden Serap Eser, Cizre’deki yurttan yaralı kurtulan liseli öğrenciler Hüseyin Dursun, Mehmet Salih Kurt ve Fehmi Fidan molotof terörünün kurbanlarından birkaçı. Cizre’nin Gürsu köyünde yaşayan Yıldız ailesi ise evlatlarının hayatta kalmasının sevincini yaşayamıyor. Terör örgütünden aldıkları tehditler yüzünden basına konuşmaktan dahi korkuyorlar. Terör kurbanlarının imtihanı sadece kayıplarla değil. Yaşamaya devam etmek en zoru. Onlardan  biri girişte bahsettiğimiz Özkan ailesi. Gelin altı senedir ne yapıyorlar, ne hissediyorlar kulak verelim.
   </p>
   <p>
    <img alt="" height="370" src="http://web.archive.org/web/20140424061453im_/http://medya.aksiyon.com.tr/aksiyon/2011/12/12/molotof-1.jpg"/>
   </p>
   <p>
    Kısa süre önce Van 4. Ağır Ceza Mahkemesi, dört molotofkokteyli ve havai fişeklerle yakalanan 2 sanığa, ‘terör örgütüne silah sağlamak’ suçundan 12 yıl 6’şar ay hapis cezası verdi. Böylece molotof ilk kez ‘silah’ olarak kabul edildi. Adana’da ise polise molotofkokteyli atan 15 yaşındaki şüpheli hakkında, ‘yakarak adam öldürmeye teşebbüs’ten 20 yıl hapis cezası talebiyle iddianame hazırlandı. Bu iki önemli gündemi hatırlatarak açıyoruz konuyu. Anne Hanife Hanım, “Hapis cezası yetmez; ölüm cezası, müebbet versinler!” diyor ağlayarak. “Bizim canımız gitti, biz de bittik.” diyen baba Mehmet Bey, 6 senedir kaç doktor kapısı çaldıklarını hatırlamıyor. Hem kızı Rahime hem de eşinin iyileşemediğinden yakınıyor. Döktüğü paralar ise cabası. Şu sıra hem ilaç tedavisi hem terapi görüyorlar. Bir kişinin tek seans ücreti 250 TL. Bağkur emeklisi baba, inşaatta demirci ustası. Acısını aklından çıkaramıyor. Birilerinin yanında evlat acısından bahsetmesine katlanamıyor. O yüzden biz de diken üstündeyiz. Bir gün kahvede bir arkadaşı acısına ortak olduğunu anlatan cümleler kurmuş. Kızmış, yanından kovmuş.
   </p>
   <p>
    Feci olayın ardından babasını kaybetmiş Mehmet Bey. Köyüne gitmiş cenaze için; ama o günlere dair hiçbir şey hatırlamıyor. Özkan ailesi, özellikle siyasilerin, yani ‘devletin’ acılarını paylaşmasını istiyor. Cenazeden sonra kapıları hiç çalınmamış. “Bizi unuttular!” deyip gönül koyuyorlar. Kayserili hemşerileri Cumhurbaşkanı Abdullah Gül’e ve kendileri gibi Alakuşaklı (Akdere) AK Parti Milletvekili Yaşar Karayel’e kırgınlar. Adli davanın tutuklu sanıkları Tekirdağ Cezaevi’nde yatıyor. 6 senedir hüküm verilmesini bekliyorlar. Bir yandan da Mehmet Bey’in İçişleri Bakanlığı’na açtığı 150 bin TL’lik tazminat davası devam ediyor. Avukat için 10 bin lira harcamış. 2,5 sene önce kalan iki çocuğuna 10’ar, kendisine ve eşine 20’şer bin lira ödeme kararıyla dava sonuçlanmış; ama temyize taşımışlar. Mehmet Bey, maddi davayı açtığına pişman, “Dedem haksız yere hapis yattı; aile geleneği işte, devlete bulaşan kurtulamıyor.” diyor. Kısaca aile maddi sıkıntı içinde. Geçen baharda oğulları ağır bir trafik kazası geçirmiş. 3 ay evde yatmış, iyileşememiş. Ayağa kalkamayınca özel hastaneye götürmüşler. Hemen ameliyat olmazsa bir daha yürüyemeyeceği söylenmiş. Baba, parayı nereden bulacağını düşünürken ertesi gün 33 bin liralık bir inşaat işi almış. ‘Allah’ın yardımı’ olarak görüyorlar gelen parayı.
   </p>
   <p>
    Abla Rahime Korkmaz, annesi yalnız kalmasın diye haftanın büyük çoğunluğunu baba evinde geçiriyor. 31 yaşında ve iki erkek çocuğu var. Sibel ve Sinem’in ölümünün ardından bir daha hiç otobüse binmediğini söylüyor. Bir keresinde denemiş; ama fenalaşmış. Hanife Hanım da aynı rahatsızlığı yaşıyor. Korkmaz, Sibel için “İçimizde en akıllı oydu. Her meseleyi ona danışırdık. Ağırbaşlı, sakin mizaçlıydı.” diyor. Sinem’i ‘evin neşesi’ diye tanımlıyor. Korkmaz, kardeşlerinin vefatının ardından bazı şeyler hatırlamış. Dinine bağlı olan Sibel, televizyonda şehit haberlerini gördüğünde genç yaşta, şehit olarak ölmek istediğini söylermiş. Ardından kendi gibi bir garibanın cenazesine kimsenin gelmeyeceğinden bahsedermiş. Fakat Sibel’in cenaze merasimine milletvekilleri ve bakanlar katıldı. Abla Rahime Korkmaz, ağlayarak kardeşinin Hz. Peygamber’i (sas) çok sevdiğini anlatıyor. Hiç kimseye göstermediği, çantasında taşıdığı defterini ölümünün ardından okumuşlar. Hz. Peygamber’e (sas) yazdığı şiirleri, yazıları görünce çok şaşırmışlar. Anne Hanife Hanım, “Bunlar beni avutuyor. İnşallah güzel yerdedir.” diyor gözyaşları arasında. Sibel’in nişanlandığı Murat Ekiz’in diğerlerinden farkı yok. Genç adam başka biriyle evlenmek istemiyor. Dilinde hâlâ eski nişanlısı var.
   </p>
   <p>
    Özkan ailesinin şu sıralar tek isteği davaların lehte veya aleyhte bir sonuca ulaşması. Bu sürünceme onların sıkıntılarını katmerleştiriyor. Kim bilir, belki son günlerde alınan mahkeme kararlarının benzeri Özkan ailesinin davası için de gerçekleşir.
   </p>
   <p>
    <strong>
     ‘Kokteyl’den silaha!
    </strong>
   </p>
   <p>
    14 Kasım : Adana Emniyet Müdürü Mehmet Avcı, korsan gösterilerde atılan molotofkokteylinin hukuki adının ‘likit bomba’ olarak değişmesi gerektiğini söyledi. Avcı. “Bu bomba insanların ölümüne, evlerin, işyerlerinin yanmasına sebep olmaktadır. Emniyet güçlerine vurabilme yetkisi verilmeli.” dedi. 27 Kasım : Van 4. Ağır Ceza Mahkemesi, 9 Şubat 2010 tarihinde 4 molotofkokteyli ve yapımında kullanılan havai fişeklerle yakalanan 2 sanığa, ‘terör örgütüne silah sağlamak’ suçundan 12 yıl 6’şar ay hapis cezası verdi. Böylece molotof ilk kez ‘silah’ olarak kabul edildi. 1 Aralık: Diyarbakır Valisi Mustafa Toprak, toplumsal olaylarda polise taş ve molotof atan çocuklara ilişkin 5395 sayılı Çocuk Koruma Kanunu’nu işleteceklerini belirterek, “Bu çocukları ailelerinden alıp Sevgi Evleri’ne yerleştireceğiz.” dedi. 07 Aralık: Geçen yıl molotof ile polis yaralayan, eylülde de “Bu sefer sizi öldüreceğim!” diyerek aynı eylemi tekrarlayan 15 yaşındaki Ş.B. için “yakarak adam öldürmeye teşebbüsten” 20 yıl hapis talebiyle iddianame hazırlandı.
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=0B659EBD77C406FA729D913DBFF4F1A0?newsId=31260), [web.archive.org (arşiv bağlantısı)](http://web.archive.org/web/20140424061453/http://www.aksiyon.com.tr:80/aksiyon/newsDetail_getNewsById.action;jsessionid=0B659EBD77C406FA729D913DBFF4F1A0?newsId=31260)
