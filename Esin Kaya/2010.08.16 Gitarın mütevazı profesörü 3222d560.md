# Gitarın mütevazı profesörü

*Esin Kaya 2010.08.16*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Türkiye’ye ilk gitarı 1966’da o getirdi. Ülkenin ilk gitar hocası olarak ün yaptı. Öğrencileri arasında Erdinç Şenyaylar, Erden Sökmen, Serdar Ortaç, Mustafa Sandal gibi isimler var.
  </font>
 </div>
 <div id="newsText">
  <font class="detail-text">
   <p>
    <p class="MsoNormal">
     Raffi Arslanyan, profesyonel müzik eğitimi almış pek çok insanın yakından bildiği, gitar denince akla ilk gelen isimlerin başında. ‘Hocaların hocası ordinaryüs gitarist’ sıfatlı Arslanyan, popüler dünyanın dışında duruşuna karşılık, 60’ların İstanbul’uyla tatlanmış müzik dolu bir geçmişe sahip. Ermeni köklerine karşılık Türkiye müziğine yaptığı katkıları, bu gizli kalmış değerin kendinden dinlemeye gittik.
    </p>
    <p class="MsoNormal">
     1944 İstanbul doğumlu Raffi Arslanyan, babasının keman, annesinin piyano nağmeleri sayesinde tanışır müzikle. Trabzonlu babası İstanbul’da ticaretle uğraşırken, annesi de zamanın en iyi terzilerinden biriydi. İlk enstrümanı ağız armonikasını 13 yaşına kadar çalar. O dönemlerde Türkiye’de esamisi okunmayan bir müzik aleti ‘gitar’la tanışması ise ilginç. Carmen isimli ‘platonik aşkım’ dediği bir arkadaşının teşvikiyle klasik gitara yönelir. Sonrasında zamanın en ünlü klasik gitar yorumcusu Yunan Andreas Paleologos’tan ders almaya başlar. Gitarı da ilk kez hocasının elinde görür. Günde 7 saat çalıştığı o dönem 6,5 yıl sürer. “Gençliğimi yaşayamadım!” diye veryansın eden Arslanyan, arkadaşlarını da ihmal ettiğini itiraf ediyor.
    </p>
    <p class="MsoNormal">
     Bilahare iki sene sürecek askerlik macerası Sivas’ta başlar. Hocalık vazifesini içselleştirmesi de o günlere rastlar. Subay çocuklarına, generalin torununa ders verir. Usta birliğine katıldığı 1964’te Kayseri Orduevi’nde müzisyenlik yapar. İstanbul’a dönüşünde ise konserler vermeye başlar. Arslanyan, bir sene boyunca Galata Kulesi’nde her gece gitar şovlarına çıkar. Bu sayede Türk insanı gitarla tanışır. Müzikle hayatını kazanmak o yıllarda da güçtür. Gündüzleri elektrik motorları satan bir firma için çalışan Arslanyan, geceleri müziğe devam eder. Bu esnada öğrencilerinin sayısı da artmaya başlayınca tüm mesaisini gitar hocalığına ayırma kararı alır. İspanyol kökenli bu enstrümanı talebelerine tedarik etmekte zorlanır. Kendince konuya çözümler bulur. Sultanahmet’te basit otellerde, parasız kalan hippilerin gitarlarını satın alırlar. Tünel’deki tek müzik mağazası Papajoz’da ise piyano, akordeon ve keman mevcutken gitar yoktur. Hocanın ısrarlarıyla ilk kez 150 tane gitar Japonya’dan getirtilir.
    </p>
    <p class="MsoNormal">
     Raffi Arslanyan’ın ‘hocaların hocası’ unvanını alması ise Türkiye’nin önemli konservatuvar hocalarına öğretmenlik yapmasıyla gerçekleşir. “Türkiye’nin konservatuvardaki müzik hocalarının yüzde 80’i benim öğrencim.” diyen Arslanyan’ın talebeleri arasında Erden Sökmen, Erdinç Şenyaylar, Yalçın Çetinkaya, Ayhan Günyıl gibi hem Sezen Aksu ve Tarkan gibi solistlerle çalan hem de hocalık yapan isimler var. Bunun yanı sıra popüler müzik icra eden sanatçılar arasında eskinin popçularından Coşkun Demir, Salim Dündar, yenilerden Mustafa Sandal, Serdar Ortaç, Çelik ve Deniz Seki, Raffi Hoca’nın sınıfından geçmiş. “Yeteneksiz öğrenciyle derslere devam etmem.” diyen Raffi Hoca, bu yüzden ilk dersten sonra birçok kişiyi geri çevirmiş. Çünkü isminin kötü anılmasını istemiyor. Ayrıca müziğin yetenek olduğuna inanıyor. Ders konusunda çok titiz olduğunu ifade eden Arslanyan, “Çocuğun ne olacağını birinci derste anlarım.” diyor. ‘Hiç yanılmadınız mı?’ diye soruyoruz. Onu şaşırtan birkaç talebesinden bahsediyor. Onlardan biri Erdinç Şenyaylar. Henüz 13 yaşındadır Raffi Hoca’nın derslerine başladığı sıralar. Hoca, ilk derste ‘bundan gitarist olmaz’ diye düşünmüş; fakat ikinci gelişinde fikri değişmiş. Şenyaylar, Türkiye’nin en önemli pop gitaristleri arasında şimdi.
    </p>
    <p class="MsoNormal">
     Alanında bu kadar yetkin bir isim neden akademiye adım atmadı diye düşüneniniz vardır. Bir zamanlar Çemberlitaş’ta bulunan Belediye Konservatuvarı’nın müdürü, Raffi Hoca’nın Osmanbey’deki evine gelerek öğretmenlik yapması için teklif götürür. Fakat saatleri uyuşmadığı için bire bir ders verdiği öğrencilerini bırakması istenir. Bu yüzden teklifi geri çevirir. Onun için öğrencilerinin başarısı her şeyden önce geliyor. Dersleri bittikten sonra da talebelerini arıyor, nerelere geldiklerini merak ediyor. Arslanyan, akademiye başlayamaz ama üniversitede hoca olmuş eski öğrencilerinin sınıflarını sık sık ziyaret eder. “Senede bir konservatuvara gidip torunlarımı dinliyorum.” diyor Raffi Hoca. Çevresinin ‘Raffi Arslanyan’ isminde gitar okulu açması ısrarlarından bahsediyor. Ama kalitesinin düşeceğinden çekinerek böyle bir işe hiç girişmemiş. Çünkü o gitarın bire bir derslerle kavranabileceği görüşünde.
    </p>
    <p class="MsoNormal">
     Gitar çalmak için en ideal yaşın kaç olduğunu merak ediyoruz. 10-22 yaş aralığının en ideal çağlar olduğunu öğreniyoruz. Zamanında kendinden büyük öğrencilerinin varlığına değiniyor Raffi Hoca. Fakat parmakların refleksi azaldıktan sonra öğrenmenin zorlaşacağını hatırlatıyor. Gitarı çalmayı dünyanın öğrenilmesi en zor enstrümanı diye yorumluyor. Bu enstrümanı yanlış çalanların çok, doğrusunu icra edenlerin ise az sayıda olduğunu ifade ediyor Arslanyan. Türkiye’de birçok yeteneğin, gitardan haberi olmayan hocaların elinde heba olduğu görüşünde. Klasik gitarın solo enstrüman olduğunu vurgulayan Arslanyan, bu aletin eğitimi konusunda çok savaş vermiş. Sağ elinin tırnağı uzun çocuklara gidip “Yavrum sen gitar mı çalıyorsun” deyip ilgilendiğini anlatıyor. Türkiye’ye gitarı tanıtmak için çabalayan Arslanyan, piyasada suntadan yapılmış aletleri kullanan gençleri görünce çok üzülüyor. Tünel’deki mağazalara gidip gelenleri yönlendiriyor, bilgilendirme amaçlı telefon numarasını bırakıyor. Ulusal televizyon kanallarından bazıları Raffi Hoca’yı bu konuyla ilgili deneyimlerini paylaşması için programlara davet etmiş; fakat Arslanyan kamera karşısında çok heyecanlanıp konuşamadığı için teklifleri geri çevirmek zorunda kalmış.
    </p>
    <p class="MsoNormal">
     Raffi Arslanyan’ın kökeni, sözü dönüp dolaştırıp siyasete getiriyor. Ama o politikayla hiç ilgilenmediğini ifade ediyor.
    </p>
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=CC2CF16225D8CF1B6AA3EFDE675049C0?newsId=27367), [web.archive.org (arşiv bağlantısı)](http://web.archive.org/web/20130904164830/http://www.aksiyon.com.tr:80/aksiyon/newsDetail_getNewsById.action;jsessionid=CC2CF16225D8CF1B6AA3EFDE675049C0?newsId=27367)
