# Altın Koza’da ‘Anadolu’ havası

*Esin Kaya 2011.09.26*

<font class="agenda2NewsSpot">
 18. Altın Koza Film Festivali, Adanalıların büyük ilgisiyle sona erdi. Festivalde yarışan filmlerin Anadolu’yu mekân seçmesi dikkate değerdi.
</font>
<font class="newsDetail">
 <p>
  Yaşı kadim, ruhu genç festival Altın Koza, bu sene Adanalılara 9 günde 220 film izleme imkânı sundu. 42 sene önce serüvenine başlayan, ara sıra ekonomik ve siyasi sebeplerle soluklanmak zorunda kalan Altın Koza, 18 yıldır uluslararası düzeyde kesintisiz yoluna devam ediyor. Aslında ne Antalya Altın Portakal ne de İstanbul Film Festivali, sinemayı şehir kültürüne adapte etmekte onun kadar başarılı.
  <p>
  </p>
  <p class="MsoNormal">
   Tarihi 10 bin yıl öncesine dayanan, çok kültürlü, 4 bin senedir sınırları ve adı değişmeyen bir kent Adana. Sinemayla ilişkisi Türk sinema tarihi kadar eski. Sayısı 200’ü bulan sinema salonu sahiplerinin Yeşilçam’a sipariş vermesi mi dersiniz, film dünyasını kasıp kavuran Adanalı Yılmaz Güney fırtınası mı... Ve bu pamuk diyarından çıkmış nice yönetmenler, oyuncular, yazarlar... Adana’nın sinema sevdasını anlamak için salonları ziyaret etmek kâfi aslında.
  </p>
  <p class="MsoNormal">
   Festival süresince üç ayrı sinema ve beş salonda gösterimler devam etti. Ulusal uzun metraj kategorisinde yarışan filmlere 15 dakika önce gitmediğiniz takdirde salonun merdivenlerine mecburdunuz. Yarışma dışı filmlerde dahi salonların dörtte üçünün genç ve yaşlı Adanalılarla dolu olması, ilk kez gören için şaşırtıcıydı. Sinema eleştirmeni ve festival komitesinde görevli Alin Taşçıyan, 1992’den bu yana Altın Koza’yı takip ettiğini ve eskiden sosyalist eğilimli seyircinin yerini şimdilerde daha eğitimli ve bilinçli sinema meraklılarına bıraktığını ifade ediyor. Şehrin büyüklüğü ve salonların birbirine uzaklığı, festival havasının kente sirayet ettiğini kanıtlamakta zorlansa da gerçeği anlamak için salonlara daha yakından bakmak bir gereklilikti.
  </p>
  <p class="MsoNormal">
   Son yıllarda Türk sinemasındaki kentten şehre dönüş teması bu seneki Altın Koza’da kendini iyice hissettirdi. Ulusal yarışma filmlerinin pek çoğu ilhamını Anadolu’dan alıyordu. Örneğin, festival komitesinden bir grubun Cannes’a gidip Nuri Bilge Ceylan’ı ikna ederek Türkiye prömiyerinin Adana’da yapılmasını sağladığı Bir Zamanlar Anadolu’da, Kırıkkale’nin bir kasabasında geçiyor. Altın Palmiye ödüllü oyuncu Muzaffer Özdemir’in ilk uzun metrajlı filmi Yurt’un öyküsü, bir mimarın çocukluğundan beri görmediği memleketi Gümüşhane’ye gelmesiyle başlıyor. İsa Yıldız’ın sistem eleştirisi yaptığı Memleket Meselesi, Antalya’nın bir köyünde çekilmiş. Genç ama geleceği parlak yönetmen Caner Erzincan’ın Mar’ında kahramanlar Van’ın İran sınırındaki bir ilçesinde yaşıyor. Festivalin favorilerinden Özcan Alper’in Gelecek Uzun Sürer’i, Diyarbakır’dan Hakkâri’ye uğruyor.
  </p>
  <p class="MsoNormal">
   Aslında Türk sinemasının Anadolu’yu keşfi yeni değil. Taşçıyan’ın dediği gibi 80’lerde alışık olduğumuz tüm sahnelerin İstanbul’da bir barda çekildiği filmlerin modası artık geçti. Berlin’de Altın Ayı’ya uzanan Bal’ın sahibi Semih Kaplanoğlu ve sineması, Zeki Demirkuz, Yeşim Ustaoğlu, Reha Erdem gibi isimler filmlerine mekân olarak hep taşrayı, Anadolu’yu seçiyor.
  </p>
  <p class="MsoNormal">
   Festivale damgasını ‘Anadolu’ vurunca beraberinde ülke gerçeklerine mercek tutan filmlere rastlamak tabii sayılıyor. 80 sonrası Çorum’da Alevi zulmünden kaçan bir ailenin kimlikleri üzerine verdikleri mücadeleyi konu alan Saklı Hayatlar; oğlu PKK’ya katılıp ölen, daha sonra torununu savaşa kurban vermemek için mücadele eden Kadife Ana’nın Erzincan, Mardin, Sivas, Diyarbakır çizgisinde ilerleyen hikâyesi; Karadeniz’deki doğa katliamı ve HES’lere karşıt bakış atan Yurt, sadece bir çırpıda akla gelen örnekler arasında.
  </p>
  <p class="MsoNormal">
   <span>
   </span>
  </p>
  <p class="MsoNormal">
  </p>
  <p class="MsoNormal">
   Festival’den notlar
   <span>
   </span>
   Biletler bedavaydı. Bu sebeple ilginin yoğun olduğu filmlerde sinemaseverler salona giremedi.
   <span>
   </span>
   Gösterimlerde yaş sınırlaması yoktu. İlkokul çağındaki çocuklar şiddet ve cinsellik içerikli filmlere girebiliyordu. Daha da vahimi sinemadan anlayamayacak kadar küçük çocukların ağlamaları ve herkes susarken repliklere cevap vermesi izleyenleri rahatsız etti.
   <span>
   </span>
   Sinema salonları birbirine çok uzak olduğu için şehirde festival havası koklanamıyordu. Adanalı sinema duayeni Ali Özgentürk’ün bu konuda isyanı vardı. Özgentürk, her filmin galasının ayrı salonlarda yapılmasını eleştirdi. Ona göre festival bazı filmleri kliması daha iyi çalışan, daha rahat koltuklara sahip, sahnesi daha kaliteli salonlarda gösterime koyarak onlara pozitif ayrımcılık yaptı.
   <span>
   </span>
   Nuri Bilge Ceylan’ın son filmi Bir Zamanlar Anadolu’yu aynı anda üç salonda 1.150 kişi izledi.
  </p>
 </p>
</font>

Kaynak: [www.aksiyon.com.tr](http://www.aksiyon.com.tr:80/aksiyon/haber-30604-186-altin-kozada-anadolu-havasi.html), [web.archive.org (arşiv bağlantısı)](http://web.archive.org/web/20111221075101/http://www.aksiyon.com.tr:80/aksiyon/haber-30604-186-altin-kozada-anadolu-havasi.html)
