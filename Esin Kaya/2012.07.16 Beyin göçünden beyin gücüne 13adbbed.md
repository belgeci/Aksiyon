# Beyin göçünden beyin gücüne

*Esin Kaya 2012.07.16*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Nano teknoloji, moleküler genetik, x-ışınları fiziği, uzay mühendisliği, biyomekanik, kriptografi ve okumakta zorlandığımız pek çok bilimin uzmanları İstanbul’daydı. Yurtdışında yaşayan Türk bilim insanları, beyin göçünü beyin gücüne çevirme ideali için bir araya geldi.
  </font>
 </div>
 <div id="newsText">
  <font class="detail-text">
   <p>
    Yurtdışında çalışan ve başarılarıyla öne çıkan Türk bilim insanlarının haberlerine ara sıra medyada rastlarız. Bu haberler Türk insanını bir taraftan gururlandırırken bir taraftan da hüzünlendirir. Evet, ‘başarılı olmaları çok güzel; ama neden Türkiye’de değiller?’ sorusu hep zihinleri meşgul eder.  Sonra Türkiye’nin bilim politikaları aklılara düşer ve çaresiz ‘Onlar da haklı’ gibi ifadeler dökülür dillerden.  İşte geçen hafta gerçekleşen bir organizasyon yıllardır alışık olduğumuz bu yargıyı yerinden etmek için büyük bir adım attı. Türkiye Bilimsel ve Teknolojik Araştırma Kurumu (TÜBİTAK) dünyanın dört bir yanında sahasında en tepede bulunan 100’e yakın bilim insanını İstanbul’daki kurultayda buluşturdu. Araştırmacıların çoğu bilimsel bir amaç için yıllar sonra ülkesine gelmekten çok memnundu. Hepsinin ortak duygusu heyecan ve meraktı. Heyecanlılar, çünkü “Bizim farkımızdalar” diye düşünüyorlardı; meraklılar, çünkü “Akademisyenleri, Ar-Ge şirket yöneticilerini ve girişimcileri bir araya toplamakla ne planlanıyor?” sorusu ortada duruyordu... Bu türden bir buluşma en azından Türk bilim dünyası için ilk kez gerçekleşiyor. Türkiye bilim politikaları açısından bu kurultay ne anlam ifade ediyor, gelin heyecanı gözlerine yansıyan TÜBİTAK Başkan Danışmanı Prof. Dr. Yunus Çengel’den dinleyelim.
   </p>
   <p>
    Çengel, Türkiye’nin şu günlerde bilimde atak yaptığını ifade ediyor. Eskiden siyasetçilerin ve TÜBİTAK’ın sistemli bir politikasının olmadığını söylüyor: “Ar-Ge nedir bilinmiyordu, girişimcilik yüksek teknoloji ürünü hayallerde bile yoktu. Hâliyle böyle bir ortamda bilim insanı gelişmesi, kalifiye bir araştırmacının gelip çalışma yürütmesi beklenmezdi.” Peki, şimdi değişen ne? Çengel, bilimsel faaliyetlerin ülke politikaları arasında kendine yer bulduğu sürece var olacağı görüşünde. Son yıllarda Ar-Ge takımları kuruldu. Hatta bazı firmaların binden fazla yetişmiş elemanı mevcut. Yani araştırmalara ayrılan fon miktarı yükseldi. Örneğin 1964 - 2004 arasında Akademik Ar-Ge faaliyetleri kapsamında 7 bin 378 projeye 170 milyon TL kaynak aktaran TÜBİTAK, 2005-2011 döneminde 8 bin 722 projeye 1,15 milyar TL destek sağladı. Desteklenen bilim insanı sayısı 2003 yılında 1500 iken, 2010’da 12 kat artarak 18 bini geçti. Türk bilim dünyasında hâlâ çok önemli bir sorun varlığını koruyor: “Yeterince araştırma yapacak insan yok.” İşte bu noktada yurtdışında binlerce akademisyen bu açığı kapatmak için ilk başvurulacak isimler olmuş. Bu buluşma sayesinde onların tecrübelerinden yararlanılacak. Bilimsel araştırmalardaki kalifiye insan gücüne ulaşmak için danışmanlıkları yol gösterici olacak. TÜBİTAK, gelecek senelerde  kurultayı devam ettirme niyetinde.  Ama biraz farkla. Arzuları, kurultayı gelecek yıllarda yurtdışındaki bilim insanlarının organize etmesi. TÜBİTAK’ın  mali destekçisi olarak kalması. Yani amaç; beyin göçünü geri çevirmek yerine, yıllarca sahasında ‘en iyiler’ arasına giren Türk bilim insanları öncülüğünde Türkiye’deki bilimsel çalışmalara hız kazandırmak, Ar-Ge yapacak beyinlere ulaşmak.
   </p>
   <p>
    Ülke dışından 90, içinden 100 kadar davetli kurultaya katıldı. Bunların hepsi akademisyen değil. İçlerinde ilaç firması yöneticileri, medikal şirket sahipleri, Ar-Ge ajansı başkanları, ilgili bürokratlar vardı. Zaten kurultayın hedefi, bilgiyi faydaya dönüştürmenin mekanizmalarını oluşturmak. Bu konuda bilim insanlarından destek alınıyor. Sonucunda oluşacak ‘network (bilgi ağı)’ sistemin kurulması için kilit kavram. Samimi bağlantıların kurulması adına her türlü planlama yapılmış. Gelen akademisyenlerin uzmanlık sahalarına dair bilgilerin yer aldığı kitapçıklar basılmış ve bunlar tüm davetlilere verilen dosyaların içine konmuş. Kongre salonundaki oturma düzeninde ne protokol var ne de koltuk numarası. Davetliler dilediği yerde panelleri takip edebiliyor. Bu sayede farklı sahalardan katılımcılar birbirini tanıyor. Programda oturumlar da uzun tutulmamış, davetliler verilen aralarda daha çok sohbet edebilsin diye. Bu kongre amaçlanan doğrultuda yeni bir başlangıcı temsil ediyor.
   </p>
   <p>
    Hem konuşmacılar hem de katılımcılar arasında sosyal bilimler üzerine çalışan akademisyenlerin azlığı dikkat çekiyor. Prof. Dr. Çengel, üzülerek bu gözlemi doğruluyor. TÜBİTAK’ın henüz 2005’te beşerî bilimleri fonlama programına aldığını hatırlatıyor. Türkiye’den giden araştırmacıların daha çok mühendislik ve fen bilimleri üzerine çalıştığını ifade ediyor.
   </p>
   <p>
    Kurultaya kadın katılımcılar açısından bakıldığında çok iç açıcı olduğu söylenemez. Koca salonda tek tük kadın davetli var. Sadece Türkiye’de değil, dünyada da kadın bilim insanlarının sayısı az. Kurultaya katılanların çoğu Türkiye’de doğmuş, üniversiteyi burada okumuş. Ama yüksek lisans ve doktora için yurtdışına gidince dönmemişler. Avrupa ülkelerinden gelenler için durum biraz farklı. Onlar 60’larda göç eden ailelerin çocukları. Zaten akademisyenlerin yaş ortalamasını düşüren bilim insanlarının çoğu bu gruptan. Yunus Çengel yaş konusunda dengeli bir seçim yapmaya çalıştıklarını söylüyor. Genç bilim insanları için de “Onlar pırlanta” diyor.
   </p>
   <p>
    <strong>
     Metastaz kanserlerde tedavi eden aşı bulundu
    </strong>
   </p>
   <p>
    Prof. Dr. Uğur Şahin, Almanya’nın Mainz şehrinde yeni kanser aşısı ve kanser immunoterapisi üzerine araştırmalar yapıyor. Bu alanda faaliyet gösteren en büyük merkezlerden Translasyonel Onkoloji ve İmmunoloji Merkezi’nin (TRON) kurucusu ve müdürü. TRON’daki görevinin yanı sıra Johannes Gutenberg Üniversitesi’nde bağımsız bir çalışma topluluğunu, BioNTech şirketler grubunu ve Ganymed biyoteknoloji firmasını yönetiyor. Şahin: “Dört yaşında Almanya’ya gittim. Orada eğitim aldım. Kanser aşısı çalışmaları 30 seneden beri yapılıyor. Ama ilk defa ışık görüyor, kuvvetli bir ışık. Gelecek 5-10 yıl içinde kanser tedavisinde büyük değişiklikler bekliyoruz. Hastanın bağışıklık sistemini ilaçlarla güçlendirmek yeni bir tedavi kanunu. Bugüne kadar kanserler metastatik (kanser hücrelerinin yayılması) olduktan sonra hastalarımızı kaybettiğimizi düşünüyorduk. Şimdi bu aşı onlarda bile uygulanabilir. Şu an klinik test aşamasında. Bu sene karaciğer kanserinde bağışıklık sistemini güçlendiren bir ilaç piyasaya çıktı. Yan etkisi çok ama hastaların yüzde 20’si tamamen iyileşiyor. ‘Tamamen iyileşme’ kanser tedavisinde yeni bir kanun. Metastaz olduktan sonra tamamen iyileşmek çok zor. Biz TRON’da bilimsel bir buluşun hasta üzerinde nasıl uygulayacağına karar veriyoruz.”
   </p>
   <p>
    <strong>
     Kalp ameliyatları önce bilgisayar üzerinde bitecek
    </strong>
   </p>
   <p>
    Doç. Dr. Kerem Pekkan, alanında ilk 10’da gösterilen Carneige Mellon Üniversitesi Biyomedikal ve Makine Mühendisliği bölümünde görev yapıyor. ODTÜ mezunu akademisyen 12 yıldır Amerika’da araştırmalarına devam ediyor. Pekkan: “Uzmanlığım, kalp damar akışkanlar mekaniği. Yani ‘kan damarda nasıl akar’ diye araştırıyorum. Çocuklardaki  dolaşımı inceliyorum. Benim işim çocuk kalp cerrahlarıyla ve biyologlarla. Georgia Institu of Tecnology’de başladım çalışmalarıma. Ameliyat öncesi çocukların damar yapılarını alıyoruz. Cerrahın yapacağını biz bilgisayar üzerinde yapıyoruz. Damarı nasıl bağlayacağını gösteriyoruz. Bilgisayar modellerini hazırlıyoruz. Cerrahın daha önceden fikri oluyor. Bu yöntem klinik olarak yaklaşık 2 senedir uygulanıyor. Fakat yeni bir keşif olduğu için yalnızca pilot bölgelerde. Şimdilerde Koç Üniversitesi’nde misafir olarak ders veriyorum. Bundan sonra da devam etmek istiyorum. Biyolojik sistemlerden esinlenen bir mühendislik oluşumu var. Koç’ta verdiğim ders de bu konuda. Geçenlerde Belgrat Ormanı’na gittik. Böcekler alıp mekaniğini inceledik. 3- 4 tane patent başvurumuz oldu sırf ders içinde. İlkokul ve anaokulu öğrencilerine ulaşmak istiyorum.”
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-33098-beyin-gocunden-beyin-gucune.html), [web.archive.org (arşiv bağlantısı)](http://web.archive.org/web/20120820083741/http://www.aksiyon.com.tr:80/aksiyon/haber-33098-beyin-gocunden-beyin-gucune.html)
