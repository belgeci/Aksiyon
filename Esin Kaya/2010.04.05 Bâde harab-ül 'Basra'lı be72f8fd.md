# Bâde harab-ül ‘Basra’lı

*Esin Kaya 2010.04.05*

<font class="agenda2NewsSpot">
 Basralı Zafir,  gençliğinin baharını anlamsız bulduğu Irak-İran savaşında soldurmamak için bir maceraya atılır. Yolunu Türkiye’ye düşürür. Burada yaşadıkları da filmlere konu olacak mahiyettedir.  Neticede gençliğinin akıbeti Basra’nınkinden farklı olmaz...
</font>
<font class="newsDetail">
 <p class="MsoNormal">
  Sene 1980. Yer Irak’ın Basra kenti. 1975 yılında imzalanan Cezayir Antlaşması son demlerini yaşamaktadır. İran ve Irak’ı sınır boyunca geçen bereketli Şatt-ül Arab Nehri’ni iki ülke arasında paylaştıran antlaşma, Saddam Hüseyin’in nehrin tamamıma sahip olmak arzusu yüzünden bozulur. Irak birlikleri İran sınırına doğru ilerler. İran Basra Limanı’nı bombalar. Böylece 8 yıl sürecek ‘I. Körfez Savaşı’ diye de anılan İran-Irak savaşı patlak verir. İşte Zafir Tomas’ın hikâyesi de tam bu noktada başlar.
 </p>
 <p class="MsoNormal">
  1953 Basra doğumlu Zafir (zafer kazanan), o yıllarda babasının muhasebe bürosunda çalışıyordur. Dört yıl süren vatani görevini tamamlamış olmasına rağmen İran-Irak savaşı başlayınca tekrar cepheye çağrılır. Savaşları topyekûn anlamsız bulan Zafir için ölümün kol gezdiği günler başlar. Uzun süre çatışmalara katılır. Birçok ölüme şahit olmuştur. O günleri hatırlayınca “Orada bulunmak bile ölümdü benim için.” diyor. Daha fazla dayanamayınca kaçış planları yapmaya başlar. Firar planını kimseyle paylaşmadan yürürlüğe koyar. Bir erzak kamyonuna saklanarak baba ocağı Basra’ya ulaşır. Sahte evrak düzenlemek için geldiği memleketinde ailesini son kez görmek ister. Durumu öğrenen babası plana şiddetle karşı çıkar: “Hayatınla oynuyorsun, kesinlikle bir baba olarak kabul etmiyorum, cepheye dön!” Genç Zafir, son sözünü yüreğine taş basarak söyler: “Babamsın, saygım sonsuz. Ama yaşadıklarımı yaşamadığın için beni anlayamazsın. Kararım kesindir, gidiyorum.” Zafir için gidilebilecek tek bir yer vardır; İstanbul. Çünkü orası ‘ana yurdu’dur. Şöyle ki, Hıristiyan olan babası 1950’lerde İstanbul’a geldiğinde bir Ermeni kızına âşık olur. Birlikte Irak’a dönüp evlenirler. Kısa süre sonra tekrar İstanbul’a gelirler ve o sırada çocukları doğar. Adını Zafir koyarlar. İstanbul’da doğduğu için Türk vatandaşlığı hakkı kazanır.
 </p>
 <p class="MsoNormal">
  Zafir’in kaçış hikâyesine dönelim... Irak’tan ayrıldıktan sonra İstanbul’da teyzesinin yanına yerleşen Zafir’in amacı Kuveyt’te yaşayan ağabeyi Galib’in yanına gitmektir. Zira, Türkiye’de 12 Eylül darbesi henüz yaşanmıştır. Sıkıyönetim ve sokağa çıkma yasağı devam etmektedir. İşsizlik had safhadadır. Savaş yorgunu Zafir için bu manzara pek iç açıcı değildir. “Cepheden kaçıp gelmiştim. Ama burada da her yerde asker vardı. Sıkıntılıydım, ülkemde ‘vatan haini’ ilan edilmiştim. Yakalanırsam cezam idam olacaktı. Otobüse biniyorsun, yolda durduruluyorsun. Askerler biniyor, kimlik soruyordu. Yani her yerde karşınıza asker çıkıyordu.” diye anlatıyor o günleri.
 </p>
 <p class="MsoNormal">
  5,5 YIL ASKERLİK YAPTI
 </p>
 <p class="MsoNormal">
  Zafir Tomas, oturma izni ve pasaport almak için Pasaport Şubesi’ne gider. Polisler, askerlikten muaf olduğuna dair belge getirmesini ister. Askerlik şubesinde ise trajik bir sürprizle karşılaşır. Yabancısı olduğu bu ülkede ‘asker kaçağı’ olarak gözükmektedir. Ülkesinde bu görevi yerine getirdiğini ifade etse de “Sen doğuştan Türk vatandaşısın. Dünyanın neresinde askerlik yapmış olursan ol, Türkiye’de de askerlik yapacaksın.” cevabını alır. Şaşkınlığı, görev yeri ile ilgili uyarıları duydukça artar. Karşısındaki Yüzbaşı, “Erzurum’a gidiyorsun. Çok soğuk olur. Sıcak yerden gelen biri için orada yaşamak ölüm gibidir.” demektedir. Görevliler evraklarını hazırlayadursun, Zafir, arkasına bakmadan şubeden uzaklaşır. Uğradığı ‘haksızlığın’ çözümü için soluğu Anakara’da alır. Millî Savunma Bakanlığı Asker Alma Daire Başkanlığı’na müracaat etse de yetkili bir isimle görüştürülmez. Tanıdık bir arkadaşını araya sokarak derdini anlatır. Daire başkanı, normal şartlar altında askerlik yapmak zorunda olmadığını; fakat yasalarda bu duruma denk düşen bir madde bulunmadığını ifade eder. Oradan hayal kırıklığıyla ayrılır Zafir. Kuveyt’e gidemeyince Libya Konsolosluğu’nda tercümanlık yapmaya başlar. Fakat yaklaşık 9 ay sonra polisler yine kapısındadır. Acemi birliğinin Amasya’ya çıktığını öğrenince bir nebze olsun rahatlar. Fakat dağıtımda Erzurum’a gönderilmekten kurtulamaz. Bu arada Zafir, Hıristiyan olduğu anlaşılmasın diye sünnet olmuştur. 62 doğumluların alındığı birliğin en yaşlısıdır. 9 yıl gecikmeli gittiği askerlikte, tümen komutanı sert sözlerle karşılar onu: “Bugüne kadar ne yapıyordun, anarşist misin, terörist mi?” Bu tepkinin arkası gelir ve Zafir, ‘sürgün yeri’ olarak bilinen Kars Göle’ye gönderilir. Zorlu geçen 1,5 yılın ardından terhis olur ve yine İstanbul’a döner.
 </p>
 <p class="MsoNormal">
  Libya Konsolosluğu’nda çalışmaya devam eden Zafir Tomas, bu sefer anne ve babasının ayrılma kararıyla sarsılır. Annesi, Irak’tan İstanbul’a gelir. Babası ise yanında çalışan Mısırlı bir Müslüman kadınla evlenir. Zafir, babasıyla irtibatını kesmez, sürekli telefonlaşırlar. İstanbul’da ise hareketli günler yaşanmaktadır. Teyzesinin girişimleri sonucu bir Ermeni kızıyla tanışan Zafir, kendini düğün hazırlıklarının içinde bulur. Artık yeni bir hayat kurmanın vakti gelmiştir. Ama diline ve kültürüne yabancı olduğu bu ülkeye alışması zaman alır. Kaçarak ayrıldığı baba ocağı Irak aklından hiç çıkmaz. Tekrar ülkesine kavuşması 30 yılı bulur. Bu zaman zarfında Amerika Irak’a saldırmış, Saddam devrilmiş, Bağdat yerle bir edilmiş, babası kanserden hayatını kaybetmiş, tüm akrabaları dünyanın farklı ülkelerine iltica etmiştir. Daha önemlisi çok sevdiği annesi de vefat etmiştir. Babasının cenazesine gidememek hayli üzmüştür. Hâlbuki telefon görüşmelerinde babasını İstanbul’a getirme planları yapmışlardı.
 </p>
 <p class="MsoNormal">
  30 YIL SONRA IRAK’TA...
 </p>
 <p class="MsoNormal">
  Saddam iktidarının sona ermesinin ardından tutuklanma riski kalmayan Tomas, geçen yıl ülkesini ziyaret etmiş. Biz de kendisinden eski ve yeni Irak’ı karşılaştırmasını istiyoruz. Saddam Hüseyin’in baskıcı rejiminden hazzetmediğini belirtmekle birlikte son savaştan sonra ülkesinin geldiği noktanın daha iyi olmadığını söylüyor. Devrik liderin silah zoruyla kendini halka sevdirdiğini ve bir korku imparatorluğu oluşturduğunu ifade ediyor: “Bir evde aile fertlerinden biri Saddam’ı eleştiremez, ihbar edileceğinden korkardı. Pasaport başvurularında ‘ad, soyad, yaş, cinsiyet’ gibi soruların dışında hangi partiyi desteklediğinize dair bölümler de doldurulurdu. O bölüme Baas Partisi yazmadığınız takdirde ülke dışına çıkmanız imkânsızdı. Bu soru iş başvuruları ve form doldurulan pek çok yerde karşımıza çıkardı.” Amerika işgalinden sonra ise Irak’ın tam anlamıyla bir kaosa düştüğünü kaydediyor Tomas. Geçen sene üç defa yaptığı ziyaretlerde, Basra’nın hiçbir gelişme göstermediğini, aksine şehircilik açısında gerilediğini görmüş. 30 sene boyunca tek çivi çakılmayan Basra’nın şimdi ciddi güvenlik zaafları yaşadığını belirtiyor: “Ufacık çocuklar araba kullanıyor. Polisler suç teşkil eden davranışlara müdahale etmiyor. Trafik lambaları çalışmıyor. Temizlenmeyen sokaklar halk sağlığını tehdit ediyor.”
 </p>
 <p class="MsoNormal">
  Zafir Tomas’ı Basra’da bir sürpriz daha karşılar. Babasının ikinci eşi oğlunu da yanına alarak kendi ülkesine, Mısır’a dönmüş. Babasının tüm varlığı ise küçük oğluna kalmış. Zafir’in babası Mısırlı kadınla evlenebilmek için Müslüman olmuş. Zafir, Hıristiyan olduğu için Müslüman babasının malvarlığına el süremiyor. Çünkü, Irak yasalarında bir Hıristiyan, bir Müslüman’ın vârisi olamıyor.
 </p>
 <p class="MsoNormal">
  Libya Konsolosluğu’nda çalışırken tanıştıkları Gazeteci Hüsnü Mahalli, Tomas için şunları söylüyor: “O Müslüman’dır, Hıristiyan’dır, Arap’tır, Türk’tür, Ermeni’dir. Ama herkesin dostudur. Zafir yalnız ve yalnız zulme ve haksızlığa karşıdır. Dürüst, mert ve haktan yana. İşte bu nedenle Zafir adı gibi hep ‘Muzaffer’ olmuştur!” Zafir Tomas, şimdilerde Osmanbey’de bir tercüme bürosu işletiyor. İsviçre’de mastır yapan bir oğlu var. Şimdi tek isteği; dedelerinin ülkesini hiç görmeyen oğlu Vahe’nin Irak’ı ziyaret etmesi.
 </p>
</font>

Kaynak: [www.aksiyon.com.tr](http://aksiyon.com.tr/aksiyon/haber-26483-178-b%C3%A2de-harab-ul-basrali.html), [web.archive.org (arşiv bağlantısı)](http://web.archive.org/web/20101209215524/http://aksiyon.com.tr/aksiyon/haber-26483-178-b%C3%A2de-harab-ul-basrali.html)
