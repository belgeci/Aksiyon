# Sabahlara kadar alışveriş!

*Esin Kaya 2011.04.04*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   İstanbul, Avrupa Kültür Başkenti etkinliklerinden sonra yeni bir uluslararası organizasyonla gündemde: İstanbul Shopping Fest... Ekonomiye, turizme katkısı ya da tüketim çılgınlığı, kısacası neyin nesi bu alışveriş festivali?
  </font>
 </div>
 <div id="newsText">
  <font class="detail-text">
   <p>
    <p class="MsoNormal">
     Saat gecenin biri. Yer, Etiler Akmerkez Alışveriş Merkezi (AVM). Uzun kuyruklar, dans eden insanlar, mağazadan mağazaya koşuşturan alışveriş tutkunları... “Bu saatte kim gelir ki!” diyor, merakla gidiyoruz. Şaşırıyoruz. İstanbul alışveriş festivalini, gece gündüz hız kesmeden yaşıyor. ‘Tüketim çılgınlığı’ diye eleştirel gözlerle bakanı dahi imrendiriyor. İyi medya takipçileri, hatta İstanbullular neden bahsettiğimizi anladı sanıyorum. AVM’lerde, ilan tahtalarında, tüm işlek yollarda, otobüste, metroda reklamı yapılan İstanbul Shopping Fest’i (İSF) fark etmemek mümkün değil (26 Nisan’a kadar devam edecek). Akmerkez’deki olaysa festivalin, ‘en uzun alışveriş gecesi’ etkinliği. Akmerkez’e geri dönmeden önce neyin nesi bu Shopping Fest biraz anlatalım. Geçen haftalarda metropolün en şaşaalı AVM’lerinden İstinye Park ve Torium’daki gong vuruşuyla başladı. Gece canlı müzikler, partiler, muhteşem indirimlerle devam etti. 40 gün sürecek festival, Kültür ve Turizm Bakanlığı ile İstanbul Valiliği’nin himayesinde, İstanbul Büyükşehir Belediyesi ve Türkiye İhracatçılar Meclisi’nin (TİM) desteğiyle gerçekleşiyor. Açılışını da Başbakan Tayyip Erdoğan’ın yapması hükümet politikaları çerçevesinde bir proje olduğunun göstergesi. Organizasyona 300 bin ticari müessese katılıyor. 50 bin kişiye istihdam sağlanıyor. AVM’lerin yanı sıra, Bağdat, Abdi İpekçi, Bahariye, İstiklal gibi alışveriş caddeleri yüzde 30’a varan indirim uygulamalarıyla festivale ortaklık ediyor. Devlet sektörü ve özel sektörde ülkenin ileri gelenlerini bir araya getiren bu büyük organizasyon neyi amaçlıyor? Öncelik, 2010’da İstanbul’a gelen 28,5 milyon yabancı turist sayısını artırmak ve hâlihazırda gelenlerin kişi başı harcamalarını 580’den 1000 doların üzerine çıkarmak. 2015’te İstanbul ziyaretçilerine 1,5 milyon kişi daha eklemek.
     <span>
     </span>
    </p>
    <p class="MsoNormal">
     Dünyada alışveriş festivali deyince akla ilk gelen örnek, 16 yıldır devam eden Dubai Alışveriş Festivali. 20 Ocak-20 Şubat tarihleri arasında gerçekleşen organizasyon için bu sene 3,5 milyon kişi Dubai’yi ziyaret etti. Global markaların sponsor olduğu, KDV’nin fiyatlara yansımadığı festival, dünya elitlerinin ilgisini çekiyor. İSF’de de sayıları sınırlı ‘Tax free’ (vergisiz alışveriş) mağazalarında KDV iadeleri yüzde 75’i buluyor. Dubai’de anlatacak çok şey varken İstanbul’a dönüyoruz. Kentteki otellerin doluluk oranlarının yüzde 80 olduğu mart ayında, festival dolayısıyla gelmesi planlanan ekstra ziyaretçilerin oranı önemli. Çünkü şehrin yatak kapasitesi yeterli mi değil mi, 40 günün sonunda belli olacak. Turistik Otelciler, İşletmeciler ve Yatırımcılar Birliği (TUROB) Başkanı Timur Bayındır, festival tarihlerinin İstanbul’un en dolu dönemlerinden biri olduğuna değinirken, Nevruz ve Paskalya tatilleri sebebiyle her yıl yüzde 80’i bulan doluluğu tamamen İSF’ye bağlamanın doğru olmağını dile getiriyor. Ama 10 puanlık artışı festivale yoruyor.
    </p>
    <p class="MsoNormal">
     İSF’nin büyük ortaklarından biri de bankalar. 28’inin katılacağı festivalde, kredi kartlarıyla yapılan her 40 liralık alışverişe karşılık tüketiciyi farklı hediyeler bekliyor. Neler mi? Otomobiller, vitrin tasarım yarışmasında en iyisini seçenlerden birinin kazanacağı ev, her mağaza ve AVM’nin farklı sürprizleri... Ama içlerinden biri var ki, yukarıda saydığımız maddi kazançların dışında bir getiri sağlıyor. Forum İstanbul, alışveriş severlere ‘40 gün boyunca 40 farklı deneyim’ sunuyor. Helikopter turu, köpek balıklarıyla dalış, at safari, yamaç paraşütü, Osmanlı takı kursu, tarihî hamam sefası, pastacılık/dans kursu gibi etkinlikler alışveriş karşılığında toplanan puanlarla seçilebiliyor. En az 50 liralık harcama yapan her 10 lira için 1 puan kazanıyor.
    </p>
    <p class="MsoNormal">
     Forum İstanbul’dan ‘En uzun alışveriş gecesi’nde Akmerkez’de yaşananlara dönelim. Mağaza sahipleri daha önce böyle bir kalabalıkla karşılaşmadıklarını, ilginin beş kat arttığını ifade ediyor. Saat gece yarısını geçtiğinde meraklılar alışverişleri tamamlamış, dükkânları boşaltmış, ‘belki bir araba da bana çıkar’ temennileriyle sıraya girmiş, kimileri de şarkılarını söyleyen Candan Erçetin’e eşlik ediyordu. Çoğunluğu Etiler ahalisinden kalabalıkta turistler dikkat çekiyor. İran’ın başkenti Tahran’dan ailesiyle gelen üniversiteli Sarah Ghiaie’ye rastlıyoruz. Üçüncü kez İstanbul’daymış ama bu sefer yerleşmek niyetinde oldukları için ön hazırlık yapmaya gelmişler. Tabii bir de İSF için buradalar. Özellikle Dubai’deki benzer organizasyonla karşılaştırınca indirimleri yeterli bulmamışlar. Biraz ötede Arap coğrafyasından geldikleri anlaşılan ellerinde poşetleri taşımakta zorlanan bir kadın grubu görüyoruz. Herkes dans edip sıra beklerken onlar ‘şuraya da girelim, şunu da alalım’ modunda mağazalara odaklanmış biçimde hızlıca hareket ediyorlar. Kuveytli grubun sözcüsü olarak Kholod Al-Olauiwa konuşuyor. Hayranlıklarını ifade ettikleri İstanbul, onlar için de yabancı değil. Şimdi niyetleri sadece alışveriş. Aile ve arkadaşların toplandığı bir kalabalıkla gelmişler. Öncesinde İSF takvimini didik dikik etmişler. Yani gün gün nereye gidecekleri belli. Geçtiğimiz birkaç gün Nişantaşı, İstinye Park ve Akmerkez’de harcanmış, kalan zamanlarını ise tamamen Sapphire’e ayırmayı planlıyorlar. Kuveyt’teki benzer festivali hatırlatıyoruz kendilerine. Hemen karşı çıkıyorlar. Araya Türkçe kelimeler serpiştirerek küresel markaları her yerde bulduklarını fakat ziyaret sebeplerinin çok sevdikleri Türk markaları olduğunu söylüyorlar. Anlaşılan yabancıların alışverişte dikkatini çeken Türkiye menşeli firmalar. Rotamızı yerli alışveriş severlere çeviriyoruz. Ortaköy’den gelen iki kız kardeşi bir kenarda dinlenirken yakalıyoruz. Onların ilgilendikleri indirimler değil, çekilişle verilecek Mini’ler. Çünkü indirim miktarlarını yeterli bulmamışlar. Festivali internetten işitmişler. Dolaşırken, 60’ını geçkin, kılığıyla Akmerkez müdavimlerinden ayrılan, müziğin ritmine kendini kaptırmış bir teyzeye dikkat kesiliyoruz. İç Anadolu aksanıyla konuşuyor. Hisarüstü’nde oturuyor. İSF’den haberi dahi yok. Candan Erçetin’i dinlemek için gelmiş. Bu görüntü, festivalin üst gelir sahibi zümreye yönelik olduğunu hatırlatıyor. Abdi İpekçi’nin veya Akmerkez’in ne Türkiye’nin ne de İstanbul’un fotoğrafı olmadığını bilmek huzursuzluk verse de İstiklal’de festivale iştirak etmiş Prada ayakkabılı, Hermes çantalı Yunanlıları görmek sevindirici. Her şeye rağmen İSF boyunca İstanbul’a alışverişe gelen yabancı turistler içerisinde İranlılar çoğunlukta. Savaşların, tsunaminin etkileyemediği festivalde, Ortadoğulu ve Japon ziyaretçiler de dikkat çekiyor.
    </p>
    <p class="MsoNormal">
     <span>
     </span>
     Akmerkez’de son durum böyleyken İSF İcra Kurulu ve Birleşmiş Markalar Derneği (BMD) Başkanı Yılmaz Yılmaz, açılış gecesine dair izlenimlerini basın toplantısında paylaştı. 18 Mart’taki Galatasaray-Fenerbahçe derbisi katılımı olumsuz etkilese de açılışın gerçekleştiği Torium ve İstinye Park’ta iştirak sayısında yüzde 30 artış var. Yabancıların ilgisinden bahseden Yılmaz, kendi markası Koton’dan yola çıkarak; normalde 02.00’de kapanan mağazasının saat 03.00’e kadar bir Arap turiste hizmet verdiğini söylüyor. Müşteriyse günlük cironun yüzde 25’i kadar alışveriş yapmış. İSF Eşbaşkanı ve Alışveriş Merkezi ve Perakendeciler Derneği (AMPD) Yönetim Kurulu Başkanı Mehmet Nane, erkeklerin de açılışa derbiden sonra formalarıyla geldiğini, ilerleyen saatlerde televizyon alanları dahi gördüğünü anlatıyor.
    </p>
    <p class="MsoNormal">
     İSF’nin alışveriş ve para akışına katkısından bahsediledursun, Kültür ve Turizm Bakanlığı Döner Sermaye İşletmesi Müdürü Murat Usta’dan gelen açıklama başka bir şeyi hatırlattı; festivalin İstanbul markasına katkısı. Sürece destek amaçlı İstanbul’daki müzelerin kapanış saati ileriye alındı ve 19.00 olarak ayarlandı. Bu uygulama nöbetçi AVM’ler kadar olmasa da turistlerin kültür turlarını genişletmesine yarayacak. Kültür ve Turizm Bakanlığı’nın 10 milyon avro bütçe ayırdığı festivalde sponsor, Türk Hava Yolları (THY) da 40 ayrı ülkede reklam yaparak, 28 ülkeden 77 gazeteciyi Türkiye’ye davet etti. Günseli Özen Ocakoğlu, gazete köşesinde konuyla ilgili bir tespitte bulunmuş. Ona göre yurt dışında yürütülen kampanyanın amacına uygun yoğunlukta değil. Ocakoğlu, THY’ye yurt dışında ünlüleri oynattığı reklamlara İFS logosunu koymayı öneriyor. Bu ortaklık Birleşik Arap Emirlikleri’nin ünlü havayolu şirketi Emirates ve Dubai Shopping Fest (DSF) arasındaki anlaşmayı akla getiriyor. Bırakın logoyu, Emirates DSF döneminde yolcu çekmek için özel promosyon ve reklam kampanyaları hazırlıyor. Kısaca Ocakoğlu, İSF’nin sadece alışveriş yanına değil, İstanbul’un marka değerine katkısına değiniyor.
     <span>
     </span>
    </p>
    <p class="MsoNormal">
     İSF’de iki hafta geride kalırken Bankalararası Kart Merkezi (BKM) ilk haftaya dair bazı rakamlar açıkladı. 1,5 milyar cironun elde edildiği ilk haftanın verileri gösteriyor ki, bir önceki yılın aynı dönemine göre kâr oranında yüzde 21’lik artış var. İSF’de en fazla harcama AVM’lerde, giyim sektöründe yapılmış. Yabancıların 1 haftada yaptığı kredi ve banka kartı harcaması ise 20 milyon TL. BKM Genel Müdürü Sertaç Özinal, festivalin sadece perakende alanına değil, ulaşımdan konaklamaya pek çok sektöre canlılık getireceğini düşünüyor. Sadece banka kartlarıyla harcama yapılabilen İSF sayesinde kayıt dışı ekonominin azalması, vergi gelirlerinin artması ve ekonominin ivme kazanmasını beklediklerini dillendiriyor. Kredi kartı kullanımını teşvik eden uygulamanın, tüketici tarafında risklere dönük olduğu ise tüm bu yükselen ivmeye rağmen bir gerçek.
     <span>
     </span>
    </p>
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-29089-sabahlara-kadar-alisveris.html), [web.archive.org (arşiv bağlantısı)](http://web.archive.org/web/20130118080734/http://www.aksiyon.com.tr:80/aksiyon/haber-29089-sabahlara-kadar-alisveris.html)
