# Yunan mutfağının ustası, İstanbullu Rumlar

*Esin Kaya 2012.03.26*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Yemek tarihçisi Sula Bozis, ‘Masal Yıllarımın Mutfağı’ kitabında yabancısı olmadığımız bir mutfağı tanıtırken, İstanbul’un yakın tarihine ve bu geçmişe tanıklık etmiş bir Rum ailenin hayatına odaklanıyor.
  </font>
 </div>
 <div id="newsText">
  <font class="detail-text">
   <p>
    Sıkı Aksiyon takipçileri hatırlar; geçen haftalarda ekonomik buhran yaşayan Yunanistan’ın nabzını tutmak için Atina sokaklarındaydık. Bir taraftan halkın krizle imtihanına şahitlik ederken bir taraftan da tüm dünyaya başarıyla pazarlanan Yunan mutfağının o kadar da başarılı olmadığını gördük. Şu günlerde piyasaya çıkan bir kitap, yanılmadığımızı ispatladı. İstanbullu Rumlardan yemek tarifleri içeren çalışmanın yazarı Sula Bozis, “İstanbul’dan göçen Rumlar olmasaydı Yunan mutfağının hâli nice olurdu!” diyor. “İstanbul Rumlarından Yemek Tarifleri: Masal Yıllarımın Mutfağı” diye adlandırdığı bu eser yalnızca bir tarif kitabı değil. 1940-1980 arasında yazarın yaşadığı İstanbul’dan izler taşıyor.
    <p>
     Kitapta 120 tarif derlenmiş. Şöyle bir sayfaları karıştırdığınızda Hıristiyanlığın dinî bayramları için hazırlanan tarifler ve ‘kaşık tatlıları’ dışında her şey çok tanıdık.Hindi dolmasını, paskalya çöreğini biliyoruz da nedir bu kaşık tatlısı? Reçelin daha kıvamlı, daha renkli; meyvelerin diri diri kalmış hâli. Reçel ustalarının “Benim reçelim de öyle.” dediğini duyar gibiyiz.
     <p>
      Bozis, kitabı Yunanistan’da da yayımlamayı planlıyor. Ama Yunanların yemek kültürü için bu tariflerin fazla gelebileceğinin farkında. Yemek kültürünün taşradan şehre göçle birlikte değişime uğradığını belirten Bozis, başlıyor yakınmaya: “Günün en güzel öğünü kahvaltıyı kahveyle geçiştiriyorlar, mutfakta tencere kaynamıyor, dışarıdan hazır gıdalarla besleniyorlar. Mahalle pazarlarında her çeşit sebze, meyze var ama nasıl kullanılacağını bilmiyorlar.”
      <p>
       Pazarda başından geçen komik bir olayı da anlatan Bozis, kök kereviz almaya gider. Pazarcı kerevizi poşete doldururken bir kadın yanlarına yaklaşıp nasıl bir yemek pişireceğini sorar. Bozis şaşırır, sonra en ince ayrıntısına kadar tarifi anlatır. “Bir kişiye bile zeytinyağlı kerevizi tanıtabilsem ne mutlu bana.” diyor. Ona göre mesele sadece yemek pişirmek değil, bir sofra etrafında toplanıp birlikte olmak. Yunanistan’da evde misafir ağırlama geleneği yok. Bozis, Atinalı bir arkadaşını yemeğe davet ettiğinde “İsim gününüz mü?”, “Doğum gününüz mü?” soruları ardı ardına gelirmiş.
       <p>
        Mutfakla arası iyi olmayan Atinalıların bir maharetinden söz ediyor Bozis. Kadın, erkek herkes yufkayı evde açıyormuş. Bozis, yufka açamadığını söyleyince “Kayınvalideniz sizi nasıl kabul etti!” derlermiş. Kent soylu kültürden gelen Bozis içinse bu hiç sorun olmamış. Çünkü mahallede her köşe başında yufkacılar varmış ve kayınvalidesi de yufka açmasını bilmiyormuş..
        <p>
         Kitabın ilk 40 sayfası, yazarın içtenlikle biriktirdiği anılar. “Hayatımın en güzel yıllarıydı.” diyor Bozis. Ona göre insan doğup büyüdüğü yerde ölmeli. Bu sebeple İstanbul dışında hayata gözlerini kapamayı hiç düşünmemiş. Şimdilerde gençlik yıllarının geçtiği Cihangir’de bir ev kiralamış. Bir ayağı bu şehirde olacağı için mutlu.
         <p>
          Yemek tarihçisi Bozis, Türkiye’nin ilk etnik moda tasarımcısı aynı zamanda. Dostlar Tiyatrosu’nda uzun yıllar kostüm tasarımcısı olarak çalışmış. Yıllarca Anadolu’daki geleneksel kumaşları araştırmış. Bu sayede Kapadokyalı baba köklerini keşfetmiş. Geçen yıl bir konferansı bahane edip oğlu Niko’yu da alıp Nevşehir’e gitmiş. Bunları anlatırken sert mizaçlı babaanneden de bahsediyor. Evin damına konan güvercinleri yakalayıp pişiren yaşlı kadın, tipik bir iç Anadolu insanıymış.
          <p>
           “Bir erkeğe âşık olur gibi İstanbul’a âşığım.” diyor Bozis: “Havaalanına varınca taksiyle mutlaka kıyıdan geçer, Bakırköy’ü, Samatya’yı, Yenikapı’yı, Eminönü’nü görürüm. Her türlü kirletme projesine rağmen İstanbul silüetinin değişmediğini anlayınca rahatlarım. İçimden ‘İstanbul hâlâ yerinde duruyor’ diye geçiririm.”
           <p>
            İstanbul deyince onu en çok heyecanlandıran sözcük ise Bakırköy. “Dünya güzeli bir yerdi.” diyor. Ama şimdi gitmeye gözü korkuyor. Bir belgesel çalışması sebebiyle 10 sene evvel yolu düşmüş. Yönetmene arabadan inmeden göstermiş bahsi geçen mekânları. Bozis, çocukluğunun Bakırköy’ünü anlatıyor: “İstasyon Caddesi’nden birkaç sokak ötesi kırlık ve çayırlıktı. Anneannemin Zuhurat Baba’da bir arkadaşı vardı. Ziyarete giderdik. Kazlar, tavuklar, inekler... O güne dek hiç köy yaşantısı görmemiştim.” Bozis’in baba evi, hat boyunda, iki büyük konaktan biriymiş. İmar durumuna göre park olması gereken arazinin üstünde şimdi ticarethaneler yükseliyor. 50’lerde Bakırköylüler, ‘çiçek bayramı’ diye kutlanan 1 Mayıs’ta Bahçelievler’in Ömür semtine pikniğe gidermiş. Tabiatın, duyguların coştuğu bu ayda, eskilerin tabiriyle “mayısı tutmak” için bir gün öncesinde kadın erkek mutfağa girer, yemekler hazırlanır, uçurtmalar yapılırmış.
            <p>
             Tüm ailesinin yemeğe meraklı olduğunu söyleyen Bozis, kitabında da sık sık yer verdiği esprili hikâyelerinden birinden bahsediyor. Düdüklü tencere icat edilir. Baba, bir tane satın alıp eve getirir. Denemek için pazardan aldıkları ayşekadın fasulyeyi düdüklüde pişirmeye kalkarlar.Henüz ötmeye başlayan tencerenin düdüğüyle baba kapağı açmak ister. Kapak ve içindeki fasulyeler havaya fırlar. Hatta bir süre tavana asılı kalan sebzeler, yavaş yavaş yere düşünce o zaman çocuk olan Sula Bozis bunu bir oyun bilip afiyetle yer.
             <p>
              Bozis ailenin tek çocuğuymuş. Bu sebeple o daha 24’ündeyken annesinin, 6 sene sonra da babasının vefatı hayatındaki en büyük travma. Liseyi bitirip evlenmesine rağmen hep el bebek gül bebek yaşamış. Küçük yaşlardan beri tanıdığı eşi Yorgo, bu kayıplardan sonra her şeyi olmuş. Tek çocuk olmaktan şikâyetçi olsa da oğluna kardeş yapmamış. Bunun sebebi, Bozis’in ev dışında aktif bir kadın olma arzusu ve bir annenin yokluğunda birden fazla çocuk yetiştirme korkusu. 6 teyzesi ve onlarca kuzeni varmış. Ama zaman içinde hepsi İstanbul’dan ayrılıp Atina’ya yerleşmiş.
              <p>
               Bu kadar sevdiği İstanbul’dan politik nedenlerle ayrıldığını söyleyen Bozis’ten o yıllara dair ayrıntılar vermesini istiyoruz. Bir “ah” çekip Orhan Veli’nin şiirine atıf yapıyor, “Beni kitaplar ve sinemacılar mahvetti!” diyor gülümseyerek. İktisat fakültesini bitiren eşi Yorgo, Paris’te kurulan Sinematek’in 10 ay sonra İstanbul’da kurulmasına ön ayak olmuş. “Devrimci Sinema” akımının içinde yer almış. Dergiler çıkarmış, politik belgeseller yapmış. Yılmaz Güney, Erden Kıral gibi isimler Bozis ailesinin yakın dostları olmuş. Sula Hanım, 5 yıl önce ölen eşinin “Paris’ten Pera’ya Sinema” adlı yarıda kalan kitabını bitirmeye çalışıyor. İstanbul’dan göçüp sinema sektöründe çalışan Rum ailelerle görüşüp Türk sinema tarihine dair dokümanlar toplamış. “Tüm Yeşilçam orada.” diyor eline geçen fotoğrafları tanımlarken.
               <p>
                1980 yılında yerleştiği Yunanistan’da 1993’ten bu yana sözlü tarih araştırmaları yapıyor Bozis. 120 kişiyle görüştüğü bir arşivi var. Çoğunluğu 55 ve 64’te Türkiye’den ayrılmış. Sıradaki kitabın konusu hazır. Bozis siyasi ve sosyolojik araştırmalarının yanından dikiş, nakış, dokuma gibi kadın işlerini kayda düşüyor.  Görüştüğü Rum ailelerinin çeyizlerini açtırmış. İstanbul’daki nakış atölyelerini tespit emiş. İşveren-işçi-emek ilişkisine dair incelemeleri var. 1925-70 arası terziler, nakışçılar, şapkacılar gibi el işçiliğiyle ayakta kalmış geleneksel sanatlar onun ilgi alanı. Mutfak kültürünü geleneksel sanatlar içinde yorumluyor Bozis. Tüm bu anlattıklarından anlaşıldığı üzere yazarın asıl odağı ‘kadınlar’. Bu tespiti kendisiyle paylaşıp sebebini soruyoruz. “Çünkü onlar her yerde ikinci sınıf vatandaş.” şeklinde cevaplıyor.
               </p>
              </p>
             </p>
            </p>
           </p>
          </p>
         </p>
        </p>
       </p>
      </p>
     </p>
    </p>
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=65789AA3089746200B69BF4865C2CE66?newsId=32170), [web.archive.org (arşiv bağlantısı)](http://web.archive.org/web/20120408181037/http://www.aksiyon.com.tr:80/aksiyon/newsDetail_getNewsById.action;jsessionid=65789AA3089746200B69BF4865C2CE66?newsId=32170)
