# Erzincan havalarda uçuyor!

*Esin Kaya 2011.06.06*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Erzincan, geçen hafta Dünya Yamaç Paraşütü Şampiyonası’na ev sahipliği yaptı. Erzincan ayağının devamı için bir anlamda test niteliği de taşıyan organizasyon, uluslararası federasyondan geçer not aldı.
  </font>
 </div>
 <div id="newsText">
  <font class="detail-text">
   <p>
    <p class="MsoNormal">
     Uçak inişe geçtiği andan itibaren karla kaplı ihtişamlı dağlar dikkat çekiyor. Şehri çevreleyen sıra dağların yarısının Ergan, diğer yarısının Munzur olduğunu sonradan öğreniyoruz. Vadiler arasında boylu boyunca uzanan, Mezopotamya’nın simgelerinden Fırat Nehri, ‘Ben buradayım’ diyor. Merhum Vali Recep Yazıcıoğlu’nun o hırçın sularda rafting yaptığını hatırlıyoruz hemen. Tahmin edebileceğiniz gibi, Erzincan’dan bahsediyoruz. Yamaç Paraşütü Dünya Şampiyonası’nın Erzincan ayağını izlemek için oradaydık.
    </p>
    <p class="MsoNormal">
     Havalimanında davullu zurnalı halk oyunu ekibi ve Erzincan Valisi Abdulkadir Demir’in de bulunduğu protokol karşıladı, çoğunluğu sporculardan oluşan misafirleri. Karşılama şehrin merkezindeki kortejle devam etti. ‘Gift, gift’ diyerek yabancı sporculardan hediye isteyen çocuklar, İngilizce yazılarla yabancıları tartı aletine çekmeye çalışan gençler, yol kenarında el sallayan teyzeler, Erzincan’ın bu organizasyon için havaya girdiğini gösteriyordu. Fakat hava şartları daha ilk günden pilotları zorlayacak seyirde gidiyordu.
    </p>
    <p class="MsoNormal">
     İptal edilen task (görev), Erzincan’ın cirit oyuncularının şovu ile telafi edilmeye çalışılsa da daha ikinci gün gerçekleşemeyen uçuşlardan sonra yarışmacılar, şampiyonanın adını ‘parawaiting’ olarak değiştirdi. (Yamaç paraşütünün İngilizcesi paragliding. Süzülerek uçmak anlamına gelen ‘gliding’ yerine, beklemek anlamına gelen ‘waiting’ kelimesini kullanarak espri yapıyorlar.)
    </p>
    <p class="MsoNormal">
     Erzincan’dan ayrıldığımızda şampiyonanın bitimine üç gün vardı ve serbest uçuşlar dışında tüm tasklar yarıda kesildi. Aslında dünyanın her yerinde yamaç paraşütü şampiyonaları bir hafta sürüyor. Çünkü bu spor, tamamen meteorolojik şartlara bağlı. Yarışlar bir türlü başlamayınca biz de 2800 rakımlı Çakırman Tepesi’nde konuşlanan sporculardan bol bol yamaç paraşütünün nüanslarını dinledik. Tabii o esnada serbest uçuş denemeleri yaparken paraşütü tepesine düşen mi, iplere dolanan mı, kalkışta yerlerde sürüklenen mi dersiniz pek çok maceraperest gözümüze takıldı.
    </p>
    <p class="MsoNormal">
     Yamaç paraşütü, 1980’lerde yaygınlaşmaya başlayan ama geçmişi Domina Jalbert’in 1952’de yaptığı ilk atlayışa kadar dayanan bir ekstrem sporu. Adını yamaçtan koşarak havalanmaktan alıyor. Hatta sivil havacıların jargonunda ‘çok hafif hava aracı’ diye adlandırılıyor. Mesafe, akrobasi gibi çeşitli dallarda yarışları var. Halk arasında ‘tehlikeli sporlar’ kategorisinde görülen yamaç paraşütü, şimdilerde teknolojik gelişmelerle daha güvenli bir spor dalı hâline geldi. Dünya üzerinde nerede olduğunuzu uydular aracılığıyla haber veren küçük ünite GPS, aynı zamanda yerden ne kadar yüksekte olduğunuzu da gösteriyor. Windmeter (anomometre) rüzgârın hızını ölçüyor. Vario, uçuş sırasında yükseliş ile çöküşü sesli ve görüntülü olarak bildirirken; dikiş teknikleri ve kumaş teknolojisi yamaç paraşütünde riskleri en aza indiriyor.
    </p>
    <p class="MsoNormal">
     Yamaç paraşütünün temel aparatlarından kanatların boyutu, pilotun tecrübesine göre değişiyor. Başlangıç, orta ve ileri seviye diye üç farklı kanat sınıfı var. Bu kanatlara bağlı ortalama 80-90 askı ipi bulunuyor. Yenilenen teknoloji ve doğa şartları bir yana, yamaç paraşütünde tecrübe çok önemli. Özellikle yabancı pilotların yaşlarının 30’un üzerinde olması dikkat çekiyor. Konuştuğumuz her yarışmacı en az 15 yıllık uçuş deneyimine sahip. Hatta geçen senenin şampiyonlarından Rus Yuri Arifulin, fiziksel rahatsızlığı bulunmayan birinin 50 yaşına kadar uçabileceğini düşünüyor. Dünya ikinciliğine sahip 45 yaşındaki Hintli pilot Gurpreet Dhindsa’nın da dediği gibi yamaç paraşütünde başarı, pilotun yetenekleriyle ve kendi limitinin farkında olmasıyla ilgili.
    </p>
    <p class="MsoNormal">
     Türkiye’de yamaç paraşütü ile 4-5 bin metre yüksekliklere çıkılabiliyor, 100-200 kilometre arasında mesafelere gidilebiliyor. Ülkemizde mesafe yarışlarında rekor 232 kilometre iken, Güney Afrikalı Nevil Hulett 2008’deki 502,9 kilometrelik uçuşuyla şu an dünyanın bir numarası. Ekipmanları sebebiyle pahalı bir hobi ve spor olan yamaç paraşütünde 25 bin dolayındaki pilot sayısıyla Fransızlar dikkat çekiyor. Onu Almanya, Avusturya, İsviçre, ekstrem sporlara meraklı Uzakdoğulular (Japonya ve Güney Kore) takip ediyor.
    </p>
    <p class="MsoNormal">
    </p>
    <p class="MsoNormal">
     Şehir, Dünya
    </p>
    <p class="MsoNormal">
     Şampiyonası’na hazır mı?
    </p>
    <p class="MsoNormal">
    </p>
    <p class="MsoNormal">
     Erzincan, Dünya Yamaç Paraşütü Federasyon Başkanı Goran Dimitrovski’nin sözüyle, 2012 Dünya Şampiyonası’nın ilk ayağı olma sözünü aldı. Yarışlara 29 ülkeden yaklaşık 170 pilot katıldı. Türkiye’de Erzincan dışında Karaman, Çankırı, Eskişehir gibi illerde dünya yamaç paraşütü şampiyonaları yapılıyor. Erzincan; rafting, kayak, base jamping gibi doğa sporlarının yapılabildiği bir il. En büyük avantajı, tüm bu sporların icra edildiği lokasyonların birbirine ve şehre yakınlığı. Diğer taraftan idari yönetimin doğa sporlarına sevgisi ve ilgisi büyük. Mesela, genç belediye başkanı Yüksel Çakır, uçaktan paraşütle atlayabiliyor, valinin en sevdiği spor rafting olabiliyor. Şehirde 6 tane rafting kulübü var. Yani şehir de doğa sporlarına yabancı değil.
     <span>
     </span>
    </p>
    <p class="MsoNormal">
    </p>
    <p class="MsoNormal">
     Erzincan’da uçmaya var mısınız gençler?
    </p>
    <p class="MsoNormal">
    </p>
    <p class="MsoNormal">
     29 Mayıs günü Türkiye yeni bir sivil havacılık eğitim merkezine kavuştu: Erzincan. Türk Hava Kurumu (THK) Başkanı Osman Yıldırım’ın da geldiği açılışta, THK pilotları ve paraşütçüler gökyüzünde akrobatik gösteriler yaptı. Bu sene pilotaj, maket uçak, paraşütle atlama gibi bölümlerde 400 öğrenci alan okul, seneye 1000 kişiye eğitim vermeyi planlıyor. Başvurabilmek için 16 yaşını doldurmak yeterli. Öyle ki ikinci üniversitesini okuyan bir öğretmen, 16 yaşındaki bir liseli, üniversiteye hazırlanan bir genç Sivil Havacılık Yüksekokulu’nun öğrencisi olmak için Türkiye’nin farklı şehirlerinden buraya gelmiş.
     <span>
     </span>
    </p>
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=5E767E9C4BA95DA3E954D4062AC796CD?newsId=29617), [web.archive.org (arşiv bağlantısı)](http://web.archive.org/web/20140827094850/http://www.aksiyon.com.tr:80/aksiyon/newsDetail_getNewsById.action;jsessionid=5E767E9C4BA95DA3E954D4062AC796CD?newsId=29617)
