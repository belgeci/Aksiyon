# Batılı ülkeler İslami finans merkezi olmak istiyor

*Esin Kaya 2013.12.23*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Batılı ülkeler küresel krizin kasırgasından kurtulmaya çalışırken, dünyanın doğusundaki Körfez ülkeleri, likitide fazlasını nasıl değerlendireceği endişesinde. Batı’nın İslami finans modellerine yaklaşması bu noktadan sonra şaşırtıcı değil.
  </font>
 </div>
 <div id="newsText">
  <font class="detail-text">
   <p>
    Geçen yıl 12,6 oranında büyüyen mevduat bankalarına karşılık katılım bankaları bu rakamı ikiye katladı. Sektör içindeki payı ekim ayı itibarıyla yüzde 5,5. Kamunun faizsiz bankacılık yapmaya başlamasıyla oranların artacağı öngörülüyor. Devletin nasıl bir formülle katılım bankacılığına gireceği henüz net değil. Albarakatürk, Türkiye’nin dört katılım bankasından ilki. Yönetim Kurulu Başkanı ve Genel Müdürü Fahrettin Yahşi’den konuyla ilgili önerilerini ve 2013 değerlendirmelerini dinledik.
   </p>
   <p>
    <strong>
     -Katılım bankalarının sektör içindeki büyümesi devam ediyor. Albarakatürk burada nerede duruyor?
    </strong>
   </p>
   <p>
    2013, bankacılık sektörü için iyi bir yıl oldu. Yıl sonunda gerek büyüme gerek kârlılık açısından hedeflenen sonuca ulaşılacak. 2012’de katılım bankacılığının sektörden aldığı pay yüzde 5,1 civarındaydı. Her geçen yıl kısmi de olsa büyüyoruz. Ekim 2013 itibarıyla toplam aktifler kıyaslandığında bu oran yüzde 5,5 seviyesinde. Fakat toplanan ve kullandırılan fonlar bazında baktığımızda, özellikle yurtiçi tasarruflara ulaşma noktasında yüzde 6’nın üzerinde payları var. Katılım bankaları her sene klasik bankaların 5,1 puan üzerinde büyüyor. 2001’de 6 katılım bankasından birinin sistem dışı kaldığı dönemde sektörden alınan pay yüzde 1’lere gerilemişti. Albaraka her sene yüzde 20’nin üzerinde büyüyor. Bu yıl 30’lara çıkabilir. Bu da sektöre olan ilginin devam ettiğini gösteren bir unsur. Peki, bizim beklentilerimize paralel gidiyor mu bu yükseliş? Katılım bankalarının sektörden alması beklenen pay bunların fevkinde olmalı. Yüzde 15-20’ye kısa ve orta vadede ulaşmalı. Bunun için de gereklilikler söz konusu.
   </p>
   <p>
    <strong>
     -Nedir bu gereklilikler?
    </strong>
   </p>
   <p>
    Birincisi, sektör sermaye miktarı ve organizasyon büyüklüğü olarak gelişmeli. Şu an Türkiye’deki katılım bankalarının toplam şube sayısı 950 civarında. Her yıl 100-150 şube daha ekleniyor. Bu rakam, sektörde orta ölçekli bir bankaya tekabül ediyor. Hâliyle orta ölçekli bir bankaya paralel, hatta üzerinde bir pay alıyoruz. Gelinen nokta önemli. Ama yeni girişlerle mevcut katılım bankaları sermayelerini güçlendirmeli. Çünkü sermaye, büyümenin temel motifi. Son dönemde alınan payın büyütülmesine yönelik, sektöre yeni girişlerden bahsediliyor. Özellikle kamunun girişi konuşuluyor. Çalışmalar başladı.
   </p>
   <p>
    <strong>
     -Kamu, katılım bankası kurarsa ne gibi değişimler olur?
    </strong>
   </p>
   <p>
    Sektörü büyütür. Sektör büyüdükçe kârlı çıkarız. Rekabet artar. Bu da tüketiciye, Türkiye ekonomisine olumlu yansır. Çünkü mevcut sermaye ve organizasyon yapımızda büyüme oranları belli. Bunu aşmanın yolu mutlaka yeni girişler. Kamu sektörü, büyütme amacına matuf. İfadeler bu yönde. Katılım bankacılığına giriş sebebinin bu olduğu söyleniyor. Kamu katılım bankasının daha geniş bir coğrafyaya hitap etme, çok kişiye ulaşma imkânı da söz konusu.
   </p>
   <p>
    <strong>
     -Mevduat bankaları faizsiz bankacılık yapmak isterse yasal düzenlemeler buna uygun mu?
    </strong>
   </p>
   <p>
    İslam dünyasında faizsiz bankacılığın uygulandığı ülkelerde iki model görebiliriz. Birincisi, ayrı bir tüzel kişilik adı altında bankanın faaliyet yürütmesi. Türkiye’de katılım bankacılığı faaliyeti yapabilmeniz için ayrı bir banka kurmalısınız. Bu yüzden herhangi bir bankanın kendi çatısı altında bu hizmetleri verebilmesi mümkün değil. Bazı ülkelerde ise ikili yapıya imkân sağlayan düzenlemeler söz konusu. Birinci modelin yanı sıra, faizli (konvansiyonel) bankalar içerisinde faizsiz bankacılık yapan birimler var. Model, “Islamic Window (İslami Pencere)” diye tanımlanıyor. Malezya’da bu ikili yapıyı görebiliyoruz. Hızlı bir şekilde İslami bankacılığa doğru sektörü evirebilmek için pencere açma modelini gündeme taşımışlar. Sonuç olarak bu sistem piyasayı büyütmüş, yüzde 20’lere getirmiş. Hedeflediğiniz yolu hangi hızla gitmek istediğinizle alakalı bir olay. Körfez ülkelerine döndüğünüzde artık gidişat, ayrı tüzel kişilikler altında bu işlemlerin yapılması. Fakat iki model de hâlâ uygulanıyor.
   </p>
   <p>
    <strong>
     -Mevduat bankaları için faizsiz bankacılık kârlı mı?
    </strong>
   </p>
   <p>
    Tabii ki. Aynı çatı altında başka bir iş daha yapıyorsun. Müşteri grubuna faizsiz ürün ve hizmet veriyorsun. Yeni bir müşteri kazanmak, yeni bir hacme ulaşmak kârlılığın ana unsurlarıdır. Herkes mutlaka talebi olan bir ürünü satmak ister.
   </p>
   <p>
    <strong>
     -Geçen günlerde İngiltere’de İslami bono alımı gerçekleşti. Dünyada İslami bankacılık nereye doğru gidiyor?
    </strong>
   </p>
   <p>
    Batı’daki gelişmeler her şeyi özetliyor. En son Dünya İslam Ekonomik Forumu yapıldı Londra’da. İngiltere Başbakanı David Cameron, “Dubai ile birlikte İslami bankacılıkta finansal merkez olacağız.” dedi. İngiltere yıllardır bu işin içinde. Faizsiz bankacılıkla ilgili ilk düzenlemelerin yapıldığı ülkelerden biri. Türkiye’de katılım bankacılığı 1985’te başladığında o zamanki yasal çerçevenin temelini İngiltere’den aldı. Daha sonra yerelleşti. Şu an daha kaliteli düzenlemeler seviyesine ulaştı BDDK’nın çabalarıyla. İngiltere’de  20’nin üzerinde İslami finans kuruluşu faaliyette.
   </p>
   <p>
    <strong>
     -İngiltere’nin bu konuda iddialı olmasının sebebi ne?
    </strong>
   </p>
   <p>
    İslam dünyasında ortaya çıkan likidite fazlası. Eğer likidite fazlası varsa ve faizsiz enstrümanlar da kullanmak isteyen bir grubun elindeyse ona uygun ürün ve hizmet tasarlamanız gerekiyor. Aklın yolu bir. Körfez’de özellikle petrol bazlı gelir fazlası mevcut. Küçük ekonomiler ama büyük fonlar birikiyor. Bu fonlara birileri talip olmalı. Mesela, Malta da, Lüksemburg da İslami finansal merkez olmak için çaba gösteriyor. Yani herkes fonu faizli ya da faizsiz mutlaka kendi ülkesine çekip ekonomik olarak kalkınmak istiyor. Her fonun bir maliyeti var, modeller farklı sadece. Türkiye’nin de ciddi büyüklüklere ulaşmak için yabancı kaynaklara ihtiyacı var. Bugün Türkiye’nin büyümesini dış açıkla finanse ettiğini biliyoruz. Yani başkalarının parasıyla, tasarrufuyla büyüyoruz. Büyümeyle tasarruf miktarı arasında sağlıklı bir ilişki yok. Şu an iç tasarrufun GSMH’ya oranı yüzde 12 civarında. Bunun yüzde 20-25’lere çekilmesi gerekiyor. Bu meşakkatli bir süreç. Son dönemde tasarruf artırıcı önlemlere özel önem verildiğini görüyoruz. Mesela, bireysel emeklilikte devlet prim miktarının yüzde 25’ini kendi cebinden koyuyor.
   </p>
   <p>
    <strong>
     -Sizce İslami bankacılık en ideal nerede uygulanıyor?
    </strong>
   </p>
   <p>
    Daha gidilecek yol olsa da Türkiye’de katılım bankacılığının üst düzeyde olduğunu düşünüyorum. BDDK, katılım bankacılığının hukuki altyapısının geliştirilmesinde ciddi çaba gösteren bir kuruluş. Son dönemde dünyada İslami bankacılık alanındaki gelişmeleri takip ediyorlar. Uluslararası teşekküllere üye oldular. Buralarda kararlara katkı sağlayacak konumdalar. Eskiden katılım bankacılığında Türkiye, dünyadan yalıtılmış gibiydi. Uluslararası camiada faizsiz bankacılıkta ortaya çıkan düzenlemeler Türkiye’deki katılım bankalarını hiç ilgilendirmiyordu. Şu an dünyayla entegre bir uygulamamız mevcut. En iyi düzenleme hangisi, nerede diye bir akademik çalışmam yok. Ama bizim sistem örnek hâline gelecek. Türkiye’nin modeli kendine özgü.
   </p>
   <p>
    <strong>
     -Son olarak, kurların yükselmesi ve Türk parasının değer kaybetmesiyle ilgili neler düşünüyorsunuz?
    </strong>
   </p>
   <p>
    Bu, ithalatın daha pahalı, ihracatın ise ucuz hâle gelmesine yol açıyor. Cari açığın dayandığı temel noktalardan biri dış ticaret açığı. Kurların yükselmesi ihracatı cazip hâle getirecek. Bu da cari açığımızı nispeten azaltacak. Dış ticaretimizin yüzde 40’lık kısmı hâlâ Avrupa’ya. Bunun yanında alternatif piyasaları keşfetmeli, mevcut ilişkilerin üzerine gitmeliyiz. Mesela Amerika’ya dış ticaret hacmimiz 2 milyar dolar. Çok düşük. ABD’ye mal ihraç edebilir hâle gelmeliyiz.
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-37423-batili-ulkeler-islami-finans-merkezi-olmak-istiyor.html), [web.archive.org (arşiv bağlantısı)](http://web.archive.org/web/20140105111122/http://www.aksiyon.com.tr:80/aksiyon/haber-37423-batili-ulkeler-islami-finans-merkezi-olmak-istiyor.html)
