# Uzak ve soğuk ülke: Rusya!

*Esin Kaya 2013.04.15*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Türkler için iklimi, insanı soğuk ülke... Ruslar için çöl ve deve... Tarih boyunca yan yana yaşayan iki kültür birbirini ne kadar tanıyor? Rus Kültür Festivali, başka bir Rusya’yı keşfetmek için fırsat.
  </font>
 </div>
 <div id="newsText">
  <font class="detail-text">
   <p>
    İklimi, insanı soğuk ülke Rusya! Gerçekten öyle mi? Biraz da Amerikan filmlerindeki suratsız, acımasız, kötü karakterlerin etkisiyle sanal bir Rus algısı var Türkiye’de. Coğrafi olarak yakın olmasına rağmen bir o kadar bilinmez bir ülke bizler için. Her ne kadar günümüz dünyasında politik ve ticari duruşuyla ağırlığı bulunsa da kültürüyle en zengin milletlerin başında geliyor Rusya. Tolstoy, Puşkin, Dostoyevski, Rahmaninov, Çaykovski, Kandinskiy ve Chagall, Rus kültürüne dair sembollerden birkaçı. Bu kadim kültürü temsil eden sanatçılar, bu hafta boyunca İstanbul’da bir araya geliyor. Türk-Rus Kültür Vakfı’nın organize ettiği Rus Kültür Festivali, Türk-Rus Toplumsal Forumu desteğiyle hayat buldu.
    <p>
     Festivalin arkasındaki Türk-Rus Kültür Vakfı, 2011’de kurulmuş. Türkiye’den önemli iş adamlarının ve Rusya’dan devlet erkânının desteği var. Akfel Grup Yönetim Kurulu Başkanı Fatih Baltacı vakfın başında. Fettah Tamince, Akın İpek, İhsan Kalkavan, Mubariz Mansimov, Memduh Boydak kurucular arasında. Vakfın genel sekreteri Ali Türkeli, kültür faaliyetlerinin finansal destek sağlanmadan yönetilemeyeceğini söylüyor bu listeye atıf yaparak. Bunun yanında danışma kurulunda Tchaikovsky Devlet Konservatuarı Rektörü ve Rusya’nın eski Kültür Bakanı Aleksander Sokolov ve Hilmi Yavuz gibi her iki ülkeden kültür adamları var. Festival ilk büyük etkinlikleri sayılabilir. Geçen yıllarda edebiyat buluşmaları yapmışlar. Puşkin Müzeleri’nin genel müdürü de davet edilmiş. Şiirlerini dilimize çeviren şair Ataol Behramoğlu, Puşkin’in eserlerini okumuş. Büyük yazar Tolstoy’un torunları büyük dedelerini anlatmış.
     <p>
      Ali Türkeli, 12 yıl Rusya’da yaşamış. Her iki kültürü tanıyor. Son yıllarda artan ticaret ve turizm atılımlarıyla birlikte aradaki komşuluk ilişkisi üzerinden yeni bir sayfa açmak gerektiğine inanıyor. Bu diyaloğun kültürle desteklenmezse akim kalacağını ifade ediyor. Türkeli’ye göre iki ülke insanının doğası birbirine çok benzer, özellikle insan ilişkilerinde. Ruslar da bizim gibi dostluk kavramının içini hakkıyla dolduruyor. Bu sebeple çok candan arkadaşlıklar kuruluyor. Ona göre Batılıya kıyasla Ruslarla derin diyalog kurmak, birbirini anlamak daha kolay. Fakat yalan yanlış algılar iki ülke insanını birbirinden uzak tutuyor. Mesela Rusya’da 7. sınıflara “Türkiye’yi nasıl algılıyorsunuz?” diye sorulup resmedilmesi istenmiş. Çöl ve deve motiflerinin ağırlıklı olduğu çalışmalar ortaya çıkmış. Vakıf, kültür faaliyetleriyle önce iki ülke insanını birbiriyle tanıştırmak istiyor. Türkeli, 2014’te kapsamlı bir Türk Festivali’nin Moskova’da yapılacağı müjdesini veriyor.
      <p>
       Festival boyunca İgor Moiseyev Devlet Akademik Asamblesi’nin 85 kişilik kadrosuyla sergileyeceği Rus halk danslarını izleyebilirsiniz. Rus sinema günlerinde beş Rus filmini görebilir, başta Oscarlı Vladimir Menşov ve Rus yönetmenlerle tanışma şansı yakalayabilirsiniz. St. Petersburg Dostoyevski Müzesi’nin düzenlediği “Dostoyevski ve Kahramanları” konulu teatral defilede, St. Petersburg’un çeşitli tiyatrolarında sahne alan 35 sanatçı, Dostoyevski’nin 24 roman karakterini canlandıracak. Üsküdar Tekel Sahnesi’nde Dostoyevski’nin “Yer Altından Notlar” adlı romanından festival için tiyatroya uyarlanan tek kişilik oyunu Nadir Sarıbacak sunacak. Festivalin en ilgi çekici etkinliklerinden biri Taksim İmam Adnan Sokak’ta düzenlenecek “Rus El Sanatları Panayırı”. Sokağın tamamı Rus motifleriyle süslenecek. 12 çadır ve bir podyumun yer alacağı panayırda, matruşka boyama, hohloma gibi sanatlar uygulamalı olarak gösterilecek. Festivalle ilgili detaylı bilgi için: http://rusfestistanbul.org
      </p>
     </p>
    </p>
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://aksiyon.com.tr/aksiyon/haber-35333-uzak-ve-soguk-ulke-rusya.html), [web.archive.org (arşiv bağlantısı)](http://web.archive.org/web/20130601141940/http://aksiyon.com.tr/aksiyon/haber-35333-uzak-ve-soguk-ulke-rusya.html)
