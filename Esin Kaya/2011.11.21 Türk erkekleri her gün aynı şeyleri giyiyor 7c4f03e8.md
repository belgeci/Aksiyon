# Türk erkekleri her gün aynı şeyleri giyiyor

*Esin Kaya 2011.11.21*

<font class="agenda2NewsSpot">
 Türk erkeği için giyinmek zor zanaat. Rengi, güzel kıyafeti, aksesuarı taşımaktan korkuyorlar. Hele moda deyince... Daha fazla direnmeyin, stil danışmanı Ahmet Budak, erkeklerle moda arasındaki mesafeyi kapatma konusunda iddialı.
 <span>
 </span>
</font>
<font class="newsDetail">
 <p>
 </p>
 <p class="MsoNormal">
  İnceler, uzunlar, cılızlar, kısalar, kilolular, göbekliler, delikanlılar, kır saçlılar, takım elbise sevenler, jean müdavimleri... Beyler! Bu haber sizin için. Moda danışmanı Ahmet Cevdet Budak, sizler için, giyinmenin püf noktalarını anlattı. Ama önce Ahmet C. Budak kimdir, ne yapar, hikâyesi nedir biraz bahsedelim.
 </p>
 <p>
 </p>
 <p class="MsoNormal">
  Batmanlı Budak, 12 çocuklu bir ailenin ferdi olarak dünyaya gelir. İstanbul’a göç ve Bomonti semti onun için moda tutkusunun filizlendiği yılların başlangıcıdır. Zamanın Bomonti’si ünlü tekstil markalarının merkezi konumundadır. Yargıcı, Mithat, Siren Ertan, Adidas bir çırpıda sayabildikleri arasında. Budak,“Lise yıllarımda Mithat’a gider, bu sezon ne üretmişler diye koleksiyonu incelerdim.” şeklinde anlatıyor. İşletme eğitimi aldıktan sonra Londra yolları gözükür. Önce
  <span>
  </span>
  London Centre for Fashion da modanın akademisiyle tanışır. Ardından dünyanın en ünlü moda okulu St. Martin’in sıralarından geçer. BBC’de staj, Londra Moda Haftası, Hallmark devamında açılan kapılar arasındadır. Şimdi 10 senelik Londra macerasını geride bırakıp İstanbul’a döndü. Öyle zaman kavramlarını sıkça kullandığımıza bakmayın, Ahmet Budak henüz 31 yaşında genç bir idealist. Ülkeye döndükten sonra kendini ifade etmekte zorlandığından bahsediyor. Özellikle uzmanlığının tanımı konusunda. Çünkü Budak’ın verdiği danışmanlık türü Türkiye’de bir ilk. Modacı, ‘stil, alışveriş, gardırop danışmanlığı’ şeklinde üç kategoride yürütüyor işlerini. ‘Ne yakışır, ne yakışmaz’ın cevabını barındıran stil danışmanlığını anladık da nedir bu alışveriş, gardırop işi? Meselenin bütününe baktığımızda bu üç konunun da birbiriyle ilintili olduğunu fark etmek zor değil.
 </p>
 <p>
 </p>
 <p class="MsoNormal">
  Sabah kalktığınızda ‘ne giysem’ diye gardırobunun önünde üç dakika boş boş beklemeye son verme iddiasında Ahmet Budak. Ona danışmanlık almaya gittiğinizde üç kategoriden birini seçebilir ya da hepsini birden uygulatabilirsiniz. Mesela gardırop danışmanlığı için başvurdunuz. Yaşınız, mesleğiniz, sosyal çevreniz hakkında fikir verecek bir anket dolduruyorsunuz. Varsa ofisinizdeki, yoksa evinizdeki gardırobunuzu Budak’a gösteriyorsunuz. Hiç giymediğiniz kıyafetler bir güzel temizleniyor. Sıra eksikleri çıkarmaya geliyor. Eğer ofis çalışanıysanız, en az sekiz takım elbiseniz bulunmalı. Cuma serbest giyim günüyse bir de günlük giyebileceğiniz kombinasyon. Eksikleriniz mi var? Hemen listesi çıkarılıyor. Burada püf nokta; her kıyafetin bir kombinasyon oluşturabilmesi. Örneğin çok sevdiğiniz bir gömleğiniz var ama hiçbir pantolonla uymuyor. O zaman kombinasyonu tamamlayacak yeni bir pantolon almanız gerekiyor. İşte alışveriş danışmanlığı tam burada devreye giriyor. Diyorsanız ki “Ne alacağımı bilmiyorum, alışverişe de benimle gelir misiniz?” Ahmet Budak, bütçenize göre uğrayabileceğiniz mağazaları adres gösteriyor, bir de size eşlik edip deneyimleri ışığında önerilerde bulunuyor. Budak “Bir şey tavsiye edeceksem, önce benim beğenmem lazım.” diyor. Neden yalnızca erkeklerle çalıştığını anlamamıza yönelik ipuçları veriyor. Bize bu ipuçları yetmiyor, dünyadaki pek çok modacının aksine kadınları tercih etmemesinin sebebini soruyoruz. “Bir erkeğin giyiminden layıkıyla ancak bir erkek anlar.” diyor. Ona göre bir erkeğin etek, topuklu ayakkabı giyen kadının ne hissettiğini anlaması zor. “Ben bir kravatı bağlarken erkeklik duygularımın bütün hislerini yaşıyorum. Bunu yaşamadan müşterime ne yapması gerektiğini söyleyemem.” diyen Budak, ‘hissetmek’ kavramını kendi moda anlayışının tepesine koyuyor. Kadınlarla çalışan başarılı meslektaşlarını soruyoruz. Ona göre, bu kimseler zamanla erkeklik vasıflarından bir şeyler yitiriyor. Öte yandan, kadınlar erkeklere kıyasla eleştiriye kapalı. Budak, “Bir kadına çantasının
  <span>
  </span>
  ayakkabısıyla uyumlu olmadığını söylersem, her an kafama çantayı yiyebilirim.” diyor. Bunu tecrübelerine dayanarak söylüyor. Bu noktada İngiliz kadınlarını ayrı tutuyor. Yani korkusu Türk kadınlarından yana. Ona göre, Türkiye’de meslek erbabına yeteri kadar saygı gösterilmiyor. Türkler, kendi fikirlerini dokunulmaz sanıyor. “Cumhurbaşkanını eşinin giydirdiği bir Türkiye’de yaşıyoruz.” derken, meselenin vahametini anlatmaya çalışıyor.
 </p>
 <p>
 </p>
 <p class="MsoNormal">
  10 sene İngiltere’de çalıştıktan sonra Türkiye’de zorlandığını söylüyor Ahmet C. Budak. İki millet arasında fizik ve davranış farklılıkları olduğunu ifade ediyor. Türkler kısa ve göbekli. İngilizler farklı giyinmekten korkmuyor. Türklerin özgüven problemi var. Aynı özgüven sorununu üniversitede tasarım yaparken kendisi de yaşamış. Ona göre Türkiye’de herkes aynı şeyi giyiyor. Sokakta aynı formattan insan tiplerine rastlıyorsunuz.
 </p>
 <p>
 </p>
 <p class="MsoNormal">
  Türkiye’de yanlış bilinse de stil danışmanlığı sadece üst gelir seviyesinden kişilerin aldığı bir hizmet değil. Örneğin iki saatte kendi stilinize dair püf noktaları Ahmet C. Budak’tan öğrenebilirsiniz. İstenen hizmet, kişiden kişiye değişse de ortalama ödeyeceğiniz fiyat 400 TL. Budak’ın müşterileri arasında şirket yöneticileri, politikacılar, hukukçular çoğunlukta. İsim merak etsek de gizlilik sözleşmesi olduğu için paylaşmıyor. Danışmanlık dışında kurumsal tasarımlar da yapıyor. Müşterilerinden birini zorla alıyoruz ağzından; çiğköfte zinciri Komagene. Bir de İstanbul’da lüks bir restoran zincirinin kıyafetlerini tasarlıyor. En beğendiği markalar ise Fransız Lanwin. Türkiye’de Mithat’ı çok seviyor. Stilini en beğendiği siyasetçiler; çok pahalı giyindiği için eleştirse de Ekonomi Bakanı Zafer Çağlayan. Bir diğeri milletvekili Sırrı Sakık. Dünyada ise listenin tepesinde Barack Obama var. Nicholas Sarkozy de tarzını sevdiği isimler arasında. Üzülerek de olsa Cumhurbaşkanı, Başbakan ve Ali Babacan’ın kötü giyindiğini ifade ediyor.
 </p>
 <p>
 </p>
 <p class="MsoNormal">
  Kısa kollu bir adam görsem bağrıma hançer saplanır!
 </p>
 <p>
 </p>
 <p class="MsoNormal">
  Nedir kendine yakışanı giymenin, usturuplu giyinmenin sırları? ‘Deneme-sabır-zaman’ üçgeni, meseleyi özetliyor. Bu sebeple Budak, aksesuar alımı dışında online alışveriş fikrine sıcak bakmıyor. “Denemeden olmaz.” diyor. Gel gelelim bayların nasıl giyinmesi gerektiğine. Mesela, erkek giyiminin vazgeçilmezi gömleğin kısa kollusu tercih edilmemeli: “Sokakta kısa kollu gömlek giyen bir adam görsem bağrıma hançer saplanır. O kadar hakaret olmaz gömleğe. Kısa istiyorsan katla kollarını. Daha şık gösterir.” şeklinde fikirlerini anlatıyor Ahmet Budak. Ona göre, yapılan en büyük hatalardan biri de siyah tercihi. Kadınlarda evet ama erkeklerde hayır. Siyahın giyildiği yer, ya cenaze ya da gece partileridir. Tişört gibi küçük siyah ayrıntılar olabilir. Türkiye’de siyahın çok tutulmasının sebebi Türk erkeklerinin renk korkusu. Pembe ve lila Budak’ın tercih ettiği renkler arasında. Müşterisiyle bir araya geldiğinde özellikle renk kullanıyor, karşısındakinin renkle mesafesini kapatmak için. Bir erkeğin mutlaka lacivert takım elbisesi olmalı. Gri, füme, çizgili lacivert, kahverengi, bir ofis çalışanı için olmazsa olmaz renkler arasında. Damatların smokin giyip papyon takması çok gülünç ona göre. Papyon yerine ince kravat tercih edilmeli. Papyonun yerini anlatmak için Cumhurbaşkanı Abdullah Gül’ün Chatham of Hause ödülünü almaya gittiğinde giydiği kıyafeti hatırlayalım. Kendi düğününde ne giydiğini anlatıyor: “Geniş yakalı, fit kesim siyah ceket, pantolon; dik yakalı beyaz gömlek ve siyah ince kravat...” 1,72 metre boyunda, yani kısa boylu bir adamın gardırobunda bir tane dahi kareli gömlek bulunmamalı Budak’a göre. Duble paça patolonları hayatınızdan çıkarın. Göbekli bir Türk erkeğiyseniz boyuna çizgili ve renkli kıyafetler tercih etmelisiniz. Eğer kilonuz fazlaysa, kalın kumaşlardan kaçının. Aksi hâlde daha da dolgun görünürsünüz. Uzun boylular kalın veya ekoseli kumaşları çok iyi taşıyabilir. Lakin boyuna çizgili her türlü kıyafetten uzak durmalı. Kısa boylular için takım elbise çok ideal bir kombinasyon. Olduğunuzdan daha uzun gösterir. Rahatlık için tabanı kuvvetli ayakkabıları seçmelisiniz. Çünkü ayaklar rahat değilse baş da rahat olmaz. Renk seçimiyle ilgili keskin çizgileri yok Budak’ın. “Giyinmeden anlayamazsınız neyin yakışıp yakışmayacağını. Modada standart yok.” diyor. Ona göre bazen kıyafet sizi taşıyor, bazen de siz kıyafeti... Müşterilerini giydirmeden önce ve sonra iki farklı kişi ortaya çıktığını söylüyor. Modelimiz Mehmet Yaman’ı giydirdikten sonra yüz hatları gerilmiş, ayakları yere sağlam basan, dünya görüşü farklılaşmış biri olarak göreceğimizi iddia ediyor. Bir de kadının kıyafeti erkek gibi hissetmediğini öne sürüyor. Yani kadının ne giydiği, erkeğin ne giydiğinden daha az önemli.
 </p>
 <p>
 </p>
 <p class="MsoNormal">
 </p>
 <p>
 </p>
 <p class="MsoNormal">
  Kıyafetlerinizi uzun süre kullanma sırları
 </p>
 <p>
 </p>
 <p class="MsoNormal">
  Size yakışan kombinasyonları buldunuz, peki kıyafetlerinizi uzun süre kullanmak için neler yapmalısınız? Ahmet Budak sekiz yıldır giydiği ama yeniymiş gibi duran ceketlerinden bahsediyor. Elbiselerin kendini toparlaması için dinlenme süresi en az üç gün. Deri ayakkabıda da aynı süre geçerli. Kendisi her kıyafetini giydikten en az iki-üç hafta sonra dolabından çıkarıyor. Ütü için kullandığı yöntem ilginç. Banyoya astığı kıyafet buhar sebebiyle kendini salıyor, kırışıklıklar açılıyor. Tahrip olmuş deri çantayı veya ayakkabıyı yenilemek için gazete kağıtlarını nemlendirip içinde bekletin. Aldığınız günkü şekline dönecek. Ya kıyafet alırken nelere dikkat etmelisiniz? Ucuz diye kalitesiz ürün almayın. Mutlaka etiket okuyun. Nerede üretilmiş, hangi maddelerden yapılmış bakın. Kumaşa dikkat. Polyesterden kaçının. Özellikle renklileri kansorejen maddeler içerebilir.
 </p>
 <p>
 </p>
</font>

Kaynak: [www.aksiyon.com.tr](http://aksiyon.com.tr:80/aksiyon/newsDetail_getNewsById.action;jsessionid=392C35ECC294AF248A6C30E73F941C2A?newsId=31064), [web.archive.org (arşiv bağlantısı)](http://web.archive.org/web/20111125211146/http://aksiyon.com.tr:80/aksiyon/newsDetail_getNewsById.action;jsessionid=392C35ECC294AF248A6C30E73F941C2A?newsId=31064)
