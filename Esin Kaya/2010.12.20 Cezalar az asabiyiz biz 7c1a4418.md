# Cezalar az, asabiyiz biz

*Esin Kaya 2010.12.20*

<font class="agenda2NewsSpot">
 Trafikte asabileşen ve frenden çok gaz pedalını kullanan Türkler, kurallara uymama geni mi taşıyor? Kazalarda suç sürücünün mü, yaptırım gücü olmayan kuralların mı? Her yıl binlerce insan araçlarla öldürülüyor. Peki, çözüm ne?
</font>
<font class="newsDetail">
 <p>
 </p>
 <p class="MsoNormal">
  Uzun bir bayram tatilini geride bırakalı bir ay oldu. Bilançoyu hatırlayalım: 147 ölü, 771 yaralı… Kazalar bayram tatilleriyle de sınırlı değil. Hemen her gün en az birkaç kişinin öldüğü, daha fazla kişinin yaralandığı, bazen de aynı aileden 5-6 kişinin hayatını kaybettiği trafik kazalarının haberleri, gazete sayfalarını, televizyon ekranlarını doldurmaya devam ediyor. Haber değeri taşımayan maddi hasarlı kazalar da cabası… Anlaşılan yıllar önce ülkenin başına bela olan trafik canavarı, hızla uzayan ‘duble yollar'a rağmen aramızda rahatça dolaşıyor. Otobanlarda, metropol caddelerinde, taşranın dar yollarında ona sıkça rastlamak mümkün. Peki, sürücülere, yayalara, yollara, araçlara musallat olan canavardan kurtulmak mümkün mü? ‘Trafik psikolojisi'ni bozan bu canavar uysallaşır mı?
 </p>
 <p class="MsoNormal">
  2010 rakamları henüz açıklanmış değil; fakat 2009'daki 103 bin kazada yaklaşık 4 bin kişi hayatını kaybetti, 200 bin kişi yaralandı, 980 milyon TL'lik de maddi hasar meydana geldi. Köyden kente göçlerin artışı ve beraberinde hizmet sektörünün canlanmasıyla her endüstriyel ülkenin başına gelen bizim de başımıza geldi. Karayolu trafiği canlandıkça problemler de arttı. Çözüm için sağlam önlemler hâlâ alınmış değil. Resmî kurumlar, duruma araç içerisinden, özellikle şoför koltuğundan bakmaya devam ediyor. Hâl böyleyken, hız ibresinin hep sağa kaydığı şehirlerarası yollarda canınızı tehlikeye atıyor, yalnızca akışın sağlanması yönünde şekillenen şehir içi trafikte risk alıyor, 'psikopat' davranışlar sergileyen sürücülerden dert yanıyor, zaman zaman sinirlerinize hâkim olamıyorsunuz. Biz de ruh hâli bozulan trafiğin tedavi yöntemlerini meselenin uzmanlarına sorduk.
 </p>
 <p class="MsoNormal">
  Araştırmalara göre, trafik kazalarının yüzde 95'i sürücü hatalarından kaynaklanıyor. ALG Psikoteknik Değerlendirme Merkezi Yönetim Kurulu Başkanı Ali Güzel, bu oranı, sürücülerin beceri eksikliğiyle ilişkilendiriyor. Sürücü hatalı kazaların yüzde 65'inin psikoteknik yöntemlerle gün yüzüne çıktığını söylüyor. Peki, psikoteknik değerlendirme ne anlama geliyor? İki aşamadan oluşuyor. İlkinde sürücünün refleks, çevresel görüş, algılama gibi psikomotor becerileri belirleniyor. İkincisinde ise psikolojik hastalığı olup olmadığı tespit ediliyor. Bu iki raporun sonunda sürücünün bir daha trafiğe çıkıp çıkmayacağına karar veriliyor.
 </p>
 <p class="MsoNormal">
  Peki, hangi şartlarda psikoteknik yetki belgesi alınması zorunlu? Tehlikeli madde ve akaryakıt taşıyorsanız 6 ayda, insan taşıyorsanız 2 yılda bir testlerden geçerek yetki belgesi almalısınız. Bireysel araç sahipleri ise kural ihlalini alışkanlık hâline getirdiyse, mesela yılda iki kez kırmızı ışıkta geçip birden fazla kaza, park ve hız ihlali yaptıysa, cezai yaptırımların yanı sıra psikoteknik testlere tâbi tutuluyor. Şu an ülkemizde ticari araç kullanan ve tehlikeli madde taşıyan sürücüler için yetki belgesi zorunlu. Fakat 31 Aralık 2010 tarihine dek almayanlara ceza yok. Bugüne kadar ticari araç sürücülerinin yüzde 15'i bu belgeyi aldı. Geçen nisanda Meclis'in aldığı kararla bireysel sürücü ehliyetlerine de her 5 yılda bir vize geliyor. Böylece her sürücü, 5 yılda bir, bir buçuk saat süren sürücü eğitiminden ve çevresel görüş, tepki hızı, refleks gibi bazı psikoteknik testlerden geçecek.
 </p>
 <p class="MsoNormal">
  Dünyada 1968'den bu yana uygulanan psikoteknik testlerin kazaları yüzde 24-36 oranında düşürdüğünü söylüyor Ali Güzel. Eğer ülkemizde tam manasıyla uygulanabilirse kazaların yüzde 15-25 azalacağını öngörüyor. Güzel, ALG ve Orta Doğu Teknik Üniversitesi işbirliğiyle yaptıkları bilimsel araştırmalardan da örnek veriyor: “Ülkemizde 100 kişiden 1,4'ünde psikolojik bozukluk var. Yani bu kişilerin trafikte sinirleneceği belli. Psikomotor beceri testlerine tâbi tutulanların yüzde 2,5'i de testi geçemiyor. Bu, şu anlama geliyor: Her 100 kişiden 3,9'unun trafikte kaza yapma eğilimi var.”
 </p>
 <p class="MsoNormal">
  Psikolog Pınar Çınar da bu veriden yola çıkarak psikolojik bir tahlile dikkat çekiyor: “Direksiyon başındaki psikolojisi bozuk kişi sadece trafikte saldırganlaşmıyor. Eşiyle, çocuklarıyla, arkadaşlarıyla iletişiminde de uygunsuz ve saldırgan tavır sergileyebiliyor.”
 </p>
 <p class="MsoNormal">
  İşte tam bu noktada bazı itirazlar yükseliyor. Psikoteknik testlerin Türkiye'de uygulanmasına ön ayak olan Orta Doğu Teknik Üniversitesi Psikoloji Bölümü hocalarından Prof. Dr. Nebi Sümer, trafik sorununu psikolojik davranışlar üzerinden değerlendirmeyi Türk halkını suçlayıcı bir tavır olarak görüyor. Psikoteknik yöntemleri ‘bataklıkta sivrisinek öldürmek' diye niteliyor. Bu yöntemin ancak trafik sistemi değiştiği takdirde etkili olacağına inanıyor.
 </p>
 <p class="MsoNormal">
  Şu anki uygulamada yetki belgesi almak için başvuranların yüzde 99,5'ine geçer belge veriliyor. Yani psikoteknik merkezler bu işi paraya dökmüş durumda. Sümer'e göre sorun sürücülerin becerileri değil. Her biri zaten araç kullanmayı biliyor. Dikkatsiz olduğu için kaza yapmıyor. Aksine sürücü, çok dikkatli olduğu, kendine ziyadesiyle güvendiği için kazaya sebebiyet veriyor. Psikoteknik testler, ‘güvenlik becerisi' ölçüldüğü vakit işe yarayacak. Çünkü ona göre Türkiye'deki trafik sorununun iki önemli sebebi, aşırı hız ve kural ihlali. Nitekim kurallara azami uyan sürücüleri en çok, aşırı hız yapan, kurallara uymayan, araçların arasında zikzaklar çizerek ilerlemeyi marifet sanan sürücüler sinirlendiriyor. Trafikteki bu ihlallerin çoğu zaman cezasız kalması, kurallara uyan sürücülerde ‘ben de mi kurallara uymasam' psikolojisi oluşturuyor.
 </p>
 <p class="MsoNormal">
  HIZLANDIKÇA DAHA ÇABUK ÖLÜYORUZ!
 </p>
 <p class="MsoNormal">
  Dünya Sağlık Örgütü'nün 2009'daki raporuna göre, hızdaki 1,5 kilometrelik artış, ölümleri yüzde 3 artırıyor. 85'in üzerindeki her 15 kilometrelik hız artırımı da ölümleri ikiye katlıyor. Mesela, saatte 85 kilometre hızda 100 kişi ölürken, 100 kilometrede 200 kişi ölüyor.
 </p>
 <p class="MsoNormal">
  Prof. Dr. Nebi Sümer'in dikkat çektiği bir diğer mevzu, emniyet kemeri. Avrupa'da yüzde 86, Kanada'da yüzde 92 olan emniyet kemeri kullanım oranı, Türkiye'de 8-9 sene önce yüzde 20'lerdeydi. Bugün şehirler arası yollarda yüzde 70'lere kadar çıksa da şehir içinde yalnızca 30'larda. Bu sebeple toplam kazaların yüzde 80'inin meydana geldiği şehir içinde hız yapmanın müsait olduğu gece saatlerinde ölümlü kazalar hız kesmiyor. Sümer, psikolojik faktörleri yadsımıyor ama onları ayrıntı olarak niteliyor. Ona göre, ağır depresyon, boşanma, heyecan arayışı gibi adrenalinin yükseldiği durumlarda kaza yapma riski artıyor.
 </p>
 <p class="MsoNormal">
  Türkiye'deki trafik sorunu tartışılırken dile getirilen tespitlerden biri şu: “Ülke içinde kurallara fazla riayet etmeyen Türk şoförler, Kapıkule'den çıkar çıkmaz kurallara uyuyor.” Peki, bunun sebebi ne? Çünkü, Türkiye'de kural ihlali sonunda yakalanma ihtimali düşük. Denetim açığı var, caydırıcı cezalar yok. Bu sebeple insanların kurallara uyma motivasyonu çok düşük. Batı ülkelerinde ise herhangi bir ihmalde denetime takılma ihtimaliniz yüksek. Yakalandığınızda ise tolerans yok. Mesela, ülkemizde sık sık şahit olduğumuz bir kırmızı ışık ihlali Kanada'nın Montreal kentinde gerçekleştiğinde dört bir yana yerleştirilmiş kameralar sayesinde o aracın sürücüsüne anında ceza kesilebiliyor, ödeme ise kredi kartından sorgusuz sualsiz çekilebiliyor.
 </p>
 <p class="MsoNormal">
  Ali Güzel'in aktardığı bir araştırma sonucu, cezaların ve denetimin kural ihlallerini ne ölçüde etkilediğine güzel bir örnek: Avrupa'dan Türkiye'ye girene kadar 3 kural ihlali yapan bir kişi, ülke sınırları içerisinde 38 tane yapıyor. Peki, değişen ne? Nebi Sümer'e göre, değişen ‘koşullar'. Sümer, “Ortam içinde insan” kavramına atıf yapıyor ve çevre kirliliği için yapılsa da trafiğe mesaj veren eski bir deneyin sonucunu anlatıyor: “Bir alışveriş merkezinin otoparkındaki arabaların ön camlarına reklam broşürleri asılıyor. Etrafa da kâğıtlar buruşturup atılıyor, çöplerden kirlendiği izlenimi veriliyor. Araçlarını almaya gelen sürücüler gözleniyor. Yüzde 80'i broşürleri tıpkı yerdekiler gibi buruşturup atıyor. Başka bir deneyde otopark baştan aşağı temizleniyor, aynı süreç uygulanıyor. Bu sefer reklam broşürlerini yere atanların oranı yüzde 20.” Prof. Dr. Nebi Sümer, bu deneyleri anlattıktan sonra “Kaldırın ABD'de cezaları, kuralları, kazalar bir ay içerisinde tavan yapar.” diyor. Ona göre Türkiye'de trafiğin en büyük sorunu, sistemin işlevsizliği. Kurallara göre direksiyon sallayan biri, hız limitine uymayan diğer taşıtlar arasında ‘asalak, beceriksiz' durumuna düşüyor. Kişi, zamanla sürücülerin kendi kurallarını kendi koyduğu bir trafiğin parçası olmaya mahkûm ediliyor.
 </p>
 <p class="MsoNormal">
  Trafikteki problemleri kemikleştiren etkenlerden biri de eğitim. Ehliyet kurslarında başlıyor gibi gözüken sürücü eğitimi, aslında aile ve anaokulundan üniversiteye kadar tüm safhaları içine alarak şekilleniyor. Motorlu Taşıtlar Sürücü Kursları Birliği Genel Başkanı Vedat Şahin, sürücü eğitiminin son evresinde ehliyet kurslarının görevini hakkıyla yerine getirmediğini itiraf ediyor. Mevcut yönetmeliklerin rekabet adı altında kaliteyi aşağılara çektiğinden yakınıyor. Şu an ilgili bakanlıklarla maddelerin değişmesi için görüşmeler yürütüyorlar. Şahin'in üstüne basa basa bahsettiği iki konu var: Direksiyon sınavlarının yapılış şekli ve stajyer sürücü sistemi… Şahin, direksiyon sınavlarının özel eğitimli uzmanlarca haftanın her günü yapılmasını istiyor.
 </p>
 <p class="MsoNormal">
  Şahin'e göre değişmesi gerekenlerden biri de puanlama sistemi… Şu anki düzenlemeye göre direksiyondan 70 puan alan biri sınavdan geçer not alıyor. Mesela, bir sürücü adayının, emniyet kemerini bağlamadığında 2, sola sinyal vermeden çıkış yaptığında 5 puanı kırılıyor. Sürücü adayı, bu denli riskli hatalar yapsa dahi birkaç puanı kırılıp trafiğe çıkmaya hak kazanıyor. Bu durumda hiçbir sürücü adayına ehliyet verilmemesi gerektiğine inanan Şahin, yakınlarından birinin başına gelen bir olaydan bahsediyor. Türkiye'de yıllarca trafiğe çıkan bir taksici, İngiltere'de ehliyet sınavına giriyor. Ancak üçüncü sınavda sürücü belgesi almaya hak kazanıyor. Taksici duruma şaşıp kalıyor. İngiliz hocası bunun üzerine, “Siz Türkler çok iyi araç kullanıyorsunuz ama güvenli kullanmıyorsunuz.” diye düşündürücü bir yorumda bulunuyor.
 </p>
 <p class="MsoNormal">
  İngiltere demişken… Trafik, 60'lı yıllarda ada ülkesinin de başına beladır. Çözümü stajyer sürücü yönteminde bulurlar. Sistemde, geçici ehliyet verilen bir kişi, kaza veya ardı ardına ihlal yapmadığı müddetçe iki yılın sonunda sürekli belgeyi almaya hak kazanıyor.
 </p>
 <p class="MsoNormal">
  Trafik kazalarını önlemeye ilişkin farklı öneriler; etki ve denetim yöntemleri, stajyer sürücü, güvenlik ölçen psikoteknik testler, direksiyon eğitiminin yeniden şekillenmesi gibi konularda birleşiyor. Uzmanlar dillendirse de meselenin çözümünde kanun koyucuların rolü, en önemli olan. Durumu daha somut anlamak için geçen sene Sayıştay'ın hazırladığı ve haberimizin kutularından biri olan rapora göz atmakta yarar var.
 </p>
 <p class="MsoNormal">
  Türkiye’deki bazı cezaların Almanya’dakilerle kıyası
 </p>
 <p class="MsoNormal">
  İhlal
  <span>
  </span>
  <span>
  </span>
  <span>
  </span>
  <span>
  </span>
  Türkiye
  <span>
  </span>
  Almanya
 </p>
 <p class="MsoNormal">
  Hatalı sollama
  <span>
  </span>
  <span>
  </span>
  <span>
  </span>
  <span>
  </span>
  128 TL
  <span>
  </span>
  100 avro
 </p>
 <p class="MsoNormal">
  Kırmızıda geçme
  <span>
  </span>
  <span>
  </span>
  <span>
  </span>
  130 TL
  <span>
  </span>
  320 avro
 </p>
 <p class="MsoNormal">
  Emniyet kemeri takmama
  <span>
  </span>
  <span>
  </span>
  62 TL
  <span>
  </span>
  95 avro
 </p>
 <p class="MsoNormal">
  Alkol ve uyuşturucu 1. İhlal
  <span>
  </span>
  <span>
  </span>
  548 TL
  <span>
  </span>
  500 avro
 </p>
 <p class="MsoNormal">
  Alkol ve uyuşturucu 2. İhlal
  <span>
  </span>
  <span>
  </span>
  687 TL
  <span>
  </span>
  1000 avro
 </p>
 <p class="MsoNormal">
  Alkol ve uyuşturucu 3. İhlal
  <span>
  </span>
  <span>
  </span>
  1101TL
  <span>
  </span>
  1500 avro
 </p>
 <p class="MsoNormal">
  Hız sınırını yüzde 30'dan fazla aşma
  <span>
  </span>
  270 TL
  <span>
  </span>
  680/600 avro
  <span>
  </span>
 </p>
 <p class="MsoNormal">
 </p>
 <p class="MsoNormal">
  Sayıştay’ın trafik raporu
 </p>
 <p class="MsoNormal">
  Türkiye'de ulusal düzeyde bir trafik stratejisi için 1996 yılında, 313 milyon 526 bin 247 dolar harcanarak 2001-2010 yıllarını kapsayan uzun vadeli bir program hazırlandı. Ancak hayata geçirilemedi. Bu programı işaret eden Sayıştay'ın Meclis'e sunduğu ‘Trafik Kazalarını Önleme Faaliyetleri' raporunda şu çarpıcı tespitlere yer verildi:
 </p>
 <p class="MsoNormal">
  <span>
  </span>
  Trafik güvenliği konusunda Türkiye'de ulusal bir strateji yok. 1997 yılında kurulan Karayolu Güvenliği Yüksek Kurulu (KGYK) en son 1998 yılında toplandı ve bu yönde bir çalışma gerçekleştiremedi.
 </p>
 <p class="MsoNormal">
  <span>
  </span>
  1996'da ‘Karayolu İyileştirmesi ve Trafik Güvenliği Projesi (KİTGİ) yürürlüğe girdi ve bu proje çerçevesinde yaklaşık 311 milyon dolar harcandı. Yabancı bir firmadan 2 milyon 500 bin dolar karşılığında sağlanan danışmanlık hizmeti yoluyla da 2001-2010 yıllarını kapsayan uzun vadeli bir ‘Ulusal Trafik Güvenliği Programı' hazırlandı. Ancak ilgili bakanlıklar ve KGYK, programı onaylamadı.
 </p>
 <p class="MsoNormal">
  <span>
  </span>
  2002-2005 yıllarını kapsayan ölümlü-yaralanmalı trafik kazalarına karışan sürücülerin yaklaşık yüzde 50'si ilkokul mezunu.
 </p>
 <p class="MsoNormal">
  <span>
  </span>
  Motorlu taşıt sürücü kurslarında verilen eğitim, kursiyerlerin trafikte güvenli birer sürücü olarak yer almalarına yetmiyor. Sürücü adaylarının araç kullanma kabiliyetleri direksiyon sınavında tam anlamıyla ölçülemiyor. Sürücü kursları etkin bir şekilde denetlenmiyor.
 </p>
 <p class="MsoNormal">
  <span>
  </span>
  Trafik polislerine verilen eğitim yetersiz. İl düzeyinde denetimlerin yapılacağı noktalar bilimsel yöntemlere göre belirlenmiyor, istatistiklerden yararlanılmıyor. Bu durum denetimlerin hedef kitle tespitine dayanmayan alışılagelmiş noktalarda sürdürülmesine sebep oluyor. Sürücüler üzerinde algılanan yakalama riskini azaltıyor ve denetimlerin etkinliğini zayıflatıyor.
 </p>
 <p class="MsoNormal">
  <span>
  </span>
  Son 10 senenin istatistiklerine göre trafik kazalarında ölenlerin yüzde 21,7'si yaya. Sürücüler ‘yaya geçitlerinde ilk geçiş hakkı yayalardadır' kuralına riayet etmiyor. Yaya güvenliğini tehdit eden bir diğer husus da kaldırımların araçlarca işgal edilmesi.
 </p>
 <p class="MsoNormal">
  <span>
  </span>
  Sadece 2006'da yol bakım ve onarım çalışması yapılan yollarda 11 bin 154 kazanın meydana geldiği tespit edildi. Yine aynı yılda 1172 kazada trafik lambalarının çalışmadığı ve 237'sinde aydınlatmanın bozuk olduğu istatistiklere yansıdı. Ayrıca son yıllarda, işaretleme eksikliği nedeniyle özellikle sigorta şirketleri KGK ve belediyelere dava açtı.
 </p>
 <p class="MsoNormal">
  Trafikte sinir eden bazı ihlaller
 </p>
 <p class="MsoNormal">
  <span>
  </span>
  Özellikle şehir içi trafiğin yoğun olduğu büyük kentlerde cadde ve sokakların ortasına dörtlüleri yanık bir şekilde araç park etme. Dörtlülerin yanık olması, bu sorumsuz sürücülere göre ‘Bir işim var, hemen geleceğim' demek. Yine onlara göre, dörtlüleri yaktın mı bütün kurallara uymuş oluyorsun.
 </p>
 <p class="MsoNormal">
  <span>
  </span>
  Dolmuş, taksi ve halk otobüsü gibi toplu taşıma araçlarının duraklar haricinde rast gele yolcu alıp indirmesi, bu sırada trafiğin normal akışını engellemesi.
 </p>
 <p class="MsoNormal">
  <span>
  </span>
  Bazı polislerin aksaklıkları ya da kural ihlallerini görmelerine rağmen işlem yapmamaları.
 </p>
 <p class="MsoNormal">
  <span>
  </span>
  U dönüşü yasağını ihlal eden bir aracın trafik güvenliğini tehlikeye sokması.
 </p>
 <p class="MsoNormal">
  <span>
  </span>
  Sinyal vermeden dönme ya da sağa sinyal verip sola dönme.
 </p>
 <p class="MsoNormal">
  <span>
  </span>
  Sıkışık trafikte bazı sürücülerin emniyet şeridine girip diğerlerinin önüne geçmesi.
 </p>
 <p class="MsoNormal">
  <span>
  </span>
  Aşırı hızla diğer taşıtlar arasında zikzak çizerek ilerleme.
 </p>
 <p class="MsoNormal">
  <span>
  </span>
  Bazı araçların arka ya da fren lambalarının yanmaması.
 </p>
 <p class="MsoNormal">
  <span>
  </span>
  En sol şeritte kordon boyunda gezer gibi bir hızla seyretme.
 </p>
 <p class="MsoNormal">
  <span>
  </span>
  Trafik ışıklarında beklerken başka bir şeyle meşgul olup yeşilin yandığını fark etmeme, arkadakileri bekletme.
 </p>
 <p class="MsoNormal">
  <span>
  </span>
  Daha yeşil ışık yanmadan arkadaki araçların kornaya basması.
 </p>
 <p class="MsoNormal">
  <span>
  </span>
  Şehirler arası yolların yokuş kısımlarında yüklü iki kamyonun birbirini sollamaya çalışması ve arkada uzun araç konvoyu oluşturması.
 </p>
 <p class="MsoNormal">
  <span>
  </span>
  Gece yolculuklarında uzun farların dikkatsiz kullanılması, karşıdan gelen ya da önde bulunan aracın sürücüsünün görüş konforunun engellenmesi.
 </p>
 <p class="MsoNormal">
  Hız sınırında ilerlerken limiti aşan bir aracın sizi far veya korna ile taciz etmesi.
 </p>
 <p class="MsoNormal">
  <span>
  </span>
  Kamyonların şehir içinde kendilerine izin verilen saatlerin dışında trafiğe çıkması.
 </p>
 <p class="MsoNormal">
  <span>
  </span>
  Ters yöne girme.
 </p>
 <p class="MsoNormal">
  <span>
  </span>
  Gereksiz korna çalınması.
 </p>
 <p class="MsoNormal">
  <span>
  </span>
  Kendini DJ, aracını müzik seti, yolu da disko zannetme.
 </p>
 <p class="MsoNormal">
  <span>
  </span>
  Aracının markasıyla diğer araçlara üstünlük sağlamaya çalışma, diğer araçlardan ayrıcalık bekleme.
 </p>
 <p class="MsoNormal">
  <span>
  </span>
  En sol şeritte giderken aniden başka bir yola sapmaya çalışma, önceden uygun şeride geçmediği için sapağı kaçırma, sonra da dörtlüleri yakıp geri geri gelme.
 </p>
 <p class="MsoNormal">
  <span>
  </span>
  Arkadan gelen ambulansa yol vermeme, ambulans geçtikten sonra da peşine takılma.
 </p>
 <p class="MsoNormal">
  <span>
  </span>
  Başka bir aracın takip mesafesini gereksiz bir boşluk olarak görüp hemen oraya dalma.
 </p>
 <p>
 </p>
</font>

## Yorumlar

### kemal çakır, 2010-12-21
> Trafik cezalarını artırmayanlar siyasiler. Oy kaygısı ile bunu yapmıyorlar. Yollarda ölüyoruz ama kulak asan bile yok.  ...

Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=9CF3E1E3BC977AFC51F9FD7FDC5D5F3A?newsId=28210), [web.archive.org (arşiv bağlantısı)](http://web.archive.org/web/20101223065924/http://www.aksiyon.com.tr:80/aksiyon/newsDetail_getNewsById.action;jsessionid=9CF3E1E3BC977AFC51F9FD7FDC5D5F3A?newsId=28210)
