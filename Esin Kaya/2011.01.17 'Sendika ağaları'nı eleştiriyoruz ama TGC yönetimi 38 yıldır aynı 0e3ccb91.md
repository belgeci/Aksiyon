# ‘Sendika ağaları’nı eleştiriyoruz; ama TGC yönetimi 38 yıldır aynı

*Esin Kaya 2011.01.17*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Doğan Satmış, Türkiye Gazeteciler Cemiyeti’ne başörtülü üye alınmasıyla ilgili tartışmayı kamuoyuna taşımıştı. Fakat 60 yıllık cemiyetle ilgili söyleyecekleri o kadarla sınırlı değilmiş...
  </font>
 </div>
 <div id="newsText">
  <font class="detail-text">
   <p>
    <p class="MsoNormal">
     Doğan Satmış, 25 yıllık gazeteci. Anadolu Ajansı’nda başladığı meslek hayatının 17 yılını Hürriyet’te geçirdi. Sabah, Bugün ve Habertürk gazetelerinin kuruluşunda yer aldı. Hâlen Habertürk’ün Genel Yayın Yönetmen Yardımcılığını yürütüyor. Son olarak Türkiye Gazeteciler Cemiyeti (TGC) Yönetim Kurulu’ndan istifasıyla gündeme geldi. İddiaya göre, ekim ayında cemiyete üyelik başvurusu yapan Zaman gazetesi muhabiri Gülizar Baki’nin başörtülü olması TGC’yi karıştırdı. Ardından, Satmış, yaşananları kamuoyuyla paylaştı. Başörtüsüne yönelik ayrımcılık yapılmaya çalışıldığını, buna tavır aldığını söyledi. O günlerde mevzu çok eşelenmeden unutuldu. Baki’nin üyeliği de kabul edildi. Daha sonra Satmış, TGC başarı ödülleri jüri üyeliğinden alındığını öğrendi. Bunun üzerine, ‘başörtülü bir gazeteciyi cemiyete aldırdığı’ için cezalandırıldığını iddia etti. TGC ise Satmış’ın bütün iddialarını yalanlayan bir açıklama yayımladı. Nihayetinde Satmış, “Kukla olmayacağım!” diyerek TGC Yönetim Kurulu üyeliğinden istifa etti. İddiaları kendisine sorduk.
    </p>
    <p class="MsoNormal">
     -Sizin açınızdan ne oldu bu süreçte?
    </p>
    <p class="MsoNormal">
     TGC’nin bir balotaj kurulu var, her ay başvuruları inceler. Balotaj’da Turgay Olcayto (TGC Başkan Vekili) ve bir yönetim kurulu üyesi daha var. Orada çıkan karar rapor hâlinde her ay yönetim kuruluna gelir, biz de onaylarız. Ekimdeki toplantımızda Turgay Olcayto, balotaj kurulunun bir kararını okudu. ‘Bir türbanlı kız var. Balotaj bunu reddetti.’ dedi. ‘Niye?’ diye sordum. ‘Basın kartına başı açık, bize başı kapalı başvurmuş.’ dedi. ‘Bunu reddetme hakkınız yok. Yetki, yönetim kurulunda. Ayrıca başörtüsü var diye de reddedemezsiniz.’ dedim.
    </p>
    <p class="MsoNormal">
     -Turgay Bey, Gülizar Baki hakkında bilgi almak için Zaman’ın Ekonomi Editörü Turhan Bozkurt’u aramış. Olumlu kanaat edinince Baki’nin üyeliği oy birliğiyle kabul edilmiş.
    </p>
    <p class="MsoNormal">
     Aramış ama gerisi yalan. Aradı ne oldu?
    </p>
    <p class="MsoNormal">
     -Konuşmanın, çekincelerini giderdiğini söylüyor.
    </p>
    <p class="MsoNormal">
     Bir gazeteci için ‘Güvenilir mi?’ diye aranıp sorulur mu? Böyle tuhaf şey olur mu? Habertürk’ü benim için arasalar bozulurum.
    </p>
    <p class="MsoNormal">
     -Basın kartı ve başvuru formu üzerinde iki farklı fotoğrafı görünce çelişkiye düşmüşler.
    </p>
    <p class="MsoNormal">
     Bunlar bahane. Çekincesi tümüyle başörtülü olmasıyla ilgili. Zaten ilk toplantıdan sonra ben çıktım. Ardımdan başka konuşmalar olmuş, ‘Biz bunu alamayız.’ diye söylemiş Turgay Olcayto. Biri ‘Niye?’ diye sorunca ‘Gelip burayı ele geçirirler.’ demiş. Bunları size yansıtmıyorlar. Bugüne kadar her şey ‘kol kırılır yen içinde kalır’ mantığıyla yürümüş. Düşünsenize TİSK’in, TÜSİAD’ın genel kurulunda böyle bir tartışma yaşansa büyük haber. Bizde olunca ‘yazmayalım’ deniyor.
    </p>
    <p class="MsoNormal">
     -Karşı çıkanlar varken Baki’nin üyelik kararı nasıl oy birliğiyle kabul edildi?
    </p>
    <p class="MsoNormal">
     İlk tartışmalı toplantıdan sonra hemen olayı dışarıya yansıttım. Tesadüfen o günlerde basın kartı yönetmeliği değişti, başı açık fotoğraf kullanma zorunluluğu kalktı. Ahmet Tezcan, bunu HaberTürk’teki Medyakritik programında anlattı. Ben de bu yaşananları anlattım. Dışarı yansıyınca TGC’nin reddetme seçeneği kalmadı.
    </p>
    <p class="MsoNormal">
     -Benzer bir vaka yaşansa sonuç farklı mı olur?
    </p>
    <p class="MsoNormal">
     Başvursun birileri hemen. Biz yol açtık. Ben artık yönetimde değilim, reddedilebilirler. Hemen kavgasını versinler.
    </p>
    <p class="MsoNormal">
     -Bu emsal teşkil etmiyor mu?
    </p>
    <p class="MsoNormal">
     Ediyor; ama bu emrivaki oldu. Oradaki bir iki arkadaş bunu sürdürmek isteyecektir. Bunu test etmek gerek. Nihal Bengisu’ya söyleyeceğim, o da başvursun. Özlem Albayrak da yazdı, ona anlatmıştım. Bu olay sadece başörtüsü takan insanlara karşı ayrımcılık değil, kadınlara ayrımcılık. Neden, onlar gibi düşünen erkekler için hiçbir sorgulama yapılmıyor?
    </p>
    <p class="MsoNormal">
     -Neden istifa ettiniz, mücadele etmek yerine?
    </p>
    <p class="MsoNormal">
     Adımı kullanıyorlar. Ben TGC yönetim kurulundayım. Bütün kararlarda ben de gözüküyorum. Niye gözükeyim, onların yaptıklarını paylaşmıyorum ki. Bakın Orhan Erinç 38 yıldır TGC’de bir şekilde yönetici, Turgay Olcayto bir o kadar. Bırakmaları lazım. Biz sendikalarda 40 sene başkan kalan liderleri ‘sendika ağası’ diye eleştirmiyor muyuz? Bakın Başbakan da 3 dönem seçildikten sonra bırakacağını söylüyor. Sizin 38 yıl kalma hakkınız yok. Kavganın bir başka yönü bu. Ben orada kaldığım sürece onların kuklası olacaktım. Yönetim kurulunda 11 kişi var. Zaten 6-7’si muhalefet ettiğimde karşı çıkan kemik kadro. Onları değiştirmeniz mümkün değil. Bir de yalan söylüyorlar. Ayrılmam biraz daha haklılaştı.
    </p>
    <p class="MsoNormal">
     -Açıklamanızda bahsettiğiniz üzülerek yalnız bıraktığınız arkadaşlarınız kimler?
    </p>
    <p class="MsoNormal">
     3-4 kişiler. Sayıları yetersiz.
    </p>
    <p class="MsoNormal">
     -İstifa kararınız oy birliğiyle alınmış. Yani sizin gibi düşünen arkadaşlarınız da onay vermiş.
    </p>
    <p class="MsoNormal">
     O arkadaşlarımın benim istifamı reddetmesi söz konusu değil. Ama benim aleyhime yapılan açıklamayı kimlerin imzaladığını söyleyebilirim. Kimin nasıl düşündüğü hakkında fikir sahibi olursunuz. Orhan Erinç, Turgay Olcayto, Sibel Güneş, Gülseren Güver, Orhan Ayhan, Zafer Atay, Ahmet Özdemir imzalamış. Kalanlar Vahap Munyar, Recep Yaşar ve Arif Kızılyalın. Açıklamanın cemiyet adına yapılmasına muhaliftim. Oylama yapıp isim yazılmasını istedim. Bunun üzerine saydığım listeyi yollayarak, ‘Biz bu çoğunlukla kararı alıyoruz’ dediler. İstifamla, benim sayemde muhalif listeden bir arkadaş, Celal Toprak yönetime gelecek. Ona yol açtım. Bu iyi bir şey. TGC’nin birtakım avantajları var. Başkansanız 10 kişi size hizmet ediyor. Arabanız, şoförünüz var. Bunları bırakmak zor.
    </p>
    <p class="MsoNormal">
     -Gazetenizin (Habertürk) genel yayın yönetmeni Fatih Altaylı’nın olayları köşesine taşıyacağından haberiniz var mıydı?
    </p>
    <p class="MsoNormal">
     Tabii vardı. Ben anlattım her şeyi.
    </p>
    <p class="MsoNormal">
     -TGC, Fatih Bey’in “Gerekirse Habertürk çalışanları istifa eder.” cümlesine tepki gösterdi. Olcayto, durumu ‘şantaj’ diye yorumladı.
    </p>
    <p class="MsoNormal">
     Hiç alakası yok. Zaten kimse istifa etmedi. Ben de etmedim.
    </p>
    <p class="MsoNormal">
     -Habertürk’teki meslektaşlarınızın arkanızda durmak adına istifa etmesini ister misiniz?
    </p>
    <p class="MsoNormal">
     Yok. Öyle bir şey hiç düşünmedim. Bu cemiyet kimsenin değil ki. Cemiyeti, Sedat Simavi 62 sene önce kurdu. Bunlara da kalmayacak. En fazla 38 sene belki 48 sene daha kalırlar. 58. sene yoklar. Ama bu cepheyi yıkmam mümkün değil. Seçime gideriz. Bir dahaki sene aday da oluruz. Keşke olağanüstü genel kurula gidebilsek.
    </p>
    <p class="MsoNormal">
     -Önümüzdeki seçim (2013) için planlarınızda yeni bir grup listesi oluşturmak var mı?
    </p>
    <p class="MsoNormal">
     Yok. Hiçbir şey yok. Benim amacım orada kemikleşmiş çeteleşmeyi yıkmak. Daha iyi hizmet vereceğine inanırsam benim aday olmam da şart değil. Siz daha iyi hizmet vereceğinizi gösterirseniz sizi seçerim.
    </p>
    <p class="MsoNormal">
     -Daha önce ‘neden başörtülü gazeteci üye yok’ diye merak ettiniz mi?
    </p>
    <p class="MsoNormal">
     Nihal Bengisu benimle ilgili bir yazı yazdı, ‘Toplumun yüzde 60’ı başörtülüyken gazetelerde neden bu kadar yok?’ diye; ona anlatmıştım. Gazeteler Türkiye’nin gerçek yapısını yansıtmıyor diye hep söylüyoruz.
    </p>
    <p class="MsoNormal">
     -Sizin medya grubunuzda da hiç başörtülü yok.
    </p>
    <p class="MsoNormal">
     Var. Nihal Bengisu.
    </p>
    <p class="MsoNormal">
     -Ama o muhabir değil.
    </p>
    <p class="MsoNormal">
     Muhabir değil ama bir ilk. Var sonuçta.
    </p>
    <p class="MsoNormal">
     -Devamı gelecek mi peki?
    </p>
    <p class="MsoNormal">
     Gelebilir tabii. Yeteneğine bağlı. Biz gazetecileri buraya seçerek aldık. Herkesin yeteneğine göre. Öyle biri olsa alırdık.
    </p>
    <p class="MsoNormal">
     -Doğan Grubu’nda uzun yıllar çalıştınız. Oralara başvuran başörtülü arkadaşlarım oldu ama hiç olumlu cevap alamadılar.
    </p>
    <p class="MsoNormal">
     Yanlış. Bu türban tartışması benim için yeni bir şey değil. Türkiye’nin belli bir kesimi türban konusuna tahammül edemiyor. Ama Türkiye’nin gerçeği bu.
    </p>
    <p class="MsoNormal">
     -Başörtüsünün üniversiteler ve kamuda görünür olması konusunda da aynı görüşte misiniz?
    </p>
    <p class="MsoNormal">
     Kamusal alan konusu tartışmaya açık. Örneğin bir başörtülü doktorun erkek hastaya bakmaması durumuna kızıyorum. Eğer kamusal alanda bu tür bir sonuç doğuracaksa karşıyım. Toplumun yüzde 60’ında başörtüsü varsa gazete yapısının da öyle olması gerekir ya da Meclis’in de.
    </p>
    <p class="MsoNormal">
     -Olmuyor, özel sektör dâhil işe alınmıyorlar. Meclis’e giremiyorlar.
    </p>
    <p class="MsoNormal">
     Kavgasını versinler. Nasıl olur biliyor musunuz? Kaç türbanlı gazeteci ödül aldı?
    </p>
    <p class="MsoNormal">
     -Peki üye yapmayan bir yapının, ödülü başörtülü birine verebileceğini düşünüyor musunuz?
    </p>
    <p class="MsoNormal">
     Vermezler. Haklısınız. Çünkü ödül ön seçici kurulu var. Orada da ‘yandaş’ diye tabir edilen gazeteleri tıraşlıyorlar. Onları daha az getiriyorlar. Bizim kurumların TGC’deki gibi türbanlıya karşı kategorik bir bakışı yok; ama alışık da değil. Sıkıntı var. Bu Türkiye’nin genel yapısı. Başta kadınlar onlara tepki gösteriyor. Kendilerini önce başı açık kadınlara anlatmaları lazım.
    </p>
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=109D927764DF54BEE011286E8109E707?newsId=28444), [web.archive.org (arşiv bağlantısı)](http://web.archive.org/web/20140122112807/http://www.aksiyon.com.tr:80/aksiyon/newsDetail_getNewsById.action;jsessionid=109D927764DF54BEE011286E8109E707?newsId=28444)
