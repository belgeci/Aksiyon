# Panorama 1453'ün yorgun emektarları

*Esin Kaya 2009.04.20*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   31 Ocak’ta Başbakan Recep Tayyip Erdoğan tarafından açılan Panorama 1453 Tarih Müzesi’ni bugüne dek yaklaşık 100 bin kişi gezdi. Peki, kısa bir sürede bu derece ilgi gören müzenin arkasındaki hünerli eller kimlerdi?
  </font>
 </div>
 <div id="newsText">
  <font class="detail-text">
   Panorama 1453 Tarih Müzesi’nin inşaatı henüz tamamlanmamış fakat resim müzeye monte edilmiştir. Henüz ışıklandırması ve ses efektleri de eklenmemiştir. Müzenin dışarıya açık bölümünden salona bir güvercin girer. İlk önce resimdeki ağaçlara, figürlerin başlarına ve surların üzerine konmaya çalışır. Her denemesinde başarısız olan zavallı kuş, çıldırmışçasına kanat çırpıp ciyaklar. Bunu fark eden müze görevlileri, güvercini çektiği acıdan kurtarmak için tüm ışıkları söndürür. Ancak o zaman sakinleşen güvercin, görevlilerce dış dünyadaki özgürlüğüne yollanır.
   <br/>
   <br/>
   1998 yılı yapımı Truman Show filmini hatırlatan ve 29 Mayıs 1453 sabahını canlandıran eser, dünyada yalnızca 30 örneği bulunan bir resim türünün,  teknolojinin nimetlerinden yararlanılarak yapılan en üstün örneği. Bu özellikleriyle bir güvercinin dahi aklını alan resmin insan üzerindeki etkisini müze açılana dek heyecan ve merakla beklemiş emektarları.
   <br/>
   <br/>
   Recep Tayyip Erdoğan’ın İstanbul Büyükşehir Belediye Başkanlığı döneminde tohumları atılan proje, İstanbul Büyükşehir Belediyesi Kültür AŞ kontrolünde Haşim Vatandaş ve sekiz sanatçı arkadaşına emanet edilir. Proje koordinatörü Haşim Vatandaş, Hay ve Fatih Sultan Mehmet çizgi filmlerinden bildiğimiz bir ressam ve çizgi film yönetmeni. Müze binasının yerinin belli olduğu andan itibaren projeyle ilgilenen Vatandaş, belediye yetkililerini ikna ederek eserin yapımını ekibiyle birlikte üstlenir. Sanatçı projeyi almadan önce yetkililer ünlü bir tarihçiye İstanbul’un fethi ile ilgili bir senaryo yazdırır. Metin, Fatih Sultan Mehmet’in çocukluğundan başlayıp süregiden kapsamlı bir hikâyedir. Ama dünyadaki panoramik müze örneklerinden bilindiği üzere, eser tek bir resimden oluşmalı ve önemli bir anı resmetmelidir. Vatandaş, iş başına geldiğinde, Osmanlı-Rus Savaşı’nı anlatan Sivastapol Savunması Panoraması’nı (1905) göstererek yetkilileri tek resme ikna eder.
   <br/>
   <br/>
   3 YIL ARALIKSIZ ÇALIŞTILAR
   <br/>
   <br/>
   2005 Ağustos’unda çalışmaya başlayan Vatandaş ve sanatçı ekibi, ilk olarak Topkapı ve çevresinden 360 derecelik fotoğraflar alarak resmin nereden başlayacağına karar verirler. Sonrasında tarih danışmanları Prof. Dr. Feridun Emecan’ın önderliğinde, surlarda açılan delik sayısından tutun da yeniçerilerin giydiği savaşçı kıyafetlerine, Fatih’in özel olarak döktürdüğü topların gerçek boyutuna kadar derin bir tarihî araştırma içine girerler. Çalışma 3 yılda tamamlanır.
   <br/>
   <br/>
   Fatih Sultan Mehmet gibi ön plandaki figürlerin çizimlerini yapan Yaşar Zeynalov, 15 yıldır İstanbul’da yaşayan bir Azeri. Petersburg Güzel Sanatlar Akademisi Resim Bölümü mezunu Zeynalov, zamanın askerinin giyimini, kuşamını –oryantalist ressamların hatalarını yinelememek için– minyatürlerden araştırır. Daha sonra onların yağlı boya resmini çizer. Eser, dönemi en doğru biçimde yansıtma, referans olma iddiasında. Her biri tanıdıkmış hissi veren en az 1.90 boyundaki savaşçıların yüzlerini sokaktaki insanın fotoğraflarını çekerek resme aktarmış Zeynalov. Hatta bu modeller içinde Zeynalov’un ve ressam Ramazan Erkut’un bile yüzü yer alıyor. Fatih’in sağı ve solundaki iki askere dikkatli bakıldığında, bu iki ismin yüzleri fark ediliyor. Tabii üzerinde biraz oynanmış biçimde. Bu bölümdeki Fatih ve çevresindekilerin yüzleri izleyene tamamen dönük. Uygulama, resmin gerçekliğini artırmak adına yapılmış. Yağlı boya resim üzerine kafa yoran Azeri ressam, şu an Yenibosna’daki atölyesinde resim dersleri veriyor.
   <br/>
   <br/>
   Zeynalov’un okuldan arkadaşı Ukraynalı Oksana Legka ise eserdeki yaklaşık 10 bin figürün 9 bin 500’ünü çizmiş. Beş yıl önce Türkiye’ye gelen, sanat tarihi ve minyatür resim üzerine çalışan Legka, böyle bir projede yabancı olmanın sıkıntısını çekmediğini şu sözlerle belirtiyor: “Zaten 12 yıldır Türk resmi ve tarihiyle iç içeyim. Böyle bir tabloyla ilk kez karşılaşmıyorum.” Ekibe yaklaşık bir yıl sonra katılan ressam, aylarca birlikte çalıştıkları arkadaşlarıyla bir aile olduklarını söylüyor. Bir diğer ressam Ramazan Erkut’un çizdiği arka planla ayrıntı figürleri birleştirmek ve ufuk çizgisini ayarlamak da Ukraynalı ressama düşmüş. Ayrıca, sanatçıların çizime başladığı sıralarda müzede çalışan işçilerden biri yüksek bir platformdan düşüp hayatını kaybetmiş. Legka, işçi Talip Kabaş’ın anısına atlılardan birinin suretini Kabaş’ın yüzünden model alarak çizmiş.
   <br/>
   <br/>
   Gökyüzü, arka plan ve cansız her şeyin çizimini yapan Ramazan Erkut da gecelerini dahi bu işe ayırmış. Erkut, “Geceleri de bir mesai sayarsak, dört sene çalıştım.” diyor. İmam hatip lisesinden terk alaylı ressam, bayram tatillerinde bile ailesiyle olamadığını söylüyor. Erkut, emeklerinin sonucunu görmenin tüm sıkıntılara değdiğini düşünüyor. Bu işte onu en çok motive eden ise böylesine önemli bir projede imzasının bulunması. 15 yıldır Cağaloğlu’nda grafikerlik yapan, çok istediği hâlde resim yapamayan Erkut, böylece sanatı adına en çok istediği eylemi gerçekleştirmiş. Ressam Ramazan Erkut’un daha önce yurtdışında panorama müzelerinden birini ziyaret eden müşterilerinden biri, Panorama 1453’ü gördükten sonra diğerlerinden daha üstün bir iş çıkardıklarını hayranlıkla dile getirmiş. Erkut, severek çalıştıklarını, Allah’ın yadımlarıyla birlikte böylesine iyi bir işin ortaya çıktığını özellikle belirtiyor. Gökyüzünü tuvale aktaran ressam, bulutların içinde saklı, fikri Haşim Vatandaş’a ait olan, Fatih portresinin de çizeri.
   <br/>
   <br/>
   Bu harika eseri ortaya çıkarmak oldukça zor olmuş. Üç boyutlu nesnelerin taslakları bilgisayarda çizilmiş. Resim tamamlandıktan sonra baskıya gitmeden önceki son ayarlar yapılmış, boyut, renk ve çözünürlük bilgisayar ortamında elden geçmiş. İşte tüm bu uygulamalar da sanatçı Hasan Hüseyin Dinçer tarafından gerçekleştirilmiş. Matbaa meslek lisesi mezunu Dinçer, grafik tasarımcısı ve animasyon yapıyor.
   <br/>
   <br/>
   Etkileyici müzik ve efektler ise sanatçı Atilla Tunca ve Haşim Vatandaş’ın elinden çıkmış. Salona girildiğinde kişiyi savaş meydanında hissettiren marşlar, İstanbul Büyükşehir Belediyesi’nin Mehter Takımı’na yaptırılmış. İkili, efektler üzerinde ayrıca çalışmış. Dönemin savaş meydanında duyulabilecek bin bir türlü ses, resmi bütün kılan önemli detaylardan biri.
   <br/>
   <br/>
   Atilla Tunca, ayrıca resmin çevresindeki üç boyutlu alanın yapımında Murat Efe ve Şafak Tavkul’la birlikte çalışmış. Tarih danışmanları Prof. Dr. Feridun Emecan kontrolünde arşivler tarayan ekip, gülleleri, top arabalarını, barut fıçılarını, kalkanları ve daha birçok şeyi gerçeğine uygun tasarlamış. Sakarya Üniversitesi Güzel Sanatlar Fakültesi Seramik Bölümü’nden mezun Tunca, yaptıkları işin güzel sonucunu ekip işine bağlıyor.
   <br/>
   <br/>
   Herkesin birbirinin işine yardımcı olduğu, fikir belirttiği gruptaki uyum her hâliyle hissediliyor. Oksana Legka dışında hepsinin projeyle bağlantıları, ‘mucit’ diye nitelendirdikleri Haşim Vatandaş sayesinde kurulmuş. Gruptakilerin tanışıklığı ve dostluğu daha öncesine dayanıyormuş. Bu da ekip işinde karşılaşılabilecek muhtemel sorunları ortadan kaldırmış ve işe motivasyonu artırmış. Kafalarında ve gönüllerinde daha çok projenin olduğunu ifade eden emektar sanatçılar, şu an için hayata geçeceği kesinleşmeyen çalışmalarla ilgili ayrıntı vermekten kaçınıyor.
   <br/>
   <br/>
   İstanbul’un fethinin sabahını tasvir eden resim, türdeşlerinden ayrılıyor. Çünkü, hem yatay hem de dikey yönde panoramik. Bu yüzden kişi salona girdiğinde her yönünü kaplayan bir olayın ortasında buluyor kendini. Başını kaldırdığında ise gökyüzündeki ateş topunu görüyor tepesinde. İnsan algısını bir süre beklemeye alan bu görüntü şaşkınlık veriyor ziyaretçisine. Hemen herkesin ‘Nasıl yapmışlar?’ diye sormadan edemediği eser, üç boyutlu alanın yanı sıra gülleler, top arabaları, savaş aletleri ve kale yıkıntılarıyla birlikte 3 bin metrekare civarında. Kubbe biçimindeki alanı çepeçevre kaplayan resmin boyu 120, eni 40 metre. İnsanın kendini savaşın ortasında hissettiği resim, ziyaretçileri fethin yaşandığı ana götürüyor. Resimdeki gerçeklik hissi ufuk çizgisi göz hizasında verilerek, renkler üzerinde oynanarak, 14 metreden sonraki mesafeyi algılayamayan insan gözünün zaafından yararlanarak veriliyor.
   <br/>
   <br/>
   Sanatçılar, yılların verdiği tecrübelerin yanında, matematiksel hesaplamalarla bu ayarlamaları yapmış. Çıplak gözle fark edilmeyen detaylar, örneğin surun tepesindeki askerin gözü, dürbünle bakıldığında seçilebiliyor. Neredeyse en uzaktaki adama bile tırnak çizdikleri esprisini yapan sanatçılar, tahmin edildiğinden daha çok detay üzerinde çalışmış.
   <br/>
   <br/>
   Bina hariç 2 milyon TL’ye mal olan eser, dünyadaki diğer örnekleriyle karşılaştırıldığında çok ucuza, kısa sürede ve daha az insan emeğiyle tamamlanmış. 400 ressamın çalıştığı, masrafları için halktan vergi toplandığı Bulgaristan’daki Plevne Panoraması (1977), yakın dönemde yapılan, en yüksek maliyetli panoramik eserlerden biri. İstanbul Büyükşehir Belediyesi Kültür AŞ tarafından kazandırılan Panorama 1453 Tarih Müzesi, bu yönüyle de kulvarında bir ilk. Müzenin kapısı, kurum ve grup gezilerine randevulu olmak kaydıyla, her gün 8:30-19:00 arası ziyarete açık.
   <br/>
   <br/>
   <br/>
   <br/>
   RAKAMLARLA 1453 MÜZESİ
   <br/>
   <br/>
   <br/>
   <br/>
   Kapladığı yer üç boyutlu alanla birlikte
   <br/>
   <br/>
   3000 metrekare
   <br/>
   <br/>
   Enine-boyuna 360 derecelik
   <br/>
   <br/>
   panoramik dünyada ilk resim
   <br/>
   <br/>
   Boyu 120, eni 40 metre
   <br/>
   <br/>
   Toplam 1.380 parçadan oluşuyor
   <br/>
   <br/>
   Resimlerin haricinde 1.000 figür kullanıldı.
   <br/>
   <br/>
   Bina hariç 2 milyon TL’ye mal oldu.
   <br/>
   <br/>
   8 sanatçı, aralıksız 3 yıl boyunca çalıştı.
   <br/>
   <br/>
   Figürlerin yüzü gerçek modellerden türetildi.
   <br/>
   <br/>
   Her gün 8.30-19.00 arası açık
   <br/>
   <br/>
   Giriş ücreti 5 TL
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-21250-34-panorama-1453un-yorgun-emektarlari.html), [web.archive.org (arşiv bağlantısı)](http://web.archive.org/web/20120620174724/http://www.aksiyon.com.tr:80/aksiyon/haber-21250-34-panorama-1453un-yorgun-emektarlari.html)
