# Bu da ekonomi olimpiyatları

*Esin Kaya 2013.06.24*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   TUSKON’un Afrika kıtasıyla başlayan Ticaret Köprüsü programı, bugün dünyanın dört bir yanından iş insanlarını ülkemize çekiyor. Olimpiyatları andıran etkinlik, dünyadaki bakir yatırım alanlarını keşfetmek için önemli fırsat.
  </font>
 </div>
 <div id="newsText">
  <font class="detail-text">
   <p>
    135 ülkeden 1300 ithalatçı iş insanı, 1500 Türk firması… Bu rakamlar bu yıl 18’incisi düzenlenen Türkiye Dünya Ticaret Köprüsü organizasyonunun ne denli büyük olduğuna dair ilk gösterge. Hal böyle olunca geçen hafta etkinliğin adresi İstanbul Fuar merkezinde renkli görüntüler de eksik olmadı. Farklı milliyetten simaların dolaştığı salonda, bir yanda Türkiye’den şirketlerin ürün stantları diğer yanda ise hararetli diyalogların yaşandığı Türk ve yabancı yatırımcıları bir araya getiren ikili görüşmeler vardı. Yabancı misafirlere göre numaralandırılmış 1100 masada bir günde 20 bini aşkın görüşme yapıldı. Bu yıl ‘inşaat’ temasıyla harekete geçen Dünya Ticaret Köprüsü, yerli firmalara yeni pazarlar keşfetme, ihracatı artırma imkânı sunuyor. Tüm bunları organize edense Ekonomi Bakanlığı koordinasyonunda, Türkiye İhracatçılar Meclisi’nin desteğiyle; Türkiye İşadamları ve Sanayiciler Konfederasyonu (TUSKON).
    <p>
     2006 yılında ilk defa Afrika kıtası ile Türkiye-Afrika Ticaret Köprüsü şeklinde planlanan program, 2009’a kadar Afrika, Avrasya, Asya Pasifik ve Doğu Avrupa’ya yönelik bölgesel olarak düzenlendi. O tarihten bu yana dünyayı kapsayarak düzenleniyor. Son üç yıldır ise sektörel ayrıma gidilmiş. Gıda, tarım ve hayvancılık, hızlı tüketim mamulleri; inşaat malzemeleri, mobilya ev tekstili, ilgili iş makineleri; hazır giyim, tekstil, deri, ev tekstili şimdiye dek belirlenen içerikler arasında. Bu sene muhteva olarak yeniden inşaat seçilmiş. Bunda ülkedeki sektörün gelişimi büyük rol oynuyor. TUSKON Yönetim Kurulu Başkanı Rızanur Meral inşaattaki değişimleri yorumluyor. Ona göre, gelir dağılımının dengesiz olduğu, orta sınıfın büyüyemediği ülkelerde yönetimler; huzursuzluğu giderme ve sesleri azaltma yolunun konut yapmak ve altyapı çalışmalarına eğilmekten geçtiğini düşündü. Ortadoğu buna bir örnek. Dünya genelinde büyük bir konut atağı var. Yol, su, altyapı hizmetleri de hemen ardından geliyor. Türk müteahhitlerin özellikle komşu  ülkelerdeki talebi gördüğünü ve bu sayede dünyada ün elde ettiklerini düşünüyor.
     <p>
      1050 tercüman görev yaptı
      <p>
       Programın bu seneki yenilikleri arasında Afrika’dan Botsvana, Cibuti, Gine Bissao ve Cabo Verde gibi ülkelerin ilk kez katılımcı olması sayılabilir. Ticari heyetlerle ilk iletişim kurarken Türk okullarının varlığı büyük iş görüyor. Okulların ardından yatırım yapmaya giden iş insanları dernekleşiyor ve bulundukları ülkenin ticaret ve sanayi odalarıyla bağlantıya geçiyorlar. Her yıl aynı ülkelerden farklı isimler davet edilmeye çalışılıyor. Bu sene gelen katılımcıların stantları daha kolay gezebilmesi için her birine tercüman tahsis edilmiş. 1050 tercümanın çoğu Türkiye’de okuyan üniversite öğrencileri. Teknik olarak maliyetli olsa da 30’a yakın dilin konuşulduğu programda iş insanlarının kendi dilleriyle iletişim kurması, diyaloğu kolaylaştırıyor. Heyetler uçak ve otel masraflarını kendileri karşılıyor. Dünyada benzerleri arasında böyle bir model yok. Meral bu durumu, heyetlerin iş yapmaya iştiyakla geldiğinin bir göstergesi kabul ediyor. Yalnızca Latin Amerika’dan gelen 110 kişinin masraflarını Türkiye Ekonomi Bakanlığı üstlenmiş.
       <p>
        Afrika ve Güney Amerika dâhil, ticaret köprüsünün yüzünü çevirdiği bölgeler, Türkiye için hâlâ yabancı yatırım sahaları. TUSKON, atılımlarıyla uzağı yakına çevirmeyi hedeflemiş. İlk heyet gönderdikleri ülkeler daha önce Türkiye ile hiç iş yapmamış olanlar. Doğal kaynakları sınırlı olan Türkiye’nin hareket alanını olabildiğince genişletmesi gerektiğine inanıyorlar. Bu nedenle yılda 130 ülkeden 500 civarı heyeti ağırlıyorlar. 100’ün üzerinde ülkeye de yaklaşık 400 heyet gönderiyorlar. Rızanur Meral, Türkiye’nin üretimden daha ziyade, üretileni pazarlamaya ihtiyacı olduğunu ifade ediyor. Binlerce kişinin ziyaret ettiği Ticaret Köprüsü’nün bir anlaşma zemini yanında, büyük bir halkla ilişkiler atağı haline geldiğini, Türkiye’nin tanıtımı niteliği taşıdığını söyleyebiliriz. Meral’a göre, bu denli geniş katılımlı bir etkinlik aynı zamanda TUSKON’un organizasyon becerisine de işaret ediyor.
        <p>
         Afrika’ya ihracat 4 kat arttı
         <p>
          Yedi yıldır devam eden Ticaret Köprüsü’nün ülke ekonomisine nasıl bir hareketlilik getirdiğine dair bir veri havuzu oluşturulmamış. Ama TUSKON özelinde bazı somut sonuçlar var. Federasyonun Afrika ve Ortadoğu koordinatörü Timur Tığdemir bu yıl yaşadıkları bir hadiseyi aktarıyor. TUSKON’un Güney Afrika’nın hemen üzerinde yer alan, elmaslarıyla meşhur Bostvana’ya yolladığı 10 kişilik heyet en üst seviyeden karşılanmış. Temasların ardından o kadar memnun ayrılmışlar ki daha sonra Türkiye’ye vizeler kalkmış. Oysa geçen yıl aynı heyet ülkeyi ziyaret etmek istemiş, büyükelçiliği olmadığı için vizeyi İngiltere’den almak gerekmiş. Sonunda pürüz çıkmış ve gidememişler. TUSKON etkinliklerin ölçülebilir yansıması 2005’te 3,5 milyar dolar olan Afrika’ya ihracatın 2012’de 13 milyar dolara yükselmesi. Bu da demek oluyor ki; 30 milyon kilometrekarelik Afrika kıtasının ihracatımızdaki payı yüzde 4’ten 9’a çıktı. Örneğin Güneydoğu Asya ile birlikte TUSKON’nun hedef pazarı arasında yer alan Güney Amerika’ya ihracatımız son bir yılda 1 milyar dolar arttı. Güney Amerika’ya giden heyetlerin yüzde 90’ı TUSKON’dan. Tığdemir, Arap Baharı sonrasında Suriye ve Ortadoğu’daki kayıplarını farklı bölgelere yönelerek telafi ettiklerini söylüyor. Mesela Kayserili yatırımcılardan oluşan bir heyet Filipinler’i ziyaret etmiş. Filipinler-Türkiye Ticaret Odası Başkanı İrfan Kalabulut, Filipinli Topasho şirketinin 3 milyon dolarlık bir inşaat malzemesi sipariş ettiğini söylüyor. Ortaklar Türk inşaat malzemelerini satmak üzere bir depo açacak. Tığdemir, bu yıl Dünya Ticaret Köprüsü’ne iştirak eden, Türk firmalarıyla toplu konut yapmak, inşaat malzemeleri tedarik etmek için görüşmelerde bulunan Vietnamlı şirketlerden bahsediyor.
          <p>
           Dünya Ticaret Köprüsü iş ağı sağlamak, pazar tanımak açısında eşsiz bir fırsat. Tabii bu birkaç gün içerisinde el sıkışan şirketler de yok değil. Örneğin, Mozambikli bir şirket, 10 konteyner inşaat malzemesi, 300 kamyon için yedek parça ve aksamları sipariş etti. Afyonlu bir firma, 12 milyon avroluk 12 Temsa otobüsü sattı. Alfemo Mobilya, Panamalı bir firma ile Latin Amerika bayilik anlaşması imzaladı. Kamerun ve Angolalı iş insanları daha çok hükümet ortaklığı ile Aqua Park ve çocuk oyun parkları siparişi verirken, Moğolistan inşaat malzemesi ve soba sipariş etti. Geçen seneden bu yana Moğolistan’ın aynı ürünlerdeki toplam siparişi 80 milyon dolara ulaşıyor. Gabon’dan hastane iç donanımları, Demokratik Kongo’dan aylık 15 bin ton çimento siparişi alan Türk girişimciler, Rus şirketlerine de 8 milyon dolarlık asansör, 4 milyon dolarlık mobilya makinesi sattı. İnfo Tekstil ise sadece Moğolistan’a 5 milyon dolarlık iş elbisesi satımı için ön anlaşma imzaladı. TUSKON Genel Sekreteri Mustafa Günay’a göre ticaret köprüsünün bir yıldaki ekonomik etkisi 1 milyar doları aşıyor.
          </p>
         </p>
        </p>
       </p>
      </p>
     </p>
    </p>
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=6715DB1A2B3BCE5FCA392503E91BB27D?newsId=35847), [web.archive.org (arşiv bağlantısı)](http://web.archive.org/web/20130805001703/http://www.aksiyon.com.tr:80/aksiyon/newsDetail_getNewsById.action;jsessionid=6715DB1A2B3BCE5FCA392503E91BB27D?newsId=35847)
