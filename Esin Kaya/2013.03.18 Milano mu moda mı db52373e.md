# Milano mu moda mı?

*Esin Kaya 2013.03.18*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Şu sıralar dünyanın dört bir yanında moda haftalarından biri bitiyor diğeri başlıyor. Modanın başkentleri arasında kabul edilen Milano’yu gezerken, moda endüstrisi tarihine takıldık. Karşımızda bir modern zaman şehri bulduk.
  </font>
 </div>
 <div id="newsText">
  <font class="detail-text">
   <p>
    İtalya, siyaset ve sanat tarihiyle her dönem gezginlerin dikkatini çeken bir ülke oldu. Kökleri, M.Ö. 1’inci yüzyıla dayanan imparatorluğun başkenti Roma, Rönesans’ın beşiği Floransa ya da suyun insan hayatına nüfuz edişinin en nadide örneği Ortaçağ’ın ticaret kenti Venedik, akla ilk gelen İtalyan şehirleri. İçlerinde biri var ki benzer tarihsel yolculuğa sahipse de modern çağla uyum konusunda en önde koşuyor. ‘Aydınlama Çağı’nın mimarisi şimdilerde yerini gökdelenlere, ‘Ortaçağ Avrupası’nın meşhur sarraf ve faizcileri ise sayısı 500’ü bulan bankalara bırakmış. Lüks tüketim ve ipek ticareti geleneği ise ona yeni yüzyılın ‘moda başkenti’ unvanını kazandırmış. İşte bu hafta dikkatler Lombardiya bölgesinin başkenti Milano üzerinde. Moda endüstrisi bir şehre nasıl kimlik kazandırır, gelin birlikte bakalım.
   </p>
   <p>
    Uluslararası Malpensa Havalimanı’na indiğinizde bir şeylerin farklı olduğunu anlıyorsunuz. Hava yollarının yer hosteslerinden tutun, taksi şoförlerine kadar sıradan insanları dahi işin uzmanı giydirmiş gibi. Dünya genelinde ‘Duty free (vergisiz satış)’ dükkânları şekerleme, kozmetik, teknoloji ürünleri ağırlıklıyken, burası global ve İtalyan tekstil tasarım markalarıyla dolu. Vergiden muaf diye öyle ucuz zannetmeyin. Önce fiyatlara bakmakta fayda var. Şehrin merkezine doğru yol almak için ayrılıyoruz alandan. Yerlerde hâlâ kar var, sıcaklık eksi 7 derece.
   </p>
   <p>
    Bölge, Gotik Milano Katedrali’ni merkez alan Duomo Meydanı çevresince konuşlanmış desek yanlış olmaz. Dünyanın en iyi opera sahnelerinden biri La Scala, İtalya’nın en önemli sanat koleksiyonunun yer aldığı Brera galerisi, 1960’ların modern İtalyan mimari örneklerinden Pirelli Kulesi, devasa görünümüyle A.C. Milan takımının stadı San Siro, Como Gölü, Ortaçağ ruhunu hissedebileceğiniz Castello Sforzesco görülesi yerlerin başında. Leonardo Da Vinci’nin Mona Lisa’dan sonra en ünlü eseri “İsa’nın son akşam yemeği” freskinin Milano yakınlarındaki Santa Maria Dele Grazie Kilisesi’nin duvarında olduğunu hatırlatalım. Her şeye rağmen Milano, tarih turizmi için İtalya içinde sıralamanın başında değil. Şehrin turizm kaynağı, moda ve fuarlar. Her yıl, mobilyadan otomotive, tekstilden sanata yüzlerce fuar etkinliği sayesinde iş dünyasını ağırlıyorlar. Her hafta biri bitiyor, diğeri başlıyor. Fabrikalarla dolu şehir, güçlü bir sanayii yaşatıyor. Bunun yanında Avrupa’nın Lüksemburg’la birlikte bankacılık sektörünün ana damarlarından biri Milano. Aslında şehrin dar sokaklarını yürüdüğünüzde her köşe başında dikkat çeken iki gerçek var: Bankalar ve butikler…
   </p>
   <p>
    Günümüz moda kavramının yazılı tarihi 1905’te başlasa da 18. yüzyılda operadan yayıldığı da söylenir. Modacı Barbaros Şansal, o yıllarda iyi elbise diktirmek için kostümcüye, opera terzisine gidildiğini, sonra opera terzilerinin gizli dikişten vazgeçip ‘modaevleri’ açmaya başladığından bahsediyor. Hatta 16. yüzyılda Milano’daki mücevher, kıyafet, şapka ve lüksü simgeleyen eşyalar İngilizceye bir kelime bile armağan etmiş. ‘Milaner (güzel eşya)’ kelimesi şimdilerde ‘millener (kadın şapkacısı)’ manasında kullanılıyor. Yani şatafatlı opera kültürünün ‘İtalyan modası’nın ortaya çıkışında rolü önemli. 1886 yılında şehirdeki terzi sayısı 383, 1911’de 176 bin çalışanın 43 bini tekstil sektöründeydi. Bir dönem ülkenin modaya hükmeden şehri Floransa olmuş. Esin kaynağı ise Parisli modaevleriymiş. 70’lerde liderliği Milano’ya kaptırmış. Milanolu modacıları tanımlarken iki kavram kullanılıyor; yalın şıklık ve pratiklik. Bu sayede Parisli ve Floransalı tasarımcıların önüne geçiyorlar. Milano modasını özel kılan bir diğer özelliği ise kişiye özel giyimin (houte couture) hazır giyime (prêt-à porter) evrilmesindeki öncü rolü. 2009’da aldığı Dünya Moda Başkenti unvanını kaybetse de New York, Paris, Londra’dan sonra ilk dörtteki yerini koruyor.
   </p>
   <p>
    Milano ve moda kavramları buluşunca dimağlarda oluşan ilk simge, 1877’de tamamlanmış İtalya’nın ilk alışveriş merkezi Galleria Vittorio Emanuele II. Sağlı sollu, dünyanın en büyük hazır giyim markaları burada. Vitrinlerden gözünüzü alamıyorsunuz. Her şey ışıl ışıl, şık, elegant. ‘Parası olanı’ içeriye çekmek için tasarlanmış âdeta. Orta hâlli alışkanlıklarınız varsa vitrine yaklaşmakta dahi çekingen davranabilirsiniz. Bunun yanında Via Montenapoleone (Napolyon Caddesi) bir başka üst sınıf alışveriş caddesi. Modanın büyük isimleri, trend belirleyiciler, tasarım dükkanları, mücevherciler ile dolu. Dünyanın en pahalı altıncı caddesi unvanını taşıyor. Kozmetikten tekstile ürün çeşitliliğinin tatmin ettiği Duomo Meydanı’ndaki La Rinascente’yi es geçmemek lazım. En havalı aynı zamanda en ilgili satış elemanlarıyla karşılaşacağınız bir yer burası. Armani, Valentino, Versace, Ferrè, Prada, Krizia, Moschino, Etro, Trussardi, Missoni, Dolce&amp;Gabbana, Luxottica, Miu Miu, Luxottica gibi İtalyan moda devlerini anavatanında görebileceğiniz onlarca caddeden müteşekkil bir şehir Milano. Yeni Milano’yu tarihinden ziyade alışveriş konusundaki zenginliğiyle anmak daha yerinde. Tabii bütçenizde de aynı zenginliğe sahipseniz. Çünkü burada sıradan bir tasarım mağazasından alacağınız en ucuz eşya 200 avro. Milano’ya yüksek limitli bir kartla gitmelisiniz, eğer alışveriş yapmayı planlıyorsanız. Biz uğrayamadık ama ünlü markaların ihraç fazlası ürünlerinin satışa sunulduğu indirimli mağazalardan söz ediliyor. Ayrıca Türkiye’de pek yaygın olmayan ikinci el satış dükkânlarında makul fiyatlara tasarım ürünleri alabilirsiniz. Bize sorarsanız, global moda mağazalarına göz atıp yerel İtalyan butiklerinden alışveriş yapmalı. Eğer nerede ne alacağınız mevzuunda kafanız karışıksa para karşılığı bir alışveriş rehberi de tutabilirsiniz.
   </p>
   <p>
    Son yıllarda İtalyan ya da Paris modası gibi ayrımların geçerliliğini koruyup korumadığı tartışılıyor. Podyumlardan dışarıya, sokağa çıktığınızda bu konuda fikir yürütmek daha kolay. İtalyanlar, stil konusunda cesur ve iddialı. Kesinlikle minimal değiller, marjinal parçalar kullanmayı, dikkat çekmeyi seviyorlar. Milano Moda Haftası’nın devam ettiği günlerde bulunduğumuz şehrin erkek sakinlerinde göze çarpan detaylar; boyunlara doladıkları rengârenk şallar ve büyük kahverengi deri çantalar. Kadınlarda ise kürkler, deri/kaşe birlikteliği ve otantik ya da modern tarzda imitasyon takılar… Ayakkabı, çanta, takı, flar, gözlük, eldiven gibi moda endüstrisinin son yıllarda lokomotifi aksesuarlar. Zira şıklığı çağıran detaylar bu ürünlerde saklı.
   </p>
   <h3>
    <span>
     İstanbul’dan moda başkenti olur mu?
    </span>
   </h3>
   <p>
    Sekiz yıldır yoluna devam eden İstanbul Fashion Week, geçen cumartesi sona erdi. Mercedes-Benz’in sponsor desteğini alıp isim değişikliğine giden etkinlik bu hamleyle ilk kez uluslararası arenaya göz kırpmış oldu. Mercedes-Benz Türk Pazarlama ve Satış Direktörü Süer Sülün, Türk modasında önemli bir potansiyel gördüklerini söylüyor. Bu işbirliğinin İstanbul’un sahip olduğu dinamiklere, Türk moda tasarımcıları ve markalarına dünya çapında ivme kazandıracağı görüşünde. İstanbul artık New York, Miami, Berlin, Sidney, Moskova ve Tokyo moda haftalarıyla aynı ellere emanet yani. Bu yılki yeniliklerden biri de  ‘Studio’ adı verilen mekânlardaki sunumlardı. Defile yapmak istemeyen tasarımcı ve markalar, koleksiyonlarını burada audiovisual, interaktif şovlar eşliğinde sergiledi. Defile yapmaktan daha az maliyetli olan bu yöntem sayesinde tasarımların işçiliğini yakından görme fırsatı yakalıyorsunuz. Organizasyonda daha önce olmayan, tasarımcı veya markanın isteğiyle planlanan numaralı oturma düzeniydi. Podyum kenarına sandalyelerin atıldığı önceki senelerin aksine bu sefer ön sıra, kim kiminle oturacak krizleri yaşanmadı. Tophane-Antrepo 3’teki ana etkinlik alanının bir köşesinin basına ayrılması, standartların profesyonel düzeye taşındığının bir başka kanıtıydı. Üstelik dünya basını İstanbul Moda Haftası’nı Getty Images ve InDigital’dan takip etti, görseller ve videolara ulaştı.
   </p>
   <p>
    Organizasyon ekibinin müdahalesi dışında bu seferki etkinliklerin takipçileri arasında tesettürlü kadınların artışı dikkat çekiciydi. Genci, orta yaşlısı, tasarımcısı, ‘blogger’ı, butik sahibi, moda meraklısı başörtülü kadınlar sıkı takipteydi. Son iki senedir sayısı hızla çoğalan muhafazakâr moda dergilerinin bu fotoğrafta payı büyük. Sanki bu ilgiden haberdarmışçasına tesettüre uyarlanabilecek onlarca tasarım da podyumda yürüdü.
   </p>
   <p>
    Moda haftasına katılan tasarımcılar arasında akılda kalan isimler; Nihan Buruk, Mehtap Elaidi, Tuvana Büyükçınar, Begüm Salihoğlu ve şüphesiz Atıl Kutoğlu’ydu. Her sene bir araya gelip ‘neler yapsak’ diye kafa yoran, stil eğilimlerini belirleyen dünyanın ünlü tasarımcıları amaçlarına ulaşmış gibi. Birkaç hafta öncesinde Paris ve Milano moda haftalarına göz atanlar hatırlayacaktır; renkte siyah, beyaz, kırmızının tonları ve yeşil, kumaşta kaşe ve deri birleşimi, tüvit, stilde pantolon üstü uzun ceket, boydan elbiseler…Dünya modasında yeni trend ise, artık giyilebilir kıyafetler. Bir iki kelimede tasarımları tanımlarsak: Elaidi sade, günlük/şık; Kutoğlu zengin, şatafatlı; Buruk kendine güvenli, androjen; Tuvanam feminen, cesur; Salihoğlu zarif, kadınsı.
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://aksiyon.com.tr/aksiyon/haber-35104-milano-mu-moda-mi.html), [web.archive.org (arşiv bağlantısı)](http://web.archive.org/web/20130603084636/http://aksiyon.com.tr/aksiyon/haber-35104-milano-mu-moda-mi.html)
