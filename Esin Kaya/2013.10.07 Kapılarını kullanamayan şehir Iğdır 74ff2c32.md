# Kapılarını kullanamayan şehir: Iğdır

*Esin Kaya 2013.10.07*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Türkiye’nin dünyanın doğusuna açılan kapılarından biri Iğdır. Üç ülkeye sınırının bulunması sebebiyle dış ticaret ve lojistik sektöründe büyük potansiyele sahip. Gelin görün ki bu potansiyelin hayata geçmesi o kadar kolay değil.
  </font>
 </div>
 <div id="newsText">
  <font class="detail-text">
   <p>
    Türkiye’nin en doğusu, ülkenin bittiği şehir diye anıldı hep Iğdır. Diğer yandan yeni dünyanın süper güçleri Çin, İran, Hindistan’a açılan kapımız diye düşünmedi kimse. Şüphesiz bunda üç ülkeye sınırı olduğu hâlde, ticari hareketten nasibini alamamasının rolü büyük. Komşulardan biri İran, müttefikimiz Amerika tarafından ambargolu. Boralan Hudut Kapısı, aktif değil. Diğeri Ermenistan; 2009’da imzalanan Protokol Anlaşması’ndan sonra Alican Sınır Kapısı’nın açılması gündeme gelmiş ama süreç askıya alınmıştı. Ermenistan işgali altındaki Yukarı Karabağ meselenin önündeki engellerden biri. Türkiye’nin resmî ambargosu devam etse de iki ülke arasındaki ihracat-ithalat Gürcistan ve İran üzerinden devam ediyor. Aslında Iğdır’ın tek umudu Nahçivan’a (Azerbaycan) açılan Dilucu. Devam eden en büyük faaliyet ise kaçak mazot ticareti ve küçük çaplı günlük alışverişler. Hayvancılığı, mikro klima iklimi, Ağrı Dağı derken, ilin ekonomik anlamda nasıl ihya olacağı konusunda tahminlerimiz var tabii. 11 yılı dolduran Garanti Anadolu Sohbetleri’nin şehre uğrayıp meselenin uzmanlarca konuşulması manzarayı iyice netleştirdi. Geçen sene Burdur’da gerçekleşen organizasyonda Garanti Bankası Genel Müdür Yardımcısı Nafiz Karadere, uzun zamandır Iğdır’a gitmek istediklerini söylemiş, otel yokluğundan yakınmıştı. İşte tam bir sene sonra Iğdır’daydık.
    <p>
     Iğdır; Ağrı, Kars, Ardahan’la birlikte TRA2 diye anılan bir havzaya işaret ediyor. Kişi başı gelirin en düşük olduğu iller arasında. Gelirdeki sanayi payı 12,6. Bursa, Eskişehir, Bilecik bölgesinin 39,8 olduğunu düşünürsek, ülke üretimine katkısı aşağılarda seyrediyor. Tarım dışı işsizliği Türkiye ortalamasının üzerinde, yüzde 20’leri aşıyor. Doğu illerinin aksine Iğdır’la ilgili bir durum şaşırtıcı. 2000’de yaklaşık 169 bin olan nüfusu 2011’de 189 bine ulaşmış. Mesela aynı dönemde il unvanı alan Ardahan’ın nüfusu sürekli geriliyor. 2004’te kurulan Iğdır Organize Sanayi Bölgesi’nde (OSB) 8’i çalışır durumda 19 fabrika bulunuyor. Bir de 6. Bölge yatırım teşviklerinin etkisiyle İzmirli FG Tekstil, Karakoyun mevkiinde 600 kişiye istihdam oluşturacak bir tesis kurdu. Iğdır’da 2001’de 7 olan ihracatçı firma sayısı 2011’de 115’e ulaşmış. Aynı yıldaki 98 milyon dolarlık ihracatı, bölge illeri içinde en yüksek değere sahip. İlin geçen sene Kamu Yatırım Programı içinde 143 milyon TL’lik yatırım bütçesi bulunuyor. Bu projeler içinde 105 milyon TL ile tarım sektörü birinci sırada. Ama 1966 yılına kadar giden bitmemiş projelerin varlığı düşündürücü.
     <p>
      Iğdır’da tarımsal alan toplam 118 bin hektar. Yüzde 25’i kullanılmıyor. Ekili alanlar içinde sanayi ürünlerinin oranı sadece yüzde 4. En çok mısır ekiliyor. Ünlü Iğdır pamuğu ise iklim değişikliği sonucu 35 bin tonda sıfırlandı. Hâlâ modern tekniklerin hayata geçemeyişi başka bir problem. İlde bu konuda tek örnek emekli ziraat teknisyeni Hüseyin Aytekin. 1992’de Tuzluca’da bir demonstrasyon uygulamasıyla başladığı seracılığı, bugün Kulluk mevkiinde 10 dönümlük alanda 27 seralık kapasiteye dönüştürmüş. Yetiştirdiği domatesler Yüksekova’ya kadar uzanan geniş bir havzada alıcı buluyor.
      <p>
       Hayvancılıkta ise gerileme sürüyor. 90’larda 700 bin olan küçükbaş hayvan sayısının 350 bine düştüğü öngörülüyor. 2’ye 1 olması gereken yem-süt fiyatları 1’e 1 eşitlendi. Yeterli süt soğutma tankı yok, küspe sıkıntısı var. 500’den 200’e gerileyen üye sayısı, Iğdır Hayvan Yetiştiricileri Birliği’ndeki son durumu açıklıyor. Anadolu Sohbetleri’ne İzmir’den katılan Tire Süt Kooperatifi Başkanı Mahmut Eskiyörük’ün en çok ilgi gören isim olduğunu söylesek yanlış olmaz. 12 yıl önce 5 kişinin kurduğu kooperatifin bugün 2 bin ortağı var. Eskiyörük’e göre çiftçilikte kazanmanın, büyük şirketlere karşı ayakta kalabilmenin yolu aynı çatı altında toplanıp birlikte hareket etmekten geçiyor. Üyesi olan köylünün yem, akaryakıt, gübre, araç ve makine ihtiyacını karşılıyorlar. Sağılan sütünü alıyor, soğutma tanklarında saklıyorlar. Ya perakende marketlere ya da büyük fabrikalara satışını yapıyorlar. Kooperatifin kendine ait süt ve ürünlerinin satışını yaptığı iki mağazası bulunuyor. Türkiye’de tüm sektörlerde kooperatifleşme yüzde 13, Avrupa tarımının kalbi Hollanda’da sadece süt ve içecek alanındaki kooperatifleşme yüzde 95 oranında.
      </p>
      <p>
       <img alt="" height="254" src="http://web.archive.org/web/20131128013536im_/http://medya.aksiyon.com.tr/aksiyon/2013/10/07/esin-igdir-2.jpg">
        <p>
         <em>
          Prof. Dr. Asaf Savaş Akat, Prof. Dr. Duran Bolat, Mahmut Eskiyörük, Osman Saffet Arolat
         </em>
         <em>
          (soldan sağa).
         </em>
         <p>
          <strong>
          </strong>
         </p>
         <p>
          <strong>
           ‘Dört ülke, bir ilçe’
          </strong>
          <p>
           2010’da Türkiye ve İran arasında bir ‘Ortak Sanayi Bölgesi’ oluşturma kararı çıkmıştı. Iğdır-Dilucu mevkii dört alternatif arasında en avantajlısı seçilmişti. Fakat bu seçim iki yıldır Bakanlar Kurulu’ndan onay bekliyor. 40 bin dönüme kurulan bölge, 40 bin kişiye istihdam sağlayacak. Aynı zamanda serbest ticaret bölgesi olacak sahanın altyapısını inşa etmeyi Türkiye üstlendi. Enerji ihtiyacını ise İran karşılayacak. İran tarafı yer seçimi ve bölge kurma kararını onadı. Bizdeki gecikmeyi ABD’nin İran’a uyguladığı ekonomik ambargoya bağlayanlar var. Bunun yanında Kars- Iğdır-Nahçıvan arasındaki 225 km’lik bir demiryolunun yapımı için ‘ilke kararı’ alındı. Ancak Kamu Yatırım Programı’na girmedi. İnşası için Bakanlar Kurulu kararı bekleniyor. Hattın yapılması hâlinde, Kars-Nahçıvan-Tebriz Koridoru ortaya çıkacak. Bölgede aktif çalışan kurumların başında SERKA (Serhat Kalkınma Ajansı) geliyor. Âdeta ‘yatırım destek ofisi’ gibi çalışıyor. Iğdır OSB’deki tüm tesisler, ajansın fonlarından yararlanmış.
           <p>
            Ticarete gelirsek iktisat profesörü Asaf Savaş Akat, Iğdır için sınır ticaretinin hayati olduğunu söylüyor. Hâlihazırdaki kapılar açıldığında ekonomiyi canlandırması, sosyal sermaye oluşumunu hızlandırması ve devamında dışarı göçü tersine çevirmesi kaçınılmaz. Nahçıvan Özerk Bölgesi’yle sınırdaki ekonomik hareketlilik eskisi gibi değil. Azerbaycan’ın vize uygulaması, hudut ticaretinden yararlanmak için 800 dolarlık mal ihraç zorunluluğu, 550 litre akaryakıt getirme hakkı, sebepler arasında. İran’a ticarette tek taraflı uygulanan motorin bedel farkı, yol kullanım bedeli gibi engeller var. Hâlen Gürbulak-Lütfabat yolunu kullanan bir TIR’dan 534 avro alınıyor. Nahçıvan ve Azerbaycan’la iş yapan en büyük girişimciler, İshak-Erhan Yaycılı kardeşler ve üçüncü kuşaktan Alper Yaycılı. Iğdır ekonomisinin en büyük şirketini yönetiyorlar. Girişim dünyasına köylere gıda satışı yaparak adım atmışlar. Nahçıvan ve Azerbaycan’da ‘Sirap’ markasıyla maden suyu, çikolata, su üretiyor. İki ülkeye yılda 30-35 milyon dolar ihracat gerçekleştiriyorlar. Konumu itibariyle lojistik açıdan çok değerli bir şehir Iğdır. Uluslararası nakliyecilik yapan 44 şirket var. Sektörde 10-15 yıllık bir mazisi olsa da nakliye, ilin lokomotifi durumunda.
            <p>
             Garanti Anadolu Sohbetleri’nin sürprizi Iğdır’ın Aralık İlçesi Kaymakamı Tolga Kamil Ersöz’dü. 33 yaşındaki idareci şehrini, ilçesini doğa ve tarih turizmine kazandırmak için kolları sıvamış. Geçen aylarda ‘Dört ülke bir ilçe’ başlığında bir festival düzenlemiş. Iğdır’ı üç ülkeye komşu yapan, Aralık ilçesi. Festivalde 30 yıldır çıkılmayan Küçük Ağrı’ya 100 kişiyle tırmanmışlar. İran ve Türk askerlerinin beraber nöbet tuttuğu Süreyya Çeşmesi’ni ziyaret etmişler. Ersöz’e göre Ağrı Dağı’na tırmanışta Doğubeyazıt rotası kullanılsa da, Aralık’tan başlayan parkur daha estetik ve tatmin edici. Üstelik sıradağların yüzde 60’ı Iğdır sınırları içinde. Genç kaymakam, dağcılık ve yürüyüş konusunda turlar düzenleyerek ilçesini turizme kazandırmayı planlıyor.
            </p>
           </p>
          </p>
         </p>
        </p>
       </img>
      </p>
     </p>
    </p>
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-36738-kapilarini-kullanamayan-sehir-igdir.html), [web.archive.org (arşiv bağlantısı)](http://web.archive.org/web/20131128013536/http://www.aksiyon.com.tr:80/aksiyon/haber-36738-kapilarini-kullanamayan-sehir-igdir.html)
