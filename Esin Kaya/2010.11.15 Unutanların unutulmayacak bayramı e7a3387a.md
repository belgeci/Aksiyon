# Unutanların unutulmayacak bayramı

*Esin Kaya 2010.11.15*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Onları anlatan anahtar kelime ‘unutmak’. Açlığını, tarihi hatta ismini... Kayışdağı Darülaceze’deki Alzheimerlı sakinlere hayata dair her şey hatırlatılıyor. Tabii Kurban Bayramı da buna dâhil...
   <span>
   </span>
  </font>
 </div>
 <div id="newsText">
  <font class="detail-text">
   <p>
    <p class="MsoNormal">
     Büyükannelerin, dedelerin “Nerede o eski bayramlar!” diye iç geçirerek geçmişe özlem duyduklarına şahit olmuşuzdur çoğu kez. Buna rağmen her bayramı çocuklar gibi coşkuyla kutlar, gençlerin bayramına renk katarlar. Bir grup yaşlı var ki gerçekten de eski bayramların anısıyla yaşıyor, şimdiki zamanın farkında değil. Yalnızca geçmişleriyle yaşayan Alzheimer hastalarını kastediyoruz. Hafızaları, zevkleri, duyguları, sözleri… Hepsi anlık. Hâl böyle olunca Kurban Bayramı’ndan da bihaberler. Ama şanslı bir kesim var ki sevdikleriyle bir arada olamasalar da bayram ritüellerini gönüllerince yaşıyorlar. Biz de onlarla birlikte bu heyecanı yaşayıp mutlu anlarına şahit olduk.
    </p>
    <p class="MsoNormal">
     Yaklaşık 100 demanslı sakinin kaldığı Kayışdağı Darülaceze, hayvanat bahçesinden terziye kadar büyük bir köyü andırıyor. Köyün ‘Dar Çarşı’sı alışverişin adresi. Vesile Teyze sırtında pembe çantasıyla hasta bakıcısının elini tutarak geliyor. İlk görüşte, minicik boyu, sırtında çay sepetiyle yürüyen Karadenizli kadınları hatırlatıyor. Tülbendinin ucuna düğümlediği parayı işaret ederek toplu iğne almak istediğini söylüyor. Çantasını kimseye elletmiyor. İçinde bir oyuncak bebek, birkaç kıyafet var. Sanki çocuklarıyla bayram alışverişine gidiyormuş gibi şen. Darülaceze’nin sosyologlarından Sedat Karakış oğlu gibi. Vesile Teyze’ye şefkatle yaklaşıyor, ellerini bırakmıyor. Sadece ona değil, aynı samimiyeti diğer sakinlere de gösteriyor.
    </p>
    <p class="MsoNormal">
     Çarşıya girdiklerinde kimi tepkisizce olduğu yerde kalıyor, kimi de takılara, kıyafetlere yöneliyor. Birine etek bluz veriliyor, öteki ‘ben de ondan istiyorum’ deyip çocukça diretiyor. Her birini ikna etmek çok güç. Çınar Sitesi hasta bakıcılarının en çok zorlandığı konu bu. Örneğin beslenmesi gerekiyor fakat yemek yediğini, bir daha istemediğini söylüyor. Gecenin bir yarısı yatağından kalkıyor, “Tarlaya gideceğim, inekler geldi.” diyor. 4 yıldır görev yapan hasta bakıcı Melek Karadağ, böyle durumlarda sakini ikna etmek için bazen doğru bazen yalan sözlerle farklı yöntemler kullandıklarını söylüyor. Karadağ’ın görevi, sakinlerle aktiviteler yapmak. Amaç Alzheimer hastalığının ilerlemesini yavaşlatmak, hastanın günlük işlerini kendi kendine yapabilmesini sağlamak. Aktivitelerde mühim olan her gün aynı saatte uygulanması. Karadağ’ın iki evladı var. Mesleği ile annelik arasında bağ kuruyor. Merhamet, insan sevgisi, sabır ve empati kurmanın önemine değiniyor. “Yarın bizim ne olacağımız belli değil.” diyor.
    </p>
    <p class="MsoNormal">
     Darülaceze Çarşı’nın kısaltılmışı ‘Dar Çarşı’da sergilenen ve satışa sunulan ürünler, İSMEK hocalarından ders alan sakinlerin elinden çıkmış. Örgüler, danteller, ahşap boyamalar dâhil tekstil ürünleri raflarda. Biraz ilerlediğinizde solunuzda kuaför var. Ayten Teyze atılıyor hemen ‘saçlarımı kestireceğim’ diye. Ayten Teyze, Sürmeneli. Bir tek oğlu varmış, o da ölünce buraya yerleştirilmiş. Konuştuğunuzda her şey çok normal gözüküyor. Her soruya düzgün Türkçesiyle cevap veriyor. İnci küpeleriyle gayet zarif bir bayan. Ama çok ağır derece Alzheimer hastası. Kuaför koltuğunda yanı başında fotoğraf çekilirken gülümsemesini istediğimizde ‘Aa öyle mi? Fotoğraf mı çekiyorlar?” tepkisi hastalığının ciddiyetini açıklıyor. Naif bir kadın. Kankası dedikleri Pembe Hanım’ın hırçınlığı onun sayesinde azalmış, iletişimi diğerleriyle daha bir gelişmiş. Hasta bakıcı Fatma Hanım, bir kolyeyi ona vermek istiyor, “Pembe Teyze’ye hediye edersin” diyor. Ayten Teyze’nin cevabı düşündürücü, “Nedenmiş canım, bugüne kadar kimse bana hediye verdi mi ki ben de vereyim!”
    </p>
    <p class="MsoNormal">
     Demanslı sitelerin psikoloğu Yasemin Camcı, 24 saat burada yaşıyor. Aslında onun görevi doktorlarla istişareli psikolojik testler yapmak, kriz anında kreatif çözümler sunmak. Hastalarıyla ilgili yaşadığı en büyük problem, geçmişlerine ait bilgi eksikliği. Pek çoğu kimsesiz. En yakın akrabaları mahallenin muhtarı. Demansta geçmiş çok önemli. Aktiviteler insanların geçmişiyle doğru orantılı planlanıyor. Hastanın kendi verdiği bilgi güvenilir değil. Önceden kalem kullanarak yapılan zihinsel aktivitelerin çok mühim olduğu düşünülürmüş. Fakat Camcı, çoğunluğu kırsal kesimden gelen, eli hiç kalem tutmamış kimseler için bu etkinliklerin anlamsız olduğuna dikkat çekiyor.
    </p>
    <p class="MsoNormal">
     Hanımların ikamet ettiği Çınar Sitesi’ne doğru yürüyoruz. Kapının önünde bir çift dikkatimizi çekiyor. Makbule Teyze konuşamayacak derecede demanslı. Tekerlekli sandalyede. Kemal Amca, sırf karısının yanında olmak için Darulaceze’ye yerleşmiş. Sonra kendisi de yaşlılıktan yürüyemez hâle gelmiş. İkisi de 80 yaşına yakın. Biz gittiğimizde elleri dahi tutmayan karısına kek yediriyor, meyve suyu içiriyordu. Makbule Teyze’yi kaçırıp evlenmişler. Her şeye rağmen ‘Hiç pişman değilim!’ diyor Kemal Amca.
    </p>
    <p class="MsoNormal">
     Çınar Sitesi’ndeki kına yakma merasimine katılıyoruz. Bir odada teyzeler oturmuş kınacıyı bekliyor. Bazısı çok hevesli, hemen ellerini uzatıyor, bazısı da pek gönülsüz. Fadime Teyze “Kına gündüz değil, akşam yakılır, bayram sabahı da yıkanır.” diyerek istemeyenlerden. Ama sonrasında bir türkü patlatıyor. Tebrik edince mekânın çok kalabalık olduğunu, sonra daha çok söyleyeceğini ifade ediyor gülümseyerek. Türkan Teyze’nin boynu bükük, yüzünü yazmasıyla kapatmış, tek gözü görünüyor. Öğreniyoruz ki erkek görünce böyle yapıyormuş. ‘Kaç yaşındasın?’ diye sorunca ‘16-17 varımdır’ diyor. Nadire Teyze başlıyor eski bayramları anlatmaya. Terziymiş eskiden. Annesine bakmış uzun yıllar. Bayram zamanı işlerinin yoğunluğunda bahsediyor. Nasıl yemek yaptıklarından, börek ve baklava açtıklarından söz ediyor.
    </p>
    <p class="MsoNormal">
     Umut Sitesi’nde kalan demanslı erkekler bu esnada ahırdan kurban seçmeye gitmişler. Onları yakalamak için koşuyoruz. Niyazi Amca, koyunları görür görmez “Aaa davarlara bak!” diye seviniyor. Çobanmış bir zamanlar. Memleketini sorunca başka bir soruyla karşılık veriyor: “Nerenin elması meşhur?” İhtiyarların pek çoğu hayvanları görünce şenleniyor. Ahıra dalıp etini budunu yokluyorlar. Biri ‘Çok iyi, hamur gibi’ diyor. Boynuzlarından kaldırıyor, seviyorlar. Bir de pazarlık yapıyorlar satın alacak gibi. Niyazi Amca bir koçu boynuzundan tutup kaldırıyor: “Kafası çok güzel, kesmeyelim bunu.” diyor.
    </p>
    <p class="MsoNormal">
     Kayışdağı Darülaceze’ye her sene gönüllüler bayram için kurban bağışı yapıyor. İçlerinden bazıları gelip hayvanları kendi kesiyor. Yaklaşık 350 hayvan kurban ediliyor. Bir de Arif Amca var. Darbukacı. Bunu anlamak için sürekli bir şeye vururmuş gibi kalkıp inen ellerine bakmak yeterli. Anlatılanlara göre hâlâ çok güzel çalıyor. Hayvanları izleyen Mehmet Amca’nın bayramını kutluyoruz. Karşısında demanslı olmayan arkadaşının eline uzanıyor, “Aaa babacım ver elini öpeyim.” diyor. Arkadaşı, ‘Ah canım’ deyip ona sarılıyor. Erkek sakinler kadınlara göre iletişime daha açık. Çınar Sitesi’nin psikoloğu Yasemin Camcı, bu duruma bir yorum getiriyor. Kadınların çoğu ev kadını, erkeklere göre daha az sosyal hayatta yer alıyor. Bu da onların dış dünyayla iletişim becerilerini etkiliyor.
    </p>
    <p class="MsoNormal">
     Demanslı erkek sakinlerin sitesi Umut’u gezmek istiyoruz. Kapıdan girer girmez bir hol var. Beylerin bazısının yüzü duvara dönük, yan yana oturmuş. Hiç
     <span>
     </span>
     konuşmuyorlar. Kantine girdiğimizde hareketlilik artıyor. Çay içenler, hasta bakıcılarla top oynayanlar, sigaranın dumanı arasında kaybolanlar... Sosyolog Sedat Bey, erkeklerin iki şeyi çok sevdiğinden bahsediyor; çay ve sigara… Fakat sigarayı verirken temkinli davranıyorlar. Urfalı Yusuf Amca’nın bayramını kutluyoruz. “Kimsem yok ki benim, bayram gibi değil!” diye serzenişte bulunuyor. Hamallıktan gardiyanlığa terfi ettiğini anlatıyor. Psikolog Yasemin Hanım, sitedekilerle ilgilenmeye geldiğinde Yusuf Amca’nın tepkisiyle karşılaşırmış hep. “Onları rahatsız etme, ne soracaksan gel bana sor, onlar hasta.” deyip sitenin gardiyanlığını yaparmış bir nevi. Doğma büyüme Nişantaşılı Kemal Amca kuaförmüş. Hep yukarıda tuttuğu sağ elinin parmakları tarak tutuyor sanki. Babası askerî okula gitmesi için çok diretmiş ama o istememiş. Eskiden bayramlarda kurbanlık için Şişli Camii’ne bağışta bulunduğundan söz ediyor. Ayrılmadan yanımıza gelip saçlarımızı nasıl canlı tutacağımız konusunda başlıyor tüyo vermeye. Tane tane konuşuyor, tel fırçayla saçımızı taramamızı tavsiye ediyor. Kemal Amca’nın hastalığı hafif derece. Zaten tanıştığımız sakinler içerisinde gazeteci olduğumuzu anlayan tek kişi de o.
    </p>
    <p class="MsoNormal">
     Sakinlerin fiziksel ve ruhsal kapasitelerine göre kategorilere ayrıldığı, etrafı yüksek duvarlarla çevrili köyde, yaklaşık bin kişi yaşıyor. 2 bin kişi de sırada bekliyor. Kompleksin içinde 8 site var. Umut ve Çınar sitelerinde her profilden insana rastlamak mümkün fakat taşradan göçle gelen sosyo-ekonomik düzeyi daha aşağı seviyelerde insanlar çoğunlukta. Sosyolog Karakış, göç sonucu sosyal çevresinden uzaklaşıp şehre taşınan kişilerin yalnızlaşma gerçeğinin bir parçası olarak görüyor bakımevlerindeki kimsesizleri. Psikolog Camcı, Batı ülkelerinin birincil sorun gördüğü Alzheimer hastalarının giderek çoğalacağını düşünüyor. Teknoloji ve gelişen tıp teknikleri insan ömrünü uzatıyor. Ömrü uzadıkça yaşlı sayısı artıyor. Aynı oranda sebepleri ve çaresi bulunamayan Alzheimer hastalığına yakalanma riski çoğalıyor. Avrupa ve Türkiye’de en kalabalık demanslı grubun yer aldığı başka bir merkez yok. Bu sebeple elde edilen veriler çok kıymetli.
    </p>
    <p class="MsoNormal">
     <span>
     </span>
    </p>
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://aksiyon.com.tr:80/aksiyon/newsDetail_getNewsById.action;jsessionid=B7F9C84A4C493CE2508754838DF3A543?newsId=27923), [web.archive.org (arşiv bağlantısı)](http://web.archive.org/web/20130915054457/http://aksiyon.com.tr:80/aksiyon/newsDetail_getNewsById.action;jsessionid=B7F9C84A4C493CE2508754838DF3A543?newsId=27923)
