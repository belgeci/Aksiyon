# Ülkenin en büyük alkolsüz lokantasını açtı

*Esin Kaya 2013.07.29*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Türkiye’nin en büyük alkolsüz lokantasını açan Ramazan Bingöl, 3 bin 300 kişilik şık tesiste hem iş dünyasına hem de ailelere sesleniyor. Adını marka yapan Bingöl, bu yıl 10 milyon dolar civarında ciro hedefliyor.
  </font>
 </div>
 <div id="newsText">
  <font class="detail-text">
   <p>
    Restoran sektöründe 20 yılı aşkın tecrübesiyle adından söz ettiren bir isim Ramazan Bingöl. Sadece isim değil, onu Pierre Cardin gibi marka yapma tutkusuyla yola çıkan ve bu yönde sağlam adımlar atan girişimci aynı zamanda.  Yaptığı işi çok seven, yenilikleri takip eden, uygulayan, piyasa kurallarını değil kendi doğrularını mekânlarında hayata geçiren birinden söz ediyoruz. İşi restoranla da sınırlı tutmuyor. Şık bir parfüm şişesi, karabiber ve Himalaya tuzu paketi, demirhindi şerbeti, sucuk, köfte ve lahmacun konseptinden, Kapı Yapı firması ile inşaat işine kadar pek çok farklı alanda karşınıza çıkan bir marka RB.
    <p>
     Şanlıurfa Birecik doğumlu Ramazan Bingöl, Ziya Şark Sofrası gibi bir restoran zincirini marka yaptıktan sonra bunu bir kenara bırakıp kendi ismi için yola çıktı. Önce Bayrampaşa ve Giyimkent’te Ramazan Bingöl (RB) ismiyle iki restoran açtı. Şimdi de İstanbul Ümraniye’de Türkiye’nin en büyük alkolsüz restoranını kurdu. Türkiye’nin en büyük ve en komplike alkolsüz restoranı özelliğini taşıyan işletme tam 3 bin 300 kişi kapasiteli. 5 bin metrekare açık, 2 bin 200 metrekare kapalı alan üzerine kurulu mekânın iki salonu, iki terası ve bir arka bahçesi bulunuyor. Sadece arka bahçesinin aynı anda bin 500 kişiye hizmet verdiğini söylersek ne demek istediğimiz anlaşılır. Ümraniye’nin yeni gelişen bölgesi TEM otoyolu bağlantı noktasındaki et ağırlıklı restoran, toplantılar için özel tasarlanmış salonları, 16 ve 50 kişilik VIP salonları ile iş ve aile toplantılarının gözdesi olmaya aday. Elbette bir mekanın büyüklüğünden ziyade hizmet kalitesi önemlidir. Ramazan Bingöl, bu gerçeğin farkında zaten. ‘Restoran İşletmeciliğinde İşçi-İşveren İlişkileri’ adlı kitabın da yazarı olan Bingöl, sahibi olduğu restoranlarda koyduğu standartları harfiyen yerine getiriyor: “İşletmecilikte merhamet, hak ve hukuku gözeten yönetim anlayışının yollarını göstererek verimi artırıcı bilgiler sunuyoruz. Yemeğe tat katan sırrın bütüncül bir hizmetten geçtiğini de hatırlatıyoruz. Çalışan ve çalıştıranın mutlu olamadığı bir işletmenin başarısı ve devamından söz etmek mümkün değildir.” Bingöl, niye bu kadar büyük bir restoran açtığını da şöyle ifade ediyor: “Anadolu yakası kaliteli ve şık hizmet veren restoran anlamında eksiklik olan bir bölge. Bizim Giyimkent’teki şubemize bu yakadan çok müşteri geliyordu. Biz bir anlamda onların isteği doğrultusunda bu yakaya hizmet getirme yolunu seçtik. Hem RB’nin eski müşterilerine hem de şık bir mekanda iyi lezzet arayan yeni misafirlerimize hitap etmek istiyoruz.”
     <p>
      Müşterilerin mekan ve yemek algısının değiştiğini ve aslında onlara bir hayat tarzı sunduklarını belirten Bingöl, bunun ilk örneğini bin kişilik Giyimkent şubesinde sergilemişti. İkinci katta yaptığı ‘altın oda’ ile televizyonların ilgi odağı oldu, canlı yayınlar yapıldı. Zira bu odada tavandan koltuk süslemelerine, yemek takımından çatal bıçağa kadar her şey altın işlemeliydi. Sattığı bu hayat tarzına olan rağbet, RB markasının imajını güçlendirdi. Haliyle yeni açtığı şubenin bulunduğu yerde çok sayıda lokanta açılıp kapanmışken, Türkiye’nin en büyük alkolsüz restoranına cesurca adım atması, bu markaya yaptığı doğru yatırımlarının bir sonucu... 5 yıl gibi kısa sürede RB markasını büyüten Bingöl; 2013 başlarında üçüncü franchsing şubeye ulaşan ‘Hepsi Lahmacun’ markası ile de sektöre yenilik getirdi. Bingöl; 2013 yılında büyüme halkasına ‘Köfteci Ramazan Steak’ adında yeni bir marka eklerken, bir yandan da inşaat sektörüne de girerek ‘Kapı Yapı’ firması ile yeni yatırımlara yöneldi. 2012 sonunda 3 milyon dolar ciroya yaklaşan RB Şirketler Grubu, bu sene sonunda yeni açılan şubeler ve markalarla birlikte 10 milyon dolara ulaşmayı hedefliyor.
      <p>
       (H. SALİH ZENGİN)
      </p>
     </p>
    </p>
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://aksiyon.com.tr/aksiyon/haber-36141-ulkenin-en-buyuk-alkolsuz-lokantasini-acti.html), [web.archive.org (arşiv bağlantısı)](http://web.archive.org/web/20130810151533/http://aksiyon.com.tr/aksiyon/haber-36141-ulkenin-en-buyuk-alkolsuz-lokantasini-acti.html)
