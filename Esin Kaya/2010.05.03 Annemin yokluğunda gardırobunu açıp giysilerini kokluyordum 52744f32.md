# “Annemin yokluğunda gardırobunu açıp giysilerini kokluyordum

*Esin Kaya 2010.05.03*

<font class="agenda2NewsSpot">
 Yılların eskitemediği tiyatrocu, sinemacı, müzisyen Ayla Algan, üç yıl önce veda ettiği ‘annedüş’ünü hatırlarken bizi de davet etti. 70 sene süren bu anne-evlat ilişkisi, ağır hastalıklarla savaşın yanı sıra çoğunlukla gülümseten hatıralarla dolu.
</font>
<font class="newsDetail">
 <p class="MsoNormal">
  Bu Anneler Günü’nde kimimiz kucakta okşanacak, kimimiz mezar başında ağlayacak, bazımız telefonda özlemlerini dile getirecek, bir diğerimiz hasta kokan odalarda çare dileyeceğiz. Her şey bir yana, meşguliyetimizi bir kenara bırakıp anneyi, hatta anneliği düşüneceğiz. Yılların eskitemediği tiyatrocu, sinemacı, müzisyen Ayla Algan da üç yıl önce veda ettiği ‘annedüş’ünü hatırlarken bizi de davet etti. Çok kimseye nasip olamayacak ve 70 sene süren bu anne-evlat ilişkisi, ağır hastalıklarla savaşın yanı sıra çoğunlukla gülümseten hatıralarla dolu. Gelin bir de sanattan beslenen bu üç kuşağın dününü ve bugününü Algan’ın anne ve kız çocuğuna büründüğü rollerde öğrenelim.
 </p>
 <p class="MsoNormal">
  -Nasıl bir evde dünyaya geldiniz?
 </p>
 <p class="MsoNormal">
  Benim evim çok eğlenceliydi. Büyük babam piyano bilmez, piyano çalar. Tencereleri, tabakları getirip onlardan müzik yaptırırdı bize. Annem resim yapar, dans etmeyi çok severdi. Bana da 5 yaşımda piyano dersi aldırmaya çalıştı. Aynı yıllarda Chopin’in uzunçalarlarını dinlerdim. Benden 5 yaş büyük dayım, 10 yaş büyük teyzem vardı. Konak ilişkileri diyebiliriz. Şimdiki demokratik sistemlerin ve endüstri sistemlerinin dayattığı mikro aileler gibi değildik.
 </p>
 <p class="MsoNormal">
  -Anneniz nasıl bir kadındı?
 </p>
 <p class="MsoNormal">
  Annem çalışan bir kişiydi. O zamanlar resim galerileri de, sergiler de yoktu. Portreler yapardı annem. Babam Girit göçmeniydi. Biliyorsunuz salıverdiler onları. Çiftlikleri vardı, satamadı bir devre. Oradan para gelinceye kadar annem stilistlik yaptı. Ressam olduğu için çiziyordu. Kavurlardan, bilinen bir ailenin kızıydı. Babam ve annem kuzenlerdi. Evimizin başka güzel bir yanı; Ermeni, Musevi, Kürt, Fransız, Polonyalıyla aynı mahallede yaşıyorduk. Markiz’in orasıydı, Asmalı Mescit’te. Her dilde şarkı öğreniyorduk. Hoş bir dünyamız vardı. Stresli değildik şimdiki gibi.
 </p>
 <p class="MsoNormal">
  -Annenizin evde nasıl bir konumu vardı?
 </p>
 <p class="MsoNormal">
  Evde başı çeken o oluyordu. Kararları o veriyordu. Babam sessiz bir adamdı. Çiftlik paraları geldikten sonra tüccar oldu. Maddi olarak iyi bir döneme girdik. Ayrı eve geçtik. Yoksa evimizi hem atölye, hem çalışma ofisi niyetine kullanıyorduk. Sonra Fransız bir matmazel tuttu babam bana. Fransızca öğrendim. Dadım, engizisyon gibi bir kadındı. Hep “Başka çocukları düşün, yemek bırakma tabağında” diye sert çıkışırdı, disiplinliydi. Biraz da dindardı. O yaşta beni kiliseye götürürdü. Ben İsa’nın bütün efsanelerini orada öğrendim. Hatta babam ondan sonra ‘Halalarına götürün de Kur’an-ı Kerim öğrensin’ dedi. O zaman Kur’an yalnızca eski yazıda okunabiliyordu. Biri okur biz dinlerdik. İlk Kur’an’ı Fransızca okudum. Paris’te lise eğitimi alıyordum, edebiyat hocam çok iyiydi. Öğretmenim Hz. Muhammed hakkında şöyle derdi: “Platon, Aristotales gibi filozofların içinde namaz veya oruç gibi ibadetlerle bedeni en çok kaale alan Muhammed’dir. Ondan öncekiler yalnızca ruh ve başı ön plana çıkardılar.” Yani Kur’an-ı Kerim’i o gözle okudum ondan sonra.
 </p>
 <p class="MsoNormal">
  -Diyaloğunuz nasıldı annenizle?
 </p>
 <p class="MsoNormal">
  Çok iyiydi. Ben onu taklit ederdim, elbiselerini giyerdim. 15 yaşıma kadar Paris’e gittim, geldim. Yazları gelip alıyordu beni. Okuduğum okul hükûmet okuluydu, para vermiyorduk. Annemle epey yaşadım ben. 23 yaşında doğurmuş beni. 93 yaşında öldü. Düşün ne kadar yaşadım. Ben kızım Sevi’yle o kadar yaşayamam herhâlde. Annem 3 sene önce vefat etti. Hep yanımdaydı. Ona çok güzel baktım. Bütün hastaneyi bizim eve getiriyordum. Bir ara dizinde kırık oldu, onu İsviçre’de yaptırdık. Sonra kanser oldu, İngiltere’de tedavi gördü. O sırada ben Almanya’da işçi tiyatrosu yapıyordum. Bütün paracıklarım ona gitti. Helal olsun hepsi ama. 93 yaşına kadar yaşatabildik çok şükür.
 </p>
 <p class="MsoNormal">
  -Siz anne olduktan sonra hayatınızda ne değişti?
 </p>
 <p class="MsoNormal">
  Kızımın adı Sevi. Aşk ve barış demek. Benim çocuğum olmuyor sanıyorlardı. Hâlbuki nerede doğuracağım çocuğu, Japonya Dışişleri’nde çalışıyordum. 40’ımda doğurdum Sevi’yi. Hatta aynı gün Japonya’da konserim olacaktı. Hayatımda çok şey değişti. Ben çocuklara çok duyarlıydım, çocukları çok severdim. Ama kendi çocuğu olduktan sonra insan ağlayan çocuğa daha bir duyarlı hâle geliyor. Sokakta ‘Niye bu çocuk ağlıyor!’ diye annesine dahi sormaya kalkışıyorsun. Anne olduktan sonra anneme bakışım değişti. Ben New York’ta ‘Actors Studio’da okudum. Orada bir hocam ‘Bak bu rol öyle bir şey ki hasta annene annesi gibi bakmalısın’ diye ders veriyordu. Anlamıyordum o zamanlar. Annem bize karşı öyle otoriterdi ki dediğini yapardı. Tabii bizi güzel şeylerle tanıştırdı. Anne olunca anladım işte. Hatta son zamanlarda alzheimer olduğunda bana ‘anneciğim’ diyordu, ben de ona ‘çocuğum’ diyerek yedirmeye çalışıyordum.
 </p>
 <p class="MsoNormal">
  -Annenizle kendi anneliğiniz arasında ne farklar var?
 </p>
 <p class="MsoNormal">
  Annem çok karışırdı bana. Çok dürüsttü. İyi yapmadığımda eksiksiz söylerdi. Her anne ‘aferin sana’ der ya, hiç öyle bir tavrı yoktu. Onun için kompleksli büyüdüm ben biraz. Bu yüzden ben kendi kızımda bu duruma dikkat ettim. Lüzumsuz yere yüreklendirdiğim oldu.
 </p>
 <p class="MsoNormal">
  -Siz bir sanatçı kızıydınız, aynı zamanda sanatçı annesiniz. Bu durumun çocuk yetiştirmede avantaj ve dezavantajları ne oldu?
 </p>
 <p class="MsoNormal">
  Hep avantajları oldu. İnsanın bir annesinin olması ve uzun yaşaması o kadar güzel bir şey ki belki de Allah’ın size verdiği en büyük hediye.
 </p>
 <p class="MsoNormal">
  -Çok yoğun çalışıyorsunuz, tiyatro, sinema, müzik... Çok hareketlisiniz. Çocuğunuz bu hareketten nasıl etkileniyordu?
 </p>
 <p class="MsoNormal">
  O da aynı benim gibi çok hareketli. O da fakirlere, yemeklere, engelli çocuklara gider. Sevgiden, ilgiden yoksun değildi. Sevildiğini biliyordu. Sevgi bizde başka şeyle beraber oluşuyordu. Belki bir şey kazanmak gibiydi. Avamdan gelen bir şey değildi. Şiirinle, müziğinle, başka şeylerle destekleniyordu. Örneğin ben hiç dayak yemedim, bir sille bile. Babam kızdığı zaman ‘Bak sen eşek misin? Seni döveceğim.’ der, elini kaldırmaz, ‘Hayvanlar dövülür, insanlar dövülmez’ derdi.
 </p>
 <p class="MsoNormal">
  -Annenizle ilişkinizde hiç keşke dediğiniz oldu mu?
 </p>
 <p class="MsoNormal">
  Yok, biz bulurduk birbirimizi. Bana ihtiyacı olan çocuklar hariç önce ailem gelir. Ailemi ancak o çocuklar için bırakırım. Tabii ki ailemin yanında oturmak beni daha mutlu ediyor ama Muğla’ya, Malatya’ya, üniversitelere gidiyorum, yeni kuruluşlar açılıyor, sinema okulları kuruluyor. Ne kadar gidip ilgilenirsem o kadar özverili oluyorlar.
 </p>
 <p class="MsoNormal">
  -Annenizi düşündüğünüzde en son hangi hâli aklınıza geliyor?
 </p>
 <p class="MsoNormal">
  Evde de resmini koyduğum, önünden hiç çiçek eksik etmediğim, ölümünden bir iki sene önce çekilen fotoğrafı vardır. Mutfakta duruyor. O hâlini düşünürüm. Mezar başında konuşacaklarımı orada konuşurum.
 </p>
 <p class="MsoNormal">
  -Annenizle unutamadığınız anınız var mı?
 </p>
 <p class="MsoNormal">
  Stilist olduktan sonra Christian Dior’a elbiseler üzerine laleler ve karanfiller çiziyordu. Onları Paris’e götürüyordu. O zamanlar vapurla gidiyorlardı. Bana ‘sen izin verirsen gideceğim’ diyordu. Beş yaşlarımdaydım. Kararları güya bana bırakıyor. Tabii o gittikten sonra ağlıyor ve gardırobunu açıp giysilerini kokluyordum. Söylemiyordum onu özlediğimi, söz verdim diye. ‘Sen istediğin zaman ben dönerim, istemezsen gitmem’ derdi. Ona rağmen, ne istediğimi belli etmezdim. Aramızda ne sen onun hakkını ye ne de o senin hakkını yesin gibi bir anlaşma vardı.
 </p>
 <p class="MsoNormal">
  -Hiç kardeş eksikliği hissettiniz mi?
 </p>
 <p class="MsoNormal">
  Ay evet, çok hissettim. İstedim kardeşim olmasını. Hatta annem bir kez düşük yaptı. Çocuğu olacak diyorlardı. Ondan sonra ben çocuğu çekmecelerde arıyorum. Çünkü babam askere Büyükçekmece’ye gitmişti. Ben de çocuk ya ‘küçük çekmecede olur’ diye düşünüyordum. Akıl işte! O kadar saftım yani. O zaman bütün çocuklar böyleydi.
 </p>
 <p class="MsoNormal">
  -O denli kardeş özlemi çektiniz ama kızınızın da bir kardeşi yok, neden?
 </p>
 <p class="MsoNormal">
  Kırkımda doğurunca olmadı, vakit yoktu. Ya Amerika’daydık ya Afrika’da. Kızım 34 yaşında, henüz evli değil. Çok sevecen, çok doğru bir çocuktur. Hollanda Akademisi’nde dans bilimi okudu. Beden dili ve zihin katmanları çalışmaları yapıyor. Benim beden derslerine sokarım onu. O da Plato Film’de çalışıyor.
 </p>
 <p class="MsoNormal">
  -Annenizi ciddi anlamda hiç kırdınız mı?
 </p>
 <p class="MsoNormal">
  Zannetmiyorum. Onun bazen bana haksızlık ettiği zamanlar oluyordu. Fransız matmazel ‘çok yanlış yapıyorsunuz’ deyip uyarıyordu. O kadar sert olmasına rağmen benim hakkımı alıyordu. Ben hep saygılıydım anneme karşı.
 </p>
</font>

Kaynak: [www.aksiyon.com.tr](http://aksiyon.com.tr/aksiyon/haber-26657-271-%E2%80%9Cannemin-yoklugunda-gardirobunu-acip-giysilerini-kokluyordum.html), [web.archive.org (arşiv bağlantısı)](http://web.archive.org/web/20101120105729/http://aksiyon.com.tr/aksiyon/haber-26657-271-%E2%80%9Cannemin-yoklugunda-gardirobunu-acip-giysilerini-kokluyordum.html)
