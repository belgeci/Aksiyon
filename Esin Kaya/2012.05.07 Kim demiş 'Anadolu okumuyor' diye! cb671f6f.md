# Kim demiş ‘Anadolu okumuyor’ diye!

*Esin Kaya 2012.05.07*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Malatya, bu sene kitap fuarı ile tanıştı. Fuarın açılış hikâyesi gibi sonrasında yaşananlar da ilginç. Ziyaretçilerin ilgisi ‘Anadolu insanı okumuyor!’ klişesini yerle bir edecek nitelikte. Şimdi hem yayıncılar hem okur, seneyi bekliyor.
  </font>
 </div>
 <div id="newsText">
  <font class="detail-text">
   <p>
    Malatya Kitap Fuarı, 1 Mayıs’ta kapılarını açtı. Diyarbakır’dan sonra doğunun en önemli kitap şehri olma iddiasıyla hem de. “İlktir, çok bir beklentimiz yok.” diyen yayıncıları şaşırtan fuar, bir Anadolu şehrinden umulanın fazlasını gösterdi. Peki, bu nasıl mı oldu? Son iki senedir Valilik, Millî Eğitim Bakanlığı, Belediye ve çeşitli ticari kuruluşların ortaklığında yürütülen “Malatya Okuyor”, “Askıda Ekmek”, “Kumbaram Dolsun Benim de Bir Kitabım Olsun”, “Dünya Kitap Okuma Rekoru” gibi projelerle fuarın temeli atıldı. Bu sayede kentin kitapla münasebeti arttı. Bu süre zarfında 142 bin öğrenci, 2 milyon 632 bin kitap okudu.
    <p>
     Malatya’da kiminle konuşsak Vali Ulvi Saran’ın kente kazandırdığı kitap kültüründen söz ediyor. Hâl böyleyken bu işe gönül vermiş yetkililerin süreci fuarla taçlandırması kaçınılmaz olmuş. Vali Saran, gezip gördüğü coğrafyalardan örnekle Türkiye’nin kitapla arasının iyi olmadığını ifade ediyor. Akademik eğitimini doçent olarak tamamlayan Saran, toplumdaki okumama hâlini ‘kültürel arıza’ şeklinde tanımlıyor. Ona göre eğitim sistemi öğrencileri kitaptan uzaklaştırıp test çözmeye, sınav geçmeye yönlendirse de çocukluk döneminde okumayla arası iyi olan öğrencileri her zaman daha parlak bir gelecek bekliyor. Saran, kentteki bu önemli kültürel etkinliğe dair ayrıntılar veriyor. Malatya Kitap Fuarı’nın ülkedeki diğer benzer organizasyonlardan farkı, devlet teşebbüsüyle planlanması. Bir bakıma özel sektör tekelini elinde tutan TÜYAP’a da alternatif oldular. “Bürokrasiyle iş yürümez” tabusunu bu sayede yıktılar. Her şey üç dört kişilik çekirdek bir ekip ve Vali Bey’in bir araya gelmesiyle başlamış. Ekipten biri dışında diğerleri Millî Eğitim Müdürlüğü’nde çalışan öğretmenler. Amatör ve idealist bir gruptan bahsediyoruz. İşte bu beyin takımından edebiyat öğretmeni Çetin Şişman, 15 Mart’ta karar alındığını, tüm organizasyonun 1,5 ay içinde tamamlandığını anlatıyor.  Her şey bir yana ilk kez düzenlenecek bir fuara üstelik taşrada nasıl yayıncı çektiler? “İkili ilişkiler” diyor Çetin Hoca. Ekiptekilerin önceye dayanan bir iletişim ağı varmış kitap ve yayıncılık dünyasıyla. Örneğin kendisi, öğrencilik yıllarında şehrin en işlek kitabevinde çalışmış ve daha sonra kendi dükkânını açmış. Bir diğer öğretmen Ahmet Turan Yılmaz yukarıda bahsettiğimiz son iki yıldır süren kitap projelerinin hepsinde yer almış. Ama bu da yetmemiş, takımın lideri Vali Saran olumsuz cevap veren yayıncılara tek tek telefon etmiş, fuara davet etmiş. Hatta akabinde o kadar çok gelmek isteyen yayınevi çıkmış ki fuar çadırında yer kalmadığından bir kısmını geri çevirmek zorunda kalmışlar. İşte bu sebeple önümüzdeki seneye dair hedefler doğal olarak büyümüş. Yılmaz, Vali Saran dâhil tüm ekibin 40 gündür ailesini görmediğini ifade ediyor. Anlayacağınız çok yorulmuşlar. Ayrıca profesyonel ücret yerine her birine ek ders ücreti ödenmiş. Ama fuardaki kalabalığı işaret edip “Bu kalabalığı gördük ya, her şeye değer.” diyorlar. Bunları duyan iki yıldır Kocaeli Kitap Fuarı’nı düzenleyen ajans, kalkıp Malatya’ya gelmiş “Nasıl yapmışlar?” diye sormak için. Organizasyon ortaklarından Millî Eğitim Müdürlüğü de projeye öğrencilerini fuara bir ay öncesinde motive ederek hazırlamış. İl Millî Eğitim Müdürü Mehmet Bulut çocukların bireysel kumbara yaptığını, para biriktirmeleri için teşvik edildiğini söylüyor. Ayrıca il merkezi ve ilçelerdeki tüm okullarda saati saatine fuar gezileri planlanmış, çizelgeler hazırlamış. Elazığ Belediyesi lise öğrencilerini fuara götürecek otobüsler kiralamış. Bunun yanında Adıyaman, Sivas, Maraş gibi illerde bir iletişim kampanyası izlenmiş. Öğretmenler ise konuk karşılama, yazarlarla ilgilenme gibi görevleri üstlenmiş. Organize bir kolektif çalışma örneği sergilemişler.
    </p>
    <p>
     <img alt="" height="367" src="http://web.archive.org/web/20120621094940im_/http://medya.aksiyon.com.tr/aksiyon/2012/05/07/esin-fuar-2.jpg"/>
    </p>
    <p>
     Biraz fuar manzarasından bahsedelim. Öğleden sonra 4’e kadar ilköğretim ve liselilerin istilasına uğruyor desek yanlış olmaz. Aslında tam da Vali Saran’ın istediği gibi. Büyük şehir fuarlarında gördüğümüz öğretmen önde arkada iki sıra hâlinde dizilmiş minikler burada da var. Çocuk kitapları satan stantlara hâliyle ilgi büyük. Ama ‘para harcıyorlar mı yoksa sadece rafları dağıtıp gidiyorlar mı’ diye sorsanız orası biraz karışık. Örneğin Zaman Kitap editörü Yusuf Çağlar’a göre, öğrenci kitlesi İstanbul’dakilere oranla daha meraklı. Satın alıyor, alamasalar da soruyorlar. Alfa-Everest yayınlarını temsil eden Ahmet Doni, aynı fikirde değil. Çocukların  hiçbir şey almadığını, sadece standı karıştırdığını dile getiriyor. Ama bundan şikayetçi değil.
     <p>
      Fuarda dinî yayınevlerinin yoğunluğu göze çarpıyor. Ama bu bilinçli bir tercih değil. Organizasyona ilk olumlu cevap verenler onlar. Hatta Leman Dergisi Yayınları, yönetimi ideolojik olmakla suçlamış. Geç cevap veren yayınevlerinin açıkta kalması yanlış anlaşılmış. Yönetim gelecek yıl hiçbir yayınevini geri çevirmek istemiyor.
      <p>
       Halkın ilgisine şaşıran yayınevleri de hazırlıksız yakalanmış. Öyle ki, Ayşe Kulin’i imza gününe getiren Everest Yayınları ilgiyi görünce, merkeze başka bir yazar göndermeleri için haber yollamış. Fuar, akşamları yetişkinler ve gerçek kitap okurlarıyla buluşuyor. Sakallı, takkeli amcalardan tutun zor yürüyen teyzelere kadar geniş bir kitlesi var. Ama genel anlamıyla genç yetişkinler dikkat çekiyor. Anne, çocuk, baba elele, gezmeye gelir gibi görünenler de yok değil. Bu çeşitli manzaranın en önemli sebebi fuar çadırının lokasyonu. Büyük şehirlerdekinin aksine kentin merkezine kurulmuş. Vatandaşın en çok uğradığı yer Malatya Park AVM’ye gelenleri, yollara yapıştırılmış işaretler fuara yönlendiriyor. Saat 22.00’ye kadar açık olması ise başka bir ilgi sebebi. Gerçi stant başında duranlar bunu yorucu buluyor.
       <p>
        Ötüken’den izlenimlerini alıyoruz. Ankara’dan gelen Ali Eyi, beklediğinden kalabalık bulmuş. “Ama kitap alanlar az.” diyor. TÜYAP organizasyonlarına göre Malatya ekibinin misafirperverlikte fark attığını düşünüyor. Hemen bütün yayıncılar onunla aynı fikirde. Timaş’tan Cuma Yener de bunu destekliyor. Günde iki öğün yemek ikramı, konaklama ücretlerinin yarısının Valilikçe karşılanması Malatya’nın artıları arasında. Diyarbakır’dan gelen Yener, satışlardan memnun. Hatta fuar süresince ek olarak kitap sipariş etmiş, şehirdeki kitapevlerinden ürün almışlar. Doğu’nun ilk fuarı Diyarbakır’ın siyasi yayınlarla Malatya’dan ayrıldığına değiniyor Yener. Ama her iki fuarda da şehrin mutaassıp yapısının yansımaları görülüyor.
        <p>
         Yayınevlerini memnun eden bir başka konu Malatya’nın az masraflı olması. Kitap stantları makul fiyatlara kiralanıyor. Dergah Yayınları’ndan Güven Ak, “Böyle olursa bütün yayınevleri gelmek ister.” diyor. Kaynak/Kültür Yayınları’ndan Halil Aydın Türkiye’de sene boyunca 25-30 fuar  gezdiğini ve Malatya’nın çabasının takdire şayan olduğunu söylüyor. Aydın, burayı bir açıdan daha ayırıyor. Hiçbir sivil toplum kuruluşunun stant açmaması, dağıtımcılara yer verilmemesi, yalnızca kitapların olması. Kaynak/Kültür bir hafta öncesine kadar masayla katılmaya karar verdiği organizasyonun ciddiyetini görünce standa geçmek istemiş. Bir de açılışının ardından kalabalığı görünce “Anadolu’da kitap okunmaz” ön kabulü kafalarda yıkılmış.
        </p>
       </p>
      </p>
     </p>
    </p>
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-32523-kim-demis-anadolu-okumuyor-diye.html), [web.archive.org (arşiv bağlantısı)](http://web.archive.org/web/20120621094940/http://www.aksiyon.com.tr:80/aksiyon/haber-32523-kim-demis-anadolu-okumuyor-diye.html)
