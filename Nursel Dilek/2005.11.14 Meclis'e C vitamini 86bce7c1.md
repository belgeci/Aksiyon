# Meclis'e C vitamini

*Nursel Dilek 2005.11.14*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Kışın ortasında veya yaz sıcağında ellerinde meyve suyu şişeleriyle gezen insan manzaralarıyla karşılaşmak Başkentliler için artık hiç de yabancı değil. Ankara'nın 8  ayrı noktasında meyve suyu satışı yapan BELSO, şimdilerde vitamin deposunu Meclis'e de taşımayı düşünüyor.
  </font>
 </div>
 <div id="newsText">
  <font class="detail-text">
   Müzakereler, komisyonlar, kanun ve anayasa değişiklikleri, tartışmalar, kavgalar, gürültü... Bütün bunlar, Türkiye Büyük Millet Meclisi'ndeki (TBMM) çalışma temposunu anlatmaya yetiyor. Aşırı yoğunluk, kuşkusuz en fazla, milletvekillerini etkiliyor. Fakat artık onları bu dertten kurtaracak bir çözüm geliyor. Ankaralıların çok yakından bildiği meyve suyu araçlarının biri Meclis'e de kurulacak. Böylece enerjiye ihtiyacı olan Meclis çalışanları toplantı aralarında yorgunluğu meyve suyu içerek atacak, C vitamini depolayacak.
   <br/>
   <br/>
   Her şey 3 yıl önce Ankara Büyükşehir Belediye Başkanı Melih Gökçek'in başkentte vitamin depoları açma fikriyle başladı. Şehrin değişik noktalarında meyve suyu satışı yapılmasını öngören projeyi, yine belediyeye bağlı BELSO Anonim Şirketi hayata geçirdi. Bu çerçevede, Ankara'nın en işlek yerlerine yerleştirilen meyve suyu araçlarında birçok meyvenin suyu satışa sunuluyor. Otomatik portakal sıkma makineleri bulunan midibüsler başkentlilerin vitamin deposu oldu adeta. Araçlarda portakal sıkma makinaları, su deposu, tezgâh ve kasiyer bölümleri yer alıyor. Sıkım hanelerdeki ve araçlardaki makineler İspanya'dan özel olarak getirildi. Bu midibüslerde, günün her saati taze sıkılmış portakal, nar, havuç, elma, greyfurt, limon, üzüm, çilek, vişne, kavun, muz, kivi, kara dut ve domates suyu satılıyor.
   <br/>
   <br/>
   Ankara bu yaz 5 bin ton portakal suyu içti!
   <br/>
   <br/>
   Meyve suyu satış arabalarının, dünyanın başka hiçbir şehrinde olmadığı belirtiliyor. BELSO araçları şehrin 8 ayrı noktasında satış yapıyor. Ankara halkının en fazla tükettiği meyve ise portakal. Bu yaz başkentin 5 bin ton portakal suyu içtiğini belirten BELSO Genel Müdürü Çetin Cin, halkın meyve suyu satışına olumlu baktığını söylüyor. Halkın meyve suyu hizmetinden memnuniyetini ölçen belediye ankette yüzde 80 olumlu cevap almış. Yani, vatandaş meyve suyu hizmetini tutmuş.
   <br/>
   <br/>
   Grip mevsimine girdiğimiz şu günlerde de başkent halkı yoğun olarak portakal suyu tüketiyor. Portakallar Kıbrıs'tan özel olarak getiriliyor. Genellikle Kıbrıs'ın meşhur Valensiya portakalları tercih ediliyor. Kış aylarında ise Antalya ve Adana'nın portakalları tezgâhlara geliyor. Portakallar Mersin ve Adana'daki fabrikalarda işletilerek Ankara'daki soğuk hava depolarına geliyor. Sıkım hanelerde ziraat ve gıda mühendislerinin denetimi altında yıkandıktan sonra el değmeden makinelere gönderiliyor. Buradan midibüslere getirilen portakallar sıkılarak halkın hizmetine sunuluyor. Tabii portakalların posaları da gübre olarak kullanılıyor.
   <br/>
   <br/>
   Meyve sularında hiçbir katkı maddesi kullanılmadığına dikkat çeken Cin, "Bu konuda çok hassasız. İçerisinde herhangi bir katkı maddesi olması insan sağlığına zarar vereceği için önce bizi etkiler. Gıda ve ziraat mühendislerimiz bu konuda yetkili. Sağlık daire başkanına her hafta örnekler gönderiyoruz ve uygun olup olmadığına dair rapor alıyoruz." diyor.
   <br/>
   <br/>
   Şu anda Kızılay, Ulus, Sıhhiye, Güvenpark içi, Kolej, Maltepe Köprüsü altı, Zafer Çarşısı önü ve Mithatpaşa Köprüsü altında hizmet veren meyve suyu araçlarının daha fazla kişiye ulaştırılması hedefleniyor. Bu çerçevede, meyve suyu satış noktaları çoğaltılacak.
   <br/>
   <br/>
   Ankara Büyükşehir Belediye Başkanı Melih Gökçek de tam bir portakal suyu sevdalısı. Sabah kahvaltılarında meyve suyu içmeyi tercih eden Gökçek'e BELSO'dan sık sık portakal suyu gönderiliyor. Kendisinin de günde bir litre portakal suyu içtiğini anlatan BELSO Genel Müdürü Cin, hizmeti Meclis'e (TBMM) kadar taşımayı hedeflediklerini bildiriyor. Meclis'ten de bu tür isteklerin kendilerine ulaştığını ifade ediyor: "Meclisimizin enerjiye ihtiyacı olduğunu düşünüyorum. Özellikle yoğun bir şekilde müzakere sürecinden geçiyorlar, çok çalışıyorlar. C vitamini depolamaları hem sağlık hem de verimlilik açısından iyi olacak. Bunun için belediyeden ruhsat alırsak sayın vekillerimize de bu hizmeti sunmayı hedefliyoruz."
   <br/>
   <br/>
   Görünen o ki, meyve suyu midibüslerinin önünde uzun kuyruklar oluşturan, ellerinde portakal suyu şişesiyle Meclis bahçesinde, kulislerinde gezen vekillere rastlayacağız. Çay ve kahve gibi içeceklerin fazla alınmasının sağlığa faydasının olmadığına inanan çok sayıda milletvekilinin, meyve suyunu özellikle de portakalı tercih edecekleri ise şimdiden belli.
   <br/>
   <br/>
   PORTAKAL SUYUNUN YARARLARI
   <br/>
   <br/>
   Kalsiyum, magnezyum, fosfor ve potasyum içeren portakal suyunun bir bardağı günlük c vitamini ihtiyacının yüzde 80'ini karşılıyor. Portakal suyundaki bir antioksidan olan bioflavin damarları ve kılcal damarları güçlendirerek kalbin zarar görmesini engelliyor. Soğuk algınlığı, grip, incinme, kalp hastalıkları ve felçten koruyor. Ezik ve çürüklerin daha çabuk iyileşmesini sağlıyor. İçerdiği C vitamini ve folik asit sayesinde öksürüğü azaltıyor. Kanı temizleyerek vücudu zindeleştiriyor. Mide ve pankreas kanserini önleyebiliyor. İçerdiği yüksek potasyum tansiyonun dengelenmesine yardımcı oluyor.Aynı zaman da potasyum cildin kuruyup kırışıklıkların oluşması da önlüyor. Bağırsak gazlarını söküp, bağırsak parazitlerinin dökülmesini sağlıyor. Karaciğerin düzenli çalışmasını sağlıyor. Safra salgısını arttırıyor. B vitamini ve fosfor sayesinde sinirleri kuvvetlendiriyor. Mide enzimlerinin artmasını sağlayarak hazmı kolaylaştırıyor. Ayrıca meyve ağırlıklı yapılan diyetlerin hipertansiyon veya kalp çarpıntısını yüzde 11- 16,5 azalttığı söyleniyor.
   <br/>
   <br/>
   BELSO ARABALARI PORTAKAL SUYU SATIŞ FİYATI*
   <br/>
   <br/>
   1 litre 	3 YTL
   <br/>
   330 ml	1 YTL
   <br/>
   Bardak	40 kuruş
   <br/>
   <br/>
   *Bir pardak portakal suyunun pastane ve lokantalardaki piyasa satış fiyatı 2-3 YTL arasında değişiyor.
   <br/>
   <br/>
   YAŞA GÖRE GÜNLÜK PORTAKAL SUYU İHTİYACI
   <br/>
   1-3 yaş:  40 miligram
   <br/>
   4-10 yaş: 45 miligram
   <br/>
   11-14 yaş: 50 miligram
   <br/>
   15-51+ yaş arası: 60 miligram
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-13181-34-meclise-c-vitamini.html), [web.archive.org (arşiv bağlantısı)](http://web.archive.org/web/20130819193614/http://www.aksiyon.com.tr:80/aksiyon/haber-13181-34-meclise-c-vitamini.html)
