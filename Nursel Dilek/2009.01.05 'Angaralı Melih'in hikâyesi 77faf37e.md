# 'Angaralı Melih'in hikâyesi

*Nursel Dilek 2009.01.05*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Haftalar süren bir tartışma, Başbakan’ın ‘Adayımız Melih Gökçek kardeşim.’ sözleriyle son buldu. Şimdi sıra Gökçek-Karayalçın düellosunda. Yumurtacılık, gazetecilik, danışmanlık, siyaset… İşte ‘Angaralı Melih Gökçek’in hayat hikâyesi…
  </font>
 </div>
 <div id="newsText">
  <font class="detail-text">
   Melih Gökçek, Ankara için sadece bir belediye başkanı değil. Hizmetleriyle anılmasının yanında hırsı, polemikleri, ekran düelloları ve dördüncü kez adaylığı ile siyasi bir fenomen. Kimilerinin çok sevdiği, kimilerinin hiç sevmediği, kimilerininse üst üste seçilmesine hayret ettiği bir kişi...
   <br/>
   <br/>
   Yıllarca Gazeteci Emin Çölaşan’la girdiği polemiklerle gündeme geldi. Eşi Nevin Gökçek, ‘bulaşma’ diye uyarsa da o polemiklerden kendini alamadı. Bavullar dolusu belgeyle ekranlara çıkan Gökçek, her defasında kazanan taraftı. Aldığı tazminatlarla Ankaralılara çektiği döner ziyafetlerinin tadı damaklarda. En son CHP’li Kemal Kılıçdaroğlu’yla yaptığı düelloyla geldi ekranlara. Partisinin bütün uyarılarına rağmen o bildiğini okudu. Aslında Gökçek için bu düello basit bir doğalgaz tartışmasından ibaret değildi. Yerel seçim öncesi inanılmaz bir fırsattı. O da, hem Kılıçdaroğlu’na hem Başbakan’a hem de Ankara’ya bütün meziyetlerini göstermek istedi. Kazanan ve kaybeden taraf tartışıladursun, ertesi gün düzenlediği ‘balonlu toplantı’yla Gökçek yine şovunu yapmıştı. İsmi uzun süre açıklanmadığı için yaşadığı ızdıraplı günlerin sonunda Başbakan Erdoğan’ın “Adayımız kardeşim Melih Gökçek’tir.” açıklamasıyla derin bir nefes aldı. Dördüncü, belki de son kez Ankara’nın belediye başkan adayıydı. Aksiyon’a 2008 başında verdiği röportajda ‘siyasette jübilesini belediye başkanlığıyla’ yapacağını söylemişti.
   <br/>
   <br/>
   Peki, kimsenin ikinci kez seçilemediği Ankara’da 4. dönem için yarışan İbrahim Melih Gökçek kim? Hayat hikâyesi nasıl başladı, siyasete nasıl girdi? Son bir ayda aleyhine yürütülen kampanyayı nasıl aştı?
   <br/>
   <br/>
   Sondan başlarsak, isminin uzun süre açıklanmaması Gökçek adına bir ilkti. Parti içinden eleştiri alsa da esas tepkiler muhalefet partisi ve medya üzerinden kurgulandı. Gökçek’in yakın çevresiyle paylaştığı ifadeyle ‘Anti Melih Lobisi’ iyi çalıştı. Partili bir yöneticiye göre, muhalefetin stratejisi “AK Parti’ye Melih Gökçek’i yedirmek”ti. 18 il belediye başkanı adayının açıklandığı toplantıda Başbakan Erdoğan’ın “Bir başkan ilânihaye o görevde kalacak diye bir şey yok.” sözleri bile “Gökçek’i ima ediyor” şeklinde yorumlandı. Kimilerine göre, Erdoğan Ankara’daki aday toplantısına gelmeyen Gökçek’e önemli mesajlar verdi. “AK Partili belediyelerin illerimizi ne kadar güzelleştirdiği ortada.” derken, Ankara’yı saymaması, Başbakan’ın kararını henüz vermemesinden kaynaklanıyordu. Ancak kilit “İşleyen bir süreç var, kimseye göre bu takvimi değiştirmeyiz.” cümlesiydi. Gökçek ismi üzerine medya ve muhalefetten gelen ‘baskı’nın tesiri altında kalan AK Partililerden yükselen sese, bazı anket sonuçları da eklenmişti. Kafa karışıklığı AK Parti’ye işte bu süreçte kısmen de olsa zarar verdi. Ancak üç ayrı anket şirketinin yaptığı araştırmalara ilaveten; son kamuoyu yoklaması Gökçek’in Ankara’da hem muhalefet (CHP, MHP) hem de parti içi dengeler açısından alternatifsiz olduğunu ortaya koydu. İktidar partisi muhalefetin Gökçek ismi üzerinden “AK Parti’yi yıpratma stratejisini” bertaraf etti.
   <br/>
   <br/>
   MUHALEFET GÖKÇEK’İN ‘HIRSINA’ OYNADI
   <br/>
   <br/>
   Burada Gökçek’in neden hedef hâline geldiğine bakmak gerekiyor. CHP’nin Karayalçın ile başlattığı yerel seçim mücadelesi aslında, iktidar partisinin 22 Temmuz seçiminde yakaladığı seçim başarısını (yüzde 47) indirme niyetinin ilk izharıydı. Hedef olarak Gökçek’in seçilme sebebi ise belki de siyaseten buna en hazır isim olmasıydı. Gökçek açısından son bir aylık sürecin en kritik kararı Kılıçdaroğlu düellosuydu. (Bazı iddialara göre, Şeb-i Arus töreni dönüşünde Erdoğan Gökçek’e ‘keşke katılmasaydın’ uyarısı yapmıştı.) Oysa Ses TV’de yapılan seçim öncesi konuşmalar daha önemliydi. Muhalefet, bu televizyonda ortaya koyduğu değerlendirmelerin üstüne gidip “Gökçek’in hırsı”na oynadı. Kısmen de olsa başarılı oldu.
   <br/>
   <br/>
   Gökçek hakkında ortaya atılan iddialardan biri de, AK Parti aday göstermezse istifa edip başka partiye geçeceğiydi. O ise “Partimi üzecek şeyler yapmam” diyerek spekülasyonlara set çekti. Adana’da aytaç Durak’ın yaptığı hataya düşmedi.
   <br/>
   <br/>
   Melih Gökçek isminin açıklanmasından sonra görüştüğümüz bir ismin Ankara’daki anket oyunlarıyla ilgili verdiği bilgiler de hayli ilgi çekiciydi. Bazı gazetelerin Gökçek’i Karayalçın’ın gerisinde gösteren anketleri ‘Kılıçdaroğlu polemiği etrafında’ yönlendirilmişti. Yazılanlara bakılırsa, Başbakan, Gökçek’i aday göstermeden önce Ankara için ismi geçen diğer adaylar (Veysel Tiryaki, Turgut Altınok, Zafer Çağlayan, Cemil Çiçek) üzerine bir anket yaptırmış, Gökçek, Karayalçın’ın gerisinde kalmıştı... AK Parti’nin üst düzey yetkililerinin bile kafasını karıştıran bu iddiaları da Erdoğan’ın hamlesi bertaraf etti. Bir grup yönetici, pazar günü (18 il belediyesi açıklanırken) Gökçek’in isminin de açıklanmasını önermişti. Ancak Erdoğan, tüm soru işaretlerini çözecek ‘kamuoyu yoklamasını bitirin’ talimatı verdi. Anketlerde Gökçek, hem parti içindeki adaylara hem de muhalefetin adaylarına kıyasla açık ara önde çıktı. Duygusal karar vermeye zorlanan AK Parti, politik ve akılcı bir hamle ile başkent düellosunda öne geçti. Gökçek isminin anketlerde ağır basması, CHP ve medyanın anti-Melih propagandaları ve MYK’da sarf edilen “Ankara’yı kaybetme tahribatı, İzmir ve Diyarbakır zaferleriyle bile izale edilemez” sözleri Başbakan’ın nihai kararını vermesini sağladı.
   <br/>
   <br/>
   Bu siyasi karardan sonra çok anlam ifade etmese de Gökçek’in parti kamuoyunu geri kazanması için önem taşıyan bazı hususlar var. Son bir ayda yaşanan tereddütlerle ilgili eleştirilere göre, Gökçek’in parti içerisinde meydana getirdiği en büyük sıkıntı ‘özerk hareket etmesi’ydi. 15 yıllık belediye başkanı olarak milletvekilleri ve bazı parti yöneticileriyle anlaşmazlık yaşaması doğaldı. Ancak bu muhalefetin eliyle büyütüldü. Gökçek’in adaylığını erken açıklaması, partiyle eş zamanlı hareket etmemesi de ‘sorun’ olmuştu. Hatta partiden “Neye güvenerek adayım diyorsun?’ uyarıları almıştı. Bir başka eleştiri ise küçük oğlu Osman Gökçek’in tavırları ve siyaset merakıydı. Bu ve benzer eleştiriler medya ve muhalefet tarafından dillendirileceğe benziyor. Bunu izale etmek de Gökçek’e kalıyor.
   <br/>
   <br/>
   Melih Gökçek’in son bir ayda yaşadığı sıkıntılı süreç aslında biraz da hayat hikâyesinde gizli. Üç kez belediye başkanlığı yapan, bu dönem de kazanması hâlinde 20 yıllık bir başkent belediye başkanı olarak belki de dünya tarihine geçecek Gökçek’in hayat hikâyesi, Keçiören ilçesinde başlıyor. Üç çocuklu ailenin en büyük oğlu İbrahim Melih Gökçek, 21 Ekim 1948’de Ankara’da dünyaya gelir. Baba Ahmet Bey’in o yılların en iyi futbolcularından Melih Kotancı’ya hayranlığı, oğluna da aynı ismi vermesine vesile olur. “Doğuştan Fenerliyim” sözü de ismini aldığı kişi dolayısıyladır. Babası avukat, annesi ev hanımıdır. O yıllarda Gaziantep’e, sonradan Şanlıurfa’ya bağlanan Halfeti ilçesi Kunveran köyüne mensuptur. PKK elebaşı Abdullah Öcalan ile yakın köylü olması da siyasette zaman zaman karşısına çıkacaktır.
   <br/>
   <br/>
   Melih Gökçek’in amca oğlu ve ailedeki diğer belediye başkanı (Halfeti eski Belediye Başkanı) Mehmet Gökçek’in çıkardığı soyağacı, 8 bin Gökçek soy isminin bu topraklarda yaşadığını anlatıyor. Halfeti’de feodalite olmadığı için aşiret çocuğu değildir küçük Melih. Aileden çıkan tek siyasetçi de olmaz. İkinci Millî Cephe Hükûmeti’nin Sağlık Bakanı Cengiz Gökçek teyzesinin oğlu olarak bilinir. Ancak, Melih Bey’in politika merakı babadan kalmadır. Avukatlık yapan baba Gökçek, aynı zamanda Adalet Partisi Gaziantep İl Başkanı; Gökçek’in de hayalindeki politikacı figürüdür.
   <br/>
   <br/>
   Babasının işi dolayısıyla Ankara’ya göçer aile. Keçiören’in yeri her zaman ayrıdır Melih Başkan için. Çünkü burası hem doğum yeri hem de ona başkanlık kapısını aralayan ilçedir. Beş yaşına kadar Ankara’da ikamet eder. Sonra yeniden Antep’e taşınırlar. İlk, orta ve lise tahsilini burada tamamlar. Çocukluk hayali Meclis’te bir sandalyede oturmaktır. Çoğu siyasetçinin yetiştiği Ankara Üniversitesi Siyasal Bilgiler Fakültesi’ni kazanmasıyla hayallerine giden yolda ilk adımı atar.
   <br/>
   <br/>
   Üniversiteye başlamasıyla Ankara’ya bir kez daha düşer yolu. O dönemler milliyetçi ve muhafazakâr öğrenci birliklerinde yer alır. Şimdiki rakibi Murat Karayalçın’la siyasalda kesişir yolları. Aynı okulda okuyan eski bakan Hasan Celal Güzel’in kurduğu Hür Düşünce Kulübü’ne’ üye olurlar. Gökçek’in yakın dostu Güzel o yılları şöyle anlatıyor: “Melih çok aktif, zeki ve çalışkan biriydi. En önemli özelliği hırslı olmasıydı. Buralara geleceği o dönemden belliydi.”  Bu kulüpte Gökçek ikinci başkan, Karayalçın ise genel sekreterdir. Veysel Atasoy, Abdülkadir Aksu, Mesut Yılmaz gibi isimlerle yolları bu kulüpte kesişir. Okuldaki birçok ismin mezun olmasıyla yalnız kalır genç Melih. İkinci sınıfta sol görüşlü öğrenciler tarafından okula alınmayınca kaydını Gazi Üniversitesi Basın Yayın Yüksekokulu’na yaptırır.
   <br/>
   <br/>
   Gazetecilik de politikaya giden yolda bir basamaktır onun için. Meclis’in havasını soluyabilmek için parlamento muhabirliği görevini üstlenir. Kısa muhabirlik günlerinden sonra Kıbrıs Güzelyurt’a vatani borcunu ödemeye gider. Askerlik dönüşü ticarete atılır. Market işletir, fotoğrafçılık yapar, bir de yumurta toptancılığı...
   <br/>
   <br/>
   Eşi Nevin Hanım ile tanışması da üniversite yıllarına denk gelir. Akçakoca’dan Antep’e amcasını ziyarete giden Nevin Hanım, burada Melih Bey’in halasıyla tanışır. “Bir yeğenim var” diyen hala, Nevin-Melih ikilisini bir araya getirir. Politikaya atılacağını söyleyen Gökçek, “Politikacı eşinin sorumluluğunu kaldırabilir misin?” diye sorar. O güne kadar evliliği düşünmeyen Nevin Hanım, gireceği yükün farkında olmadan damat adayının kararlılığı karşında ‘evet’ der. Lise mezunu Nevin Hanım, Gazi Üniversitesi Matematik Öğretmenliği’ne kaydolur. Üçüncü sınıfa geldiğinde çiftin düğünü olur. Bu evlilikten iki erkek çocuk dünyaya gelir: Ahmet ve Osman. Ahmet’ten kendi adını taşıyan bir de torunu dünyaya gelir.
   <br/>
   <br/>
   Kamuya ilk adımı Çalışma Bakanlığı’nda atar; özel kalem müdür muavini olarak. Kısa bir süre sonra ise çok istediği politika yolu görünür ona. İhtilal sonrası yeni kurulan partilerde görev almak için can atar. Gönlünde ise 8. Cumhurbaşkanı Turgut Özal’ın Anavatan’ı vardır. Politikaya atılmadan önce ‘abi’ dediği iki isme (Hasan Celal Güzel-Saffet Arıkan Bedük) danışır. Ancak ‘ağabeyleri’ başka bir partiye düşünür onu. Gökçek, şöyle anlatır olayı: “Onlar şiddetle karşı çıktı. Demirel’in partisinin daha önemli olacağını söylediler. Biz rahatlıkla partinin kuruluşunda yer alacakken ağabeylerimizin telkini üzerine giremedik.” Anavatan kurulur ancak teşkilatta büyük sıkıntı yaşanır. Dönemin genel başkan yardımcısı Mehmet Altunsoy, Gökçek’i arayarak teşkilat kurulması için yardımcı olmasını ister. Ancak Halil Şıvgın ve Veysel Atasoy’un karşı çıkmasıyla Anavatan yolu bir kez daha kapanır. Gökçek, “O zaman genel sekreter yardımcısı Mustafa Taşar’ın yardımcısı olacaktık. Ama ikisi, ‘Melih buraya gelirse inisiyatifi eline alır!’ endişesine kapılmış.” diyor.
   <br/>
   <br/>
   CEMİL ÇİÇEK İLE YOLLARI HEP KESİŞTİ
   <br/>
   <br/>
   Genel seçimde ANAP iktidara gelir, akabinde yerel seçimler yapılır. Altunsoy’un büyükşehire aday olmasıyla Gökçek de 37 yıl önce doğup büyüdüğü Keçiören’e talip olur: “Özal’la hiç tanışıklığımız yoktu. Benim fotoğrafımı görmüş. ‘Bu çok genç’ demiş. O zamanlar 37 yaşındayım; ama fotoğrafa bakan 25 sanır.” Keçeciler ve Güzel’in Özal’a ‘biz kefiliz’ demesiyle başkanlığa aday olur. Ve yüzde 56,6 oyla başkan seçilir.
   <br/>
   <br/>
   1989 seçimlerinde tekrar aday olur Gökçek. Anket alışkanlığını o dönemlerde edinir. Seçim öncesi yaptırdığı ankette yüzde 54’le yine garantiler başkanlığı. Ancak bu kez yüzde 25’le barajı geçemez partisi. ANAP’ın oy kaybı hiç beklemediği bir yenilgiye uğratır Gökçek’i. Yenilginin ardından nasıl bir yol izleyeceğini Özal’a danışır Gökçek. Özal’ın ‘Ne yapmayı düşünüyorsun?’ sorusuna, ‘Ne emrederseniz onu yaparım’ cevabını verir. Aslında gönlünden geçen Köy Hizmetleri Genel Müdürlüğü’dür. Ancak dönemin Tarım Bakanı Lütfullah Kayalar, Gökçek’le çalışmak istemez. ANAP döneminin aileden sorumlu Devlet Bakanı ve yakın dostu Cemil Çiçek’in ısrarıyla Sosyal Hizmetler Çocuk Esirgeme Kurumu Genel Müdürü olarak bürokrasiye geri döner. Fakat Mesut Yılmaz’ın başbakanlık koltuğuna geçmesiyle görevinden alınan ilk isim o olur: “Bir ay Özal, gönderilen bütün kararnameleri geri çevirdi; ancak Özal’ı ziyarete gittiğinde ne anlattıysa kararnamem imzalandı ve 1991’de genel müdürlükten alındım.” Gökçek, genel müdürlükten sonra milletvekili olmaya karar verir. Ancak yine Yılmaz tarafından engellenir. ANAP’ta siyaset yapma şansının kalmadığına inanan Gökçek’in sonraki durağı Refah Partisi’dir. Çocukluğundan beri hayal ettiği milletvekilliğine 1991’de Ankara’dan seçilir. Ancak aklı belediye başkanlığında kalmıştır. Çünkü ona göre vatandaşa hizmetin asıl yeri o makamdır. 1994 yerel seçiminde, yüzde 27 oy oranı ile Murat Karayalçın’a 6 bin 500 oy fark atarak Ankara Büyükşehir Belediye Başkanı seçilir. Refah’ın kapatılması üzerine Fazilet Partisi’ne geçen Gökçek, 1999’da ikinci kez büyükşehir için aday olur. Seçimde bu sefer 30 bin oy fark atar Karayalçın’a. Ankara tarihinde iki kez üst üste seçilen başkan olur. AK Parti’yle yollarını kesiştiren isimse yakın dostu Cemil Çiçek’tir. 2004 seçimini de kazanan Gökçek, Ankara’da üç dönem üst üste koltuğu kaptırmayan tek kişidir artık.
   <br/>
   <br/>
   Yumurtacılık, market işletmeciliği, gazetecilik, milletvekilliği ve belediye başkanlığına uzanan bir hayat hikâyesi onunki. Siyasi arenada neredeyse inişe geçtiği dönem yok. Peki, Gökçek’i rakipsiz kılan ve diğerlerinden ayıran özellik ne? Ankara’ya yaptığı hizmetler hiç şüphesiz Gökçek’in hanesindeki en büyük artılar. Kentsel dönüşüm projeleri, alt geçitler, metro çalışmaları, parkları ve değişen vizyonuyla Ankara, Gökçek’e bu anlamda çok şey borçlu. Ona yakın isimler Melih Bey’in sırrını, hırsına bağlıyor. Kendisine yakın bir isim, Melih Bey’in ekibini çok sık değiştirdiğine dikkat çekiyor. Bu anlamda belediye başkan yardımcısı, genel sekreter gibi kavramlar onun başkanlığında gündeme gelmeyen sıfatlar. Yani ‘ikinci adamı olmayan tek adam’ gibi çalışıyor. Rakipsizliğinin sırrı biraz da burada yatıyor. 29 Mart, yorgun ama hırslı Gökçek’in ‘belediye başkanlığında’ son mücadele alanı olacak. Gökçek buradan da zaferle çıkıp siyaset tarihine ‘başkentin 20 yıllık başkanı’ olarak geçmek istiyor.
   <br/>
   <br/>
   <br/>
   <br/>
   <br/>
   <br/>
   EVDEKİLER GÖKÇEK’İN ÇİĞ KÖFTESİNİ ÖZLÜYOR
   <br/>
   <br/>
   Mesai mefhumu yok onun için. Eşinin ve yakın çevresinin anlattığına göre çok geç yatıyor. Çoğu zaman çalışma saatleri sabaha karşı 5’i buluyor. Onu en fazla keyiflendiren torunuyla güreşmek ve Saint- Bernard cinsi iki köpeğiyle oynamak. Sabah okuduğu gazeteleri gece bir de internetten takip  ediyor. Büyük oğlunun başında olduğu Ankaraspor esas tuttuğu takım 1. Lig’de ise Ankaragücü ve Gençlerbirliği gibi başkent takımlarını tutuyor. Eskiden evde ailesine çiğ köfte yapsa da artık yoğunluktan çiğ köfteye vakit bulamıyor.
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=F65036E03E3831B8109FBEBCE0077423?newsId=22085), [web.archive.org (arşiv bağlantısı)](http://web.archive.org/web/20140103192811/http://www.aksiyon.com.tr:80/aksiyon/newsDetail_getNewsById.action;jsessionid=F65036E03E3831B8109FBEBCE0077423?newsId=22085)
