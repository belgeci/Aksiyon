# AKP, polisin DNA'sına zarar verdi

*Nursel Dilek 2014.07.28*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Başkanlık sistemi, Gezi olayları ve çözüm süreciyle ilgili hazırladığı raporlarla dikkat çeken Prof. Dr. İdris Bal, 17 Aralık’ın hasar tespitlerini Aksiyon’a açıkladı. Emniyet’te yaşanan operasyona dikkat çeken Bal, polisin genleriyle oynandığını söylüyor.
  </font>
 </div>
 <div id="newsText">
  <font class="detail-text">
   <p>
    İdris Bal, bağımsız Kütahya Milletvekili. AKP’den istifa eden vekillerin başında geliyor. AKP içerisinde hazırladığı raporlarla dikkat çeken bir isim. Başkanlık sistemi, çözüm süreci ve Gezi olayları en fazla öne çıkan raporlarıydı. Parti içinde rahatsızlık oluşturan birçok eleştiriyi de vekilliği döneminde dile getirdi. Partide istenmeyen adam ilan edildi ve nihayetinde ipleri kopardı. Dershanelerin kapatılması sürecinde partisiyle ters düşmüş, partiden ihracı istenmişti. O ise ihracı beklemeden istifa etmişti.
   </p>
   <p>
    Prof. Dr. İdris Bal, 1995’ten milletvekilliğine kadar Polis Akademisi’nde öğretim üyesi olarak görev yapmış, emniyette ders vermiş bir isim. Bal, 17 Aralık sonrasında yaşananlara kayıtsız kalmayarak emniyetteki kıyımı bir rapor haline getirdi. Rapor, 17 Aralık’ın emniyetteki hasar tespitini ortaya koyuyor. ‘Polise 17 Aralık darbesi’ başlıklı raporun giriş cümlesi son günlerde polise yönelik yapılan operasyonlara da ışık tutuyor: ‘‘Devlet bir nehir ise cumhurbaşkanları, başbakanlar, siyasiler onun içinden akan bir su gibidir. Devlet kurumlarının saygınlığına zarar verilmemeli, DNA’sı ile oynanmamalıdır. Polisin itibarına zarar verirseniz, vatandaş kendi polisi olmaya kalkar ve mafya boşluğu doldurursa, bu millete en büyük kötülüğü yapmış olursunuz.’’
   </p>
   <p>
    17 Aralık hasar tespit raporu 9 sayfadan oluşuyor. Yaklaşık iki haftalık bir sürede hazırlanmış. Rapor emniyetteki kıyımı ve sonrasında yaşananları masaya yatırıyor. İdris Bal’la 17 Aralık hasar raporunu, cumhurbaşkanlığı seçimlerini, çözüm sürecini ve parti içerisinde yaşadıklarını konuştuk.
   </p>
   <p>
    <strong>
     -Yolsuzluk, rüşvet ve darbe operasyonlarında görev yapan polislerin sahur vakti evlerinden alınmasını nasıl değerlendiriyorsunuz?
    </strong>
   </p>
   <p>
    Darbe dönemlerinden bile ağır. Delil yokken bir şey yokken insanların üzerine gidilir mi? Daha düne kadar gazete kupürleriyle parti kapatılır mı diyordunuz, şimdi ne oldu? Korkularınızdan kurtuldunuz tabii. Türkiye’deki en büyük hatalardan biri şudur: Statükoyla mücadele edilmez, statükonun başına geçmeye çalışılır. Onlar statükoyu ele geçirdiler ve onların statükoculuğu herkesi solladı. Polise yapılan bu operasyon gösteriyor ki iktidarın çok büyük korkusu var.
   </p>
   <p>
    <strong>
     -17 Aralık’ı siz nasıl tanımlıyorsunuz?
    </strong>
   </p>
   <p>
    Her toplumda hırsızlık, yolsuzluk olabilir. Hele hele bizim toplumumuzdaki hırsızlığa, yolsuzluğa giden yolları kapatmadıysanız; yasal, anayasal bir düzen kurmadıysanız, bu tür yolsuzlukların olması bir dereceye kadar normal. Ancak anormal olan iktidarın tepkisi. Normal bir ülkede bu iddiayı ortaya çıkaranlar ödüllendirilir. Yargıya, polise yardımcı olunur, müdahale edilmez. Bizde ise hırsızı tespit edenler cezalandırılmaya başladı. Başka ülkelerde de bu tür şeyler oluyor ve oradaki başbakanlar ‘Buyurun polis görevini yapsın’ diyor. Başbakanın da öyle davranmasını isterdim; ama öyle olmadı.
   </p>
   <p>
    <strong>
     -Neden sizce?
    </strong>
   </p>
   <p>
    Eğer kendinize güveniyorsanız, polis, yargı işini görsün dersiniz; ama kendinize güvenmiyorsanız bunu diyemezsiniz. Başta başbakan olmak üzere o kadro, hukuka uygun tavır gösteremedi ve psikolojik savaş başlattı. Klasik bir Ortadoğu lideri gibi bu karta sarıldılar, ‘paralel’ yalanını uydurdular. Zira AKP’nin içerisinde en önemli lobi, örgüte müzahir lobidir. Örgüt, camiadan çok fazla rahatsız oluyordu. Camia örgütün tabanını erittiği, örgütün etnik milliyetçilik düşüncesine karşı medeniyet, terör düşüncesine karşı demokratik değerleri ortaya koyduğu için rahatsız oluyordu. Dershaneleriyle, faaliyetleriyle örgütün tabana inmesinin önüne geçiyordu. Dolayısıyla partinin içindeki bu lobi, cemaati cezalandırmaya ve hizaya sokmaya çalıştı.
    <img alt="" height="133" src="http://web.archive.org/web/20141115000657im_/http://medya.aksiyon.com.tr/aksiyon/2014/07/28/akp,-polisin2.jpg"/>
   </p>
   <p>
    <img alt="" height="291" src="http://web.archive.org/web/20141115000657im_/http://medya.aksiyon.com.tr/aksiyon/2014/07/28/akp,-polisin3.jpg"/>
   </p>
   <p>
    <strong>
     -Başarılı olabilecek mi?
    </strong>
   </p>
   <p>
    Bu iktidar birkaç açıdan profesyoneldir. Başörtüsünü, ezanın Türkçeleşmesini, imam hatipleri, Necip Fazıl’ı, Mevlana’yı kullanmada profesyoneldirler. Madem din konusunda samimiyseniz “Her Cuma bir ayet sallıyorum” diyen Egemen Bağış hakkında neden hiçbir şey yapmadınız? Dini, maneviyatı, mağduriyeti, toplum mühendisliğini kullanıyorlar. “Bu partide siyaset yapmak ibadettir. Ölürsem kuliste ölmek isterim. Şehit olur cennete giderim.” diyen vekiller gördüm.
   </p>
   <p>
    <strong>
     - Toplumda karşılığını buluyor mu?
    </strong>
   </p>
   <p>
    Aslında halkın yüzde 80’i algılayamadı. 17 Aralık, çözüm süreci, dış siyaset halkın tabanına inemedi, internet kullanan insanlar arasında cereyan etti. Karşı psikolojik propagandaya geçtiler. Dışarıdan şöyle bir algı var. Mütevazı, halkın içerisinde bir başbakan. Gecekonduda iftar yapıyor, durakta taksicilerle konuşuyor. Ancak ben içeride bunun tamamen farklı olduğunu anladım. Başbakan ve birçok insanın enaniyetten kafalarının tavana değdiğini gördüm. Mantığın şu olduğunu gördüm: “Ben sana değer verdim, seni listeye koydum. Sen de bana itaat edeceksin, sorgulamayacaksın, eleştirmeyeceksin, Meclis’e geleceksin, grup kararına göre hareket edeceksin. Seçim bölgene gidip halkın gazını alacaksın, ben de burada rahat rahat yöneteyim.”
   </p>
   <p>
    <strong>
     -Siz bunu ne zaman fark ettiniz?
    </strong>
   </p>
   <p>
    Aday olduğumda gördüm. 2011’de partiye ve siyasete girdim. O dönem televizyonlara çıkmaya başladım. Ama bunun kıskanıldığını gördüm. Daha sonra istişareler yapılmadığını, insanlara değer verilmediğini, insanların üzerinde ipotek olduğunu gördüm. Hatta parti sayesinde çocukluk yıllarıma döndüm. 11 yaşımda ailemden ayrıldım ve öğretmen lisesinde yatılı okudum. AKP içerisinde o yıllarıma döndüm. Yani ‘sürü mantığıyla’ hareket edildiğini gördüm. Bunu görür görmez de çevremdekilere ve medyaya anlatmaya başladım.
   </p>
   <p>
    <strong>
     -AKP döneminde hazırladığınız raporlar çok konuşuldu. Özellikle başkanlık sistemi ve Gezi. AKP içerisinde nasıl algılanıyordu?
    </strong>
   </p>
   <p>
    İki senede 9 rapor hazırladım. Alevi meselesi, başkanlık sistemi, çözüm süreci, Mısır... Özellikle Gezi ve çözüm süreci çok konuşuldu. Gezi raporunda “Bir başbakanın bir parkla bu kadar ilgilenmesi doğru değil, demokratça değil.” dedim. Dolayısıyla hoşlarına gitmedi. Mart 2013’te çözüm süreciyle ilgili bir rapor verdim. Bunun terör örgütünün elini güçlendireceğini söyledim.
   </p>
   <p>
    <strong>
     -Bugün gelinen nokta raporu doğrular nitelikte.
    </strong>
   </p>
   <p>
    Aynen öyle. Çünkü Kürtçe yayına, ekonomik yatırıma, yasal düzenlemelere rağmen örgüt bu dönemi kuluçka dönemi olarak kullandı. Esas paralel yapılanmayı kurdu. Ben dedim ki bunlar Kürdistan’ı kuracaklar. Aslında polis ve asker örgütü dağda sıkıştırmıştı. Dağa adam çıkaramıyordu; ama çözüm süreciyle dağa adam çıkarmanın önü açıldı. Aşiretlere baskı yapmanın, yeni vergi toplamanın, ulus inşasını güçlendirmenin önü açıldı. Terör örgütü algısı bile yumuşadı. Kısacası tam bir tuzaktı ve ben bunu Mart 2013’te yazdım.
   </p>
   <p>
    <strong>
     -AKP içerisindeki sizin deyiminizle ‘örgüte müzahir lobi’ nasıl karşıladı bunu?
    </strong>
   </p>
   <p>
    İlk zamanlar rahatsız ediyordu; ama ben yazmaya devam ettim. Beni kaç kere ikna odalarına aldılar. “Gençsin, önün açık, böyle yapma” dediler.
   </p>
   <p>
    <strong>
     -Nasıl bir ikna odası?
    </strong>
   </p>
   <p>
    AKP’nin adı konulmamış ikna odası var. Genel başkan yardımcılarının, Mahir Ünal ve Hüseyin Çelik gibi isimlerin olduğu.
   </p>
   <p>
    <strong>
     -İlk istifa eden sizdiniz. İstifa ettikten sonra parti içerisinden isimlerin size bakış açısı nasıldı?
    </strong>
   </p>
   <p>
    Halktan en büyük sempati, AKP’den de en büyük tepki banadır. Meclis başkan vekillerinden biri yanıma geldi ve “Senin elini sıkmak cesaret meselesi, senin elini sıkıyorum.” dedi ve sarıldı.
   </p>
   <p>
    <strong>
     -İnsanlar tepkilerini bu şekilde gösteriyorlar ama hâlâ partide kalmaya devam ediyorlar. 17 Aralık’la ilgili sizce AKP’lilerin ne kadarı tepkili?
    </strong>
   </p>
   <p>
    Parti içinde birkaç grup var. İtibar talep eden bir kitle var. O tür insanlar için yargı bağımsızlığıymış, kuvvetler ayrılığıymış çok anlamıyor. Hatta bir vekil arkadaş geldi yanıma ‘Sandıktan biz çıktık, yargı nasıl bizim aleyhimize karar verebiliyor!’ dedi. Yani tam bir cahillik. Adam zaten itibar peşinde. Memleketinde gördüğü itibara bakıyor. İkinci grup ise siyaseti kârlı bir yatırım aracı olarak görüyor. Siyasette olduğu sürece bakana, başbakana yakın olduğunda işlerim hallolur diyen bir grup bu. Bir diğer grup da başbakanla farklı ortaklıkları olan, aynı ekolden gelen, duygusal bir bağı olan gruplar. Dolayısıyla bu çerçevede bakıldığında neden ayrılmadıklarını anlayabiliyorum.
   </p>
   <p>
    <strong>
     -Parti içerisinde belirli bir grubun tepkili olduğu ve istifa edeceği söylentileri vardı. Operasyonlar parti içerisinde vicdanlarda nasıl yer eder?
    </strong>
   </p>
   <p>
    Bakın bizim de hatalarımız olmuştur. Ancak en büyük hatamız, en büyük ayıbımız bile orada kalmanın ayıbından daha küçük bir ayıptır. Burada millete karşı, devlete karşı bir operasyon yapıyorsunuz, masum kitlelerin üzerine gidiyorsunuz. Siz ses çıkarmıyorsunuz. Karınca Mekke’ye gidiyor, diyorlar ki ‘Sen gidemezsin.’ O da diyor ki ‘En azından yolunda ölürüm.’ Bence herkes kendine yakışanı yapmalıydı. Şu aşamadan sonra istifa edenleri samimi bulmuyorum. Çünkü kıyamet koparken iman etmenin anlamı olmadığı gibi, belirli şeyler olduktan sonra istifa etmenin bir önemi yok. Gemi su almaya başlayınca önce fareler kaçarmış. İstifa etmeniz de şart değil. Siz demokratik söylemlerde bulunursanız o kirli yapı zaten sizi atar. Partideki çoğu isim bana göre çamur banyosu yaptı.
   </p>
   <p>
    ____________________________________________
   </p>
   <p>
    <strong>
     ERDOĞAN’IN CUMHURBAŞKANLIĞI KAOS GETİRİR
    </strong>
   </p>
   <p>
    <strong>
     -Erdoğan köşke çıkarsa partiyi nasıl bir süreç bekliyor?
    </strong>
   </p>
   <p>
    Bana kalırsa seçilse de seçilmese de parti kan kaybedecek. Çünkü bu parti bir lider partisi. İlkeler üzerine kurulmadığından, oy isterken de şahıs olarak oy istendiğinden, istişare olmadığından parti kan kaybedecek. Bu parti kucaklayıcı bir vizyonla gelmişti ama kucak daralıyor. Herkese yer var deniyordu ama şimdi kimse yok.
   </p>
   <p>
    <strong>
     -Çözüm süreci Erdoğan’ın Kürtlerden oy almasını sağlayacak mı?
    </strong>
   </p>
   <p>
    Çözüm süreci partideki PKK’ya müzahir lobinin bir tezgâhıdır. Kürdistan’ın önünü açmak için yaptılar bunu. Beşir Atalay’ın ‘Öcalan Kürtlerin lideridir’ sözünü hazmedemedim. Bu örgütü meşrulaştırma çabasının en üst seviyedeki bir çabasıdır. Çözüm süreci, çözülme sürecidir. Bayraklar indiriliyor, yollar kesiliyor. Çözüm sürecinin yansımalarını halk gördükçe bu AKP’ye itibarsızlaşma olarak geri dönecek ve destek azalacak. 17 Aralık kapatılmaya çalışılsa da yavaş yavaş sızmaya başlayacak.
   </p>
   <p>
    <strong>
     -İhsanoğlu’nun Erdoğan karşısında şansı ne?
    </strong>
   </p>
   <p>
    Ekmeleddin İhsanoğlu yeterince aktif değil bence. Ezik duruyor, yeteri kadar gayretli, profesyonel sloganlar kullanan bir aday olarak görmüyorum. CHP ve MHP de yalnız bırakıyor. Bu da avantajlıyken dezavantajlı duruma düşürüyor. Onu aday yapan partilerin sorumluluğunda bu. Erdoğan miting yaparken, televizyonları kullanırken sizin de bunu kullanmanız gerekiyor. ‘Ekmek için Ekmeleddin’ sloganı da çok amatörce geldi bana. Parti kursan, iktidara gelmeyi amaçlasan tamam ama sokak çocuklarının sloganı gibi. Aslında çok büyük avantajla geldi. Erdoğan çok yaralı. 17 Aralık, çözüm süreci, Mısır, Gazze... Ama hâlâ meydanlarda gümbür gümbür geziyor.
   </p>
   <p>
    <strong>
     -İhsanoğlu miting yapmayacağını söyledi.
    </strong>
   </p>
   <p>
    Madem miting yapmayacak, neden aday gösterdiler? Türkiye’nin realitesidir bu. Miting yaparken illa başbakan gibi hakaret etmeyeceksin ki. Normal şartlarda Erdoğan’ın cumhurbaşkanı asla olmaması gerekir. Erdoğan olursa yeni kaosları, yeni cumhurbaşkanı-başbakan kavgalarını, yeni kutuplaştırmaları bekleyin. Devletin tavanıyla siyasilerin kopması anlamına gelecek. Devlette krizin habercisidir. Zaten miting meydanlarında normalleşme sözü vermiyor ki.
   </p>
   <p>
    <strong>
     -Selahattin Demirtaş’ın söylemlerini nasıl değerlendiriyorsunuz?
    </strong>
   </p>
   <p>
    Bizim halkımızın normalleşmeye ne kadar ihtiyacı olduğunu gösteriyor. Demokrasiden, evrensel değerlerden bahsediyor. Bu da bize şunu gösteriyor: Türkiye normalleşme istiyor, bağımsız medya, bağımsız yargı, özgürlük, şeffaflık istiyor. Kutuplaşma istemiyor. Ancak Demirtaş’ın bu sözleri taktiksel.
   </p>
   <p>
    <strong>
     -İlk turda seçilir mi Erdoğan?
    </strong>
   </p>
   <p>
    Hayır, bence ikinci tura kalır. Çok büyük hata yapmazsa İhsanoğlu, belli bir oy oranı yakalar.
   </p>
   <p>
    <img alt="" height="291" src="http://web.archive.org/web/20141115000657im_/http://medya.aksiyon.com.tr/aksiyon/2014/07/28/akp,-polisin4.jpg"/>
   </p>
   <p>
    ________________________________________________
   </p>
   <p>
    <strong>
     Polisi AKP’nin polisi haline getirme operasyonuna ışık tuttum
    </strong>
   </p>
   <p>
    <strong>
     -Hasar Tespit raporunun amacı ne?
    </strong>
   </p>
   <p>
    Polis teşkilatına karşı esasen 2011’den sonra başlayan ve 17 Aralık sonrasında yoğunlaşan yıldırma, sindirme ve polisi AKP’nin polisi haline getirme operasyonuna ışık tutmak ve yaşananları kayda geçmek.
   </p>
   <p>
    <strong>
     -Hazırladığınız rapor neden sadece emniyetli sınırlı?
    </strong>
   </p>
   <p>
    Emniyette daha büyük çaplı bir operasyon oldu ve en fazla göze batan emniyetti. Kişisel çıkarlarına ve doğrularına göre devleti ve toplumu dizayn etmeye başladılar. Devlet dizaynında da kurumların üzerindeki baskı öne çıkmaktadır ve en fazla polis teşkilatının üzerinde bu baskı oluşmuştur. 100 bin civarında insan mağdur edildi. Tabii bunun 12 Eylül öncesi gibi sonuçları da ortaya çıktı. Polis Akademisi’nin etkisizleştirilmesi, polise ve devlete yönelik güvenlik zaafiyetinin oluşması gibi sonuçlar doğurdu. 17 Aralık sonrası devleti ve toplumu dizayna kalktılar. Bu dizaynı delillendiriyoruz.
   </p>
   <p>
    <strong>
     -Devamı gelecek mi?
    </strong>
   </p>
   <p>
    Rapor sadece emniyetle sınırlı kalmayacak. Bir sonraki aşamada kurumlara sıçrayan ‘cadı avı’ da masaya yatırılacak. Dünyanın her yerinde korkuları olanlar, meşruiyet sorunu olanlar hep güzel sözler söylerler. Demokrasi, evrensel değerler, hukukun üstünlüğü… Bu kesimler meşruiyet sorunları atlattıktan sonra hâlâ demokrasi diyebiliyorlar mı ona bakmak gerekir. İşte bu iktidar, 2002-2011 arası meşruiyet sorunu olan, ordudan, istihbarattan, kapatılmaktan korkan bir aktördü. Gömlek değiştirdiklerini söylediler ve bu süreçte bazı olumlu adımlar attılar. Ama ne zamanki 2010 referandumu oldu, bu kadro hem iktidar hem muktedir oldu. Ama hep beraber bir şok yaşadık. Biz bu noktada polisin üzerine büyüteçle bakmaya çalıştık. Sonuçları yansımaları neler olacak gibi bir rapor hazırladık.
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=84546724AD1F06CC6682704D691B654D?newsId=39114), [web.archive.org (arşiv bağlantısı)](http://web.archive.org/web/20141115000657/http://www.aksiyon.com.tr:80/aksiyon/newsDetail_getNewsById.action;jsessionid=84546724AD1F06CC6682704D691B654D?newsId=39114)
