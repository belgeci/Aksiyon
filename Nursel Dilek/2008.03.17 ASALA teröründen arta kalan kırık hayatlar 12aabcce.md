# ASALA teröründen arta kalan kırık hayatlar

*Nursel Dilek 2008.03.17*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   ASALA, yıllar süren seri katliamlarında çok sayıda diplomatımızı şehit etti. Acılı aileler, 18 Mart şehitler günü öncesinde yaşadıkları acı dolu günleri, sitemlerini ve ilginç hatıralarını yıllar sonra Aksiyon’la paylaştı.
  </font>
 </div>
 <div id="newsText">
  <font class="detail-text">
   İlk kurşun bundan 35 yıl önce bir tabancanın namlusundan çıktı. Eli kanlı teröristler, insanlığın yüz karası saldırılarını devam ettirdi sonraki yıllarda. Seri katliama hedef olanların kimi büyükelçi, kimi konsolostu; birçoğu da yurt dışı görevinde bulunan Türk vatandaşları. Terör kurşunu adres sormuyor, bazılarının eşi ve çocuğu da kurban gidiyordu.
   <br/>
   <br/>
   ASALA’nın katlettiği onlarca diplomatımızın ardında kırık dökük hayat süren yüzlerce mağdur var hâlâ. Babalarını, ağabeylerini, eşlerini, çocuklarını Ermeni terörüne kurban verenler 1970 ve 80’lerde onları can evlerinden vuran terörün izlerini hâlâ yüreklerinde taşıyor. Aksiyon 35. yılında Ermeni terörüne kurban gidenlerin diplomasi hattına sıkışmış dramlarını ve unutulmuş öykülerini araştırdı. Ve şimdiki hâl-i pür melallerini…
   <br/>
   <br/>
   Tarih 27 Ocak 1973 Cumartesi. Saatler 12.45’i gösteriyor. Dışişleri Bakanlığı’nın merkez binasında parmakla sayılacak kadar az kişi vardır o gün. Hepsi de yemektedir. Bir telsiz cızırtısı, sadece müsteşarlık makamında duyulur ilkin, sonrasında ise bütün bakanlıkta: “Burası Los Angeles Başkonsolosluğu. Başkonsolosumuz Mehmet Baydar ve Muavin Konsolosumuz Bahadır Demir, biraz önce Gourgen Mıgırdıç Yanıkiyan adında bir şahıs tarafından tabanca ile vurulmuştur. Baydar olay yerinde, Demir ise kaldırıldığı hastanede vefat etmiştir. Hepimizin başı sağ olsun.”
   <br/>
   <br/>
   İLK DİPLOMAT ŞEHİDİN EŞİ ANLATIYOR
   <br/>
   <br/>
   O gün bakanlık binasında yankılanan bu anons her şeyin başlangıcıdır aslında. Saldırının hemen sonrasında ajanslara bir örgüt ismi düşer: ASALA. Ama Ermeni terör örgütünün adı bile konmadan bu saldırının düzenlenmesi dikkat çekicidir. 77 yaşındaki katil Yanıkiyan, ifadesinde şöyle demektedir: “Türk hükümeti ile bu dünyada hiçbir devlet münasebet kurmamalı! Türkiye’nin yurt dışındaki bütün temsilcileri yok edilmeli! Ben yeni bir savaş tarzını tatbike koydum. Netice almanın tek yolu şiddetten geçiyor. Ermenilerin uykudan uyanma vakti geldi!” Türkiye’nin ASALA’yla tanıştığı bu olayın ardından tam 42 diplomatımız şehit edilir.
   <br/>
   <br/>
   Mehmet Baydar ve Bahadır Demir, ASALA tarafından öldürülen ilk diplomat şehitlerimiz olarak geçti tarihe. ASALA’nın tohumlarının atıldığı ilk suikast 1973’te başlattı olayları. Dönemin en yakın şahidi ve Mehmet Baydar’ın eşi, 77 yaşındaki Güner Baydar anlatıyor o günleri. 1972 Ekim’inde, kendisini Gourg Yaniki olarak tanıtan bir Amerikan vatandaşı Los Angeles Başkonsolosluğu’na başvurur. Osmanlı sarayından kaçırılmış tarihî bir tablo ile imzalı hatıra banknotu Türk hükümetine hediye etmek istediğini söyler. Başkonsolos Baydar hiçbir şeyden şüphelenmez. Dışişleri ile gerekli yazışmaları yapar, ‘Yaniki’nin bu davranışı Ankara tarafından memnuniyetle karşılanır.
   <br/>
   <br/>
   SENİ YUMRUKLAYANLAR, SİLAH DA ÇEKER
   <br/>
   <br/>
   Güner Hanım o yıllarda California ve Los Angeles’ta çok sayıda Ermeni yaşadığını, hatta olay öncesinde Türk temsilciliklerine defalarca saldırılar, tehditler olduğunu anlatıyor: “Hatta bir defasında başkonsolosluk binasını basarak Mehmet’i tartakladılar. Amerikan polisi bu olaya seyirci kalmıştı. Ben de ‘Bugün seni yumruklayan yarın silah da çeker demiştim.’ Neticede bu olay oldu.” Ve gün gelir, başkonsolos ve muavini tabloyu almak için randevulaşır ‘Yaniki’ ile: “27 Ocak 1973. Saat 12.00 Yer: Santa Barbara’daki Biltmore Oteli.” Ama 77 yaşındaki katil iki ayrı tabancayla oracıkta vurur diplomatları. Olay yerinden kaçmayan katil, Amerikan polisini arayarak, Erzurum’da doğduğunu, tehcir sırasında ailesini kaybettiğini ve Türklere düşman olduğunu söyler. Hatta cinayeti en ince ayrıntısına kadar hesaplayan Yanıkiyan, California’da yayımlanan gazetelere uzun bir mektup da göndermiştir olay öncesinde: “Sizler bu mektubu okuduğunuzda bir savaşın başlangıcı olacak. Ermenilerin kaba Türklerden haklarını alma vakti geldi!”
   <br/>
   <br/>
   Yanıkiyan’ın avukatları, duruşmada “tarihin suçlu olduğunu” iddia ederek tahliye ister. Mahkeme ise müebbet hapis verir. Bu olaylar, sözde soykırım iddialarıyla gündemden düşmeyen Ermeni lobisini Türkiye ile mücadele için kamçılar.
   <br/>
   <br/>
   Bahadır Demir vefat ettiğinde 30 yaşında, 20 aylık evlidir. Mehmet Baydar ise geride 23 yıllık eşini; Leyla ve Asuman isimli iki kızını yetim bırakıp gider. İlk diplomasi şehidinin eşi Güner Baydar, aradan 35 yıl geçmesine rağmen menfur suikastı hâlâ unutamıyor. Eşinin vurulmasında Amerikan yönetiminin suçlu olduğunu söyleyen Baydar, California polisinin bu tür olaylarda umursamaz davrandığını aktarıyor: “Ermeniler California’da soykırım anıtı dikmek istediler. Mehmet buna mâni olmaya çalıştı. Tehdit edilmesine rağmen sürekli mücadele ediyordu. Tüm bunlara rağmen kimse tehditleri ciddiye almadı.”
   <br/>
   <br/>
   DİNK AİLESİNİ ZİYARET ETMEYİ ÇOK İSTEDİK; AMA HEPİMİZ ERMENİ DEĞİLİZ!
   <br/>
   <br/>
   Güner Hanım, olay sabahında son kez görmüş eşini. Suikastın ardından otele gidip hayat arkadaşını göremediğine ise hâlâ pişman. ‘Keşke görseydim son kez’ diyor. Sonra ise ‘Gidemezdim’ diyerek vazgeçiyor pişmanlığından. Güner Hanım’ın kızı Asuman Hanım babası öldürüldüğünde 16 yaşındaydı. Olayla ilgili hatırladığı şeyler ise iki polisin kapıya gelerek bir kaza olduğunu söylemesi. Bir de Ermeni asıllı piyano öğretmeninin ortadan kayboluşu: “Öğretmenimle hiçbir soğukluk olmadı aramızda. Ama olaydan sonra eşyalarımı almaya gittiğimde öğretmenimin de Ermeni öğrencilerin de haftalardır okula gelmediğini öğrendim. Sonradan öğrendik ki öğretmenimin nişanlısı ASALA’nın güçlü üyelerinden biriymiş. Sonra da ortadan kayboldu!”
   <br/>
   <br/>
   Asuman Hanım bu olaydan sonra çoğu şeye tepkilidir. Ne Dışişleri’nde görev yapan biriyle evlenir, ne de çoğu diplomat çocuğu gibi Dışişleri’nde çalışmayı kabul eder. Babasının ölümünün ardından öldürülen her diplomat ve şehit için aynı acıyı hisseder. Baydar ailesini en fazla üzen olay ise geçtiğimiz yıl Hrant Dink suikastı sonrasında yaşanır. ‘Ailenin acısını en fazla biz hissedebilirdik.’ diyen Güner Hanım, o gün Dink ailesinin yanına gitmek ister. Ancak Ermeni asıllı bir arkadaşının ısrarıyla gitmez taziyeye; kendi deyimiyle medyaya malzeme olmak istemez. Buna rağmen cenaze günü atılan sloganlar canını sıkar acılı ailenin. Asuman Hanım “Tepkileri çok abartılı ve lüzumsuz buldum. Ne demek hepimiz Ermeni’yiz! Hepimiz Ermeni değiliz.” diyor.
   <br/>
   <br/>
   35 YIL VERİLEN MAAŞI GERİ İSTEDİLER
   <br/>
   <br/>
   Şehit edildiğinde 22 yıllık devlet memurudur Mehmet Baydar. Bu olayın ardından büyükelçi kadrosundan emekli edilerek görev süresi 30 yıla tamamlanır. Eşi ve çocuklarına da şehit maaşı bağlanır. Ancak 2007’de hiçbir sebep gösterilmeden maaşı kesilir Güner Hanım’ın. Üstelik 50 bin YTL’lik tazminat da istenir: “Eşim öldürüldüğünde ilk diplomat şehidimiz diye 22 yıllık hizmetini 30’a çıkardılar. Bizim böyle bir talebimiz zaten olamazdı ki. Ancak 35 yıl sonra bu parayı bizden geri istediler. Bu son derece utanç verici bir olay.”
   <br/>
   <br/>
   Baydar ailesiyle birlikte yedi şehit ailesinin daha kesilir maaşı. Sebep ise büyükelçi konumunda olmamalarıdır. Baydar, bir yıldır bununla uğraştığını, sonunda kendilerinden istenen 50 bin YTL’lik tazminattan vazgeçildiğini söylüyor. Ancak hâlâ maaş verilmiyor aileye. Kızı Asuman Saraçoğlu ise bir başka noktaya dikkat çekiyor: “Babamın ölümünden üç yıl sonra vatani hizmet adı altında bir maaş daha bağlandı. Kanuna göre kız çocukları evlense bile bu maaşı alabiliyorlardı. Bunu bizimle birlikte üç aileye verdiler. Ancak baktılar ki cinayetlerin ardı arkası kesilmeyecek, başka ailelere vermediler! Bu da bir ayıp…”
   <br/>
   <br/>
   Güner Hanım 41 yaşındadır eşini kaybettiğinde. Olayın ardından iki kızıyla birlikte Ankara’ya yerleşir. 3 buçuk sene kendine gelemez acılı eş. Evlenmeyi ise aklının ucundan dahi geçirmez. Baydar ailesi şehit diplomatın ölüm ve doğum günlerinde onun çok sevdiği ‘ekler pastası’nı alıyor hâlâ.
   <br/>
   <br/>
   Baydar ve Demir’in ölümünden üç yıl sonra Viyana Büyükelçisi Danış Tunalıgil, büyükelçiliğe giren üç kişi tarafından makineli tüfekle öldürülür. Tunalıgil teröre kurban giden ilk büyükelçimiz olarak geçer kayıtlara. Tunalıgil’in cenazesi kalkmadan, 24 Ekim Cuma günü bir başka acı haber de Paris’ten gelir: “Paris Büyükelçimiz İsmail Erez’i vurdular. Kendisi ağır yaralı, şoförü Talip Yener ise öldürüldü. Ankara hemen temasa geçsin bizimle...” Dışişleri 48 saat içinde iki şehit daha verir, üç cenaze aynı gün kaldırılır bakanlık binasından.
   <br/>
   <br/>
   Bu suikastla anlaşılır ki ardı arkası kesilmeyen cinayetlerin hedefinde sadece diplomatlar yoktur artık. Diplomatik temsilciliklerde çalışan herkes hedefidir örgütün. Tek suçları ise Türk olmalarıdır. İsmail Erez,  otomobilin yavaşladığı sırada vurulmuştur. ASALA bu eylemden sonra çoğu saldırısını ya kırmızı ışıkta duran resmî arabalara yaklaşarak ya da bomba koyarak gerçekleştirir.
   <br/>
   <br/>
   NİÇİN ÖLDÜRÜLDÜĞÜNÜ ÖĞRENEMEDİLER
   <br/>
   <br/>
   Büyükelçi Erez 56 yaşındadır, şoförü Yener ise henüz 24’ünde. Yener, ardında üç aylık eşini, acılı anne ve babasını bırakır. Yener ailesi o günleri gözleri dolu dolu anlatıyor hâlâ. Yener’in eşinin artık başka bir hayatı var. O yüzden hikâyeyi anlatmak, o zamanlar 11 yaşındaki kardeşi Salih Yener’e düşüyor. Yener ailesinin beş ferdi Dışişleri’nde görev yapmış yıllarca. Önce Talip Yener’in babası, ardından oğulları girmiş bakanlığa. Büyükelçi İsmail Erez, Yener’in babasını çok sevdiği için bir makam şoförü bulmasını ona söyler. Baba Sabri Yener ise oğlu Talip’i tavsiye eder. Baba Sabri Yener, hem çok sevdiği evladını, hem de baba bildiği Büyükelçi Erez’i kaybeder.
   <br/>
   <br/>
   Bir bavul eşya kalır sadece Talip’ten geriye. Annesi Nuriye Hanım yıllarca saklar oğlunun eşyalarını. Ne olup bittiğini, niye öldürüldüğünü anlayamaz uzun süre. Yener’in kardeşinin hafızasında ise bir ikindi vakti gazetecilerin eve gelerek fotoğraf çekmesi kalır. Onlara söylenen, oğullarının vatan için şehit olduğudur sadece. Aile ASALA’yı hiç bilmese de yıllar sonra gerçekle yüzleşir. Aradan geçen 33 yıl bile hafifletmemiş ailenin acısını. Anne Nuriye Hanım ile baba Sabri Yener, ‘kader’ demekle yetiniyorlar. Acıları büyük ama ‘Bir değil beş evladımız da vatana kurban olsun’ diyorlar.
   <br/>
   <br/>
   İKİ ŞEHİT YENİDEN HAYATA DÖNDÜ
   <br/>
   <br/>
   Talip Yener’in ağabeyi Nihat Yener de yıllarca çalışmış Dışişleri’nde. Saldırılar sonrası Türkiye’ye dönmüş. Kısa süre sonra ise kalp krizinden vefat etmiş. Aile, Nihat Yener’in de yaşanan bu olaylardan dolayı vefat ettiğini düşünüyor. Onun için ‘Bir aileden iki şehit verdik’ diyorlar. Aile, Talip Yener ve İsmail Erez’in hatırasını yaşatmak için çocuklarına onların isimlerini vermiş. Şehitlerin adlarını alan İsmail ve Talip, şimdi birer delikanlı. Sadece onlar taşımıyor bu isimleri. Talip Yener adına bir de okul yaptırılmış Ankara Etlik’te. İsmail Erez ismi ise bir sokağa verilmiş. Kendileri ise Ankara Cebeci Asri Mezarlığı’ndaki Dışişleri Şehitliği’ndeki istirahatgâhlarında.
   <br/>
   <br/>
   ASALA artık hunharca işlediği cinayetlerle dünyanın dört bir yanında duyurur sesini. Suikastlar periyodik bir hâl alır günden güne. Bir gün Sydney’den gelir haber, bir gün Beyrut’tan... Elçiliklerimiz basılır, bürolarımız bombalanır. Yurt dışında çalışan yüzlerce Dışişleri personeli, yıllarca diken üstünde yaşar. 7 Ekim 1991’de Yunanistan’dan gelen haberle bir aile daha yıkılır. Bu kez hedefteki isim Atina Büyükelçiliği Basın Ataşe Yardımcısı Çetin Görgü’dür. Çetin Görgü öldürüldüğünde daha 28 yaşındadır ve 33 günlük evlidir.
   <br/>
   <br/>
   OĞLUMA DÖN DEDİM; AMA…
   <br/>
   <br/>
   Şehit Çetin Görgü’nün annesi Suna Hanım oğlunun adı her anıldığında ağlamaya başlıyor. “Artık bu kadar sene geçti diyorlar, ben hâlâ aynı acıyı yaşıyorum” diyerek başlıyor söze. Ve acılı anne, şehit yavrusunu anlatıyor bize. Çetin Görgü, Basın Yayın Enformasyon Dairesi’nde bir süre çalıştıktan sonra Atina’ya gönderilmiş. O yıllarda ara verse de ASALA eylemlerine devam etmektedir. Yunanistan’daki son olay ise Atina Büyükelçiliği İdari Ataşesi Galip Özmen ve kızı Neslihan Özmen’in öldürülmesidir. Suna Hanım, bu tür olaylardan dolayı her zaman tedirgindir. O yüzden oğlundan Türkiye’ye gelmesini ister; ama dinletemez. Ve beklenmedik bir anda gelir ölüm haberi: “Büyükelçi, ataşe, müsteşar... Benim oğluma hiç konduramadım ölümü.” Şehit Görgü’nün üçüncü yılıdır Atina’da. Daha yapacak çok işi vardır. Büyükelçilikte çalışkanlığıyla göz doldurur. Her sabah Türk bayrağını göndere kendi eliyle çeker. O yüzden ‘Tam bir Türk’ derler onun için.
   <br/>
   <br/>
   28’inde evlenmeye karar verir Çetin; Kürkçü Mustafa Pakoğlu’nun kızı Müjgan Pakoğlu’yla. Nikâh işlemleri için kısa bir süreliğine Ankara’ya gelir genç diplomat. Gelinin nikâh şahitliğini dönemin Cumhurbaşkanı Turgut Özal’ın eşi Semra Özal yapar. Ne de olsa Papatya grubundan çok sevdiği arkadaşının kızıdır evlenen. Ancak Görgü ailesi hiçbir zaman istemez Özalların düğüne gelmesini. Onlar için bir cumhurbaşkanının düğünlerine gelmesi çok büyük şereftir; ama oğlunun isminin deşifre olmasından korkar aile. Turgut Özal gelmese de eşi katılır düğüne. Ön plana çıkmamak için Semra Özal’ın olduğu çoğu fotoğrafta arkasına döner Çetin Görgü. Ancak nikâh sonrasında Semra Hanım, “Benim yeğenimle evleniyorsun, artık sen de bizim damadımızsın” deyince objektiflerin kadrajından kaçamaz. Dönemin gazeteleri ‘Reis-i Cumhur’un damadı’ diye tanıtır Görgü’yü. Hürriyet gazetesinin ilk defa Yunanistan’da basılması da talihsizliktir aile için.
   <br/>
   <br/>
   Görgü çifti nikâhın ardından Atina’ya döner. Henüz 33 günlük evliyken 7 Ekim sabahı arabasında öldürülür basın ataşesi. Aynı saatlerde Suna Hanım da ayaktadır memlekette. Bir sıkıntı düşmüştür içine. Erkenden kalkıp dua eder oğlu için. Acı haber tez ulaşır memlekete: “O gün eşini uyandırmaya kıyamamış oğlum. Bir not bırakmış ona: “Çok güzel uyuyordun, kıyamadım sana. Akşama görüşürüz.” Evinden çıkıp arabasına bindiği esnada iki kişi arabanın yanına gelerek susturucu takılmış tabancayla dokuz el ateş etmişler. “Eli arabanın kapısında kalmış yavrumun...” diyen Suna Hanım’ın sözünü gözyaşları bölüyor burada. ‘Nasıl kıydılar, kim bilir nasıl acı çekti’ diyor, gencecik yavrusuna. Sonra evin her köşesine astığı fotoğraflarına bakarak “Ben her sabah bunlarla uyanıyorum” diyor. “Geceler berbat, gündüzler berbat. Hiç mi geçmez bu acı” diyerek ağlıyor.
   <br/>
   <br/>
   Genç diplomat, Yunanistan’daki 17 Kasım terör örgütü tarafından öldürülür. ASALA’nın işbirliği yaptığı bir örgüttür bu. Çetin Görgü’nün ölümünden altı ay sonra bir hediye alır Suna Hanım. Üzerinde Atina Büyükelçiliği yazılı olan bu paketten oğlunun resminin bulunduğu yağlı boya tablosu çıkar. Büyükelçilikte çalışan Yunan arkadaşının yaptığı tablo çok duygulandırır şehit annesini. Yıllarca o tabloya bakıp bakıp ağlar Suna Hanım.
   <br/>
   <br/>
   OĞLUMUN ELİ YANAKLARIMDA DOLAŞIYOR
   <br/>
   <br/>
   Suna Hanım, oğlunun doğup büyüdüğü ve hatıralarının olduğu bu evi hiç terk etmemiş. Cenazesinden kısa süre sonra onun fotoğraflarından oluşan bir köşe oluşturur evde. Fotoğraflarını astığı duvarlarla konuşuyor her gün. Oğlunu kaybettiğinden beri fotoğraflarının karşısındaki koltukta uyuyor. Çıldıracak gibi olduğu zamanlarda ise onu yanında hissediyor: “Bazen onu çok özlüyorum. Yanağımda elinin dolaştığını, tatlı ve serin nefesini hissediyorum. O zaman rahatlıyorum.”
   <br/>
   <br/>
   Şehit oğlunun suikastta kurban gittiği sırada üzerinde bulunan eşyalarını saklıyor sandığında. “Ayakkabı, kemer ve kravat. Hala o günkü sıcaklığını koruyor.” diyor.
   <br/>
   <br/>
   Oğullarının genç yaşta bu suikasta kurban gitmesi aileyi perişan eder. Baba Muzaffer Görgü hayattan vazgeçer, “Ben artık dünyadaki günümü dolduruyorum.” der. Görgü’nün 33 günlük eşi Müjgan Hanım ise başka bir hayat kurar kendine. Çetin Görgü’nün ismi, hem Basın Yayın Enformasyon dairesine hem de ailenin oturduğu sokağa verilmiş. Suna Hanım evinin balkonuna çıkıp, o sokaktaki tabelayı izliyor her gün. Oğlunun isminin Ankara’da yaşıyor olmasından gurur duyuyor: Şehit Çetin Görgü Sokağı.
   <br/>
   <br/>
   ANKARA’DA BİR SESSİZ TANIK…
   <br/>
   <br/>
   Yeniden 1980’lere dönüyoruz… Ermeni terör örgütü ASALA 1984’te Tahran Büyükelçiliği personeline karşı bir dizi saldırı düzenler. Tahran’da en kanlı saldırılar ise 27-28 Mart’ta düzenlenir. Hedeflerden biri de Büyükelçilik İdari Ataşesi Başçavuş İsmail Pamukçu’dur. Arabasına binmeye çalıştığı esnada bir başka arabanın altından ateş edilmeye başlanır. İlk kurşun ciğerinden girip sırtından çıkar. Eşi Kezban Hanım çığlıklar içinde olay yerine koşar. O sırada motosikletli biri gelir saldırganı kurtarmaya. Son kurşun Pamukçu’nun beynine isabet etmiştir. Altı ay komada kaldıktan sonra sol tarafı felç olur. İsmail Pamukçu, ASALA terörünün ardında bıraktığı sessiz tanıklardan biri olarak bugün hayatını Ankara’nın Dikmen semtinde sürdürüyor.
   <br/>
   <br/>
   EŞİMİ GÖZÜMÜN ÖNÜNDE VURDULAR; ALTI AY UYANMASINI BEKLEDİM
   <br/>
   <br/>
   1949 Çankırı Ilgaz doğumlu İsmail Pamukçu ve eşi Kezban Pamukçu, Tahran’a geleli yedi ay olmuştur. Kaldıkları apartmanda Azeri asıllı bir hâkim ile idari ataşemiz de oturmaktadır. 27 Mart gecesi Ticaret Müşavir Yardımcısı Işık Ünel’in aracına bomba yerleştiren bir kişi bu sırada bombanın patlaması sonucu ölmüştür. Aynı gece Tahran’daki Türk temsilcilere uyarı notları geçilerek dikkatli olmaları istenmiştir. Ama sadece bir kişinin haberi olmayacaktır bundan: İsmail Pamukçu’nun… O gece yaşanan olaydan idari ataşenin haberi vardır. Ancak Pamukçu ailesine durumu bildirmezler: “Onlar bizim alt katta oturuyorlardı. Tek telefon vardı ve onlar açıyorlardı genelde telefonları. Bize geldiyse haber veriyorlardı. O gece bir telefon geldi; ama bizim o bombadan haberimiz olmadı.”
   <br/>
   <br/>
   Pamukçu o gün her zamanki gibi işe gitmek için evde hazırlık yapar. Eşiyle birlikte kahvaltı yaparken kapı çalınır. Gelen, idari ataşe Albay Osman Bey’dir. Pamukçu’ya, geceki olaydan dolayı olsa gerek, birlikte tek arabayla elçiliğe gitmelerinin daha doğru olacağını söyler. Pamukçu, sebebini bile sormadan hemen aşağı iner. Albay araba kullanmayı pek bilmediğinden İsmail Bey’in arabasıyla gidilecektir çünkü. İsmail Bey bomba olabilir endişesiyle arabanın kaputunu açarak kontrol eder otomobili. Eşi Kezban Hanım ise olacaklardan habersiz balkona çıkar eşini uğurlamak için.
   <br/>
   <br/>
   Pamukçu, bagajı açmak için arabanın arkasına ilerlediği sırada, yere yıkılır. Ne olduğuna anlam veremeyen Kezban Hanım apartmandan aşağı çığlık çığlığa iner; ama ne sesini duyan vardır ne de yardıma gelen: “İsmail arabanın arkasındaydı. Ne bir ses duydum ne başka bir şey. Hemen bağıra bağıra aşağı indim.” Kezban Hanım aşağı indiğinde başka bir arabanın altından çıkan kişiyi motosikletle bir başkasının aldığını görür. Eşinin yanına yaklaştığı anda silahını tekrar doğrultan kişi bu sefer de başından vurur Pamukçu’yu.
   <br/>
   <br/>
   Kezban Hanım, o sırada albay dışarı çıksaydı eşinin bu duruma gelmeyeceğini anlatıyor: “Benim sesimi duymamaları imkânsızdı. O çıksaydı makineli tüfeği vardı. En azından onu görünce kaçabilirlerdi. Ama benim gözümün önünde ikinci defa vurdular eşimi.”
   <br/>
   <br/>
   Bilinci kapalı bir şekilde 1,5 ay Tahran’da, sonra GATA’da yatar İsmail Bey. Altı ay boyunca komadadır. Kezban Hanım ise iki çocuğuyla hastane koridorlarını mesken tutar. “Bir gün uyanacak” ümidiyle bir an olsun ayrılmaz kapıdan. Altı ay sonra uyanan İsmail Bey şoktadır. “Burası patlayacak, götür beni buradan!” der sürekli. Eşini ise hatırlamaz uzun bir süre. Sürünerek yürür ilk başlarda. Sonraki hayatı ise bir insana bağımlı olarak yaşar. Sol tarafı felçtir artık.
   <br/>
   <br/>
   BUNA DA ŞÜKÜR!
   <br/>
   <br/>
   İsmail Pamukçu hem Genelkurmay’dan hem de Dışişleri’nden aldığı övünç madalyasını gururla anlatıyor. Gazi rozetini ise hiç çıkarmıyor yakasından. Ancak İsmail Bey’in gaziliği sadece yakasındaki rozetten ibarettir. Dışişleri personeli olmadığı için gazi maaşı bağlanmaz kendisine. Ne tuhaftır ki o hâldeyken tayini çıkar Diyarbakır’a, şark hizmeti için. Türk Silahlı Kuvvetleri’nden iş yapamaz raporu alarak emekli olur. 18 yıllık hizmetinin karşılığında o dönem üç bin elli lira alır. Kaybettiği yıllarına ve bu hasta hâline isyan etmeyerek, “Her şey çocuklarım içindi, buna da şükür diyor” kafasını eğerek.
   <br/>
   <br/>
   Mehmet Baydar, İsmail Erez, Oktar Cirit, Galip Özmen, Şarık Arıyak, Nadide Akbay, Ömer Haluk Sipahioğlu ve daha niceleri… Hepsi ASALA’dan çıkan kurşunlarla veda ettiler hayatlarına. Al bayrağa sarılı tabutlarla ‘kesin dönüş’ yaptılar yurda. Onlar şimdi ‘diplomasi şehitlerimiz’ olarak Dışişleri Şehitliği’nde yatıyor, tatlı hatıralarla acı bir şekilde yâd ediliyorlar.
   <br/>
   <br/>
   <br/>
   Emekli Büyükelçi Bilal Şimşir:
   <br/>
   BATI MEDYASI ‘TÜRK ZULMÜ’ YAYGARASI YAPIYORDU
   <br/>
   <br/>
   “Aslında siyasi anlamda tarihteki Ermeni meselesi, Lozan Antlaşması ile kapanmıştı. Türkiye de bu tarihten sonra Ermeni meselesi ile yakından ilgilenmemişti. Zannediyorduk ki, biz geçmişin acılarını unutursak herkes de unutacak. Ama çok sonradan anladık ki, Ermeni milliyetçileri hiç de öyle davranmamış. Batıdaki gazeteler, diplomatlarımızın saldırıya uğramalarıyla ilgili haberleri verirken, olayın kendisini bir iki satırla geçiştiriyor, ondan sonra da uzun uzun Türklerin Ermenilere yaptığı ‘zulüm’den bahsediyordu. … Diplomatlarımız öldürülürken, biz demeç verip duruyorduk, ‘Kanı yerde kalmayacak’ diye. Ama ASALA terörü bittikten sonra, bu sorunu yine unutuverdik. ASALA ve PKK beraber çıktı ortaya. ASALA 1973’te ilk cinayeti işlediğinde aynı yıl PKK’nın temeli atıldı. Çubuk barajında toplantı yaptılar. ASALA 1975’te organize suça başladığı yıl PKK’nın kuruluşu tamamlandı. Sonra beraber eylem yaptılar.”
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-15803-34-asala-terorunden-arta-kalan-kirik-hayatlar.html), [web.archive.org (arşiv bağlantısı)](http://web.archive.org/web/20120611230256/http://www.aksiyon.com.tr:80/aksiyon/haber-15803-34-asala-terorunden-arta-kalan-kirik-hayatlar.html)
