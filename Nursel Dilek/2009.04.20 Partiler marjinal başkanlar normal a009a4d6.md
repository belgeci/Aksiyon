# Partiler marjinal, başkanlar normal

*Nursel Dilek 2009.04.20*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   ÖDP, BTP ve EMEP... Onlar Türkiye’nin marjinal partileri. Ülkegenelinde etkinlikleri olmasa da bu seçimde kazandıkları ilçe ve beldelerle oy oranlarını artırmış durumdalar. Ancak işin sırrı partilerde değil, adaylarda...
  </font>
 </div>
 <div id="newsText">
  <font class="detail-text">
   29Mart yerel seçimi iktidar ve muhalefetin yanı sıra parlamento dışı partiler için de sürpriz sonuçlar doğurdu. Bu sonuçlar fazla etkinliği olmayan üç siyasi partide de kendini hissettirdi. Özgürlük ve Dayanışma Partisi (ÖDP), Bağımsız Türkiye Partisi (BTP) ve Emek Partisi (EMEP) seçimden yüksek oy oranıyla çıkmasa da belde ve ilçelerde başkanlık kazanan marjinal partiler arasında yerini aldı. Sosyalist hareketin bir parçası olan ÖDP bu seçimde bir ilçe ve üç beldede, BTP dört beldede, EMEP ise tarihinde ilk kez bir ilçe ve bir beldede başkanlık yarışını kazandı. Peki, Türkiye genelinde etkinliği olmayan bu partilerin belediye başkanlığı kazanmasındaki etkenler neler?
   <br/>
   <br/>
   ÖDP, 1996’da kurulduğunda ‘aşkın ve devrimin partisi’ olarak medyada geniş yer almıştı. Başta ‘şehirli parti’ özelliği öne çıkan bir siyasal yapılanmaydı. Ancak girdiği ilk seçimde kentlerde aradığını bulamadı. 22 Temmuz seçimiyle Meclis’te tek milletvekili Ufuk Uras’la temsil imkânı bulan ÖDP, 1999 seçiminde 2 belde başkanlığı, 2004 seçiminde bir ilçe ve bir belde kazanırken, bu yılki sonuçlara göre etkinliğini artırmış görünüyor. Hatay’ın Samandağ ilçesi ve buraya bağlı Aknehir beldesi, Kırıkkale Hasandede ve Malatya Ağılbaşı beldeleri kazanılan yerler arasında. Geçen seçimde partinin tek sahip olduğu ilçe Artvin Hopa’nın el değiştirmesi ise bu seçimdeki en önemli kaybı. Ancak parti Hatay’daki başarısıyla bunu telafi etmiş gözüküyor.
   <br/>
   <br/>
   Sahil kenarında AK Parti’nin kazandığı tek il olan Hatay, geçen hafta Başbakan’ın tatil yapmasıyla popülaritesini artırmış. Fakat merkezdeki iktidar partisinin etkinliği ilçe ve beldelerde ‘yok’ denecek kadar az. Buralarda DSP, ÖDP ve CHP’nin etkinliği hissediliyor. Birçok kültürü içinde barındıran ilde, inanç mozaiği gibi siyaset de parçalı durumda. Hatay’ın etnik yapısındaki farklılık ilçelerde daha fazla ortaya çıkıyor. Özellikle ÖDP’nin kazandığı tek ilçe Samandağ, buna en bariz örnek. Sünni Araplar, Hıristiyan Araplar ve Ermenilerin yanı sıra bölgede en fazla Nusayriler (Arap Alevileri) var. Ancak inançlara saygı bölgede bir arada yaşamanın temel unsuru. Bir tarafta çan çalıyor, diğer tarafta ezan okunuyor. Hatay’a uzaklığı 22 kilometre Samandağ’ın. Yaklaşık 50 bin nüfusu var. Yolların bozuk olması, ilçeden ziyade bir köy görünümünde kalmış olması hizmet yetersizliğini gözler önüne seriyor.
   <br/>
   <br/>
   Yıllardır CHP’ye emanet edilen ilçe ilk kez ÖDP’li bir belediye başkanına emanet. Bunun en önemli sebebini bölge halkı açıklıyor: “CHP yıllardır Samandağ için hizmet üretmedi. Belediye başkanı için rüşvet iddiasıyla tutuklama kararı çıktı. Solda oluşan boşluğu ÖDP doldurdu.”
   <br/>
   <br/>
   Samandağ Belediye Başkanı Mithat Nehir’in asıl mesleği veteriner hekimlik. Kendisi 20 yıllık Samandağlı. Belediye başkanlığı için adaylığı biraz zoraki olmuş. Önce eşi Hülya Nehir DSP’den aday olmuş. Fakat 11 gün sonra parti tarafından adaylığı iptal edilmiş. Bunun üzerine Mithat Bey ÖDP’den aday olmuş. 22 Temmuz seçiminden sonra ‘Yerel Seçim Platformu’ oluşturduklarını belirten Nehir, kazanmasının ana sebebinin bu platform olduğunu söylüyor. Alınan sonucun kendilerini şaşırtmadığını belirtiyor: “Dört parti seçime girdik. 27 bin civarında oy kullanıldı. Biz 7 bin 265 oy aldık, CHP ise 6 bin 800 oy aldı. Çok ciddi emek verdik. İyi bir ekiple çalıştık. Halkla yüz yüze görüştük ve güvenlerini kazandık. 2 yıl önce ilçenin hâline itiraz eden bir platform kurduk. Kazanmamızda partiden çok platformun önemi büyük.”
   <br/>
   <br/>
   Bölge halkı da ÖDP’nin ilçede kazanmasını adaya bağlıyor, partiden ziyade kişiye oy verdiklerini belirtiyor. Nehir’in kazanmasında CHP’li belediyenin yıllardır çalışmaması, eski belediye başkanı hakkında rüşvet iddiasıyla çıkan tutuklama kararı ve DSP’nin eşine yaptığı haksızlıkların da etkisi büyük. Bu anlamda ÖDP ilçede solda oluşan boşluğu doldurmuş görünüyor. Nehir, bölgede her kesimden oy aldığını söylüyor. Aleviler ve Ermenilerin yanı sıra sağ kesimden de seçimin kaderini değiştirecek kadar oy geldiğine dikkat çekiyor. Nehir, Samandağ Belediyesi’nde başarılı bir performans sergileyeceğine, bunun da Türkiye genelinde solda yeni bir soluk oluşturacağına inanıyor. Partisini değiştirmeyi ise düşünmüyor.
   <br/>
   <br/>
   ÖDP’nin Hatay’da başkanlık yarışını kazandığı belde ise Samandağ’a bağlı Aknehir beldesi. 2 bin 400 nüfuslu beldede tek bir kimlik hâkim. Bölgenin tamamı Nusayrilerden oluşuyor. 690 oyla başkanlık koltuğuna oturan Mehmet Mübarek, ÖDP’nin en genç belediye başkanı. Seçim döneminde genç olması sebebiyle halk tarafından ‘tecrübesiz’ diye nitelendirildiğini dile getiren Mübarek, kazanmasını ‘halka kendini iyi ifade etmesi’ne bağlıyor. Aknehir de Samandağ gibi 15 yıldır CHP’liler tarafından yönetiliyordu. Ancak bu yıl ÖDP bu yapıyı kırdı. Samandağ’daki sorunlar burada da kendini gösteriyor. Aknehir halkının hem genç başkana olan inancı hem de CHP’li belediyenin yıllardır hizmet üretememesi bu sonucu doğurmuş. “Keşke partinin etkisi olsaydı” diyen Mübarek, sonucun sürpriz olmadığı görüşünde: “Siyasi bir duruşum her zaman için vardı. Zonguldak’ta üç yıl öğretmenlik yaptıktan sonra çevreden gelen talep üzerine aday oldum. Kendime en yakın hissettiğim parti ÖDP’ydi. Ne geniş bir aileye sahibim ne de mal varlığım var. Seçimden önce kapı kapı dolaştım ve halka kendimi iyi ifade ettim.”
   <br/>
   <br/>
   Mübarek partisini şimdilik değiştirmeyi düşünmüyor. Tek temennisi, ÖDP’nin daha fazla ilçe ve beldede etkin olması. Partinin tanıtım ve kendini ifade etme anlamında sıkıntı çektiğini dile getiriyor. Bunun için ÖDP’nin mevcut belediyelerde rüştünü kanıtlaması gerektiği görüşünü savunuyor. Aknehir için yapacaklarını ise şöyle sıralıyor: “Tek kamu binası belediye binası. Bunların artması gerekiyor. Turizm için Saint Simone Stilist Manastırı’nın restore edilmesi ve tarım alanlarıyla ilgili kooperatif açmamız belde için önemli.”
   <br/>
   <br/>
   Tarihinde ilk kez belediye başkanlığı kazanan EMEP oy oranını 2004’e göre yukarıya taşıdı. Geçen seçimlerde binde 5 oy oranına sahip olan parti 29 Mart’taki sonuçlara göre binde 11’e çıktı. Özellikle Tunceli’nin Mazgirt ilçesi ve Darıkent beldesinde aldığı başkanlık da bu anlamda önemli. Mazgirt Belediye Başkanı Tekin Türkel, artık halkın tercihini sosyalist partilerden yana kullandığını dile getiriyor. Neden kazandığını şöyle izah ediyor: “Bizden önce AK Parti buradaydı, öncesinde ise CHP. Halka hiçbir hizmet sunmadıklarını anlattık. Halk da bizi seçti.” Türkel, Mazgirt’i 328 oyla kazanmış. En yakın rakibi DTP 247 oy alırken, AK Parti son sırada yer almış. Dersim Demokratik Halk Dayanışması’nın ve EMEP’in ortak adayı olan Türel bundan sonra sosyalist partilerin yükseleceğini düşünüyor.
   <br/>
   <br/>
   Haydar Baş’ın BTP’si ise bu seçimde dört beldede belediye başkanlığının sahibi oldu. Konya’nın Yazlağ, Bursa’nın Tahtaköprü, Aydın’ın Yazıkent ve Manisa’nın Bozköy beldeleri BTP’li başkanlara emanet. Alim Halavut, Bozköy Belediye Başkanı. 20 yıl sağlık memuru olarak çalışan Halavut, ikinci kez başkan seçilmiş. Önceki seçimde AK Parti’den seçilen Halavut, başkanlığının ikinci yılında partiden istifa etmiş: “Başkanlık görevimin son üç yılını bağımsız sürdürdüm. Sonra BTP’den gelen teklifi belde halkının kazanacağını düşündüğüm için kabul ettim.” Beldede AK Parti 807 oy alırken BTP 941 oyla seçimi kazanan taraf olmuş. Bu anlamda bölge halkının partiye değil kişiye oy verdiği söylenebilir. ÖDP ve EMEP’te olduğu gibi BTP’de de partiden ziyade adaya oy verilmiş. Başkanların beklentisi ise ortak: “Partiler kendilerini halka iyi anlatırsa neden daha fazla il ve ilçede olmayalım!”
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-21253-partiler-marjinal-baskanlar-normal.html), [web.archive.org (arşiv bağlantısı)](http://web.archive.org/web/20120725093735/http://www.aksiyon.com.tr:80/aksiyon/haber-21253-partiler-marjinal-baskanlar-normal.html)
