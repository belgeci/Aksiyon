# Meclis'e dokunan yaşlı kadınlar

*Nursel Dilek 2007.06.18*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Kadınların siyaset arenasına atılması tartışıladursun, Cumhuriyet tarihinin en yaşlı bayan vekillerinden dördüne mikrofonumuzu uzattık. İşte zor dönemlerde politika hayatına atılan yaşlı çınarların hikâyesi.
  </font>
 </div>
 <div id="newsText">
  <font class="detail-text">
   Zekiye Gülsen, Türkan Akyol, Rezan Şahinkaya, Hatice Mualla Akarca Onlar zor dönemlerin kadın siyasetçileri. Türkiye'nin en çalkantılı yıllarında siyaset arenasına atılıp fırtınalar estirmişler. Kimi Türkiye'nin ilk kadın bakanı olarak Meclis koltuğuna oturmuş, kimi İsmet İnönü döneminde senatör olarak hizmet vermiş, kiminin ise izleri çoktan kaybolmuştu. Onlardan bazılarını dimdik ayakta bulduk, bazılarını da yatalak Alzheimer hastalığına yakalanıp geçmişini hatırlamayanlar da oldu. Onların hikâyesini en yakın şahitlerinden dinledik. Siyaset hayatına atılan bu dört çınarın ortak özelliği, asker çocuğu olmaları. Kadınlıkları kadar disiplinleri, erkek egemen kültürleriyle de dikkat çekiyorlar.
   <br/>
   <br/>
   TÜRKİYE'NİN İLK KADIN BAKANI
   <br/>
   <br/>
   Türkiye'nin ilk kadın rektörü olan Türkan Akyol, aynı zamanda ilk ve tek kadın sağlık bakanı. Üniversite ve siyaset arasında geçmiş bir hayat onunki. Akyol, üniversitedeki görevini çok sevse de defalarca siyasete atılmaktan kendini alamaz. Önce Nihat Erim hükümeti, ardından Erdal İnönü'yle SODEP'in kuruluşunda görev alır.
   <br/>
   <br/>
   Türkan Akyol, şimdi 79 yaşında. Ankara Oran Sitesi'ndeki evinde eşi Turhan Akyol'la yaşıyor. Bir buçuk yıldır da Alzheimer hastalığıyla savaşıyor. Geçmişiyle ilgili hiçbir şey hatırlamasa da arada sırada sohbete dahil olarak "Halbuki ne güzel günlerdi ilk başlarda" demekle yetiniyor. Tarihe not düşen ilk kadın bakanın hikâyesini eşi Turhan Akyol anlatıyor.
   <br/>
   <br/>
   Türkiye'deki askerî müdahalelerin tamamına şahit olan Türkân Hanım, 12 Eylül 1928 doğumlu İstiklal Harbi'nde savaşan baba Rüştü Pakdemir, generalliğe kadar yükselmiştir. Üniversitede tıp okuyan Türkan ise profesörlüğe kadar yükselir. Ancak meslek hayatının en başarılı dönemlerinde gelen teklif, onu doktorluktan başka bir kulvara sürükler.
   <br/>
   <br/>
   12 Mart 1971 muhtırası sonrası hükümet kurma görevi verilen Prof. Dr. Nihat Erim, Akyol'un siyasi hayatını başlatan teklifi götürür. "Ben şu ana kadar politikayla hiç ilgilenmedim. Size ayak bağı olurum." cevabını verir Türkan Akyol. Ama Erim ısrarlıdır. O şaşkınlık içerisinde konuyu ailesine danışmak istediğini söyleyerek odadan ayrılır. Eşi Turhan Akyol'la konuştuktan sonra üniversiteden de 'olur' alır. Artık Türkan Akyol birinci Nihat Erim hükümetinin ilk ve tek kadın bakanıdır.
   <br/>
   <br/>
   KADIN BİLİYORDUK, ERKEK ÇIKTI!
   <br/>
   <br/>
   Ne var ki Nihat Erim hükümetinin iktidarı çok uzun sürmeyecektir. Bir tarafta Meclis, diğer tarafta asker baskısı hükümeti yıpratır. Ve Erim hükümetinin 11 bakanı sessiz sedasız bir bildiriyle istifalarını açıklar. Tarihe 11'lerin istifası olarak geçecek belgede Akyol'un imzası da yer alır (2 Aralık 1971). Ertesi gün gazeteler bu olayı manşetlerinde "Türkan Akyol'u kadın biliyorduk, erkek çıktı." şeklinde yayınlar.
   <br/>
   <br/>
   Türkan Akyol, kabinedeki Sağlık Bakanlığı görevi boyunca hem Erim'le hem de kabinedeki diğer isimlerle iyi ilişkiler kurmayı başarmıştır. Cevdet Sunay'la ilişkileri ise baba-kız mesabesindedir. Türkan Akyol'un babası Rüştü bey orduda Cevdet Sunay'dan daha kıdemli olarak görev yaptığı için Akyol'a hep Rüştü Paşa'nın kızı gözüyle bakılmıştır. Türkan Hanım'ın siyasi hayatındaki çalkantılı olaylardan biri ilaç kararnamesi çıkartmak istediğinde yaşanır. İlaç firmalarının baskısı karşısında Akyol, durumu anlatmak için elinde dokümanlarıyla Köşk'e gider. Cevdet Sunay'dan "Aferin kızım, çok iyi düşünmüşsün" yetkisini alınca kararname çıkartılır.
   <br/>
   <br/>
   ERDAL İNÖNÜ'YE ÇOK KIRGIN
   <br/>
   <br/>
   İlk siyasi deneyiminden sonra yeniden üniversiteye dönen Türkan Akyol'un yolu, 10 yıl sonra yeniden siyasetle kesişir. Ve tabii yine akademisyenliğe ara verir. 1982'de Erdal İnönü tarafından kurulan SODEP bünyesinde kadına yer vermek istenince akla ilk gelen isim Türkan Akyol olur. Ancak parti kurulduktan kısa süre sonra Millî Güvenlik Konseyi'nce aralarında İnönü ve Akyol'un da bulunduğu 21 kurucu üye Kenan Evren tarafından veto edilir. Akyol'un siyasi hayatı yine bir kesintiye uğrar ve o yine üniversiteye döner.
   <br/>
   <br/>
   1989 seçimlerinin hemen öncesinde Erdal İnönü'den gelen teklifle siyasi hayatı tekrar başlar Akyol'un. Lakin  bu sefer siyasetten alacağı darbeyi kolay kolay unutmayacaktır. İnönü, Akyol'a İzmir'den liste başı olarak kendisini aday göstereceğini söyleyince Türkan Hanım İzmir'e gidip seçim propagandasını başlatır. Ancak listenin açıklanacağı gün saf dışı bırakılır. İnönü, "Elimde olmayan sebeplerden ötürü" diye bir açıklama gönderir ve "Ama davamızın yanında olacağınızı düşünüyoruz." diye ekler. Turhan Akyol, eşinin bu olaydan sonra çok kırıldığını anlatıyor: "İşin içinde bir kalleşlik olduğunu anladık ve bunun için Erdal Bey adına da üzüldük."
   <br/>
   <br/>
   AH APTAL TÜRKÂN, AHH!
   <br/>
   <br/>
   Türkan Akyol, siyasete küsmüş olarak tekrar üniversiteye dönse de hayatının diğer dönemlerinde olduğu gibi politika onun peşini bırakmaz. Seçimler yapılır, Demirel başbakan, İnönü de başbakan yardımcısı olarak hükümeti kurar. Bir süre sonra Erdal Bey'in ilk aradığı isim yine Türkan Akyol'dur.
   <br/>
   <br/>
   Bu defa evet demesi kolay olmaz tabii ki. Üniversiteye döndüğünü, siyasete girmek istemediğini söylese de Erdal Bey'in ısrarına dayanamaz ve yeniden siyasete 'merhaba' der. Bu kez ikinci defa devlet bakanı olarak kabinedeki yerini alır. Turhan Akyol, Erdal Bey'in kendisini affettirmek için eşini tekrar kabineye çağırdığını söylüyor. Akyol, eşine en büyük kötülüğü de İnönü'nün yaptığını ifade ederken Türkan Hanım sohbete dahil oluyor. Siyasete atılmanın pişmanlığını dile getirircesine "Ah aptal Türkan ahh!!!" diyor. Kadından Sorumlu Devlet Bakanlığı koltuğuna oturan Akyol, SHP'nin başına Murat Karayalçın'ın geçmesiyle siyaset hayatına bir daha dönmemek üzere veda eder.
   <br/>
   <br/>
   KADIN KAMPANYASINA KARŞI ÇIKAN KADIN
   <br/>
   <br/>
   Meclis'e 'dokunan' kadınlardan diğerinin hikayesi ise Çanakkale Lapseki'de 1918'de başlıyor. Onun öğretmen olarak başlayan iş hayatı Meclis'e kadar uzanmış. Zekiye Gülsen, 1969-1973 yıllarında 14. ve 15. dönem Adalet Partisi Çanakkale milletvekili olarak görev almış. Şimdi 89 yaşında olmasına rağmen hâlâ dimdik ayakta. Senenin büyük bir bölümünü Çanakkale'de geçirse de biz tevafuk eseri Ankara'da bulduk onu. Milletvekilliğini kazandığı Ankara'daki evine ara sıra uğrayıp hatıralarını yad ediyor. Zekiye Hanım'ın eşi, 1961 ihtilalinden sonra zorunlu emekli edilen subaylardan.
   <br/>
   <br/>
   Kendi hayatını yamalı bir bohçaya benzetiyor Zekiyle Hanım. "Ömrüm, yamalı bohçam" diyerek başlıyor söze. KADER'in başlattığı "Meclis'e girmek için erkek olmak mı lazım!" kampanyasına da karşı çıkıyor. "Kadınlar, erkekler bize mâni oluyorlar demeyi bıraksınlar. Bahane aramasınlar, çalışsınlar." telkininde bulunuyor.
   <br/>
   <br/>
   Zekiye Gülsen'in annesi 25'inde ölmüş bir Rumeli kızı; babası ise Mistafa Kemal'in de yanında savaşmış bir asker. Zekiye Gülsen de asker çocuğu olduğu için disiplinli büyümüş. Üstelik, annesi olmadığından babasının yanında erkek gibi yetişmiş bir kız çocuğu o. Gülsen, ortaokuldan sonra doktor olmayı istese de babasının "Öğretmen ol, sana daha çok yakışır." demesiyle öğretmen olmaya karar verir. Çeşitli illerde öğretmenlik yaptıktan sonra hava subayı eşinin Etimesgut'a tayini ile Ankara'ya yerleşir.
   <br/>
   <br/>
   MENDERES'LE İLK VE SON KARŞILAŞMA
   <br/>
   <br/>
   Zekiye Gülsen, ana okullarını Türkiye'de ilk açan ve pedagoji derslerini Türkiye'ye kazandıran kişidir aynı zamanda. Bununla ilgili eğitim almak için de dönemin Millî Eğitim Bakanı Tevfik İleri tarafından Almanya'ya gönderilir. Almanya'ya gitmeden önce, Almanya cumhurbaşkanı ile Başbakan Adnan Menderes'in okulu ziyarete geleceği söylenir. Zekiye Hanım ilk defa orada görür hayran olduğu Menderes'i. 'Hoş geldiniz' diye yanına gittiğinde Menderes'in sözü her daim kulaklarında çınlar. "Çocuklar, geleceğimiz, ümidimiz. Öğretmenler medar-ı iftiharımız" Zekiye Gülsen, Menderes'i bir daha göremese de radyo ve televizyondan hep takip eder. Asıldığı gün ise kulağına Menderes'in o aynı cümleleri yankılanır.
   <br/>
   <br/>
   Eğitim sevdası ve çocuklara olan sevgisi, Almanya Goethe Enstitüsü'ne sürükler. Ancak bu gidişin dönüşü hiç de sevinçli olmayacak, 27 Mayıs ihtilali haberiyle aile perişan olacaktır. Münih Üniversitesi Pedagoji bölümünde okurken, Alman hocası "İhtilallerin ne getirip götüreceği belli olmaz. Buraya gelemeyebilirsin. Yazık, Türkiye 50 yıl geriye gitti." demesiyle eğitimine devam etmeye karar verir. Lakin  Ankara'daki kızından gelen mektupla kararını değiştirir: "Sevgili anneciğim, sana acele ve kısa yazıyorum. Türkiye'de ihtilal oldu. Babam çok üzgün, hiç konuşmuyor. Senin için zor olacak; ama bir gün için de olsa mutlaka gelmelisin."
   <br/>
   <br/>
   ADIMI CEKETLERİNE DİKTİRMİŞLER
   <br/>
   <br/>
   İhtilal sonrası Türkiye'ye dönüşü Gülsen'i yeni düşüncelere sevk eder. Politikaya atılmaya karar verir. Bu düşüncesinde Adalet Partisi ilçe teşkilatı başkanı olan eşinin de büyük desteği vardır. Ancak Gülsen'in eşinin sürpriz bir kararla görevinden alınması ona milletvekilliği yolunu açar. Eşine yapılan haksızlığı da kabul edemeyen Gülsen, aday olmak için hazırlıklara başlar. Politika için kendini geliştirir, gezileri, haberleri takip eder. Meclis'teki oturumları da izleyerek her seferinde aynı soruyu kendine sorar: "Acaba bu görevi ben omuzlayabilir miyim?"
   <br/>
   <br/>
   1965 seçimleri için hazırlıklar başladığında, kısa süre sonra Adalet Partisi'nin adayları içinde bir kadının da olduğu kulaktan kulağa yayılmaya başlar. Ancak Zekiye Gülsen bu seçimleri kazanamaz. 1969 seçimlerine daha hazırlıklı girer. Okuma yazma bilmeyenlere yazmayı öğretir, delegelere oyları nasıl kullanacaklarını bir bir anlatır. İçtenlikle yaptığı kampanya öyle başarılı olur ki bir gün garip bir sürprizle karşılaşır. Bir köydeki bazı erkekler toplanarak kendisini ziyarete gelir. Ceketlerinin içini gösterirler. Zekiye Hanım ne olduğunu anlayamaz ilk başta. Okuma yazma bilmeyen seçmenlerden biri, "İsminizi yazmayı iyi kötü öğrendik; ama bir yanlışlık olmasın diye eşlerimize, adınızı ceketimize diktirdik." der. Zekiye Gülsen, bu kampanya sonrasında Meclis'e girdiğini anlatıyor gururla.
   <br/>
   <br/>
   Gülsen 22 Ekim 1969 günü Meclis'e giren Adalet Partisi'nin iki kadın vekilinden biridir artık. Parlamentodaki ilk çalışması, yıllardır gönül verdiği çocuklarla ilgili olur. Engelli çocuklar ve okul öncesi eğitim en fazla ağırlık verdiği konulardır. Yaptıklarıyla da kısa zamanda büyük takdir kazanır. Tarih 12 Mart 1971'i gösterdiğinde, partisi askerî muhtırayla sarsılır. Dört yıllık milletvekilliğinin ardından Zekiye Hanım politikayı iyiden iyiye sevmeye başlar. 1973'e geldiğinde tekrar milletvekili olmak için adaylığını koyar ve kazanır. Bir kere daha Meclis'te kadın olarak milletli temsil etmenin gururunu yaşayan Zekiye Gülsen, "Benim için bir tutku" dediği politikadan 1977'de ayrılır.
   <br/>
   <br/>
   MECLİS'İN DOĞRUCU DAVUT'U
   <br/>
   <br/>
   Prof. Dr. Rezan Şahinkaya, 17. dönem (1983-1987) ANAP milletvekili. 83 yaşındaki Rezan Hanım'ın hikâyesi biraz daha farklı. İki yıl öncesine kadar hayatını tek başına idame ettirirken, eşinin ölümünün ardından yakalandığı hastalık sonrası yatağa mahkûm yaşıyor. Uzun süredir de Alzheimer hastalığıyla savaşıyor.
   <br/>
   <br/>
   Şahinkaya'nın siyaset sahnesine çıkışı Özal'ın ANAP'ı kurduğu yıllara dayanıyor. Zekâsıyla herkesi kendine hayran bırakan Rezan Hanım'ın Meclis'te o yıllardaki lakabı Doğrucu Davut'tu. Aynı zamanda Türkiye'de ev ekonomisini bilim dalı olarak kuran kişi. Bir zamanların Doğrucu Davut'u,  şimdilerde yatağında ağrılar içinde kıvranıyor. Onun hikâyesini anlatmak da oğlu Hıfzi Şahinkaya'ya düşüyor.
   <br/>
   <br/>
   Babası subay, annesi ise öğretmen okulu mezunudur Rezan Hanım'ın. Asker babanın beş kızından kimi eczacı, kimi doktor, kimi de bankacı olur. Çocuklar arasında en fazla Rezan özenir babasına. Saçlarını hep kısacık kestirir, etek yerine pantolon giymeyi tercih eder. Okuduğu bütün okulları birincilikle bitirir. Ankara Üniversitesi Ziraat Fakültesi'ni okurken eşi Hüseyin Şahinkaya'yla tanışıp evlenirler.
   <br/>
   <br/>
   Baba Hıfzi Betin'in kızlarına sürekli tavsiye ettiği tek şey vardır. "Sakın ola hırka ile fırka işine karışmayın!" Ancak babasının bu öğüdünü 1983 yılına kadar dinleyebilir Rezan Hanım. Herhangi bir siyasi gruba bağlı olmasa da Turgut Özal'a sempatisi onu siyaset sahnesine sürükler. Özal'ın açılımlarını beğenen Şahinkaya bir gün rahmetli cumhurbaşkanından randevu almaya karar verir. Adaylık başvurusu için görüşmeye geldiğinde Turgut Özal'a "Çok beklettiniz, alacaksanız alın." diye kafa tutar. O gün Özal'ın odasına girerek, "Bakın benim geçmişim budur. Beni de aday olarak gösterirseniz sizin yüzünüzü kara çıkarmam." der. Milletvekili olmayı başaran Şahinkaya'nın adı kısa sürede 'Doğrucu Davut'a çıkar Meclis'te. Oğlu Hıfzi Şahinkaya annesinin sık sık siyasetçi değil akademisyen olduğunu dile getiriyor. Hıfzi Bey, hiçbir zaman bildiğinden ve bilimden şaşmadığını söyleyen annesinin çok fazla haksızlığa uğradığını anlatıyor.
   <br/>
   <br/>
   CAN ATAKLI'NIN TEYZESİNE SABAH GAZETESİNİN YAPTIĞI
   <br/>
   <br/>
   O dönemler, Rezan Hanım'ın faaliyetlerini çekemeyen bazı vekiller onu siyasetten uzaklaştırmak için Özal'la arasını açmaya çalışır. Komisyonlarda her şeye itiraz ettiğini öne sürerek Şahinkaya'yı Özal'a şikâyet ederler. Söylenenlere çok fazla kulak asmayan Özal, her fırsatta Rezan Hanım'ın haklılığını savunur. Ancak yıpratma politikaları karşısında daha fazla dayanamaz. Nitekim 1985'te Sabah Gazetesi'nde yer alan manşetten sonra ipler kopmaya başlar. Ankara'da gecekondu yıkımı yapılırken iki çocuk yıkıntının altında kalarak ölür. Rezan Hanım olaydan büyük üzüntü duyduğunu açıklar; ancak ertesi gün Sabah Gazetesi'nde şöyle bir manşet yer alır: "Rezan Şahinkaya, ölen çocukların ardından 'başkasının arazisi üzerine ev yapmasalardı' dedi. Bu kadın milletvekili olamaz!" O gün haberi gören Rezan Hanım basın toplantısı düzenleyip gazeteyi tekzip eder. Şahinkaya'yı derinden yaralayan bu olay, aslında aile içinde kırılmaların da başlangıcı olur. Çünkü Rezan Şahinkaya, o dönem bunu manşete taşıyan gazetenin editörü Can Ataklı'nın teyzesidir. Olay mahkemeye gider. Vekil olmasını istemeyen Meclis'teki arkadaşları da durumu fırsat bilip, yalancı şahitlik yapar. Şahinkaya, kendisine yapılanlara daha fazla dayanamasa da bu işe girdiğine hiç pişman olmaz. Ancak yıpratma kampanyası sonunda 1987'de siyasetten elini eteğini çeker.
   <br/>
   <br/>
   DP'Lİ AİLENİN CHP'Lİ VEKİLİ
   <br/>
   <br/>
   Dört bayan vekilin en büyüğünü sona sakladık. İkinci cumhurbaşkanı İsmet İnönü zamanında senatörlük yapan Hatice Mualla Akarca, şimdi 91 yaşında. Dizlerindeki ağrı ve kulaklarındaki sorun dışında hiçbir problemi yok Hatice Hanım'ın. Sorduğumuz sorulara az buçuk da olsa cevap veriyor. O da kendi döneminin öncü kadınlarından. En çok da İsmet İnönü'nün kendisini Avrupa Parlamentosu'na seçtiği gün söylediği "Türkiye bir hazine kazandı." sözünü unutamıyor. 91 yaşındaki canlı tarihin hikâyesinin bir kısmını kendisinden bir kısmını da oğlu ANAP eski milletvekili Umur Akarca'dan dinledik.
   <br/>
   <br/>
   Hatice Hanım da İstiklal Harbi'nde savaşmış asker bir babanın kızı. 1916 Bursa doğumlu. Çocukluğuna dair hatırladığı tek şey Yunanların işgali sırasında İzmir'i terk edişleri. İzmir'den sonra geldikleri yer İstanbul olur. Önce Alman Lisesi'ni bitirir, sonra Ankara Ziraat Fakültesi'ni kazanır. Eşi ile de orada tanışıp evlenir. Evlendikten sonraki ilk görev yeri Ankara Tarım Bakanlığı olur. Bir taraftan çalışır diğer yandan Ankara Dil Tarih ve Coğrafya Fakültesi'nde Alman Filolojisi'ni okur. Master için de Amerika'ya gider 1950'de. Üç yıl süren Amerika eğitiminden sonra tekrar Tarım Bakanlığı'ndaki görevine başlar. Ancak dönemin Demokrat Partili tarım bakanı ile ters düşer. Bu yüzden de Kayseri'ye sürgüne gönderilir.
   <br/>
   <br/>
   Ailede siyasetle uğraşan ilk kişi Mualla Hanım değildir. Eşinin iki kardeşinden biri Demokrat Parti milletvekili, diğeri de Muğla Milas belediye başkanıdır. Turhan Akarca ihtilal olduğunda Yassıada'ya, Adnan Akarca da Muğla'daki vilayet hapishanesine gönderilir. 1961 ihtilalinden önce Mualla Akarca'nın eşine de Demokrat Parti'den milletvekilliği teklifi gelir. Fakat eşi siyaseti sevmediği için Mualla Hanım'ın bu işte daha başarılı olacağını söyler. O dönem cumhurbaşkanı Cemal Gürsel, başbakan da İsmet İnönü'dür. Akarca ilk olarak Yeni Türkiye Partisi ile koalisyon ortaklığı yapan hükümette senatörlük görevini yürütür. Bir süre sonra koalisyon yıkılıp Adalet Partisi ile Yeni Türkiye Partisi iktidarın başına geçer. Ancak Adalet Partisi Genel Başkanı Ragıp Gümüşpala'yı Hatice Mualla Akarca desteklemeyince partiden ihraç edilir. Sonrasında da eski meclis başkanı Refik Koraltan'dan milletvekilliği teklifi alır. O dönemler aynı aileden iki kişi DP'de olmasın diye Turhan Akarca bunu istemez. Burada Mualla Akarca söze giriyor ve "İyi ki de girmemişim. Yoksa ben de Yassıada'ya gidecektim." diyerek gülümsüyor. Koalisyon yıkılmasıyla İnönü'nün lideri olduğu CHP'ye geçer Akarca. Kısa süre sonra Avrupa Parlamentosu'na seçilir. İnönü o gün "Partimiz bir hazine kazandı" diyerek yorumlar Hatice Hanım'ın partiye katılımını.
   <br/>
   <br/>
   Bir tarafta Demokrat Partili bir aile bir tarafta da o aileden CHP'li bir vekil vardır. Ara sıra tartışmalar yaşansa da Akarca'nın eşi desteğini hiçbir zaman esirgemez eşinden. CHP'nin seçimi kaybetmesinden sonra Milas ilçe başkanı olur. Güven Partisi'nin kurucusu Turhan Fevzioğlu'nun partisinde yer alır. Ancak seçimleri kaybedince bir daha girmez politikaya.
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-17909-33-meclise-dokunan-yasli-kadinlar.html), [web.archive.org (arşiv bağlantısı)](http://web.archive.org/web/20130723122742/http://www.aksiyon.com.tr:80/aksiyon/haber-17909-33-meclise-dokunan-yasli-kadinlar.html)
