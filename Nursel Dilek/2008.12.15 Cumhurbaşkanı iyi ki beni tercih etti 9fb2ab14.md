# Cumhurbaşkanı iyi ki beni tercih etti

*Nursel Dilek 2008.12.15*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Cumhurbaşkanı Abdullah Gül’ün isteğiyle Köşk’ün Avrupa Birliği Danışmanlığı’na getirilen eski CHP milletvekili Zeynep Damla Gürel, siyasetten umudunun bittiği anda gelen bu teklifi heyecanla karşıladığını söylüyor.
  </font>
 </div>
 <div id="newsText">
  <font class="detail-text">
   Cumhurbaşkanı Abdullah Gül, başbakanlık ve dışişleri bakanlığı dönemlerinde önem verdiği AB ilişkilerini Köşk’te de devam ettirdi. Cumhurbaşkanı olarak da AB ile ilişkilerde daha etkin ve aktif rol almaya karar veren Gül, kendisinden önceki cumhurbaşkanları gibi sadece dış politika danışmanlarıyla yetinmedi. Köşk’te ilk kez ‘AB Danışmanlığı’ gibi bir kadro oluşturdu. Hatta işe sürpriz bir transferle başladı: Eski CHP İstanbul Milletvekili Zeynep Damla Gürel. Peki, Gürel 8 aydır sürdürdüğü görevinden memnun mu?
   <br/>
   <br/>
   Gül’ün ‘solcu danışmanı’ olarak lanse edilen Gürel, Gül’den gelen teklifi onurla kabul ettiğini söylüyor. “Siyasetten soğudum diyemem; ama Köşk’te olmaktan çok mutluyum.” şeklinde konuşan Gürel, Gül’ü ve eşi Hayrünnisa Hanım’ı yakından tanıma fırsatı bulduğunu dile getiriyor. Gül ve eşini şöyle tarif ediyor: “Cumhurbaşkanımız çok çalışkan, ciddi, güleryüzlü ve uyumlu. Hayrünnisa Hanım da Köşk’e bir artı katmak için çok gayret eden biri. İyi bir eş, iyi bir anne.”
   <br/>
   <br/>
   Gürel’le Türkiye’nin AB üyelik sürecini, Cumhurbaşkanı ve eşiyle ilişkilerini, CHP’de yaşadıklarını ve sekiz aylık izlenimlerini Çankaya Köşk’ünde konuştuk.
   <br/>
   <br/>
   Zeynep Damla Gürel, Egeli bir anne ile Karadenizli bir babanın ilk çocuğu. 1964 İstanbul doğumlu. Annesi Figen Hanım İngilizce öğretmeni; baba Ragıp Ekşioğlu ise uzun yıllar soğutma sektöründe çalışmış. Zeynep Hanım’ın amcası ise basın camiasının yakından tanıdığı Hürriyet Gazetesi köşe yazarı ve Basın Konseyi Başkanı Oktay Ekşi. 18 yıl bale yapan Zeynep Hanım, tek hayalinin anaokulu bale dershanesi açmak olduğunu belirtiyor. O yüzden İstanbul Üniversitesi Edebiyat Fakültesi İngilizce Öğretmenliği’ni bitirmiş. En azından bir öğretmenlik sertifikası alacak ve hayalindeki dershaneyi açacaktır. Ancak hayat onu başka alanlara sürükler. Üniversitede okuduğu dönemlerde seyahat acentesinde çalışmaya başlar ve turizme merak sarar.
   <br/>
   <br/>
   Üniversiteyi bitirdikten sonra kendini bu alanda yetiştirmeye karar verir. İstanbul Üniversitesi İktisat Fakültesi’nde turizm mastırı yapar. İstanbul Sheraton Otel’den teklif alan Zeynep Damla Gürel, beş yıl otelin satış müdürü olarak çalışır. Ardından kendi aile şirketine yönetici olarak geçer ve uzun süre devam eder burada.
   <br/>
   <br/>
   O dönemler kafasında siyaset olmasa da toplumsal liderliği önemsemektedir. Kendi işinde çalışıyor olması, toplumsal hayatın içerisine girmesine imkân sağlar. Liderlik merakı sayesinde, 90’lı yıllarda başlayan sivil toplum hareketlerinin içinde bulur kendini. Hedefi, apolitik gençliği siyasetin içine çekmek, Türkiye’nin ona kazandırdıklarını geri ödemektir. Bu amaçla kurulan ARI Hareketi adlı sivil toplum kuruluşunun (STK) direktörlüğünü yapar. ‘Katıl ve geleceğini yarat’ projesiyle gençler arasında toplumsal duyarlılığı artırmaya, gençleri sivil toplum sorunlarına çekmeye çalışır.
   <br/>
   <br/>
   CHP’YLE DÜNYA GÖRÜŞÜMÜZ ÖRTÜŞMÜYOR
   <br/>
   <br/>
   Zeynep Hanım’ın eski Ekonomi Bakanı Kemal Derviş’le tanışıp siyasete atılması da bu sivil toplum hareketi sayesinde gerçekleşir. 2001’de bir toplantı düzenleyen kuruluş, katılımcı gençlerin isteğiyle Derviş’i toplantıya çağırır. Gürel, Derviş’in “siyasette dil bilen kadınlar görmek istiyoruz” tavsiyesiyle politikaya girmeye karar verir. 2002 seçimlerinde Derviş kontenjanından CHP milletvekili olur ve siyaset hayatı başlar. CHP’de kaldığı 4,5 yıl dış politikayla ilgili konularda görev alır. AB sürecini yakından izleme fırsatı bulur. AB üyeliğinin muhalefet ve iktidarın değil, Türkiye’nin meselesi olduğuna inanır. Ancak bu yaklaşım CHP’yle fikir ayrılığına düşmesine sebep olur. İlk 2,5 yıldan sonra sıkıntılı bir süreç geçirir partide. Özellikle AB konusunda fikir ayrılıkları ortaya çıkar. Bu da Gürel’i partisinden uzaklaştırır. 2007 seçimlerinde alt sıralardan aday gösterilip milletvekili seçilmemesi ise siyaset defterini kapatacağı anlamına gelir: “Ben seçilemeyeceğimi bekliyordum; ama yine de üzüldüm. Kırgınlık değil; fakat hayal kırıklığım oldu. Siyaset defterini o zaman kapatmayı aklıma koymuştum. Eğer kendi dünya görüşünüz çerçevesinde partinizle en azından yüzde 70 örtüşemezseniz, mutsuz oluyorsunuz. Çünkü partinizin politikalarını özümsemeniz gerekiyor ki halkı ikna edebilesiniz ve oy alabilesiniz. Benim dünya görüşümle partinin dünya görüşü uyuşmadı.”
   <br/>
   <br/>
   Avrupa Birliği’ne üyelik sürecinde sosyal demokrat olan partisinin daha aktif rol alacağını düşünür Gürel. Çünkü o dönemler Türkiye’nin üyeliğini muhafazakârlardan daha fazla sosyal demokratlar desteklemektedir. Ancak partisinin ve Deniz Baykal’ın tavrı onu hayal kırıklığına uğratır.
   <br/>
   <br/>
   Milletvekili seçilemeyince İstanbul’a döner Gürel. Uluslararası ilişkiler ya da siyaset alanında akademik kariyer yapacak, Almanca ve İngilizcenin yanında Fransızca öğrenecek, kendini daha fazla yetiştirecektir. Hayatıyla ilgili başka planlar kurarken Köşk’ten gelen telefonla yolu tekrar Ankara’ya kayacaktır: “Sayın Cumhurbaşkanımız sizinle görüşmek istiyor, dediler ve ben de hemen heyecanla Köşk’e geldim. Cumhurbaşkanımızla iki saate yakın görüştük. AB sürecinde neredeyiz, neler yapabiliriz, üzerinde konuştuk. Sonra da benimle ilgili nasıl bir görev düşündüğünü söyledi.” Gürel bu teklif karşısında şaşırır ancak “onur duyarım” diyerek hemen kabul eder. CHP’li olarak AK Parti kökenli bir cumhurbaşkanıyla çalışmak endişelendirmez onu. Aksine tercih edilmek, tarafsız bir makamda çalışacak olmak, konunun AB olması ve tekrar hizmet edebilecek olması mutlu eder Gürel’i.
   <br/>
   <br/>
   Görevi kabul ettikten hemen sonra CHP lideri Baykal’ı arayarak bilgilendirir. Baykal da, “Umarım hem Türkiye hem de senin için hayırlı olur.” diyerek başarılar diler.
   <br/>
   <br/>
   GÜL BENİ NEDEN TERCİH ETTİ BİLMİYORUM
   <br/>
   <br/>
   Görevi kabul ettikten sonra CHP’lilerden tenkit de alır tebrik de. Ancak bu kadar tartışılacağını beklemiyordur. AB Danışmanı Gürel, belki de Türkiye’de çok fazla örneğinin olmamasını bu tartışmalara bağlıyor. Görevi kesinleşince hayatında emeği olan ve değer verdiği insanları arar. Onlardan biri de amcası Oktay Ekşi’dir. Gül’ün cumhurbaşkanlığı sürecindeki yazıları malum olan Ekşi’nin ne düşündüğü akla geliyor: “Amcama görevi kabul ettiğimi söylediğimde bana ‘İleride siyaset yapmak istersen senin pozisyonunu etkiler mi?’ diye sordu. Fakat burası partiler üstü bir makam ve AB’ye üyelik bir devlet görevi olduğu için kabul ettim.”
   <br/>
   <br/>
   Zeynep Damla Gürel, Cumhurbaşkanlığı’ndaki Dışişleri ekibiyle görev yapıyor. AB ile ilgili toplantılara ve seyahatlere katılıyor. AB süreciyle ilgili ziyaretlerde bulunan heyetlerin yanında yer alıyor. Avrupa’da düzenlenen toplantılara temsilen ya da Gül’le birlikte gidiyor. Ona göre bir nevi kamu diplomasisi yapıyor. Köşk’te çalışmanın kendisine heyecan verdiğini belirten Gürel, ekip çalışmasını ve ortak akıl inancını benimsiyor. Bu nedenle Köşk’te rahat bir ortamda çalıştığını ifade ediyor. Ailesi İstanbul’da, kendisi ise Ankara’da yaşıyor. Bu sebeple İstanbul Ankara arası mekik dokuyor. Avrupa Birliği’ne üyelik sürecinin Türkiye’ye bağlı olduğuna dikkat çeken Zeynep Damla Gürel, “Önemli olan Türkiye’nin çizdiği hedef. Reform sürecinde irademizi ortaya koyup yola devam edebilirsek, Avrupa’dan gelen yorumlara fazla alınmazsak, tahmin edilenden daha önce bu iş biter.” diyor.
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-22256-34-cumhurbaskani-iyi-ki-beni-tercih-etti.html), [web.archive.org (arşiv bağlantısı)](http://web.archive.org/web/20130802045738/http://www.aksiyon.com.tr:80/aksiyon/haber-22256-34-cumhurbaskani-iyi-ki-beni-tercih-etti.html)
