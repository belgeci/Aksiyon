# Hakkımızı arayabiliyor muyuz?

*Mine Çaha 2012.09.03*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Türkiye’de yaşayıp da devlet dairelerinde veya ticari alışverişlerde haksızlığa uğramayan neredeyse yoktur. Peki, haksızlık karşısında ne yapıyorsunuz? Eğer hâlâ üzerine bir bardak soğuk su içiyorsanız haksızlıkların bitmesini daha çok  beklersiniz!
  </font>
 </div>
 <div id="newsText">
  <font class="detail-text">
   <p>
    Aslı Özyurt, hidrosefali hastası kardeşini rahatsızlığı aniden artınca bir devlet hastanesinin yoğun bakım servisine götürür. Hiç beklemedikleri ama örnekleri sık rastlandığı için çoğumuzun pek yadırgamayacağı bir muamele ile karşılaşır. Yoğun bakım ünitesine alınan kardeşinin durumu hakkında bilgi alamazlar. Aslı Hanım, kardeşinin durumuna yeterince üzülmüşken, doktor ve hemşirelerin ilgisizliği karşısında iyice telaşa kapıldıklarını anlatıyor. Soru sorduğu zaman terslenmesi ise psikolojisini bozmuş. “Hastanede böyle bir muamele görmek, insanı perişan ediyor, insanlığından utandırıyor. Ama bu durumu kime, nasıl şikâyet edeceğimi bilmiyorum.” diyor.
   </p>
   <p>
    Yaprak Öztürk, bir petrol istasyonunun gazabına uğrayan mağdurlardan. 60 bin TL değerindeki aracının deposuna doldurduğu benzin, 15 bin liralık hasara yol açıyor. Öztürk, önce aracını teknik servise götürüyor; ama problemin arabayla ilgili olmadığı, benzinden kaynaklandığı söyleniyor. Şikâyetini petrol istasyonuna bildirince, benzinden numune alınıp inceleniyor. İstasyon, hasarın benzinden kaynaklandığını kabul etmiyor. Bunun üzerine Öztürk, Tüketici Hakem Heyeti’ne başvuruyor. Oradan da, araç şirket üzerine kayıtlı olduğu için, davanın şirket tarafından açılması gerektiği belirtiliyor ve ticaret mahkemelerine yönlendiriliyor. Ticaret mahkemelerindeki yoğunluk ve dava sürecinin çok uzun olması Öztürk’ün kafasını karıştırıyor. Davayı kaybettiği takdirde bütün masrafların kendisi tarafından karşılanması gerektiğini öğrenince de hakkını aramaktan vazgeçiyor ve zararı cebinden ödemeye karar veriyor.
   </p>
   <p>
    Kabul etmek gerekir ki, kamusal alanlarda veya sosyal hayatta karşılaştığımız mağduriyetler konusunda, üzerimizde toplumca kanıksanmış bir razı oluş durumu hâkim. Çünkü hak arama mevzuunda şikâyetimizi iletecek, çözüm üretecek mercilerin olabileceğini düşünmüyoruz. Örneğin Yaprak Hanım, “Beni kim dinler, nereye başvurursam mağduriyetimi giderir? Sonuç almak en az üç beş yılımı alır.” gibi endişeler yaşamış. Hukukunu koruma yollarını bilmeyen yahut haksızlığa maruz kaldığında nasıl bir yol izleyeceğini bilmeyen vatandaşın payına düşen geleneksel teselli yöntemi oluyor: “Üzerine bir bardak soğuk su içmeli, Türkiye’nin hâlleri, olur böyle vakalar, kazaya belaya gitsin…” Aslında vatandaş haksız da sayılmaz, çünkü bu tür bireysel mağduriyetler giderilse bile problemin kaynağına yönelip meseleyi kökten çözüme kavuşturacak bir sistem Türkiye’de henüz kurulmuş değil.
   </p>
   <p>
    <strong>
     Hangi kurum çözüm buluyor?
    </strong>
   </p>
   <p>
    Peki, hak arama mekanizması bugün nasıl işliyor, devlet birimlerinde, özel kurumlarda haksızlığa uğradığımızda çözüm için izlenecek yol nedir? Ne yazık ki, tek başına bu işlerle ilgilenen, güçlü ve köklü bir yapı çıkmıyor karşımıza. Dolayısıyla böyle bir durumda çoğunlukla bocalıyoruz ve sonuç almamız uzun zaman alıyor.
   </p>
   <p>
    Mevcut yapıda hak aramak için Başbakanlık ve belediyelerin oluşturduğu çeşitli merciler var elbette. Bu kurumlar birbiriyle irtibatlı çalışmaya gayret etse de birlikteliğin tam olarak sağlandığını veya sistemli bir yapıya dönüştüğünü söylemek zor. Hak arama konusunda vatandaşın ilk müracaat ettiği mercilerin başında Başbakanlık İletişim Merkezi (BİMER), valilik ve kaymakamlık bünyesindeki Tüketici Hakem Heyetleri, belediyelere ait Tüketici Hakları Zabıta Amirliği, çeşitli tüketici dernekleri ve Beyaz Masa (İstanbul için) geliyor. Bu birimler genel itibariyle vatandaşı ilgili kurumlara yönlendirme işlevi görüyor.
   </p>
   <p>
    BİMER, Başbakanlık bünyesinde kurulan halkla ilişkiler müracaat bürolarından oluşan bir çağrı merkezi. Halkın devletle doğrudan iletişime geçebilmesi için kurulan merkeze ‘Alo 150’ hattından ulaşılıyor. Çeşitli konularda istek, şikâyet ihbar, öneri ve bilgi almak için sadece mesai saatlerinde arama yapılabiliyor. Görevliler ortalama bir hafta içinde şikâyeti ilgili kurumun üst mercilerine yönlendiriyor. BİMER, problemin tespiti, ilgili makamlara yönlendirmesi ve çözüm konusunda izlenecek yollar hakkında bilgi vermesi açısından başarılı bir merkez. ‘Alo 150’ hattını arayanların büyük bölümü de gösterilen ilgiden memnun olduğunu ifade ediyor.
   </p>
   <p>
    Ticari konulardaki problemlerde başvurulabilecek kurum, valilik ve kaymakamlık binalarındaki Tüketici Hakem Heyetleri. Bu heyetler, tüketici ile satıcı ve aracılar arasında çıkan uyuşmazlıklara çözüm bulmak için görev yapıyor. Eğer alışverişi belgeleyen fiş, fatura yahut kredi kartı ekstresi varsa zaten her tüketici 30 gün içinde ürünü yenisiyle değiştirme, kusur oranında bedel indirimi talep etme veya ücretsiz tamir hakkına sahip. Buna rağmen herhangi bir sorun çıktığında Tüketici Hakem Heyetlerine başvurulabiliyor. Hakem Heyetleri, illerde Sanayi ve Ticaret Müdürlüğü, ilçelerde ise kaymakamlık binalarında bulunuyor. Tüketiciye bilgi vermek, şikâyetleri raporlayıp ilgili mercilere ulaştırmak ve vatandaş yasal hakkını ararken sürecin takipçisi olmakla yükümlü. Buralarda satıcı ve alıcı arasında anlaşmayla sonuçlanmayan olaylar tüketici mahkemelerine yönlendiriliyor. Tüketiciler, tüketici örgütleri ile Sanayi ve Ticaret Bakanlığı tarafından bu mahkemelere dava açmak ücretsiz. Fakat işin acı tarafı şu ki, dava kaybedildiği takdirde tüm avukat ve belge masrafları davacıya yükleniyor. Benzinden dolayı aracında 15 bin liralık hasar oluştuğunu iddia eden Yaprak Öztürk de zaten bu sebepten, uzun dava sürecinden sonra masrafların kendisine kalma ihtimalinden korkarak hakkını aramaktan vazgeçtiğini söylemişti.
   </p>
   <p>
    Hakem heyetlerinin de bazı sıkıntıları var. Yetişmiş raportör sıkıntısı çekiyorlar. Buna karşın başvurular hayli çok. Heyete atanan bazı personel kısa süreliğine görevlendirildiği için ya tecrübesiz oluyor ya da tecrübelerini işe yansıtamadan süreleri doluyor. Hakem heyetinde görevli kişilerle görüştüğümüzde ve iş akışını takip ettiğimizde bu sıkıntı rahatlıkla hissediliyor. Memurların şikâyetçi olduğu konu ise müracaatta bulunan vatandaşlarla yaşadıkları iletişim sorunu. Mağduriyet yaşayan ve hakkını aramak için gelen vatandaşların önemli kısmı onları sorumlu tutuyormuş.
   </p>
   <p>
    Hak aramada yardımcı olan kuruluşlardan biri de belediyelerin bünyesindeki Tüketici Zabıta Amirliği. Fiyat etiketi ve tarife listesi denetimleri yapan amirlik, bu alandaki şikâyetlerle ilgileniyor. Çeşitli denetimlerde bulunan birim konuyla ilgili eksiklik tespit ettiğinde tespit tutanağı hazırlıyor. Zabıta amirliklerine gelen şikâyetlerin başını bankaların müşterilerine dağıttığı kredi kartı, dosya masrafları gibi ekstra ücretlendirmeler ve iletişim sektöründeki tarife ücretlendirmeleri çekiyor. Zabıta yetkilileri, banka ve iletişim sektöründe yasal boşluklar olduğuna dikkat çekiyor. Benzer şekilde, iletişim sektöründeki firmaların tarife uygulamaları, kampanya şartları gibi konularda net düzenlemeler yapmadığı ve tüketicileri tarife değişiklikleri ve taahhütler hakkında bilgilendirmediği aktarılıyor. Dolayısıyla tüketiciler faturada hiç beklemedikleri rakamlarla karşılaşıyor.
   </p>
   <p>
    Ahmet Metin, sözünü ettiğimiz durumla karşılaşan bir isim. Metin internet hizmeti almak için bir yıllık abonelik sözleşmesi imzalamak zorunda kalıyor. Ancak, kendisine ödeyeceği söylenen fatura ile ay sonunda gelen faturanın aynı olmamasından şikâyetçi. Türkiye’nin önde gelen internet şirketinin yetkilileri, Metin’e başlangıçta modem ücreti alınmayacağını söylüyor. Fakat faturada ek olarak bu ücret isteniyor. Metin aboneliğini durdurmak istiyor; ancak sözleşme gereği bunu yapamıyor: “Müşteriyi sözleşmeyle bağlayan şirketler bir yıl dolmadan üyelikten çıkarmıyor. Böyle bir durumda yapabileceğiniz tek şey şikâyetinizi iletip şirketin çözüm sunmasını beklemek.” Metin defalarca şikâyetini dile getirmesine rağmen fazladan ödediği ücretin kendisine iade edilmediğini vurguluyor. İstanbul’da yaşayanların bir başka seçeneği ise Beyaz Masa. Buraya ‘Alo 153’ten ulaşılıyor. Beyaz Masa için BİMER’in prototipi demek mümkün. Gelen şikâyetlerin ekserisini, iş ve sosyal destek talebi, zabıta, taksi şikâyeti ve ulaşım konularının oluşturduğu belirtiliyor. Beyaz Masa, Twitter’dan da hizmet vermeye başladı. Twitter hesabı olanlar, ‘Alo 153’ü aramadan @ibbbeyazmasa adresi üzerinden sorunlarını aktarabiliyor.
   </p>
   <p>
    <strong>
     Kamu Denetçiliği hazır değil
    </strong>
   </p>
   <p>
    Yukarıda saydığımız yolların dışında veya oralarda hakkını alamayanların başvuracağı bir sistem kuruluyor. Haziran ayında Resmî Gazete’de yayımlanan kanun ile kurulan Kamu Denetçiliği Kurumu hak arama mekanizması olarak çalışacak. Türkiye Büyük Millet Meclisi’ne (TBMM) bağlı faaliyet yürütecek kurum, bireylerle devlet arasındaki anlaşmazlıklarda arabulucu olacak, kamu hizmetlerindeki adaletsizlikler hakkında mağdurlardan şikâyet alıp araştırma yaparak sorunları çözecek. Dünyada birçok örneği bulunan kurum, Batı ülkelerinde ‘ombudsman’, Fas ve Suudi Arabistan gibi Arap ülkelerinde ‘valiyul mezalim (mazlumların valisi)’, Pakistan’da ‘hisbe (hesabı Allah için olan, kendi hesabını katmayan)’ adını taşıyor. Türkiye’de de kurumun olaya mağdur tarafından bakabilen, tüketici hakkının aranmasını angarya görmeyen, yasal boşlukları takip edip Meclis’e rapor sunan, önerilerde bulunan bir kurum olması bekleniyor.
   </p>
   <p>
    Kamu Denetçiliği Kurumu, Türkiye’de özellikle 2006 yılında ilgili kanunun Anayasa Mahkemesi tarafından iptali ile tartışma konusu olmuştu. Daha önce de 7’nci ve 8’inci beş yıllık kalkınma planları içerisinde yer alan yasa, çeşitli engellere takılmıştı. 2006’da ilk kez Meclis tarafından çıkarılan yasa, dönemin cumhurbaşkanı Ahmet Necdet Sezer tarafından veto edildi. Meclis yasayı tekrar gönderince kanun Sezer ve CHP’li milletvekillerince kanunun iptali için Anayasa Mahkemesi’ne başvurdu. Başvuruyu değerlendiren Yüksek Mahkeme, kanunu iptal etti. Daha sonra kanun tasarısı TBMM’de defalarca tartışıldı. En sonunda 2010’da referanduma sunulan anayasa değişiklik paketine alındı. Referandum’dan çıkan ‘evet’ sonucuyla da yasalaşmış oldu. Devlet ile vatandaş arasındaki sorunların mahkemeye gitmeden çözülebilmesi imkânı getirecek kurumun kadrosu, bir başdenetçi, 5 denetçi, bir genel sekreter ve diğer yardımcı personelle 246’yı buluyor.
   </p>
   <p>
    Anayasa hukukçusu ve RTÜK üyesi Prof. Dr. Hasan Tahsin Fendoğlu,  Kamu Denetçiliği Kurumu’nun kurulmasını ‘Türkiye için çok büyük bir adım’ şeklinde değerlendiriyor. Ancak peşinden şu uyarıyı yapıyor: Kurum birilerine makam mevki bulma yeri gibi işleyen bir noktaya getirilmemeli.
   </p>
   <p>
    Avrupa’daki en iyi örneğin İsveç’te olduğuna dikkat çeken Fendoğlu, hak hukuk kavramlarının iyi oturtulması ve bunların vatandaşa çok iyi öğretilmesi gerektiğini vurguluyor: “Kamu denetçisinin büyük bürokratik hedefleri olmamalı. Bir yandan yürütmeyi denetlemeli; fakat hükümetle çelişkiye de girmemeli. İnsanlara ayrımcılık yapmayan, hükümet karşıtı olamayan bir tutum izlemeli. Aksi takdirde hiç görev yapamaz.”
   </p>
   <p>
    <strong>
     İnsan Hakları Kurumu da var
    </strong>
   </p>
   <p>
    Haziranda çıkan başka yasa ile kurulan ve Kamu Denetçiliği’ne paralel sayılabilecek yeni bir yapı var: Türkiye İnsan Hakları Kurumu. Kanuna göre, kurum Başbakanlık’la ilişkili olacak. Yurtiçi ve dışında büro açma yetkisi olan kurum, işkence ve kötü muameleyle mücadele edecek, şikâyet ve başvuruları inceleyip araştıracak. İnsan haklarının korunmasına, geliştirilmesine, ihlallerin önlenmesine yönelik çalışmalar yapacak. Bir suçun işlendiğini öğrenirse, işlem yapılabilmesi için gerekli gördüğünde ihbar ve şikâyette bulunacak.
   </p>
   <p>
    Bu iki birimin birlikte hareket edip etmemesi gerektiği, tartışma doğurabilecek bir konu. Türkiye İnsan Hakları Kurumu ile ombudsmanlık arasında bugünkü yasalara göre herhangi bir bağ yok; ancak iki kurum birlikte örgütlenerek bir koordinasyon kurabildiği ölçüde kurumsallaşmış hüviyete sahip olacak gibi görünüyor.
   </p>
   <p>
    Türkiye İnsan Hakları Kurumu’nun 11 kişiden oluşacak yönetim kurulu için 28 Eylül’e kadar seçim yapılacak. Merkezinde 75 kişilik kadro açılacak. Mevcut yasaya göre ‘kadın ve çocuk mağduriyetleri’ şeklindeki iki ayrı birimi netleşmiş durumda.
   </p>
   <p>
    Kamu Denetçiliği Kurumu işler hâle gelse de sivil toplum kuruluşları işini yapmaya devam edecek. Aslında Kamu Denetçiliği diğer denetim mekanizmalarına ilave olarak vatandaşın haklarının korunması, devlet kurumlarındaki hizmetin daha iyi noktaya getirilmesi açısından garanti sağlayacak bir yapı hüviyetinde. Bununla birlikte Kamu Denetçiliği üzerine çeşitli makaleleri bulunan Prof. Dr. Hasan Tahsin Fendoğlu, devletten bağımsız olması gereken iki kurum içinde sivil toplum kuruluşu temsilcilerinin de bulunacağını aktarıyor: “Paris prensipleri gereği üst kuruldaki gruplar içerisinde STK’dan üyeler, basın mensupları ve  hukukçular bulunacak.”
   </p>
   <h3>
    <span>
     Engin Başaran - Tüketiciler Derneği Genel Başkanı: Tüketicinin işi hâlâ angarya görülüyor
    </span>
   </h3>
   <p>
    Vatandaşı hak arama kurumlarına yönlendirme ve bilgi vermek için faaliyet gösteren yardımcı kuruluşlar, bağımsız ve gönüllü hareket eden tüketici dernekleri var. Tüketiciler Derneği (TÜDER), Tüketiciyi Koruma Derneği (TÜKODER), Tüketiciler Birliği, Tüketiciyi Koruma ve Dayanışma Birliği Derneği (TÜKOBİR) bunların başında geliyor. TÜDER Genel Başkanı Engin Başaran ile hak arama mekanizmasının nasıl işlediğini konuştuk.
   </p>
   <p>
    <strong>
     -Hak arama konusunda ne kadar kurumsallaşabildik?
    </strong>
   </p>
   <p>
    Epey yol aldığımızı düşünüyorum; ancak olması gereken noktada değiliz. Altyapı olarak ciddi noksanlıklar var. Hakem heyetlerimizin daha çok çalışması, raportörlerinin daha nitelikli hâle getirilmesi gerek. Aslında AB teknik ve alt yapıyı düzeltmek için ciddi bir projeyle yardımda bulunmuştu. Ancak pek bir gelişme kaydedilemedi. En ciddi eksiklik raportör sorunu. Tüketicinin sorununu dinleyecek, raporlayacak ve onu toplantıda sunacak raportörler sağlanmalı. Raportörlerde ciddi bilgi eksikliği var. Bunu angarya iş gibi kabul ediyorlar, yapmak istemiyorlar. Gelen tüketici şikâyetleri oradan geri dönüyor. ‘Olmaz senin işin, çok sıkıntı çekersin, gidersen çok daha büyük masrafların altına girersin’ diyorlar; şikâyet oradan geri dönüyor.
   </p>
   <p>
    <strong>
     -Tüketicilerin hak arama sürecindeki öncelikli sorunları neler?
    </strong>
   </p>
   <p>
    En büyük engel, karşısına çıkan bilirkişi masrafı ve davayı kaybettiği takdirde yine avukat ve işlemler için çıkacak masrafların tüketiciye kalması. Bu paradoks gibi parasal engeller var ve bir bilinçlendirme yok. Tüketici örgütleri bilinçlendirme için yoğun çaba harcıyor. Bu örgütlerin teşvik edilmesi ve desteklenmesi gerekiyor.
   </p>
   <p>
    Tüketici Hakem Heyeti merkezlerini de biraz yüreklendirmek lazım. 6 ayda bir onlara verilen bir huzur hakkı var. O bile ödenmiyor. Merkezde gönüllü çalışanlar Ümraniye’den Bakırköy’e geliyor bu iş için. Bunu yapan bir işsiz de olabiliyor bir öğretmen de. Bunun desteklenmesi lazım.
   </p>
   <p>
    <strong>
     -En çok şikâyet nereden geliyor?
    </strong>
   </p>
   <p>
    Bankalardan ve vergilerden çok şikâyet var. Asıl yoğunluk burada. Yüksek gelen elektrik faturaları halkı çok rahatsız ediyor. Bursa Osmangazi Hakem Heyeti 4 bin 500 kişinin elektrik faturaları için itiraz hakkı kararı verdi. Elektrik, su, doğalgaz normalde devlet hizmetinde olmalı. 30 liralık harcama yapıyoruz, ek vergilerle fatura 60 lira geliyor. Biz bunu dile getirmeye çalışıyor, toplantılar yapıyoruz. Bu kişiler gidip hakem heyetine şikâyet edecek, ondan sonra da iş bakanlıklara kalıyor.
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-33481-hakkimizi-arayabiliyor-muyuz.html), [web.archive.org (arşiv bağlantısı)](http://web.archive.org/web/20120909204808/http://www.aksiyon.com.tr:80/aksiyon/haber-33481-hakkimizi-arayabiliyor-muyuz.html)
