# Sanatçılık velilik gibidir

*Mine Çaha 2013.02.25*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Tuluyhan Uğurlu, klasik müziğe farklı bir yorum getirdiği gibi kavramlara da değişik anlamlar yüklüyor. ‘Sanatçı veliye denktir’ diyor mesela ve üstelik gayet ciddi…
  </font>
 </div>
 <div id="newsText">
  <font class="detail-text">
   <p>
    Piyanoyu elit salonlardan çıkarıp çarşıya pazara, tarihî mekânlara taşıyan Tuluyhan Uğurlu ile konser öncesi buluşup sohbet ettik. Klasik müziğe Anadolu motiflerini işleyen Uğurlu’ya göre bazı kavramlar bizim düşündüğümüzden farklı. “Sanatçı nurdur, ışıktır. Kâmil insandır. Sanatçılık makamı da velilik makamıdır.” diyor mesela. Zihnimdeki tarifle pek örtüşmediği için yüzümde gayrı iradi bir tebessüm beliriyor. Yüzümdeki ifadeden kabullenmediğimi anlamış olacak; devam ediyor: “Bu toprakların uleması bize bunu göstermedi mi? Biz Itri’ye, Baki’ye sanatçı demişsek vaktizamanında, bu dediğim doğrudur.” İfade etmek istediği anlam, şimdi başının üzerinden perdeyi aralamış, bana bakıyor! Sinan’ın dillere destan Selimiye’sini, şiirlerini ince işçilikle dokuyan Baki’nin Divan’ını, minyatürde ünü dünyaya nam salmış Matrakçı Nasuh’u, 17. yüzyıla damgasını vurmuş Itri’nin bestelerini düşününce bir bakıma haklı. Ancak işinde kemâle erebilenler çağı aşabiliyor.
   </p>
   <p>
    <strong>
     -Siz de bir bakıma veli sayılırsınız, öyle mi?
    </strong>
   </p>
   <p>
    (Gülüyor) O makama ulaştığımı iddia etmedim ama hedef belirledim. İnsanlar oraya buraya çekmesin lafı. Makamı doğru yere koyalım önce. Üretkendir sanatçı. Bunun farkındayım ve gayretim bu yönde.
   </p>
   <p>
    <strong>
     -Bugün sanatçı olmak için bu kadarına ihtiyaç var mı?
    </strong>
   </p>
   <p>
    İşte, kavramı tam manasıyla oturtunca, şimdi dönüp hangisine sanatçı diyelim? Ya da Sinan’a başka bir şey söyleyeceğiz o zaman. Itri’ye, Baki’ye, Fuzuli’ye…
   </p>
   <p>
    <strong>
     -‘Arabesk’ çıkışı oldu kısa süre önce. Arabeske yöneltilen öfke bu açıdan haklı mı?
    </strong>
   </p>
   <p>
    Herkesin dilinde bu arabesk. Ne demek hiç düşünen oldu mu? Lügate baktınız mı?
   </p>
   <p>
    <strong>
     -Ne demek?
    </strong>
   </p>
   <p>
    Bir motifi oluşturan en küçük parçacığın adı. Detay inceleyen, detayı araştıran bir sanat dalı aslında arabesk. De Vissi’nin, Ravi’nin, ünlü Avrupalı bestecilerin arabesk adlı eserleri var. Mimari şaheserler var. Örneğin Endülüs Sarayı, El Hamra Sarayı arabesk tarzında yapılmış şaheserlerdendir. Böyle bir arabesk sanatı varken bizimkine arabesk denir mi?
   </p>
   <p>
    <strong>
     -O zaman siz de eleştiriyorsunuz...
    </strong>
   </p>
   <p>
    Entelektüellik makamı, Türkiye’de şikâyet makamı olarak düşünülüyor. Hâlbuki ‘yaratıcılık’ makamıdır. Durup toplumu eleştirmek yerine, oturur yeni şeyler söylersin. Kendinden söz ettirecek eserler, başyapıtlar koyarsın ortaya. Onlarla meşgul olursun.
   </p>
   <p>
    <strong>
     -Size dönecek olursak; babanız Halim Bey’in cuma toplantıları olurmuş. Kimler gelirdi o toplantıya?
    </strong>
   </p>
   <p>
    Metin Eloğlu, Edip Cansever, Necip Fazıl, Oğuz Tansel... Annem çok iyi yemek yapar. 15 günde bir cuma günleri evde müthiş sofralar kurulurdu. 8 yaşlarındaydım o sıralar. ‘O gün gelse de onların sohbetine kulak misafiri olsam’ diye bakardım.
   </p>
   <p>
    <strong>
     -Neler konuşuluyordu o toplantılarda?
    </strong>
   </p>
   <p>
    Modernleşme çabalarıyla gelenekselin nerede duracağı, Türkiye’de üretilen sanatın, yazılacak romanın, şiirin üslubu üzerine hararetli tartışmalar... Politikanın, sanatçının ürettiği sanatın ne kadar içinde olması gerektiği... Sanatın politik propaganda aracı olup olmadığı...
   </p>
   <p>
    <strong>
     -Neredeyse bugün konuşulan mevzular...
    </strong>
   </p>
   <p>
    Bugün bunların kararını verdik aslında ama hâlâ mızıkçılık yapanlar var. Sanatçı hiçbir zaman propagandacı gibi ortalığa çıkamaz. Varlığını sanat eseriyle konuşturur, diye düşünüyorum.
   </p>
   <p>
    <strong>
     -Bugün sanatıyla propaganda yapanlar yok mu sizce?
    </strong>
   </p>
   <p>
    Var tabii. Nazım Hikmet’in omzuna basarak yükselmeye çalışanlar oldu yıllarca. Necip Fazıl’ın da aynı şekilde. Ancak sol eğilimli taraflarda daha çok görüldü. Sanatı malzeme ederek topluma bir şeyler empoze etmek büyük ayıp. Çünkü onlar böyle bir şeyi hedeflemiyorlardı. Kimse ‘Nazım, Necip Fazıl, bundan hoşnut olur muydu acaba?’ diye düşünmüyor.
   </p>
   <p>
    <strong>
     -Kimisi “Benim sanatım Türkiye’de karşılık bulmuyor; dünya beni dinliyor, ne çıkar” tavrını takınabiliyor. Siz de Türkiye’de anlaşılmadığınızı düşünüyor musunuz?
    </strong>
   </p>
   <p>
    Hayır, hiç öyle bir şey hissetmedim, aklıma da gelmedi. Ben klasik müzik yapmıyorum zaten. Tam tersine Anadolu’daki yöresel müziğin üzerine evrensel kalıplar yerleştirerek yeni bir müzik tarzı geliştirmeye çabalıyorum.
   </p>
   <p>
    <strong>
     -Konser mekânlarınız bazen şaşırtabiliyor.
    </strong>
   </p>
   <p>
    Tarihî mekânlarda veriyorum ben konserlerimi. Benim müziğim hep tarihten bir şeyler taşımayı da hedefliyor. Hititler için yazdığınız bir eseri konser salonunda da canlandırırsınız ama gidip Hatuşaş’ta, Çorum’da çalmak ayrı bir keyiftir. Bir sanatçıyı besleyen şeyler.
   </p>
   <p>
    <strong>
     -Kapalıçarşı, Beyazıt Kütüphanesi, Sirkeci Garı’nı da eklersek her yerde karşımıza çıkabilirsiniz o zaman...
    </strong>
   </p>
   <p>
    Kapalıçarşı’da örneğin caddenin ortasına piyano kuruldu. Kalpakçılar Caddesi’nde seyircinin bir ucu Nur-u Osmaniye’deydi bir ucu Beyazıt’ta. Beyazıt Kütüphanesi’nde yapmamın sebebi oradaki yazma eserlere dikkat çekmekti. Arkeoloji Müzesi’nin bahçesinde de konser verdim. Avrupa’daki her müzeyi avucunun içi gibi bilen dostlarım var. Arkeoloji Müzesi’ni sora sora ancak bulmuşlar. Bana dedikleri şu: ‘Ya iyi ki şurada konser verdin de burayı tanımış olduk.’ Hâlbuki ‘Şu tablo nerede?’ diye sorun, size ezbere söyler; nerede, kaçıncı katta, hangi köşede sergilendiğini. Buna üzülüyorum ve kendi adıma bir şeyler yapıyorum.
   </p>
   <p>
    <strong>
     -Belki elin tavuğu bize kaz göründüğünden, daha dikkat çekici geliyordur?
    </strong>
   </p>
   <p>
    Yine de kendi topraklarımıza bu kadar yabancılaşmayı gerektirmez. Bakın ‘Bâbıâli’deki medya patronları belki her gün Ataköy’e, vapura binip Kadıköy’e geçiyor ama ben hiç onların köşelerinde Süleymaniye ile ilgili bir başyazı görmedim. Üç tane Avrupalıyı karşında görünce hemen Türkiye aleyhinde fetvalar vermek değil mesele. Erzincan’da neysen Stuttgart’ta da o ol ya!
   </p>
   <p>
    <strong>
     -Barış süreci tekrar gündemde. Sanatçılar da zaman zaman farklı açılardan yaklaşarak barışa destek çıkıyor. Siz ne söylersiniz?
    </strong>
   </p>
   <p>
    Silahların ortalıktan kalktığı bir Türkiye istiyorum. Terörle mücadele derken, on binlerce şehit verdik. Müthiş bütçeler harcandı. Sıkıntı içerisinde yaşadık. Herkes, hepimiz barış istiyoruz. Bunun için yapılanların da arkasındayız.
   </p>
   <p>
    <strong>
     -Peki, ne yapıyorsunuz katkı sağlamak için?
    </strong>
   </p>
   <p>
    Pek bir şey yaptığımızı düşünmüyorum ama(sanatçılar olarak)... Mümkün olduğunca konserlerimde barış vurgusuna ve toplumsal uzlaşmaya çağrı yapıyorum. Müthiş farklı renklerimiz var. Türkiye’ye mozaik diyorlar. Hayır efendim, vurduğunuz zaman kırılır mozaik. Biz İznik çinisiyiz.
   </p>
   <p>
    <strong>
     -Geçenlerde bir gazetenin karikatüristi yine ‘sanatını eda ederken’ başörtülüleri fevkalade rencide etti. Buna nasıl bakıyorsunuz?
    </strong>
   </p>
   <p>
    Biz kadının özgür varlık olduğuna, hür iradesi bulunduğuna bir türlü inanamadık. Kafamızdaki şablona oturtmaya çalışıp duruyoruz. Her iki dünya görüşü açısından da söylüyorum. Kadın denen yüce varlığın iradesi var ve ona laf etmek senin haddin değil; bunu kabul edin artık.
   </p>
   <p>
    <strong>
     -Kadına şiddetin bir çeşidi değil midir bu da?
    </strong>
   </p>
   <p>
    Katılıyorum. İnsanlık bu sığ düşünceleri aşamayanları affetmez. Toplumda ne sıkıntı varsa hepsi kadına şiddet kökenli. Bu ülke kadına ne kadar değer verirse önü o kadar açılacak. O canı yanan kadınların, anaların ahlarını aldığınız sürece hiçbir yere gelemezsiniz. O ahlar tutar, yere çeker sizi.
   </p>
   <p>
    <strong>
     -Türkiye’de piyano eğitimi almak biraz zor mu?
    </strong>
   </p>
   <p>
    Piyano pahalı bir enstrüman maalesef. Bugün elektronik piyano ile ihtiyacı gidermeye çalışıyor insanlar; fakat ilerlemek isteyenlerin bunu yapması yanlış. Piyanonun tuşları daha sert, küçük yaştan itibaren o sert tuşlara alışmak gerekiyor.
   </p>
   <p>
    <strong>
     -Bu maddi zorlukları aşabilmek adına bir proje geliştirilemez mi örneğin?
    </strong>
   </p>
   <p>
    Her semtte müzik kursları, eğitim enstitüleri açılsa çok güzel olurdu. Burada kabiliyeti keşfedilenler konservatuvara yönlendirilebilir. Eğitmen konusunda bir sıkıntımız yok; ancak konservatuvarların yeterli olmadığı kanaatindeyim.
   </p>
   <p>
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action?newsId=34960), [web.archive.org (arşiv bağlantısı)](http://web.archive.org/web/20130924041516/http://www.aksiyon.com.tr:80/aksiyon/newsDetail_getNewsById.action?newsId=34960)
