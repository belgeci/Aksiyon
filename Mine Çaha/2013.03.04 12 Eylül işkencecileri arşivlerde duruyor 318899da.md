# 12 Eylül işkencecileri arşivlerde duruyor

*Mine Çaha 2013.03.04*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Meclis İnsan Hakları Komisyonu’nun 2011’de olağanüstü dönemlerde kaybolanlar için başlattığı araştırma yarım kaldı. ‘Faili belli’ cinayetlerin sorumluları hakkında henüz bir işlem yapılmış değil. Eski CHP Milletvekili Çetin Soysal arşivleri işaret ediyor .
  </font>
 </div>
 <div id="newsText">
  <font class="detail-text">
   <p>
    Meclis Hakları Komisyonu’nun (İHK) iki yıl önce kurduğu ‘Gözaltındayken Kayboldukları İddia Edilen Kişilerin Akıbetinin Araştırılması Alt Komisyonu’ önceliği Cemil Kırbayır dosyasına vermişti. Komisyon, araştırma süresince önemli aşamalar kaydetti. Kars’ta 12 Eylül darbesi sonrası tutuklanan Cemil Kırbayır ile aynı anda işkence görenlere, bölgedeki sıkıyönetim komutanına, sorgu memurluğu ve bekçilik yapanlara kadar çok sayıda kişiye ulaştı. Fakat sorumluluğu olan isimler hakkında suç duyurusunda bulunabilmek için İçişleri Bakanlığı arşivlerine de ihtiyaç vardı. Komisyona ayrılan süre yetmeyince, rapor yaklaşan seçimlerin de kurbanı oldu. 23. Dönem İHK üyelerinden eski İstanbul Milletvekili Çetin Soysal ile Kırbayır dosyasını ve 12 Eylül’ü konuştuk.
   </p>
   <p>
    <strong>
     -Siz raporu Meclis’e teslim ettikten sonra neden bir ses çıkmadı? Birçok isme ulaştığınızı görüyoruz. Cemil Kırbayır araştırması tamamlanmış mı sayıldı?
    </strong>
   </p>
   <p>
    Cemil Kırbayır bir semboldü. 12 Eylül sürecinde gerek gözaltında kaybolanlar gerek faili meçhullerle ilgili bir çalışma başlatmıştık. Bu çalışmaya da Cemil Kırbayır ile başladık. Fakat çalışmamızı maalesef tamamlayamadık. O dönemki emniyet mensuplarına ulaştık. Önemli bölümü kaçamak cevaplar verdi. Ama Cemil Kırbayır’ın nasıl öldüğünü, nereye gömüldüğünü biliyorlar.
   </p>
   <p>
    <img alt="" height="360" src="http://web.archive.org/web/20140713153924im_/http://medya.aksiyon.com.tr/aksiyon/2013/03/04/mine-cetin-1.jpg"/>
   </p>
   <p>
    <strong>
     -Neden tamamlanamadı dosya, eksik kalan nedir?
    </strong>
   </p>
   <p>
    Bu konudaki en büyük eksiklik o dönem emniyette görev yapanlarla görüşmelerin yarım kalmasıydı. O görüşmelerden bir sonuca ulaşmak mümkündü. İçişleri Bakanlığı’nın arşivine de girmemiz gerekiyordu, yapamadık.
   </p>
   <p>
    <strong>
     -Bakanlık arşivine girmek için herhangi bir girişimde bulunmadınız mı?
    </strong>
   </p>
   <p>
    Aslında böyle bir talebimiz oldu; ama zaman yetmedi. Araya seçimler girince Meclis’teki ömrümüz yetmedi. Şunu belirteyim, Zafer Üskül (dönemin İHK Başkanı) büyük duyarlılıkla titiz bir çalışmaya öncülük etti. Faili meçhuller dosyası için birlikte önemli çalışmalar yapma planlarımız da vardı ama ne Sayın Üskül’ün ne de benim bir sonraki dönemde bunu yapma şansımız oldu. Ben seçimi kaybettim; Zafer Bey de listelerde yoktu. Komisyondaki diğer bir isim Mehmet Ekici de aynı şekilde kazanamadı. Yalnız şunu çok net söyleyebilirim ki, 12 Eylül’de gözaltında kaybolan, başta Cemil Kırbayır olmak üzere hiçbirinin failleri meçhul değildir. O dönemde kimin nerede görev yaptığını arşivden çıkarmak, onlarla görüşmek mümkündür.
   </p>
   <p>
    <strong>
     -Konu neden Meclis’te ikinci defa gündeme gelmedi?
    </strong>
   </p>
   <p>
    Bilmiyorum ama bana göre 12 Eylül sadece Kenan Evren ve Tahsin Şahinkaya’dan ibaret değildir. 12 Eylül ile gerçekten hesaplaşmak isteniyorsa o dönemin kadrolarının incelenmesi lazım. Burada dikkat çekilmesi gereken nokta o dönemde özellikle İstanbul Siyasi Şube, Ankara ve Diyarbakır’da yaşanan işkenceler ve bunun sonunda yaşamını yitirenler… Bu süreçte gözaltındayken ortadan kaybolanların hepsinin faili bellidir.
   </p>
   <p>
    <strong>
     -Bu isimlere ulaşmak, kimliklerini ve bugün nerede olduklarını tespit etmek zor mu?
    </strong>
   </p>
   <p>
    Hayır, zaten bu isimler belli. Örneğin biz Kars’a gittik; Kars’ta kimlerin o dönem görev yaptığını biliyoruz. Bizim dosyamızda da eksik kalan taraf, İçişleri Bakanlığı’nın arşivine girememiş olmamız. Bu şekilde suç duyurusunda bulunulabilir.
   </p>
   <p>
    <strong>
     -Kars gözetim evinin ve Kırbayır’ın işkence gördüğü ‘Eğitim Enstitüsü’nün sorgu memurlarına tamamen ulaştınız değil mi?
    </strong>
   </p>
   <p>
    Ulaştık, ifadelerini dinledik. Fakat birbirini tutmayan, kaçamak ifadelerdi bunlar. Ama yakalansalar, aklanmak için gerçeği anlatmak zorunda kalacaklar.
   </p>
   <p>
    <strong>
     -Ulaşılan isimler hakkında neden bir suç duyurusunda bulunulmadı?
    </strong>
   </p>
   <p>
    Tamamlayamadığımız için o noktaya gelemedik. Olayın hem asker hem devlet ayağı vardı.
   </p>
   <p>
    <strong>
     -Zafer Üskül “Kars Başsavcılığı’na suç duyurusunda bulunduk.” demişti. Sonrasında ne oldu?
    </strong>
   </p>
   <p>
    Valla açıkçası takip edemedim. Bir ilerleme olsaydı; herhalde biz de duyardık.
   </p>
   <p>
    <strong>
     -Daha önce Cemil Kırbayır için herhangi bir suç duyurusunda bulunulmamış mı?
    </strong>
   </p>
   <p>
    Faili meçhuller için Parlamento’da, ilk defa oluşturuldu bu alt komisyon. 12 Eylül’den bu yana faili meçhul kayıplarla ilgili bir ilk gerçekleştirildi. Berfo Ana’nın Dolmabahçe ziyaretinden sonra, Sayın Başbakan’ın gereken katkının sağlanacağı yönünde bir açıklaması oldu tüm faili meçhuller için. Benim dileğim, Parlamento’da İHK bünyesinde tekrar açılmalı bu alt komisyon ve işi tamamlamalı. 105 yaşındaki bir annenin dramını yansıttığı için Cemil Kırbayır sembol oldu ama aslında yakınları işkence tezgâhlarında katledilen 300’ün üzerinde aileyi ilgilendiren bir olay.
   </p>
   <p>
    <strong>
     -Başka kimler araştırma talebinde bulundu sizden?
    </strong>
   </p>
   <p>
    Ekrem Ekşi örneği vardı mesela, İstanbul Siyasi Şube’de 24 yaşında katledildi. Gözaltına alındıktan sonra oradan ölüsü çıktı. Onun için söylüyorum, Evren ve Şahinkaya bir numara sorumlu ama onların altında da yüzlerce insan görev yaptı. Türlü işkenceler yaptılar insanlara ve işkence görenlerin çoğunun cenazeleri çıktı.
   </p>
   <p>
    <strong>
     -Memurları bu kadar rahat ve kaygısız kılan neydi? Kırbayır’ın ailesinin meraklanması, olayı sorgulaması karşısında memurların son derece pervasız bir üslup takındığını görüyoruz. Ağabeyi Mikail’i tartaklıyorlar mesela…
    </strong>
   </p>
   <p>
    Darbe ortamının vermiş olduğu rahatlık… 12 Eylül sonuçta bir ‘diktatorya’. İnsani duyguları ortadan kaldıran bir atmosfer hâkimdi. Kenan Evren ifadesinde “Ben kimseye işkence etmedim; ‘edin’ demedim.” diyor. Belki eline cop alıp elektrik şoku vererek işkence yapmamıştır ama o işkence ortamını hazırlamıştır. İşte bunun için bunun adı darbedir, faşizmdir, cuntadır. Hukuk tamamen kaldırılıp yerine Kenan Evren hukuku, cunta hukuku konuldu. Bedeli de çok ağır oldu.
   </p>
   <p>
    <strong>
     -Bugün bize uzak gibi görünüyor o yıllar ama tekrar yaşanmayacağının da henüz bir garantisi yok…
    </strong>
   </p>
   <p>
    İşte kimsenin yanına kâr kalmamalı, herkes ‘Ya gün olur devran döner, 30 yıl da geçse sonu yine beni bulur’ diye hesabının sorulacağı kaygısını taşımalı. Mesele o dönemin deşifre edilmesi ve lanetlenmesi; eğer bir daha yaşanmasını istemiyorsak. Mesele 90 yaşın üzerinde iki ismin dört duvara tıkılması değil. Hukuku kaldırıp kendi hukukunu kuran darbeci anlayışın uzantıları da vardı. İstanbul, Diyarbakır, Ankara emniyet müdürlerine rağmen bu işkenceler yapılabilir miydi? Kim gözaltına aldıysa o insanın hayatı onun sorumluluğundadır. Dolayısıyla işlenen cinayetler de… Bugün bu insanlar acaba nerede?
   </p>
   <p>
    <strong>
     -Komisyon raporunda aynı ortamı paylaşan arkadaşlarının ifadesiyle kötü muameleye tabi tutulduğu, sorgu sırasında elektrik şoku ile işkence gördüğü, kaba dayak uygulandığı ve falakaya çekildiği  tespit edilmiş. Ve rapor kayıp olmadığı, ‘öldürüldüğü’ konusunda kesin bir kanıya vardı, öyle değil mi?
    </strong>
   </p>
   <p>
    Evet, bunu kesinlikle söyleyebiliyoruz.
   </p>
   <p>
    <strong>
     -Peki, gömme işlemi sırasında bekçilerin kullanılmış olabileceği iddiasına dair bir şey ulaştı mı elinize?
    </strong>
   </p>
   <p>
    Bekçilerin hepsiyle görüştük. Hepsi endişeli ve tedirgindi. Üç maymunu oynayarak masum olduklarını iddia ettiler. Ama haklarında suç duyurusunda bulunulduğu takdirde, suçlunun kim olduğunu belirtmek zorunda kalacaklardır.
   </p>
   <p>
    <strong>
     -Dosyanın tamamlamasını zaman kısıtlılığına bağlıyorsunuz. Ama epey bir mesafe katedilmiş, geriye sadece isimleri belirleyip suç duyurusunda bulunmak kalıyor öyle mi?
    </strong>
   </p>
   <p>
    Bana göre hiç zor değil. Hangi ilde kimler gözaltına alınıp kayboldu ise bu ildeki sıkıyönetim komutanı, emniyet müdürü ve onun altındaki birimler, sorguya çeken memurlara varıncaya kadar kim oldukları belli. Genelkurmay arşivlerinde de, İçişleri arşivlerinde de var. 12 Eylül ile hesaplaşmanın yolu buradan geçiyor.
   </p>
   <p>
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=3D06E7CC334736B489D9782F98697FA6?newsId=34991), [web.archive.org (arşiv bağlantısı)](http://web.archive.org/web/20140713153924/http://www.aksiyon.com.tr:80/aksiyon/newsDetail_getNewsById.action;jsessionid=3D06E7CC334736B489D9782F98697FA6?newsId=34991)
