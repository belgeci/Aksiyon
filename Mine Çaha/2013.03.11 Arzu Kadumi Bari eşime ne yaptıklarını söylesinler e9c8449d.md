# Arzu Kadumi: Bari eşime ne yaptıklarını söylesinler

*Mine Çaha 2013.03.11*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Arzu Kadumi, her hafta Suriye Konsolosluğu önünde, kaybolan gazeteci eşinin bulunması çağrısı yapıyor. Küçük bir gazeteci grubu dışında eyleme ilgi gösteren yok. Son altı ayda çalmadığı kapı kalmamış; ancak hâlâ eşinden bir haber alabilmiş değil.
  </font>
 </div>
 <div id="newsText">
  <font class="detail-text">
   <p>
    Arzu Kadumi’nin gazeteci eşi El Hurra Televizyonu Türkiye muhabiri Başar Kadumi’nin Suriye’de kayboluşunun üzerinden 200 günden fazla zaman geçti. Her telefonda, her kapı zilinde eşinden güzel bir haber bekleyen Arzu Kadumi, ümidini korumaya devam ediyor. Elbette eşini bulma konusundaki mücadelesine de... Olayı duyurmak için sosyal medyada seferberlik başlattı. Suriye Konsolosluğu önünde her salı küçük bir gazeteci grubuyla sesini duyurmak için protesto düzenliyor. “Suriye, Başar’ı bize geri ver!” sloganı artık bütün Türkiye’nin temennisi hâline geldi. Kadumi, eşinin başına gelenler konusunda gazetecilerin duyarsız kalmasına ise üzüntülü. Medya ile irtibat kurarak bütün köşe yazarlarına ulaşıp kamuoyu oluşturulması için çaba sarf etti. Başbakan Recep Tayyip Erdoğan ile bizzat görüştü. Suriye’deki Beşşar Esed yönetimiyle zaman zaman irtibat kuran CHP’den yardım istedi. Erdoğan’ın danışmanları, Suriye ile ilişkiler sıfırlandığı için İran üzerinden olayı takip edecekleri, her fırsatta Başar Kadumi’yi sorduracakları sözünü verdi. CHP Suriye’ye heyet gönderdi. Ne yazık ki tüm bunlara rağmen bir sonuç alınabilmiş değil.
    <p>
     Suriye’deki dikta rejimine karşı isyanlar baş gösterince oraya ilk koşan gazetecilerdendi Başar Kadumi. Geçen Ramazan Bayramı’nda da oradaki buruk bayramı gözlemlemek ve haber yapmak için tekrar gitmişti. 20 Ağustos’ta bayramın ikinci günü üç gazeteci arkadaşıyla Halep’e geçen Kadumi, saat 18.00 civarında kameraman arkadaşı Cüneyt Ünal ile birlikte çatışmanın ortasında kalmış. O sırada Cüneyt ve Başar bir apartman boşluğuna saklanmayı başarmış. Bir yandan da apartman kapısından devam eden çatışmanın çekimini sürdürmüşler. Arzu Hanım’ın eşi Başar Kadumi vurulmuş. Yardım çağıran Ünal’a kargaşa ve silah sesleri arasında yardım eden olmamış. Apartmanın kapılarını teker teker çalmasına rağmen kimse onu ve arkadaşını içeri almayı kabul etmemiş. Arzu Hanım’ın sahip olduğu bilgi bununla sınırlı. Sonrasında rejim askerleri gelip Ünal’ı götürdükleri için gerisi bilinmiyor.
     <p>
      Arzu Hanım, olayı öğrendikten sonra, bayramı eşinin ailesiyle geçirmek için gittiği Kudüs’ten apar topar evine dönmüş. Eşinin en fazla esir alınıp serbest bırakılacağını düşünen Arzu Hanım bu kadar uzun sürecek bir ayrılık beklemiyormuş. El Hurra’da çalışan eşinin savaş muhabirliği eğitimi almadığını vurguluyor: “Eşim Türkiye’nin Ortadoğu ile ilişkilerini takip ediyor, siyasi  ve diplomatik haberler yapıyordu. Hükümeti ve muhalefeti takip ediyordu. Eşimin savaş muhabirliği tecrübesi yoktu. Sadece Gürcistan-Rusya savaşına katılmıştı daha önce. Sigortası yoktu. Çelik yeleği de yoktu. Bunun vebali çok büyük.” diyor. Ayrıca Başar ve Cüneyt’in içeriye pasaportlarıyla girdiklerini, illegal giriş yapmadıklarını ekliyor. ‘Suriye güvenli değil’ çağrısının bu olaydan sonra yapıldığını söylüyor.
      <p>
       Arzu Hanım, 11 yaşındaki oğlu Enes’e ve 6 yaşındaki kızı Zehra’ya babalarının kaybolduğunu söylemek durumunda kalmış. Kızı Zehra, babasının Hatay’da olduğunu düşünüyor ve döneceği günü bekliyor. Yaptığı resimlerde hep bir engelin arkasında resmediyor babasını. Oğulları Enes ise parkta, caddelerde, gittikleri kafelerde sürekli babasıyla olan anılarını anlatıyor annesine. Zaman zaman, babası için düzenlenen eylemlere katılıyor. Suriye ile ilgili bir haber olduğunda ikisi televizyonun önüne oturup pürdikkat kesiliyor. Arzu Hanım, “Ben onları toparlamaya çalıştım; onların önünde acımı yaşamıyorum. Normal bir durummuş gibi yapıyorum. Babalarından söz ettiklerinde başka konular açıyorum. Düzenli olarak pedagoga gidiyoruz.” diyor.
       <p>
        Arzu Hanım ile Başar Kadumi’nin hayatı, İstanbul Üniversitesi İletişim Fakültesi’nde okurlarken kesişmiş. Eşi kaybolunca hayatında köklü değişiklikler olmuş. Araba kullanmayı, çocuklarının karşısında dik durmayı bu süreçte öğrenmiş mesela.
        <p>
         “Başar iyi, ama bir cezaevinde.” ya da “Kocan öldürüldü!” gibi çoğu zaman birbirini tutmayan haberler gelse de her şeye rağmen ümidini koruyor Arzu Kadumi. Kaybolma sürecinde Suriye’deki rejim yanlısı ve muhalif taraftan kişilerle iletişim ağı oluşturmuşlar. Suriyeli bir gazeteci iki ay önce Başar’ın yaşadığını söylemiş. Bu haber üzerine neler hissettiğini sorduğumda şu cevabı veriyor: “Bazen umutlanmak da insana çok zarar veriyor. Ama ben eşimin öldüğünü kabul etmiyorum. Durum ne kadar vahim görünse de yaşadığına inanıyorum. Ölmüş olsa hissederdim. Öyle bir his yok kalbimde. Durup dururken böyle bir bilgiye sahip olmazken, nasıl eşimin öldüğünü kabul edebilirim ki?” Peki, hayatta ise bunu neden saklasınlar? Arzu Hanım, Esed rejiminin kendi askerlerinden bile habersiz olduğu bölgelerden bahsediyor. Suriye’nin her tarafına hâkim olmadığını ifade ediyor ve şu yorumu yapıyor: “İsrail’e karşı Filistin’i destekleyen Suriye, ortalıktan kaybolan Filistinli bir gazetecinin hesabını kolayca veremez. Saklamasının altında bu olabilir. Şantaj yapmak, kullanmak için olabilir.” Suriye’deki çatışmalar sırasında öldürülen Japon gazeteci Mika Yamamoto’nun cenazesi meydanda bırakılmıştı. Arzu Hanım, eşi Filistin asıllı olduğu için ölü ya da diri kaçırılmış olmasının kamuoyunda ses getireceğini, dolayısıyla Esed’in bu konunun gündeme taşınmasını istemediğini düşünüyor.
         <p>
          ‘Telefonu hâlâ kullanılıyor’
          <p>
           Arzu Hanım, Suriye hükümeti ile görüşmeleri devam ettiği için CHP’den umutlu. 200 gündür merak içinde bekliyor, eşi hakkında sağlıklı bir malumata bile razı şimdi. Partiye bu yüzden sık sık çağrı yapıyor. Diğer yandan “Koskoca Türkiye Cumhuriyeti hükümeti bir şeyler yapabilmeli.” diyor. Başar Kadumi’nin telefonunun birileri tarafından hâlâ kullanıldığına dikkat çekiyor. Telefon kayıtlarından en son iletişime geçenlere ulaşmak zor değil aslında. Bu yüzden telefon kayıtlarının incelenmesini istiyor. Arzu Hanım bunun için savcılığa da başvurmuş; ancak olayın yurtdışında gerçekleşmesi sebebiyle takipsizlik kararı verilmiş. Başbakan ve CHP ile görüştüğünde eşinin bütün bilgilerini vermiş. Bürokrasiden ulaşabildiği hemen herkesin bir şekilde ilgilendiğini vurguluyor. Zaman zaman Başbakan’ın danışmanı Lütfullah Göktaş ve CHP’li Levent Gök ile görüşüyormuş. Bir de Dışişleri’nden Osman Sert ilgileniyor. Fakat bu süreçte ‘kim ne kadar ilerleyebildi, eşiyle herhangi bir iletişim sağlanabildi mi?’ bunun bilgisini kendisine ulaştıran olmamış.
           <p>
            Üç ay boyunca Suriye’de esir kalan Cüneyt Ünal da Ankara’da her hafta eylem düzenliyor. En son 12 Aralık’ta Başbakan ve Dışişleri Bakanı ile görüşmüş. “Neden bulunamıyor?” sorusuna Ünal şu cevabı veriyor: “Üzerinde ne var ne yok her şeyi aldılar muhtemelen. Benim yüzüğüme, kemerime varıncaya kadar almışlardı. Halk da yapıyor bunu, askerler de... Ben de vurulmuş, sağa sola atılmış biri olsam ismi cismi belli olmayan biri olarak kalacaktım. ‘Kim bu?’ diye sorsalar cevap veremez kimse. Yaralıysa ‘Kim uğraşacak bununla!’ demiş olabilirler. İnşallah korktuğumuz gibi değildir.”
           </p>
           <p>
            Başar Kadumi
            <p>
             20 yıldır Türkiye’de
             <p>
              1970 doğumlu Başar Kadumi, aslen Filistinli bir Ürdün vatandaşı. Ailesi Doğu Kudüs’te yaşıyor. 1992’de Türkiye’ye geldi. İÜ İletişim Fakültesi Gazetecilik Bölümü’nü bitirdi. Arzu Hanım ile bu sırada tanıştı ve evlendi. 6 yaşında bir kızı, 11 yaşında bir oğlu var. 20 yıldır gazetecilik yapıyor. 3 yıl Kudüs Press’te çalıştı. Daha sonra APTN Ajansı’na bağlı birkaç Arap televizyonunda görev aldı. Son 7 yıldır da Washington’dan yayın yapan El Hurra Televizyonu’nun Türkiye muhabirliğini yapıyordu. Kendisi hakkındaki son bilgi şu: 20 Ağustos 2012’de Suriye’deki çatışmayı izlerken yaralandı. Bilinci açık bir şekilde rejim askerlerine kimliğini açıklamaya çalışıyordu.
             </p>
            </p>
           </p>
          </p>
         </p>
        </p>
       </p>
      </p>
     </p>
    </p>
   </p>
  </font>
 </div>
 <div>
 </div>
 <div>
 </div>
</div>


## Yorumlar

### Çetin Özbey, 15 March 2013, 15:59
> Savaş muhabiri olmak çok tehlikeli bir iştir,eğer tarafsız olmaya çalışıyorsan.Savaş esnasında muhakkak bir tarafın korumasında ve ilgili tarafın ideolojisine hizmet etmek zorundasın.Savaş esnasında sürekli dezenformasyon  yapılır,psikolojik harp yapılır.Gerçekler ancak savaş bittikten sonra ortaya ...

Kaynak: [www.aksiyon.com.tr](http://www.aksiyon.com.tr:80/aksiyon/haber-35043-arzu-kadumi-bari-esime-ne-yaptiklarini-soylesinler.html), [web.archive.org (arşiv bağlantısı)](http://web.archive.org/web/20140404183720/http://www.aksiyon.com.tr:80/aksiyon/haber-35043-arzu-kadumi-bari-esime-ne-yaptiklarini-soylesinler.html)
