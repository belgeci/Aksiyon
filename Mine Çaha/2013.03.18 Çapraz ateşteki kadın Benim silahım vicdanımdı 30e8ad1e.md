# Çapraz ateşteki kadın: Benim silahım vicdanımdı

*Mine Çaha 2013.03.18*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Suriye’deki iç savaş iki yılı geride bıraktı. Gazeteci yazar Samar Yazbek, ilk aylarda çatışmaları sokakta takip etti. Vicdanının sesini dinleyip muhaliflere destek verince hem rejim hem de yakın çevresinin hedefi oldu. Kızı ve hayatıyla tehdit edilse de isyanın haklılığını savundu.
  </font>
 </div>
 <div id="newsText">
  <font class="detail-text">
   <p>
    Suriyeli gazeteci Samar Yazbek, 2011’de halk isyanı başladığı günlerde meydanlardaki protestolara şahitlik etmiş bir isim. Ardından, gözaltında işkence görenlere ulaşıp hikâyelerini dinlemiş. Bir umut olur düşüncesiyle de gördüklerini, duyduklarını ‘günlük’ olarak yazmaya başlamış… Geçen yıl kitaba dönüştürdüğü günlükleri, şimdi Türkçeye de çevrilip yayımlandı. Bu vesileyle Türkiye’ye gelen Yazbek ile konuşma imkânı bulduk. ‘Çapraz Ateşte Bir Kadın’ kitabı Suriye’de olması beklenen devrimin ilk dört ayını yansıtıyor. Yazbek, savaş öncesine kadar Suriye resmî kanalında bazı programların yapımcılığını üstleniyor, senaryo yazarlığı yapıyor ve ‘Hayat’ isimli dergide günlük yazılar yazıyordu. Ayrıca kadın hakları konusunda çalışmaları ve romanları var.
   </p>
   <p>
    <img alt="" height="311" src="http://web.archive.org/web/20130603061422im_/http://medya.aksiyon.com.tr/aksiyon/2013/03/18/6495401.jpg">
     Ekim 2012’de İngiliz Yazarlar Birliği tarafından ‘PEN/Pinter Cesaret Ödülü’ne layık görülen yazarın bölgeyi yakından tanıyan biri olması, savaşın sosyolojik ve politik yönünü daha geniş bir perspektifle ele almasına yardımcı oluyor. Rejime muhalif tarafta yer alması, ülkesinde mercekleri kendi üzerine çekmeye yetmiş. Çok sayıda tehdit almış. Üstelik kendisi de Alevi olduğu için yakınları tarafından suçlanıyor. Ailesi yoğun baskı altında yaşıyor. Erkek kardeşi, ‘ablası mezhebine ihanet etti’ diye köy halkının saldırılarına maruz kalınca, bunalıma girip intiharın eşiğine geliyor. Çalıştığı televizyon kanalı dâhil medya, hakkında karalama kampanyası başlatıyor. İnternet sitelerinde ‘hain ve muhbir’ olarak anılıyor. Gözaltına alınıyor; tek başına hücrede bekletildikten ve sorgulandıktan sonra salınıyor. Güvenlik görevlilerinin evine kadar girip silahlarını göstererek onu teslim aldığı da olmuş. Kızının hayatını daha fazla tehlikeye sokmamak uğruna 4 ay sonunda ülkesinden ayrılmak zorunda kalmış.
    </img>
   </p>
   <p>
    Yazbek’e bugünkü hayatını, nerede yaşadığını ve ülkesine dönmeyi düşünüp düşünmediğini soruyorum, Şahsi meselelere girmek, fazla bilgi vermek istemiyor. Kızı ve Suriye’deki ailesi için duyduğu kaygı henüz geçmemiş. Aldığı tehditler onu epey yıpratmış. Dolayısıyla özel sorulara cevap vermek istemiyor; anlayışla karşılayıp çizdiği sınırlar çerçevesinde sohbetimize devam ediyoruz.
   </p>
   <p>
    Kitabını, olaylara taraf tutmadan yaklaşan ‘devrime şahadet eden günceler’ olarak tanımlıyor. Tecrübesi sayesinde rejimin savaşını kendi şahitliği üzerinden yansıtıyor. Son derece naif bir dille olayları hikâyeleştirmiş. Gerçeğin ağırlığını ancak bu şekilde kaldırabilirdi belki. “Ben bir roman kahramanıyım.” diye düşünüyor. Roman yazar gibi yazmış günlükleri. Kaos ortamı, sürekli patlayan silahlar, işkence sahneleri aksiyon filmlerine eş... Ancak haksız tutuklamalar, el bileklerinden tavana koyun gibi asılıp işkenceden tanınmayacak hale getirilen gençler, her gün gelen sivil katliam haberleri, buzdolabına kapatılarak öldürülen kadın ve çocukların durumu hikâyenin duygusal yükünü artırıyor. Okurken Suriyelilerin hüznüne boğulmamak, meydanlarda ağıt yakan annelerin gözyaşına ortak olmamak elde değil. Üstelik yaşananların aslında çok azını yansıttığını söylüyor Yazbek: “Yazmak benim için o sahneleri tekrar yaşamaktı. Şimdi geri dönüp baktığımda kitabı okumak benim için çok zor.” Unutamadığı kareler var hafızasında. 2011’de halk protestolarının başladığı ilk zamanlar örneğin, Şam’ın doğusunda, Harasta’da tutuklamaları protesto amaçlı toplanan grubu izlemek için onlara katılıyor. Ortalık hareketlenince silah ve çatışma sesleri de artıyor. Ne olup bittiğini anlamadan ayakuçlarına dökülüveriyor bir çocuk. Keskin nişancı, evin damından başına hedef almıştır zira. Henüz 16’sındaki çocuk sakladığı gülüşlerini bahara yetiştiremez.
   </p>
   <p>
    Aslında konuşurken güçlü bir kadın olduğuna dair birçok işaret veriyor. Fakat bu, yaşadıklarıyla kolayca başa çıktığı anlamına gelmesin. Suriye’de olayları takip ettiği günler boyunca ilaç kullanıyor. Kızıyla birlikte yaşıyor ve başlarına gelmesi muhtemel olayların kuruntusuyla geceleri korkudan uyuyamıyor. Her ölüm ve işkence haberinde tekrar yıkılıyor. Ertesi gün yeniden çatışmaların yaşandığı bölgelere koşuyor. Kendisine sorduğu soru şu: “Aynı anda nasıl bu kadar güçlü ve kırılgan olunabilir?”
   </p>
   <p>
    Suriye dışında yaşadığı şu süreçte, çeşitli toplantı ve konferanslara katılıp isyanın başlangıç sürecini ve ülkenin içinde bulunduğu durumu anlatıyor. Gidişat hayra alamet değil. Dünya bu mücadeleye seyirci kaldı ve durum giderek kötüleşiyor. Ona göre, savaş mezhep kavgası üzerinden okunmamalı. Kendisi de mezhebiyle anılmaktan fevkalade rahatsız. “Ben Suriyeliyim ve Suriye halkının mücadelesini elbette destekliyorum. ‘Alevi olmasına rağmen, devrimcilere destek veriyor’ şeklinde anılmak istemiyorum.” diyor. Haksız değil; Ortadoğu’yu saran isyan, onurlu bir hayat adına basit demokratik taleplerle, protestolarla başladı. Güvelik güçlerinin haksız ve aşağılayıcı uygulamaları rejim karşıtı gösterilere dönüştü. Ne zaman ki güvenlik güçleriyle, iktidara körü körüne bağlı Şebbiha (rejim yanlısı eşkıya grubu) tutuklama ve cinayetlere başladı o zaman isyanlar daha da alevlendi. Yazbek’e göre Alevi azınlık ise görünürün ötesinde, iktidar tarafından canlı kalkan olarak kullanılıyor. Çıkar sağlamak adına rejime destek verenler var. Devlet medyasının sürdürdüğü yalan haber kampanyaları yoluyla Alevileri diğer mezheplerle iç çatışmalara itiyorlar.
   </p>
   <p>
    <strong>
     Kaosun başlangıcı
    </strong>
   </p>
   <p>
    Azınlıkta olan Aleviler üzerinde korku ve baskı oluşturularak iktidara sarılmaları sağlanıyor. Abluka altına alınan şehirlerden biri olan Banyas’tan katliam haberleri gelmesinin hemen ardından örneğin, Alevileri vurmaktan başka hedefi olmayan radikal İslamcıların Alevi sokaklarını dolaştıkları haberi yayılmış. “Bütün bunlar Alevi ve Sünniler arasındaki mezhep ayrımcılığını körükledi ve Banyas’taki Alevi cemaatinin kendi içinde daha da kemikleşmesine, rejime ve güvenlik güçlerine daha sıkı sarılmasına yol açtı.” diyor. Aslında kaosun başlangıç manzarasının hiç de yabancısı değiliz. Yazbek, meydan protestolarından birini anlatırken şöyle diyor: “Cuma çıkışı cami önünde tutuklama ve cinayetleri protesto eden Sünni grupların arasında birden yine aynı görünümde saldırgan bir grup belirdi ve güvenlik güçlerinin araçlarına saldırdı. Alevi azınlık ve rejim aleyhtarı sözler, küfürler yağdırdılar. Alevilerin araçlarına zarar verdiler. Derken güvenlik güçleri geldi ve meydanda ele geçirdikleri herkesin kafalarını ve vücutlarını tekmeleyerek araçlara bindirip götürdüler.” Kitabın amacı rejimin Batı’ya sunduğu portrenin gerçekliği yansıtmadığını ortaya koymak. “Olayların bizzat içerisindeydik. Bu tabloyu olduğu gibi aktarabilecek insanlara ihtiyaç vardı. Bizi faaliyete geçiren adalet duygusudur. Ortada bir haksızlık var.” diyor Samar Yazbek. Ülkedeki güç dengesizliğinden, kandan ve gözyaşından beslenen diktaya karşı ses çıkaran entelektüellerin sayısı yok denecek kadar az. Sokaktaki cesareti gösteremiyorlar. Panik ve korku içerisinde kenarda kalmış durumdalar. Günlüklerde de korku buram buram hissediliyor. Kitabın en güçlü karakteri kim diye sorsanız, ben de ‘korku’ derdim. Fakat Yazbek’in de dediği gibi: “Ben sınırsızım. Korku sınırlı. Kahramanlar da hiç korkmayan, hiçbir kaygısı olmayan insanlar değillerdir.”
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://aksiyon.com.tr/aksiyon/haber-35111-capraz-atesteki-kadin-benim-silahim-vicdanimdi.html), [web.archive.org (arşiv bağlantısı)](http://web.archive.org/web/20130603061422/http://aksiyon.com.tr/aksiyon/haber-35111-capraz-atesteki-kadin-benim-silahim-vicdanimdi.html)
