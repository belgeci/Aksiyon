# Yarın okulu açarsanız vururuz!

*Mine Çaha 2013.01.21*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   ‘Yeşeren Ümitler’ belgeseli, Gönüllüler Hareketi’nin dünya yolculuğunu kahramanlarının dilinden seyirciye aktarıyor. Kahramanların yaşadıkları bir kez daha gösteriyor ki gönülleri fethetmeye mesafeler engel değil.
  </font>
 </div>
 <div id="newsText">
  <font class="detail-text">
   <p>
    Hikâyelerini her duyduğumuzda tüylerimiz ürperiyor, hayretimiz artıyor. Elinde avucunda olmadan, bir adım ötesini düşünmeden ve karşılık beklemeden adını sanını bilmedikleri ülkelere giden isimsiz kahramanlardan, eğitim gönüllülerinden söz ediyoruz. 20 yıl önce dünyanın çoğu ülkesinde “Türkiye’den geliyorum.” dediğinizde anlamsız bakışlarla karşılaşırdınız.
   </p>
   <p>
    <img alt="" height="210" src="http://web.archive.org/web/20130728114922im_/http://medya.aksiyon.com.tr/aksiyon/2013/01/21/Untitled-4.jpg">
     Gönüllüler Hareketi’nin öncüleri, Türkiye’nin adını dünyaya duyurmayı, ülkeler arasındaki diyalog köprülerini inşa etmeyi başardı. Şimdi fedakâr Anadolu insanının destekleriyle okul açılan ülkelerde Türkiye ismi saygıyla anılıyor, sevgiyle karşılanıyor. Eğitim gönüllülerinin yetiştirdiği Rumen, Rus, Arnavut, Tacik veya Senegalli öğrenciler Türkiyeli ziyaretçilerini Türkçe sözlerle karşılıyor. Ülkemizi kardeş olarak tanıyan gençler her yıl Anadolu şehirlerine dağılıp bizim dilimizde şarkılar türküler söylüyor, maharetlerini sergiliyor. Unuttuğumuz bazı kültürel değerlerimizi bile onlar sayesinde hatırlıyoruz desek yanlış olmaz.
    </img>
   </p>
   <p>
    Peki, bu tablo nasıl ortaya çıktı? Kim ne zaman bir adım attı da bu dönüşleri görüyoruz? Nerelere hangi tohumlar saçıldı da bu baharı yaşıyoruz? Yeşeren Ümitler belgeseli, bu soruların cevabını veriyor. Samanyolu ve Mehtap TV’de 3 yıldır yayımlanan belgesel, Anadolu’nun farklı köşelerinden dünyanın dört bir tarafına yayılan gönül erlerinin ilginç tecrübelerini yansıtıyor. Yakın zaman önce dördüncü sezona merhaba diyen belgesel dizisi Türk okullarının açılması için verilen mücadelenin dönüm noktalarını yansıtıyor. 1990’ların başından itibaren Orta Asya ve Afrika ülkeleri başta olmak üzere birçok ülkeye hicret eden fedakâr insanları ilk ağızdan dinleme fırsatı sunuyor. Bu vesileyle hizmet hareketinin tarihsel sürecine de ışık tutuyor.
   </p>
   <p>
    <img alt="" height="333" src="http://web.archive.org/web/20130728114922im_/http://medya.aksiyon.com.tr/aksiyon/2013/01/21/mine-yeseren-umitler-6.jpg"/>
   </p>
   <p>
    Ahmet Refik Bey, liseyi bitirdikten sonra üç arkadaşıyla Endonezya’ya geldiklerini anlatıyor örneğin. Ceplerinde Endonezya’da başvurabilecekleri tek bir adres var. Tedbirli davranmaları gerektiği için otelde kalamıyorlar. Buna karşılık adresteki kişiyi de tanımıyorlar. Sadece ülkeyi tanımalarına yardımcı olabilecek, yol yordam gösterebilecek biri olduğunu biliyorlar. Bir miktar para, bavul ve bir de her ihtimale karşı kahvaltılık malzeme almışlar yanlarına. Her şey muğlâk. Ancak kilitlendikleri samimi bir ideal var. Bu sebeple, aldıkları dönüş biletlerini zarfa koyup Türkiye’ye gönderiyorlar. “Burada ülkemiz için hizmet etmek istiyoruz.” diyerek geri dönmeyeceklerini söylüyorlar.
   </p>
   <p>
    Farklı bir ırka mensup insanların hiç bilmedikleri ülkelerde okul açma talepleri çoğu zaman iyi karşılanmamış. Akla ilk gelen ajan oldukları ya da art niyet taşıdıkları… Yaşadıkları bürokratik engeller, sıkıntılar ve maddi yetersizlikler karşısında hemen her ülkede kalbi yumuşayıp onlara sahip çıkan, samimiyetlerine güvenen bir iki el mutlaka çıkmış. Endonezyalı Fermani Ayulia bunlardan biri. Çocuğunu kaybettikten sonra hayata küsen Fermani Bey’i, Türkiyeli genç komşuları bir gün kahvaltıya davet ediyor. O da komşularını kırmayıp daveti kabul ediyor. Fermani Bey’in eşi, oğullarını kaybettikten sonra ilk defa bu kahvaltı sofrasında yüzlerinin güldüğünü söylüyor. Endonezya’nın varlıklı iş adamlarından biri olan Fermani Bey iş için Tayland’a gittiği sırada, ölen oğlunu rüyasında görüyor. Oğlu, Türk gençlerinin okul açmak için ülkelerine geldiklerini söylüyor ve kendisinden onlara yardım etmesini istiyor. Fermani Bey hafta boyunca Tayland’da kalması gerekirken ertesi gün dönüyor ve okul açma çalışmalarına başlıyorlar.
   </p>
   <p>
    Belgesel, okul açma süreçlerinde izinleri veren yetkililerle yapılmış görüşmelere de yer veriyor. Türklere nasıl güvendiklerini, onlar hakkında nasıl bir kanaate sahip olduklarını anlatıyor. Kısa süre içerisinde bu gençlerin safiyane eğitim gönüllüleri oldukları şüphe götürmez bir hâl alıyor ve kendi çocuklarını da getirip bu öğretmenlere teslim ediyorlar.
   </p>
   <p>
    <img alt="" height="262" src="http://web.archive.org/web/20130728114922im_/http://medya.aksiyon.com.tr/aksiyon/2013/01/21/mine-yeseren-umitler-9.jpg"/>
   </p>
   <p>
    Elbette belgeselin çekimleri de kolay olmamış. Çekim ekibi zaman zaman büyük kazalar atlatmış. Yapımcı ve metin yazarı Veysel Gümüşdereli, Pakistan’dan ayrılacakları günden bir önceki gün Afganistan’daki Taliban yanlılarının havaalanına saldırdığını söylüyor. Ülkedeki karışıklık, onları da ürkütmüş. Ancak ekip, hayatıyla hizmet insanlarının gönlünde taht kuran rahmetli Hacı Kemal Erimez’in şu sözünü hatırlayarak teskin oluyor: “Üzerimize adımızın yazılı olduğu bir kurşun varsa o bizi burada da bulur, dünyanın neresinde olursak olalım orada da bulur.” Ardından Kemal Erimez’in düsturunu şiar edinip hayatı pahasına kendini hizmete adayan insanların yaşadığı bir diğer hikâyeyi şöyle anlatıyorlar: “İç savaş yaşayan Afganistan’da ‘8 saat taraflar birbirine ateş açmayacak’ anlaşmasıyla ateşkes ilan edilmiş. Afganistan’ın merkezini terk eden grupsa, sağlam kalan binaları da yerle bir ederek şehri terk ediyor. Belki de sağlam kalan tek bina Afgan Türk Lisesi. Türk okullarında belletmenler ve öğretmenler savaşa rağmen kalmayı tercih ediyor. Tanklardan biriyse, sağlam kalan o binayı da yıkmak için yanı başına kadar gelmiş. Namlusunu okula doğru çeviriyor. Okulda bulunan belletmenler ve öğretmenler kelime-i şehâdet getirerek pencereden dışarı bakıyorlar. Müthiş bir patlama sesi duyuluyor… Ardından panikle herkes birbirine, iyi misiniz, diye soruyor. Bakıyorlar ki herkes iyi. Nereden geldiği belli olmayan bir havan topu tankın üzerine denk geliyor ve tank parçalanıyor, okul bombalanmaktan kurtuluyor.”
   </p>
   <p>
    Belgesel ekibi Pakistan’a gitmek üzere yola çıktığında yakınlarından uyarı alıyor: “Metrekareye en fazla cinayetin düştüğü yer, dikkatli olun!” Buna rağmen herhangi bir güvenlik veya koruma talebinde de bulunmuyorlar. “Genelde bize oradaki arkadaşlar yardımcı oluyor.” diyorlar. Somali, Pakistan gibi ülkelerde günlüğü 20 dolardan koruma tutulabiliyor. Ancak korumalara da yüzde 100 itimat etmek imkânsız. Zira bazen bizzat korumalar paranız olduğunu anlayınca sizi soyabiliyor hatta öldürebiliyor. Sözünü ettiğimiz ülkelerde eğitim hizmeti vermek kadar zor başka bir iş yok. Çünkü mevcut düzenin devam etmesi için doğrudan eğitim faaliyetlerine cephe açılmış. Aşiret sisteminin yaygın olduğu Pakistan da bu ülkelerden biri. Milyonlarca üyesi olan aşiret liderleri var bölgede. Quetta denilen yerde açılan Türk okuluna ertesi gün bir aşirete mensup silahlı adamlar geliyor. Müdürün odasına girip oturuyorlar. Gruptan, İngilizce bilen biri elindeki kalaşnikofu kaldırarak atılıyor: “If you open the school tomorrow, tak tak tak! (Eğer yarın okulu açarsanız, sizi vururuz!)” Okul müdürü de “Tamam kapatırız, problem değil.” diye karşılık veriyor. Anarşi ortamında çok da farklı bir muamele beklemeyen okul müdürü okulu kapatmıyor, eğitimine devam ediyor.
   </p>
   <p>
    Gümüşdereli, kendi şahit olduğu bir başka olaydan bahsediyor. Sık sık sel felaketi yaşanan ülkeye defter, kırtasiye malzemeleri gönderilince çoğu aşiret reisi bunların dağıtılmasına izin vermiyor. Bunun yanında para yardımında bulunmaları da engelleniyor. Hayatında 20 rupiden fazlasını görmeyen bu insanlara para yardımında bulunmanın onlara zarar verdiğini ileri sürerek müsaade etmiyorlar. 20 rupi 0,50 Türk Lirası’na tekabül ediyor. Aşiret reislerinin yardım kuruluşlarına sözünü ettiği zarar ise kendi iktidarlarına gelecek zarardan başkası değil. Zira fakirlik ve açlıktan kırılan insanları bu şekilde kendilerine bağımlı hâle getirebiliyorlar.
   </p>
  </font>
 </div>
 <div>
 </div>
 <div>
 </div>
</div>


## Yorumlar

### ebru akgün, 25 January 2013, 10:20
> Süpersiniz, devam edin...

Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=CAC50B95019538F8647086816022BB86?newsId=34658), [web.archive.org (arşiv bağlantısı)](http://web.archive.org/web/20130728114922/http://www.aksiyon.com.tr:80/aksiyon/newsDetail_getNewsById.action;jsessionid=CAC50B95019538F8647086816022BB86?newsId=34658)
