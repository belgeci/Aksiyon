# Ergun Plak: Sosyal medya ilişkilerimizi yozlaştırdı

*Mine Çaha 2013.01.07*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   ‘Seksenler’ dizisinin Plakçı Ergun’una göre, o yılları güzel kılan şey samimiyetti. Sosyal ağlardaki iletişim alışkanlıkları ise ilişkileri yüzeyselleştirdi: “Eskiden 30 arkadaşım vardı, hepsi dostumdu. Şimdi 300 arkadaşım var; hiçbirinin hayatıyla ilgilendiğim yok.”
  </font>
 </div>
 <div id="newsText">
  <font class="detail-text">
   <p>
    Kömür taşıyıp salondaki sobaya attığımız, merdaneli çamaşır makinelerine elimizi kaptırdığımız, sadece ev telefonu kullandığımız, siyah beyaz ekrandan yalnız TRT seyrettiğimiz günler… Teknolojik hayata geçmeden önce yaşadığımız en samimi, en gerçek zamanlar... Televizyon kanallarında birbirini andıran senaryoların arasından sıyrılan, ilk ‘dönem sitkomu’ olma özelliği taşıyan dizi ‘Seksenler’ işte o günleri anlatıyor. Mahalle esnafının birbiriyle komşudan öte akraba ilişkisi kurduğu dönemleri ele alan, siyasi olaylara ve demokrasinin asker postallarının altında can çekiştiği günlere kara mizah tadında göndermeler yapan dizinin öne çıkan karakterlerinden biri plakçı Ergun veya Ergun Plak.  Karakteri oynayan Serhat Kılıç, gerçek hayatta da müzik tutkunu bir isim. Mikrofon gördüğünde dayanamayıp sahneye atlayanlardan. Zaten senaryo önüne geldiğinde senarist Birol Güven’e “Ya Ergun Plak olurum ya hiç!” demiş. Kılıç’la kendisinin ‘seksenler’ini konuştuk
   </p>
   <p>
    <strong>
     -Sizin yaşadığınız mahalle nasıldı seksenlerde?
    </strong>
   </p>
   <p>
    Ailemle Ankara’daydık biz. O zamanlar bir sorunumuz olduğunda değil yan bina, bizim sokağın sonundaki binada Ayfer teyzelerin kapısını çok rahat çalabilirdim, gece onlarda kalabilirdim. Kimse de bana ‘Oğlum sen niye buradasın?’ demezdi. Sonra annelerini tanıyordum arkadaşlarımın... Şimdi kaç çocuk arkadaşlarının anne babasını tanıyor? Yahut kaç anne baba çocuğunun arkadaşlarını tanıyor? Çocuğunun arkadaşlarını takip edebilmek için Facebook’a giriyor yahu.
   </p>
   <p>
    <strong>
     -Dizide komşuluk ilişkileri daha ön plana çıkıyor, bugün özlenen şeyler biraz bunlar galiba...
    </strong>
   </p>
   <p>
    Diyelim ki bugün, Allah göstermesin, sizin apartmanda bir şey oldu; ama giremiyorsunuz. Yandaki apartmanda bir dairenin kapısını çalabilir misiniz? Çalamazsınız, çalsanız da delikten bakarlar, tanımıyorlarsa açmazlar. ‘Kim o?’ dedi ve derdinizi anlatmaya kalktınız. ‘Ben yan apartmandan, şöyle oldu’ demeden, ‘Hadi kardeşim’ der size.
   </p>
   <p>
    <strong>
     -Neye bağlıyorsunuz bunu?
    </strong>
   </p>
   <p>
    Yalnızlaşmaya... Biz iletişim adına bir şeyler elde ettiğimizi zannediyoruz, aslında yalnızlaşıyoruz. Eskiden 30 arkadaşımız vardı, ama hepsi dostumuzdu. Şimdi 300 arkadaşımız var ama hiçbiri arkadaşımız değil. Birey olma mevzusunu yanlış yorumluyoruz bence.
   </p>
   <p>
    <strong>
     -Nasıl yorumlamalı?
    </strong>
   </p>
   <p>
    Kendi sınırları içerisinde yorumlanmalı. Her bireyin diğer bireylerle bir araya geldiğinde de varlık gösterebileceğini, bütünlük oluşunca bireysellikten ödün verilmeyebileceğini öğrenmeli.
   </p>
   <p>
    <strong>
     -Sosyal medya oyuncaklarımız; akıllı telefonlar, iPadlerle bu birlikteliği sağlayamadığımızı mı düşünüyoruz?
    </strong>
   </p>
   <p>
    Aynen öyle... Anne babalar çocuklarının önüne Play Station’u, iPad’i koyup kapsını kapatınca çocuğa iyi bakmış oluyor. Tam tersine çocuğu yalnızlaştırmış, sadece kendi işini kolaylaştırmış oluyorsun. Akşam geliyor baba, ‘Merhaba oğlum, ödevini yaptın mı?’ diyor, sonra hadi yallah, herkes kendi dizisine...
   </p>
   <p>
    <strong>
     -Eskiden belirli bir alanda yaşıyorduk ve bu yüzden ilişkilerimiz derinlemesine nüfuz ediyordu.
    </strong>
   </p>
   <p>
    Evet, fakat herkesin kendi kutusu, kendi telefonu, kendi bilgisayarı, kendi twitter’ı kendi facebook’u, kendi arabası, kendi oyuncakları var. Aynı evin içinde bile herkesin kendi özel eşyaları var artık.
   </p>
   <p>
    <strong>
     -Sizin en çok aradığınız şey ne o yıllardan?
    </strong>
   </p>
   <p>
    Eskiden bir ev telefonu vardı. O kadar güzeldi ki o. Hiç kimse seni hiçbir yerde rahatsız edemezdi. Zırt pırt çalmazdı. Belli bir saatten sonra aranmazdı insanlar. Kitabını okuyacaksan okurdun. Şimdi ben sesini kapatmak zorunda kalıyorum eve girdiğimde. Saat 22.00 oldu mu, ‘Ya aramayalım şimdi geç oldu, rahatsız etmeyelim’ denirdi. Çok arıyorum o ev telefonunu.
   </p>
   <p>
    <strong>
     -Bugün yüz yüze iletişim yine kendi elinizde değil mi?
    </strong>
   </p>
   <p>
    Görüşeyim diyorum, ama bakıyorum yarın setim var, ‘Hiçbir yere gidemem ki!’ diyorum. Şimdi en fazla telefonla görüşebiliyoruz.
   </p>
   <p>
    <strong>
     -Eskisi kadar birbirimize değer vermediğimiz için belki?
    </strong>
   </p>
   <p>
    Değer vermiyoruz. Bir arkadaşı kaybetmek üzücüydü eskiden. Şimdi gururla ‘Bloke ettim onu’ diyoruz. Eskiden biri hata yaptı mı onu kazanmaya çalışırdık. Şimdi üzerini çizmek için uğraşıyoruz. Bir an önce bloke edilmeli, whatsapp grubundan atmalıyız onu.
   </p>
   <p>
    <strong>
     -Biraz diziye dönersek, senaryoyu aldınız, okudunuz, ne düşündünüz?
    </strong>
   </p>
   <p>
    Tiyatro kökenliyim. Dönem dizisini sevdiğim için ve daha önce de 70-80 dönemlerine ait roller aldığım için yabancı olduğum bir iş değildi. 80’ler de benim çocukluğuma denk geliyor, hepsinden daha iyi bildiğim bir dönem. Çok heyecanlandım. Okuduktan sonra ben burada ne olabilirim diye baktığımda bir tek Ergun olabilirdim.
   </p>
   <p>
    <strong>
     -Rol teklifini siz götürdünüz yani...
    </strong>
   </p>
   <p>
    Ben gider gitmez Birol Güven ile ve yönetmen Müfit Can Saçıntı ile merhabalaştık. ‘Bir şartım var, ben Ergun Plak olacaksam konuşmaya başlayalım’ dedim. Güldüler ‘Biz de senin için aynını düşünmüştük’ dediler.
   </p>
   <p>
    <strong>
     -Siz seksenlerin o sert atmosferinde olsaydınız nasıl bir kişiliğe bürünürdünüz?
    </strong>
   </p>
   <p>
    Öldürülmüş olurdum (gülüyor).  Düşünmeden olmaz, ben de düşünenlerden biri olurdum. Bir şeye dâhil olmak zorunda bırakılmak istemezdim, nerede istiyorsam olurdum ama hiçbir arkadaşıma benim görüşümden olmadığı için zarar verebileceğimi sanmıyorum. Hiçbir canlıya, asla.
   </p>
   <p>
    <strong>
     -80’leri oynayan dizi ve sinema daha çok sanki.
    </strong>
   </p>
   <p>
    Seksenlerdeki olayların ateşleyicisi zaten 60’lar, 70’ler. Hizipleşme sağcı mısın, solcu musun meseleleri... Seksenler o dönemin bedelini ödediğimiz yıllar. Ve herkes ödüyor bu bedeli. Sağcısı, solcusu, onların çocukları da ödüyor.
   </p>
   <p>
    <strong>
     -Dizinin bu kadar tutulmasını biraz da darbe eleştirisine bağlayabilir miyiz?
    </strong>
   </p>
   <p>
    Dizi komedi dizisi olarak giriş yaptı. 12 Eylül’ü henüz oynamadığımız zamanlarda da çok olumlu dönüşler aldık. Bence insanlar daha çok, o döneme ait özlemlerini gideriyor, anılarını izliyor. Darbe dönemini ironiyle ele aldığı, biraz da karikatürize ettiği için daha sevimli hâle geldi. Ciddi eleştiri, propaganda dizisi olsaydı rahatsız edebilirdi, maksadını aşardı o zaman.
   </p>
   <p>
    <strong>
     -Elinizden mikrofon eksik olmuyor. Sesiniz de güzel. Albüm çıkarmayı düşündünüz mü?
    </strong>
   </p>
   <p>
    Hayır, tabii ki (gülüyor)! Teşekkür ederim. Canım ne zaman isterse söylüyorum zaten. Televizyon programlarında, arkadaşlarımla bir yere gittiğimde, canlı söylüyorum, kimse de ‘Niye söyledin?’ demiyor. ‘Kalk söyle’ diyorlar, hemen havaya giriyorum (gülüyor). O yüzden albüme gerek yok. Söyleyebildiğim sürece söyleyeceğim.
   </p>
   <p>
    <strong>
     -Ailede başka sanatla ilgilenen var mı?
    </strong>
   </p>
   <p>
    Annem de öğretmen ama yıllarca Devlet Klasik Türk Müziği korosunda şarkı söyledi. Sesi de çok iyidir, kulağı da... Plaklarla büyüdüm, kaset de dinledim. DAT da dinledim. Kişisel arşivim var. Bütün bunların, şiirin, müziğin, edebiyatın insanı güzelleştirdiğine inanıyorum. Hiçbir insanı olduğundan daha kötü yapamaz (gülüyor).
   </p>
   <p>
    <strong>
     -Sizin 80’lere dair anılarınız?
    </strong>
   </p>
   <p>
    Benim dükkândaki o çekme kasetler bütün o plaklar, pastanedeki tatlılar. Her birine yönelik anılarım var. Benim içinde yaşadığım dokunun bir parçası. Ben küçükken o kadar çok yaptım ki o çekme kasetlerden. 60’lıklar vardı, sonra 90 dakikalıklar çıktı; sonra 120’lik çıktığında çıldırmıştık. 2 saatlik kasetin içine bir sürü şarkı koyacağız diye. Listeyi hazırlayıp gidip kayıt yaptırırdık.
   </p>
   <p>
    <strong>
     -Ne tür dinliyordunuz, arabesk seviyor musunuz, Ergun gibi?
    </strong>
   </p>
   <p>
    Her türlü müzik dinliyorum çocuk yaşımdan beri. Arif Sağ, Musa Eroğlu, Sadık Gürbüz... Hurşit Yenigün ve Grubu, Sezen Aksu, Kayahan onları da çok severdim mesela. Laura Branigan’ın Self Control albümünü çok dinlerdim. Madonna True Blue albümünü, Bon Jovi’nin ‘Bon Jovi slippery when wet’ albümünü dinlerdim, hâlâ da dinliyorum. Şimdi Hacı Arif Bey çaldı mı, Kürdîlihicazkâr bir parça duydum mu kendimden geçiyorum. ‘Beni kör kuyularda merdivensiz bıraktın’ parçasıyla mutlu oluyorum. Cazı da çok seviyorum, Ray Charles’ın tribute albümlerini, sonra Elvis Presley’i...
   </p>
   <p>
    <strong>
     -Erkek olduğunuz için farklı bir mesleğe yönlendirme olmuştur illa ki...
    </strong>
   </p>
   <p>
    Doğrudur, tiyatrocu olmamı istemediler. Babam da annem de memurdu. Memur maaşıyla beni TED Ankara Koleji’nde okuttular. ‘Tiyatrocu olacağım’ deyince biraz üzüldüler. ‘Yavrum yıllardır okul paranı ödüyorum, kurban olayım, benim tepemi attırma!’ dedi. Cüneyt Arkın’ı örnek gösterdi. ‘Bak o da doktor. Doğru dürüst bir bölümü kazan, sonra istediğin şeyi olursun.’ demişti.  ‘Ya baba’ dedim, ‘Cüneyt Arkın sinemacıydı, ben tiyatrocu olmak istiyorum.’ Babam tam anlamadı ne demek istediğimi o zamanlar ama şimdi çok mutlular.
   </p>
   <p>
    <strong>
     -Tiyatro, dizi sektörü, aile kurmaya engel mi, aile ilişkilerini zorlar mı?
    </strong>
   </p>
   <p>
    Oyuncular setten çıkıp bara gidiyor gibi bir algı var Türkiye’de. Gençler bizi böyle sanıyor. İnternetten baksınlar benimle ilgili haberlere. Beni herhangi bir bardan çıkarken görmüşler mi? Alkolü bile çok çok nadir zamanlarda alıyorum. Sigarayı çıkardım hayatımdan. Birazcık insanın nasıl yaşamak istediğiyle alakalı.
   </p>
   <p>
    <strong>
     -‘Sade bir hayat kurmak mümkün’ diyorsunuz.
    </strong>
   </p>
   <p>
    Göktürk’te oturuyorum ben. O kadar uzak ki restoranlara, barlara, magazin hayatına. Ormanda, göl kenarındayım. Orada çocuk büyütmek kadar güzel şey olamaz. Etiler ve Nişantaşı’ndan ibaret değil hayat. Benim çok arkadaşım çıkıyor o magazin programlarına. Hiçbirini izlemiyorum, etkilenmek istemiyorum. Çünkü bazıları hakikaten orada göründüğü gibi değil, farklı yansıtılıyor.
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=92B34FE5C751ABE2316374A922472399?newsId=34525), [web.archive.org (arşiv bağlantısı)](http://web.archive.org/web/20130213230614/http://www.aksiyon.com.tr:80/aksiyon/newsDetail_getNewsById.action;jsessionid=92B34FE5C751ABE2316374A922472399?newsId=34525)
