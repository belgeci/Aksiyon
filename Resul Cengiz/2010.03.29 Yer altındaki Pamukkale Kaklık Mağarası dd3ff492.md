# Yer altındaki Pamukkale: Kaklık Mağarası

*Resul Cengiz 2010.03.29*

<font class="agenda2NewsSpot">
 Eşsiz güzelliğiyle her yıl binlerce turistin ziyaret ettiği Pamukkale’nin bir benzeri de yer altında. Honaz ilçesine bağlı Kaklık beldesindeki mağara, 2002 yılında turizme açıldıktan sonra ilgi çekmeye başladı.
</font>
<font class="newsDetail">
 <p class="MsoNormal">
  Dünyada eşsiz güzelliğiyle her yıl binlerce turistin ziyaret ettiği Pamukkale’nin bir benzeri de yer altında. Denizli’nin Honaz ilçesine bağlı Kaklık beldesinde doğal SİT alanı ilan edilen Kaklık Mağarası, 2002 yılında turizme açılmasından sonra ilgi çekmeye başladı. UNESCO Dünya Kültür Mirası Listesi’nde bulunan travertenlerin aynısını bünyesinde barındırmasından dolayı buraya, ‘Yer altındaki Pamukkale’ deniyor.
 </p>
 <p class="MsoNormal">
  Denizli-Afyon-Ankara ve Denizli-Çivril karayolları üzerinde, il merkezi’ne 30, Pamukkale’ye 45 kilometre mesafede bulunan Kaklık Mağarası’na giriş ücreti sadece 1 TL. Toprağın 5 metre altındaki mağaranın ayrıntılı plan ve kesitleri, ilk defa 2000 yılında Maden Tetkik ve Arama Genel Müdürlüğü Jeoloji Etütleri Dairesi Karst ve Mağara Araştırmaları Birimi elemanlarınca çıkarıldıktan sonra koruma ve kullanım projesi hazırlanmış. Mağaranın yakınında, sazlıklar arasında yer altından kaynayarak çıkan, serbest veya kanallar içinde akan sular, yöre halkınca ‘Kokarhamam Pınarı’ olarak anılıyor. Faylar boyunca ilerleyen, yüzlerce metre derinlikten yüzeye çıkan kükürtlü ve yoğun karbonatlı bu jeotermal sular, antik Hierapolis’in kurulduğu zamanlardan beri cilt hastalıklarının tedavisinde ve tarla sulamasında kullanılıyor. Mağaradaki havuzlar, Pamukkale’dekine çok benzeyen basamaklar hâlinde üst üste oluşmuş. Mağara ağzından şelale hâlinde giren sular, bir havuzdan diğerine geçerek güneş ışınlarının gün içindeki geliş açılarına göre her an değişen görüntüler oluşturuyor. Duvarlarında yosunlar ve küçük sarmaşıkların büyüdüğü mağara, gün içinde yeşilin çeşitli tonlarına bürünüyor. İçerideki bitkiler, güneş ışığının etkisiyle son derece ilginç bir güzellik katıyor.
 </p>
 <p class="MsoNormal">
  Kuzeybatı-güneydoğu yönünde 65, kuzeydoğu-güneybatı yönünde 40 metre uzunluğu olan Kaklık Mağarası’nın daire biçimindeki girişi ise ortalama 13x11 metre ölçülerinde. Girişe göre en derin noktası 14 metre ve toplam uzunluğu 190 metre olan, tavan yüksekliği ise 2 ile 5 metre arasında değişen mağaranın güneybatı kenarında ikinci bölümü yer alıyor. Yaklaşık 40 metre devam eden bu bölümün içi, çökmüş bloklarla kaplı. Buna karşılık ana galerinin hemen tamamı, mağara dışından çıkan ve büyük bölümü şelaleler hâlinde içeriye akan kaynak sularının oluşturduğu travertenlerle kaplı. Basamaklar hâlinde havuzlarda oluşan ve tavanın çökmesi sonucu meydana gelen bloklar üzerinde gelişen beyaz renkli bu travertenler, Pamukkale’nin küçük bir benzeri. Kaklık’ın 78 metre batısındaki, aynı yer altı sisteminin parçası olan başka bir mağaradan çıkan kaynak da şelaleler oluşturarak içerideki suya karışıyor. Hidrolojik özellikleri aynı olan bu su kaynaklarının debileri farklı. Mağara ayrıca damlataşı, sarkıtlar ve dikitlerle süslü.
 </p>
 <p class="MsoNormal">
 </p>
</font>

Kaynak: [www.aksiyon.com.tr](http://www.aksiyon.com.tr:80/aksiyon/haber-26465-267-yer-altindaki-pamukkale-kaklik-magarasi.html), [web.archive.org (arşiv bağlantısı)](http://web.archive.org/web/20110811113130/http://www.aksiyon.com.tr:80/aksiyon/haber-26465-267-yer-altindaki-pamukkale-kaklik-magarasi.html)
