# Laiklik sınıfsal bir mesele

*Mehmet Kamış - Süleyman Taygar 1997.06.14*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Her çağın, her toplumun bilgeleri vardır. Herkesle beraber aynı toplumda yaşar, ama çoğunluğun gördüklerinden daha farklı şeyleri görür ve gözlemlerler.
  </font>
 </div>
 <div id="newsText">
  <font class="detail-text">
   Yaşadıkları topluma derinlemesine nüfuz eder, çelişkileri ve çarpıklıkları tek tek orta yere koyarlar. Alev Alatlı'dan bahsediyoruz; Erzurum'dan Japonya'ya, Amerika'dan ODTÜ'ye uzanan ilginç hayat çizgisi ve birikimiyle Alev Alatlı'dan. Türkiye'de ilk defa yayınlanan dörtlü "nehir romanı"nın ilki "Viva la muerte"de "Ölü sevici", şiddetten yana, "miş gibi yapan", klişelerle düşünüp her konuşmasında "italikleyen" bir toplum ve sistemin peçesini indirirken, adeta içinde yaşadığımız toplumun bütün unsurlarıyla bir fotoğrafını çekmişti. Ülkücüsüyle, sosyal demokratıyla, Kürtçüsüyle, liberaliyle toplumun bütün kesimlerini ele alıp incelemekle kalmamış, Türk medyası, siyaseti, ordusu, üniversitesi de Alatlı'nın yaptığı mükemmel sistem eleştirisi içerisinde yerlerini almışlardı. Biz de Alatlı'ya bu sistem eleştirisini sormak, kendi deyimiyle "italikleyip", "Ne olacak bu Türkiye'nin hali?" sorusunun cevabını öğrenmek için gittik.
   <br/>
   <br/>
   Özellikle son gelişen olaylardan sonra Türkiye'de insanlar sistem üzerine düşünüyor ve Cumhuriyetin kuruluşuna da göndermelerde bulunuyorlar. Siz Türkiye'deki sistemi nasıl görüyorsunuz?
   <br/>
   <br/>
   Cumhuriyeti kuranlara minnetarım, onlarla iftihar ediyorum. Fakat bir de sistemi devam ettirenlere bakmak lazım. Kendi adıma kuruluş ideallerini neden gerçekleştiremediğimizi merak ediyorum. Hangi aşamada yanlış yapıldı? Kuruluş aşamasında mı? Kısmen evet. Sonra mı? Evet. İnkar mı, haksızlık mı, layık olmama mı var? Yine evet. Deyiş yerinde ise, bitimiz kanlandı. Deyiş yerinde ise insanların biti kanlanıyor. Geçmişi, acıları ve hangi koşullarda insanların niye öyle davrandıklarını unutuyorlar. Sadece son noktaya bakarak karar vermek çok yanlış. Cumhuriyetten sonraki kuşakların tam bir mirasyedi gibi davrandıklarını düşünüyorum. Esas problemi burada görüyorum.
   <br/>
   <br/>
   Cumhuriyetten sonrakilerle kimi kastediyorsunuz?
   <br/>
   <br/>
   Herkesi. Bürokatları, siyasileri, akademisyenleri, işadamlarını, seçmenleri.
   <br/>
   <br/>
   Cumhuriyeti kuranlar ve Cumhuriyet kuşakları gibi bir ayrım mümkün mü?
   <br/>
   <br/>
   Bence mümkün. Bir Kâzım Karabekir'i, bir Yüzbaşı Selahaddin'i düşünün mesela. Cumhuriyeti kuranlar canlarını verdiler, bir milletin onurunu kurtardılar. Daha ne beklenir ki insanlardan? Cumhuriyeti kuran kadrolar ne idi, izleyen kadrolar ne yaptı? Nasreddin Hoca'nın hikayesi gibi. Yüzüğü bodrumda kaybeder, gider ışıkta arar. Bizim halimiz de buna benziyor. Meselelerin çözümünü yanlış yerlerde arıyoruz.
   <br/>
   <br/>
   Başka yerlerde aramaktan ziyade, birtakım şeyler yanlış ve insanlar da bunların izahını arıyor. Cumhuriyeti kuran kadro  Kurtuluş Savaşı'nı gerçekleştirdi, Misakı Milli sınırlarını çizdi. Ardından bu kadro tasfiye edilmedi. Cumhuriyeti kuran lider kadro ile Cumhuriyet sonrası kadrolar aynı değil mi?
   <br/>
   <br/>
   İttihat Terakki ruhunun Cumhuriyet müesseselerini şekillendirdiği muhakkak. Geriye baktığımızda keşke şunu da şöyle yapmasalardı dediğimiz dünya kadar şey var. Benim söylemek istediğim bu hataların hâlâ yapılıyor olması. 1938'de Atatürk öldü, İnönü geldi. Celal Bayar, Menderes hep aynı hataları tekrarladılar. Ben Menderes'in mesela demokratlığına inanmıyorum. Meclis Tahkikat Komisyonu bir vakıadır. Ankara Radyosu her gün birbuçuk saat "Vatan cephesi"ne katılanların listesini okurdu. DP muhalifleri bu vatanın çocuğu değillermiş gibi! Bir de üstelik "Cephe!". Bakmayın siz, tüm diğer "C"ler sonra geldi. Bir "Siyasi Partiler Kanunu" 1950'den beri başarılamadı. Diyelim ki kurucu kadrolarınız yanlış bir şeyler yaptılar, ama kurucu kadrolarınız ihtilal kadrolarıydı. Dünyanın her yerinde en kötü, en sert, en çok yanlış ihtilal kadrolarından çıkar. Peki ya sonra? Neden bunca yıldır anayasa değişikliği yapılamaz. Cumhuriyet ne yazık ki sadece politikada değil, hemen  hiç bir alanda yeni liderler çıkaramadı. Bir filozof çıkardı mı, Ziya Gökalp'tan bu yana? Cemil Meriç biraz kıpırdar gibi oldu. Askerler mi yerden yere vurdu Meriç'i? Yok. Nerede bizim aydın kadrolarımız? Üniversitenin haline bakar mısınız? 1402 kişiyi attılar da birgün meslektaşları karşı çıktı mı? Bir hastalık var Türkiye'de ve bu hastalığı sadece Cumhuriyet kadrolarına yüklemek son derece kolaycılıktır.
   <br/>
   <br/>
   Lider kadrolardan ziyade, bütün eserlerinizde şiddete dayalı, nekrofili, hafızası zayıf bir toplum imajı çiziyorsunuz. Bunun yanısıra nereye elinizi atsanız, elinizde kalan bir ülkemiz var. Sizin tabirinizle "italikleyip" espri ile şunu sormak gerekiyor; "Osmanlı torunları" nasıl bu hale düştü?
   <br/>
   <br/>
   Osmanlı diyoruz, ama bir düşünelim neyi devraldık? Milletler haklı olarak tarihlerini kitlelere moral gücü katacak şekilde sunarlar. Ama ben mi imzaladım Duyuni Umumiye'yi, kapitülasyonları? Balta Limanı Anlaşmasını? Osmanlı'nın 19. hatta 18. yüzyıldan itibaren gösterdiği performans son derece kötüdür. Ulema bir başka alem. Bazı şeylere nasıl müsaade etmişler akıl alır gibi değil. Rumelili olduğum için o tarafları, tekkelerin, zaviyelerin ne halde olduğunu biliyorum. Bütünüyle değil, ama insaf diyorum. Dökülen bir Osmanlı devralındı.
   <br/>
   <br/>
   Cumhuriyetçiler de bir sürü yanlış yaptı, ama 1920'lerden bahsediyoruz. Sosyalizmin tahtlar devirdiği,  pozitivizmin havalarda gezindiği bir dönem. İyidir, doğrudur diye almışız, uygulamışız, hatalı çıkmış. Ama ben kendimi çok "Türk" görüyorum. Osmanlı'nın yanlışları da benim, Cumhuriyet kadrolarının yanlışları da benim, bugünkü kadroların yaptıkları da. Önemli olan suçlunun saptanmasından çok, suçu iyileştirme yöntemleri üzerine kafa yormak.
   <br/>
   <br/>
   Bugün Türkiye'nin laiklik ve Güneydoğu gibi iki büyük problemi var. Biz o günün şartlarında Osmanlı'dan devraldığımız mozaik üzerinde Cumhuriyeti bir "Ulus Devlet" olarak kurduk. Sizce Cumhuriyet bu iki sorunu nasıl çözümleyecek?
   <br/>
   <br/>
   "Ulus Devlet" o dönemki fiili durumun sonucudur. Bazıları aksini iddia etse bile Osmanlı da bir Türk imparatorluğuydu. Türk unsurunun olmadığı topraklara Anadolu'dan fazla yatırım yaptı, ama olmadı. Bizim ulusçuluktan etkilendiğimiz kadar "necip" Arap milleti de etkilendi. Hadi biz ayrı soydan, ayrı dildeniz; kendileri bir sürü küçücük Arap devletçiğinin kurulmasına nasıl müsaade ettiler? Biz dedik ki "Halifeliği istemiyoruz." Alıp onlar idame ettirselerdi, neden ettiremediler? Biz kendi ulus devletimizi kurduk ve problemleri oldu. Ama yapacak başka da bir şeyimiz yoktu. Fakat ondan sonra kendimizi mecburen dolduruşa getirdik, "Türküz, doğruyuz, çalışkanız,    yalnız değiliz, Orta Asya'da şu kadar akrabamız var diye. 1970'lerde "Orta Asya'da Türk var" dendiğinde solcuların kahkahalarla güldüğünü bilirim. Daha yeni kabul ettiler ki, Belgrad'dan Şanghay'a kadar Türkçe konuşularak gidilebilirmiş.
   <br/>
   <br/>
   Kaldı ki, biz ulus devlet kurarken, Kürtler de armut toplamıyorlardı. Bedirhan Bey İngilizlerle kol kola "Kürt devleti" kurmaya çalışıyordu. O günün şartları bunu dayatıyordu. Beğenmediğimiz Abdülhamit Han milleti toparlamak için az mı çaba gösterdi. Ama hiç bir ülke dünya koşullarından bağımsız olmuyor.
   <br/>
   <br/>
   Laikliğe gelince, daha kavram üzerinde bir anlaşma yok! Ben elhamdülillah Müslümanım ve laiğim. Ne demek istiyorsun, diye sorarsanız, mezhep kavgam yok derim. Ne Mutezile ile,  ne Alevilerle, ne Şafilerle mezhep kavgam yok. Meğer ki, birisi kalksın da  kendi yorumunu dayatsın. Tavrımı o zaman koyarım. Bugün Türkiye'de "Laik" olup olmamak, dinle ilgili değil. Sınıfsal bir mesele. Bizim yaşam tarzı denilen, sınıfsal bir dayatma söz konusu. Her iki taraf da, "Benim yaşadığım gibi yaşa" diyor. Batı bu meseleyi Hıristiyanlığın içini boşaltarak aştı. Tabiri maruz görün, eşek öldü dava bitti. Bizim derdimiz hâlâ inançlı olmamızdan kaynaklanan bir dert.
   <br/>
   <br/>
   Farkında mısınız bilmiyorum, biz aslında Müslümanlığı paylaşamıyoruz. Hiçbirimiz diğerinden daha az Müslüman sayılmaya razı değiliz. Bir yandan bu, öte yandan da İslam'ı küçümsüyoruz. Dehalarla dolu bir İslam tarihi var. Ama biz kolaycı bir milletiz. Bir meali baştan sona elinde kalem kağıt okayan Müslüman onbinde bir çıkmıyor. Eğri oturup doğru konuşalım, İslam'ı bilen birisi şu Kur'an kurslarına şu haliyle razı olur mu? Müslümanlar olmalı değil miydi, şu Kur'an kursları kapansın demesi gereken? Milletçe aklımızı bilgimizin önüne koymak gibi maluliyetimiz var. Gördüğümüzü sandığımızla yetinip, karşımızdakini yargılamaya kalkıyoruz, kıyamet kopuyor tabii.
   <br/>
   <br/>
   Hayatımız aşırı derecede siyasallaştı, her kesim için söylüyorum.
   <br/>
   <br/>
   Benim sınıfsal dediğim de bu pasta meselesi. Çember sakallılara öfkenin önemli bir nedeni de Anadolu sermayesinin milli tasarruf pastasından pay almaya başlamış olmasıdır. Hiç beklemedik bir şekilde oradan buradan paralar, holdingler çıkmaya başladı. Sonuç siyasallaşma olacaktı tabii, başka ne beklenebilir ki?
   <br/>
   <br/>
   Bir bardak suda fırtına koparıldığına inanıyorum, çünkü tüketim toplumu ile vahdet bir arada gitmiyor. Dünyanın hiç bir yerinde hiç bir zamanda gitmemiştir. İslam'ın güçlenmesini istemeyenler için Erbakan'ın 20 milyarlık Mercedes ile gezen oğlu en büyük teminattır. Mert Çiller'den ne farkı var? Yine de ben çok sağlıklı bir eleştirilen aşamada olduğumuzu görüyorum. Mısır'ı, Ürdün'ü de biliyorum.
   <br/>
   <br/>
   İmamhatip tartışmalarını nasıl değerlendiriyorsunuz?
   <br/>
   <br/>
   Şaşırtıcı. Düş kırıcı. Kolaycı. Sallandıracaksın bir kaç kişiyi mantığı. Bence mesele kaç yıl olduğunda ya da sayısında değil, kalitesindedir. Kalite üzerinde konuşulmalı, müfredata bakılmalı, iyileştirilme yöntemleri üzerinde durulmalıdır. Bakın soyut düşünceyi iyi bir din eğitimi kadar hiçbir şey geliştirmez. Hiç bir şey olmazsa tefsire vs.'e girdiklerinden bir kere dilleri daha iyidir. Daha çok kelime daha kaliteli düşünme yetisi anlamına gelir. Einstein'ın, Freud'un, Marks'ın, Durkheim'in Yahudilikten çıkmış olmalarının bir anlamı var.
   <br/>
   <br/>
   Sağlıklı bir din eğitimi almanın soyut düşünceyi geliştirdiğini mi söylüyorsunuz?
   <br/>
   <br/>
   Kesinlikle. Cumhuriyet döneminde felsefe, edebiyat, sosyal bilimlerde hatta fiziki bilimlerde dünya çapında insan yetiştirememiş olmamızın nedenini biraz da burada aramak lazım diye düşünüyorum. Dil devrimi hataların en büyüğü, cezasını felsefede, mantıkta hatta matematikte çekiyoruz. Yeni yeni birşeyler değişmeye başladı.
   <br/>
   <br/>
   İktidara gelmeden evvel, birtakım insanlar Refah'ın diğer sistem partilerinde kendini bulamamış sessiz çoğunluğun temsilcisi olabileceğini, onları sisteme entegre edebileceğini, hatta iktidara taşıyabileceğini söylüyorlardı. İktidarda olamadı ama hükümette geçen bu süreden sonra Refah'ı nasıl değerlendiriyorsunuz?
   <br/>
   <br/>
   Sistemin sorgulanmaya mutlak ihtiyacı var, ama bunu yapacak partinin Refah olmadığı ortada. Bir kere özgün değiller, diğer partilerden farkları yok. İkincisi, garip bir kendini beğenmişlikleri var. Devleti, devlet yönetimini küçümsüyor gibiler. Oysa 600 yıllık bir imparatorluk geleneği vardır bu devletin, öyle ben yaptım olduyla olmaz. 1989'daki SHP'nin durumu gibi, ne kadar ehliyetsiz adam varsa topladılardı. Nasıl gittiklerini biliyoruz. Tabii, Refah, SHP gibi değil. Bunların icraatı ister istemez İslam'a malediliyor. Bu da benim gücüme gidiyor. Neden bir Müslüman olarak bunların hatalarını savunmak zorunda bırakılayım?
   <br/>
   <br/>
   Öte yandan şurası da  muhakkak, bundan böyle İslamiyet'le bir tür yüzleşmeyen bir siyasi parti ayakta kalamaz. En uçta, tanımıyorum İslam'ı dersiniz. Bu da bir tavırdır. Vahiy İslam'ı dersiniz, kültürel İslam dersiniz ama sonuçta tavrınızı koyarsınız. Her bakan hakkında bile muğlak bir Sünni sıfatından başka değerlendirme yapamıyorum. Neticeyi kelam yazık oldu. Bekleyelim bir dört yıl  daha kadroları yetişsin diye bekleyecek halimiz de yok.
   <br/>
   <br/>
   Bir de tabii toz dumandan bilistifade ortaya atılan liberaller, demokratlar, sivil toplum örgütleri filan var. Devletle sorunları olanlar, bunların arkasından anti TC bir platformu ittiriyorlar. Kendi işlerini Şevki Yılmaz gibilere yaptırdıklarını sanıyorlar. Bunu çok korkutucu buluyorum. Çok hukukluluk filan gibi söylemlerin ülkeyi nasıl parçalayacağını düşünebiliyor musunuz?
   <br/>
   <br/>
   TÜSİAD'ı mı kastediyorsunuz?
   <br/>
   <br/>
   TÜSİAD, MÜSİAD, şimdi CUSİAD. Çağdaş Yaşamcılar, Nişantaşı'nı Sevenler vs. vs. STÖ'leri üniter devleti dinamitleyecek şekilde ileri sürersek, bunun ucu Güneydoğu'dan elimizi eteğimizi çekmeye kadar gider. Güneydoğu'nun üstüne bir çizgi çekersek bu tarafın milli geliri onbin doların üzerindedir.
   <br/>
   <br/>
   Ertuğrul Günay, kişi başına milli geliri 6 bin doların altında olan ülkelerde demokrasinin pek yerleşmediğini söylüyor ve demokrasinin iktisadi boyutuna işaret ediyor...
   <br/>
   <br/>
   Hakkı var tabii. Ancak mesele ortalama rakamdan çok gelirin nasıl dağıldığı. Atatürk'ün "imtiyazsız, sınıfsız, kaynaşmış bir kitle" ideali gerçekleşmediği gibi durum giderek beter oluyor. Bunun üzerine bir de kentleşmeyi getirirseniz, sokaklara tükürenler, çiğ köfteciler, üfürükçüler, zırcahiller eğitimli kentsoylularla birarada elbette sürtüşmeler oluyor. Allah beterinden saklasın.
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-2670-36-laiklik-sinifsal-bir-mesele.html), [web.archive.org (arşiv bağlantısı)](http://web.archive.org/web/20130927105405/http://www.aksiyon.com.tr:80/aksiyon/haber-2670-36-laiklik-sinifsal-bir-mesele.html)
