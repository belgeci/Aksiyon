# Şike tarlaya indi!

*Ahmet Dönmez 2005.04.11*

<font class="agenda2NewsSpot">
 Devlet, tarımsal üretimi geliştirmek amacıyla 2001 yılında Doğrudan Gelir Desteği uygulaması başlattı. Ancak iyi niyetle başlayan uygulama diğer tüm projeler gibi kısa sürede amacından saparak rant alanına dönüştü.  Köylü devleti soydu, devlet denetim yapmakta geç kaldı. Araya şike, rüşvet  ve siyasî baskı girdi.
</font>
<font class="newsDetail">
 Tarım, Türkiye'nin en önemli gerçeklerinden biri. Yıllardır destekle ayakta kalan Türk tarımı, önümüzdeki dönemde, özellikle de Avrupa Birliği ile yürütülecek müzakere sürecinde en fazla tartışılacak konulardan biri, belki de birincisi olmaya aday. Kaldı ki Anadolu'da yaşanan bazı ilginç olaylar, daha şimdiden tarım merkezli tartışmaların hangi boyutta gündeme geleceğini gösteriyor.
 <br/>
 <br/>
 Türkiye'de bir süredir tarımsal üretimi geliştirmek amacıyla başlatılan bir uygulama var. Doğrudan Gelir Desteği (DGD) adıyla hayata geçirilen uygulama, Adıyaman'ın Tut İlçesi'ne bağlı tapu kadastrosu olmayan 9 köyde tam bir karmaşaya dönüştü. Yaşanan olaylara devlet görevlisinden çiftçiye, siyasetçiden bankacılara kadar hemen herkes bir şekilde karıştı. Bu olay, hem DGD uygulamasının Türkiye genelinde nasıl istismara dönüştüğünü hem de tarım sektörünün içinde bulunduğu manzarayı gözler önüne seriyor.
 <br/>
 <br/>
 Her şey, 2001 yılında yürürlüğe giren projenin 3 Kasım 2002 seçimleri öncesi "esnek" hale getirilmesiyle başlar. Çiftçiler, seçimden önce, fazladan gelir desteği alabilmek için arazilerini olduğundan katbekat fazla gösterir. İlçenin toplam 82 bin dönüm olan arazisi önce 105 bin, ertesi yıl da 130 bin dönüme yükselir. Soyulduğunu fark eden devlet, 2003 yılında uydu algılama sistemi ile arazileri yeniden tespit eder. Aradaki fazla ödemeleri faiziyle birlikte geri ister. Köylüler yüzde 160'lara varan faiz yüküyle karşılaşır. Tut İlçesi'nin şimdiki yöneticileri, bu durumu anlatırken, dönemin tarım ilçe müdürünün siyasi beklentilerle köylünün bu istismarına göz yumduğunu iddia ediyor.
 <br/>
 <br/>
 Tut İlçesi'nin DGD macerası bununla sınırlı değil. Kaymakamlık, çiftçilerden kesilen fazla paraların toplandığı Ziraat Bankası Tut şubesinin hazineye devretmesi gereken yaklaşık 150 milyar lirayı 11 ay boyunca sakladığını tespit eder. Durumu hemen Ziraat Bankası Genel Müdürlüğü'ne ileten Kaymakamlık, 11 aylık gecikmenin faiz yükünün çiftçiye yansıtılmamasını sağlar.
 <br/>
 <br/>
 Köylüler ayakta
 <br/>
 <br/>
 Faiz depreminin yaşandığı 9 köyün tamamında köylüler ayağa kalkmış durumda. Her gün ilçenin yollarını aşındırıyor, uyduyla yapılan ölçümlerden sonra devreye rüşvet, siyasi baskı ve kayırmaların girdiğini öne sürüyorlar. Onlara göre, arazilerin tespitinde adaletsizlik yapıldı. Tarlaların dönümleri devlet tarafından düşürülerek kendileri haksızlığa uğratıldı. Fazladan aldıkları paralardan söz etmeyen çiftçiler, "Arazilerimizi hiç gezmeden ölçüm yaptılar. Adamı olanlara fazladan toprak yazdılar. Biz şimdi gelip yeniden yerinde inceleme yapmalarını istiyoruz. Ancak yöneticiler bizi ciddiye almıyor." diyerek mevcut durumdan duydukları rahatsızlığı dile getiriyorlar. Öğütlü Köyü'nden Hacı Özmen, "Uydudan yapılan tespitlerde benim arazim 59 dönüm görünüyor. Buna göre ben yeşil kart alabilirim. Fakat, yeşil kart için müracaat ettiğimde bu kez 'Senin 350 dönüm arazin var. Alamazsın' diyorlar. Anlamadım bu nasıl iş?" diyor.
 <br/>
 <br/>
 Aynı iddialar köy muhtarları tarafından da dile getiriliyor. Yalankoz Köyü Muhtarı Murteza Altuntaş, "Ölçümler objektif yapılmadı, araya siyasi hesaplar girdi. Eski muhtarların hiç birinin 10 dönümden fazla arazisi yok; ama kendilerine 200-300 dönüm arazi yazdırdılar. İşin içine para girdi. Bilinçli yapılmasaydı şimdiye kadar bu yanlışlar düzeltilirdi. Kadastro memuru gelip 'Sana ne kadar arazi yazayım?' diye sordu. Böyle ölçüm yapılır mı? İdareye bir sürü dilekçe verdik. Masrafları biz ödeyelim, gelin yeniden ölçüm yapın' dedik ama cevap verilmedi." diyerek durumu özetliyor. Akçatepe Köyü'nün eski muhtarı Dursun Doğan, "2001 yılında komisyon üyeleri geldi, tarlaları gezmeden muhtarın evinde arazi yazdılar." iddiasında bulunurken, Elçiler Köyü Muhtarı Ahmet Elçi, kendi imkanlarıyla dışarıdan kadastro memurları getirttiklerini, bu memurların arazilerini gerçek sınırlarıyla tespit ettiğini; ancak İlçe Tarım Müdürlüğü'nün bu rakamları kabul etmeyerek, "Bizim ölçümlerimiz geçerli" dediğini aktarıyor.
 <br/>
 <br/>
 Şikayetlerin temelinde köylülere fatura edilen yüksek faizler ve Ziraat Bankası'ndaki uygulamalar var. Köseli Köyü Muhtarı Mustafa Aydın, "Köyün tamamı faiz borcu altında. Diğer köylerle birlikte yaklaşık bin çiftçi mağdur." diyor. Yaylımlı Köyü'nden bazı çiftçiler bir araya gelerek bankaya karşı suç duyurusunda bulunmuş. Bunlardan İbrahim Yücel, 2001'de 200 dönüm arazi beyan edip 2 milyar lira gelir desteği almış. Uydudan yapılan algılama sisteminde arazisinin 83 dönüm olduğu tespit edilmiş. Mart 2004'te yapılan ödemelerde devlet fazladan ödediği 1 milyar 167 milyon lirayı kesmiş. Yücel, paranın kesilmesiyle birlikte bankadan borcunun kalmadığının söylendiğini; ancak bir ay önce 2003 yılının parasını almaya gittiğinde kesilen bu paranın hazineye aktarılmadığını öğrendiğini anlatıyor. Yücel, bu paranın bilgisayardaki kayıtlarda aktarılmamış olarak göründüğünü dile getirerek, "Banka müdürü 'Aktarmamışız, gözümüzden kaçmış' dedi. Tarım müdürünü çağırdık. O da 'Niye göndermedin?' diye sorunca banka müdürü, 'Üst yazı göndermediniz' cevabını verdi. Ancak tarım müdürü yazıyı bulup getirince banka müdürü 'Görmemişim' dedi. Şu anda 142 milyon lira daha borcum var. Yaklaşık 2 ay önce savcılığa suç duyurusunda bulunduk. Aynı gün para hazineye aktarıldı." diyor.
 <br/>
 <br/>
 Bazı köylülerin müracaat ettiği Avukat Mehmet Uçar, "Banka 2-3 yıl parayı iade etmemiş, belki de işletmiş. Bu paralar yüzünden faiz işlemiş. Evraklar üzerinde inceleme yapılması lazım. Banka gizliyor olayı. Bana 10 dakika açsınlar evrakları, durum çok net çıkar ortaya." diyor. Akçatepe Köyü'nden Cuma Savaş, ilçede yaşananları bir televizyon dizisine atıfta bulunarak izah ediyor: "Asıl kurtlar vadisi burada."
 <br/>
 <br/>
 Çiftçilerin hışmına uğrayan çiftçiler
 <br/>
 <br/>
 Bazı çiftçilerin 2001'de ahlakî davranmadıklarını ifade eden çiftçiler de var. Yaylımlı'dan Mahmut Turaneli, "Niye gerçeği anlatmıyorsunuz? 2001'de araziler hep fazla yazıldı. Hiçbiriniz sesinizi çıkarmadınız. Benim arazim 80 dönüm civarında. 2001'de 133 dönüm yazıldı, 2002'de 106'ya düştü. Hâlâ fazladan almaya devam ediyorum." diyerek itirafta bulunuyor. Aynı köyden Mehmet Tunç ise meseleye farklı bir boyut kazandırıyor. 40-50 dönüm civarında toprağa sahip olduğu halde 2001'de kendisine 200 dönüm arazi yazıldığını söyleyen Tunç, tahkikat komisyonuna itiraz ettiğinde bir üyenin, "Karıştırma. Devlet vermiş işte. Al cebine koy." diye karşılık verdiğini ileri sürüyor.
 <br/>
 <br/>
 Bu tartışmada herkesin suçlu olduğunu dile getiren Yaylımlı Köyü'nden Gaffar Tunç, gelişmeleri bulanık suya benzeterek son noktayı koyuyor. Aynı zamanda Adıyaman İl Encümeni de olan Tunç, "Benim arazim 69 dönümdü. 2001 yılında 130 dönüm yazıldı. Ben bu parayı aldım, itiraz etmedim. Burada herkes suçlu. Fazladan arazi yazdırıp devleti dolandıran bizler de suçluyuz, memurlar da, devlet de. Burada artık su bulanmıştır, yeniden durultmaya da kimsenin gücü yetmiyor. Meselenin özü budur." diyor.
 <br/>
 <br/>
 Ziraat Bankası Müdürü Nadir Topak,  paranın bankada 11 ay bekletilmesinde kendilerinin bir ihmali olmadığı iddiasını savunuyor. Bir dönem sürekli ilçe tarım müdürü değişikliği yapılması sebebiyle gerekli listenin kendilerine verilmediğini dile getiren Topak, bu gecikme nedeniyle paranın hazineye devredilemediğini ileri sürüyor. Topak, 150 milyar lira civarındaki iade için köylülerin kendisi hakkında, "Müdür parayı yedi." şeklinde dedikodu çıkardığını belirterek, "Bu söylentiler beni çok yıprattı. Bu insanlar çok kötü niyetli. Hem devleti dolandırdılar hem de bu tür yaygaralar kopararak faiz parasından kurtulmaya çalışıyorlar. Şu anda hazineye aktarılmamış hiçbir para yok. Üstelik o 11 ay için de hiçbir çiftçiye faiz uygulanmış değil." şeklinde konuşuyor.
 <br/>
 <br/>
 Tut Ziraat Odası Başkanı Mehmet Dilli'ye göre sorunun temelinde, tespitlerin 2001 yılında beyan usulüne göre yapılması yatıyor. Normalde arazilerin yerinde incelenerek tespit edilmesi gerektiğini hatırlatan Dilli, uyduyla tespit yapılmasından sonra karışıklıkların sona ermediğini, aksine yeniden başladığını öne sürüyor. İlçenin genel sınırlarının doğru tespit edilmiş olmakla beraber çiftçi bazında hatalar yapıldığını kaydeden Oda Başkanı, eski kayıtlara bakılmadan parsellerin yeniden yazılmaya başlandığını, bu noktada da devreye bazı çıkar ilişkilerinin girdiğini iddia ediyor: "Bir parti teşkilatına yakın çiftçilere ayrıcalık tanındı. Bazı çiftçilerin arazisi azaltılırken bazılarına fazladan yazıldı. Devlet memurları üzerinde baskı uygulandı. Köyün merası, siyasi baskılarla bir şahsın tarım arazisi olarak yazdırılmak istendi. Direnince beni tehdit ettiler, yazmak zorunda kaldık."
 <br/>
 <br/>
 Faiz oranlarında da ciddi bir sıkıntı var. Kimse ne kadar faiz oranı uygulandığını bilmiyor. Ben Ziraat Odası Başkanı olarak bilmiyorum mesela. Şifahi olarak yüzde 167 olduğunu söylüyorlar. Bir başka sıkıntı da faizlerin herhangi bir tebliğ yapılmaksızın işleme sokulması."
 <br/>
 <br/>
 İlçe Tarım Müdür Vekili Servet Aktaş, çiftçinin masum olmadığı görüşünde. Gerçekte 80 bin dönüm civarında olan Tut İlçesinin 2001 yılında  beyan usulü yapılan ilk tespitlerde 105 bin dönüm çıktığını, ertesi yıl yapılan beyanlarda ise 130 bine yükseldiğini belirterek, köylülerin kayalık alanları bile tarım arazisi gibi yazdırdığını anlatıyor. İlçe Tarım Müdür Vekili, bazı çiftçilerin bilmeyerek hataya düşmüş olabileceğini, ancak büyük bir çoğunluğun bilerek devleti dolandırmaya çalıştığını savunuyor. Hiç arazisi olmadığı halde kendine arazi yazdıran 90 kişi hakkında suç duyurusunda bulunduklarını belirterek, "Eğer iyi niyetli düşünülmeseydi yanlış beyanda bulunan bütün köylüler mahkemelik olabilirdi." diyerek, ilginç bir ayrıntı veriyor.
 <br/>
 <br/>
 Çiftçilerin, "Kötü niyetli değillerse gelip yeniden ölçüm yapsınlar. Masraflarını da biz karşılayalım." sözlerini de cevaplayan Aktaş, "2001'de beyan usulü yapılmış, devlet kandırılmış. 2003'te bilimsel yöntemlerle tespit yapılmış, gerçek ortaya çıkmış. Şu anda bundan daha sağlıklı bir yöntem yok. Bunun bir adım ilerisi tapu çalışmasıdır. Her sene yeni tespit yapılacak değil ya." karşılığını veriyor. Aktaş, bütün yanlışlıkların temeli olan 2001'deki tespitlerin aceleye geldiği görüşünde. Aktaş, "O dönemde tahkikat komisyonuna 20 günde bütün köylerin tespitinin bitirilmesi talimatı verildi. Öyle olunca da gözleme dayalı olarak tespit yapıldı. Sonuçta böyle bir manzara çıktı ortaya." diyor.
 <br/>
 <br/>
 İlçe Kaymakamı Hülya Kaya, "Vatandaş hep almaya alışmış, vermeye yanaşmıyor." cümlesiyle özetliyor tartışmayı. Bini aşkın çiftçiye fazladan ödeme yapıldığını belirten Kaya, "Bin 700'den fazla çiftçiyi savcılığa vermemiz gerekirken biz bunu yapmadık. Hatta faizlerin yansıtılmamasını da istedik ancak müfettişler bunu kabul etmedi. Fakat yine de vatandaşa yaranamıyoruz." diye konuşuyor.
 <br/>
 <br/>
 6 BİN SAHTE BEYAN UYDU TAKİBİNE TAKILDI
 <br/>
 <br/>
 Tarım Bakanlığı'nın tespitlerine göre 6 bin çiftçi sahte beyanda bulundu. Uydu takibiyle ortaya çıkarılan dolandırıcı çiftçiler, 5 yıl boyunca destekten mahrum kalacak. 4 yıldır uygulanan projeye göre devlet, Türk çiftçisine iyi bir hayat standardı sağlamak amacıyla 2000 yılında pilot olarak uygulanan 'Doğrudan Gelir Desteği ve Çiftçi Kayıt Sistemi Projesi'ni hayata geçirdi. Proje 2001 yılından itibaren ülke geneline taşındı. Tarımsal destekleme bütçesinin yüzde 78'ini kapsayan doğrudan gelir desteği, dekar başına 16 YTL olarak ödeniyor. 2005'te yüzde 45'e düşürülen uygulama, 2006'dan itibaren dekara 10 YTL olarak verilecek.
 <br/>
</font>

Kaynak: [www.aksiyon.com.tr](http://www.aksiyon.com.tr:80/aksiyon/haber-14274-35-sike-tarlaya-indi.html), [web.archive.org (arşiv bağlantısı)](http://web.archive.org/web/20101030171818/http://www.aksiyon.com.tr:80/aksiyon/haber-14274-35-sike-tarlaya-indi.html)
