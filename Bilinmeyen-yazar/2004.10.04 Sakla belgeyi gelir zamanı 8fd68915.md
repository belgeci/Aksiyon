# Sakla belgeyi gelir zamanı

*Bilinmeyen-yazar 2004.10.04*

<div>
 <p>
  <font>
   Doğru Yol Partisi (DYP) eski milletvekili Sedat Edip Bucak, yargılanma sürecindeki durumu ciddiye binince elindeki kozu oynadı. 8 yıl önce Susurluk’ta kamyon ile çarpışan Mercedes marka otomobilin içinde beraber seyahat ettikleri Abdullah Çatlı’nın çantasında bulunanları mahkeme heyetine sundu.
   <br/>
   <br/>
   Susurluk Davası’nda hakkında verilen beraat kararının Yargıtay tarafından bozulmasıyla İstanbul 2’nci Ağır Ceza Mahkemesi’nde yeniden yargılanan Bucak, arabadan kendininki diye yanlışlıkla alındığını söylediği çantadaki belgelerin devlet sırrı olduğunun farkına vardığını, bunca yıldır herkesten özenle sakladığını açıkladı. Bucak’ın mahkemede “Okunursa devlet zarar görebilir” uyarısını yaptığı belgeler arasında, Çatlı’nın bazı orgenerallerle çekilmiş fotoğrafları, telefon fihristi, bir pasaport, yabancı bir devlet başkanının Mehmet Özbay (Çatlı’nın kullandığı sahte ad) adına yazdığı not ve merhum Sakıp Sabancı’nın imzalı kitabı bulunduğu kaydedildi. Bucak, telefon fihristini sürekli Çatlı’nın elinde gördüğünü ve içinde çok önemli isimlerin yer aldığını dile getirdi. Zapta alınarak mahkeme kasasına konulan belgelerin içeriği ve Bucak’ın şimdiye kadar bunları niçin gün yüzüne çıkarmadığı çok tartışılacak. Belgelerin incelenmesi için ara verilen davanın görülmesine 7 Kasım’da devam edilecek. Bu arada, Abdullah Çatlı’nın kızı Gökçen Çatlı, kaza sonrası aileye verilen çantanın boş olduğunu söyledi. Susurluk Davası’nın eski hâkimi Sedat Karagül, Bucak’ın belge hamlesini “İyi düşünülmüş ve danışılmış bir olay” diye nitelendirerek, “Bucak, ‘Çatlı’yı tanıyorum, ama generaller de arkadaşım. Onlar da mı çete elemanı? Daha yetkili insanlar varken benim gibi korucuların liderine niye bu kadar yükleniyorsunuz?’ demeye çalışıyor ve soru işareti koyuyor” değerlendirmesini yapıyor. Karagül’e göre, belgelerden sonra Bucak beraat eder ve Yargıtay da bunu onaylarsa, Susurluk Davası’ndan hüküm giyenlere de yeniden yargılanma, beraat ve tazminat kapısı açılabilir.
   <br>
    <br>
     <br/>
     <br/>
    </br>
   </br>
  </font>
 </p>
 <p>
  <font>
   (Bu yazı 719 kez okunmuştur)
  </font>
 </p>
</div>


Kaynak: [www.aksiyon.com.tr](http://aksiyon.com.tr:80/yazdir.php?id=16487), [web.archive.org (arşiv bağlantısı)](http://web.archive.org/web/20050909040911/http://aksiyon.com.tr:80/yazdir.php?id=16487)
