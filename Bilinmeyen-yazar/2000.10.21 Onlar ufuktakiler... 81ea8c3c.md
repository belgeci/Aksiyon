# Onlar, ufuktakiler...

*Bilinmeyen-yazar 2000.10.21*

<div>
 <p class="spot">
  Bu bazen karanlığın sonunu işaretleyen bir ışık, bazen gündüzü imleyen bir ufuk olur; ama her hâlukârda ümit aşılar çağ ve nesil'e "aydınlık günler yakındır"diye.
 </p>
 <p class="metin">
  Tehirli bir bahar düşüncesi var "elbet bir gün gelecek" olan. Bahar yağmurları bazen gök gürültüsü ve şimşeklerin ardından gelir. Fakat gök gürültüsü de şimşekler de inanan gönüllerdeki korku ve ümit dengesine sarsıcı bir tesirde bulunamaz. Bu dengeyi sarsılmaz bir şekilde kurmuş olan insanlar için her şey, Hakk'ın rahmetinin birer müjdeleyicisidir. Onlar, ufuktakiler, "Rahmetim gazabımı geçti" ilahî müjdesinin ruhlara verdiği coşkuyla bahar kokuları salarlar dört bir yana. Dünyevî sıkıntılar gül bahçesini perdeleyen renkli cam hükmündedir bu ruhlar için. Hiçbir zaman bu perdeye takılıp kalmaz, daima ardındaki gül bahçesini seyrederler.
 </p>
 <p class="metin">
  Işığın Göründüğü Ufuk: M. Fethullah Gülen, Çağ ve Nesil—7 Nil Yayınları, 299 sayfa, 0 216 474 01 96
 </p>
 <p class="metin">
 </p>
 <p class="metin">
  Anayasa profesörü Mustafa Erdoğan, 28 Şubat Süreci'nde üniversite camiasından yükselen nadir demokrat seslerden biri oldu. Genel olarak korkak ve kişilik zaafı gösteren çıkarcı aydın tipinin aksine; cesur, haysiyetli, onurlu, hür düşünceli, liberal, demokrat, gerçek aydınlara mücadelesi ile öncülük etti. Bu tavrından dolayı hakkında disiplin soruşturmaları ve davalar açıldı. Bu onun aydın haysiyetini ve liberal özgürlükçü düşüncesinden taviz vermeksizin düşüncelerinin ardında durmasını engellemedi. Erdoğan, yazılarının normal rejime geçildiğinde sadece bu karanlık dönemin açıkça destekçisi olanları değil, aynı zamanda baskılar karşısında sessiz kalmak suretiyle 28 Şubat'a destek verenleri hatırlatacağını söylüyor. 28 Şubat'ta buyruk almaya hazır, uysal, hatta dalkavukça tutumların bir askeri vesayet rejimini nasıl besleyip büyüttüğünün altını çiziyor.
 </p>
 <p class="metin">
  28 Şubat Süreci: Prof. Dr. Mustafa Erdoğan, Yeni Türkiye Yayınları, 287 sayfa, 0 312 442 62 52
 </p>
 <p class="metin">
 </p>
 <p class="arabaslik">
  Anılar, tarihi değiştiriyor
 </p>
 <p class="metin">
  Yaşı Cumhuriyet Türkiyesi'nden daha büyük olan Burhan Oğuz'un kitabı piyasaya çıkar çıkmaz gazete yazarlarının ve araştırmacıların ilgi odağı oluverdi. Oğuz, mühendis kökenli olmasına rağmen gerek mesleğiyle ilgili, gerekse Alevilikten çevreciliğe kadar geniş bir yelpazede eserler verdi. Adeta 81 yıllık hayatını damıttığı hatıratında neler yok ki; dindarlık ve irticaın kökenlerinden, Kore Savaşı'na, siyaset sahnesinin birçok aktörü ve oyunundan dış politikaya, kadın sorunundan ekonomik sıkıntılara, 'aile' profillerine kadar... Kuvvacılık yılları ve İsmet İnönü'yle ilgili anlattıkları, bilinenleri yeniden gözden geçirtecek nitelikte. Mesela, Mustafa Kemal, Kütahya—Eskişehir Muharebeleri sırasında taktik hatalarıyla ağır zayiat verilmesi üzerine komutan İsmet Paşa'yı kontrol etmek amacıyla  Asım Gündüz Paşa'yı görevlendirmiş. İsmet Paşa başbakanken nasıl  kontrol etti acaba?
 </p>
 <p class="metin">
  Yaşadıklarım, Dinlediklerim: Burhan Oğuz, Simurg, 768 sayfa, 0 212 292 27 12
 </p>
 <p class="metin">
 </p>
 <p class="arabaslik">
  İyi katil, iz bırakmayan katildir!
 </p>
 <p class="metin">
  Bir İngiliz üniversitesinden öğretim üyesi olan Latimer, aynı zamanda başarılı bir polisiye roman yazarıdır. Romanlarına ara verdiği ve rahatsız olduğu bir dönemde değişik bir yer görmek amacıyla İstanbul'a gelir. Bir rastlantı sonucu tanıştığı Albay Hakkı'dan Dimitrios adında uluslararası bir suçlunun öyküsünü dinleyince konuyla ilgilenir. Albay Hakkı, Dimitrios'un öldüğünü, cesedinin Boğaz'ın sularından çıkarıldığını, adının İzmir'den Paris'e kadar bütün polis kayıtlarından silindiğini söyler. Latimer'in Dimitrios'un polisteki kayıtlarında bulduğu boşluklar onun merakını kamçılayınca, eline, gerçek yaşama dayanan bir roman yazmak için fırsat geçtiğini düşünür. Araştırmalarına İzmir'de başlayan Latimer; hem katil, hem de suikastçı, şantajcı, casus ve uyuşturucu kaçakçısı olan Dimitrios'un yaşamını karanlık yönlerini bulmaya çalışır. Bulur da...
 </p>
 <p class="metin">
  Dimitrios'un Maskesi: Eric Ambler, Can Yayınları, 240 sayfa, 0 212 252 56 75
 </p>
 <p class="metin">
 </p>
 <p class="arabaslik">
  Bunlar da konuşmalar netekim!
 </p>
 <p class="metin">
  Seçme Konuşmalar'da, Türkiye Cumhuriyeti'nin yedinci Cumhurbaşkanı Kenan Evren'in, TSK'nın yönetime el koyduğu 12 Eylül 1980'den, cumhurbaşkanlığı görevinin sona erdiği 9 Kasım 1989'a kadar yaptığı konuşmalar yer alıyor. Kenan Evren'in çeşitli il ve ilçe meydanlarında halka hitaben yaptığı konuşmaları kapsayan kitap, ayrıca Cumhurbaşkanı'nın radyo ve televizyonda, üniversitelerde, basın toplantılarında söylediklerini de içeriyor. 12 Eylül Harekatı sonrasında yaşanan toplumsal ve siyasal olaylarla ilgilenenler için...
 </p>
 <p class="metin">
  Seçme Konuşmalar (1980—1989): Kenan Evren, Doğan Kitap, 603 sayfa, 0 212 677 06 20
 </p>
 <p class="metin">
 </p>
 <p class="arabaslik">
  Kimsesizlere...
 </p>
 <p class="metin">
  Roman sanatına bağlılığını eserleriyle kanıtlamış olan Selim İleri, Solmaz Hanım — Kimsesiz Okurlar İçin'de, her şeyin, anlatımın ve üslubun bile paramparça olduğu bir dünyada, roman kişisi Solmaz Baylovtong'un ardı sıra 1920'lerden 1980'lere, yakın tarihimizin sergilendiği bir yolculuğa çıkıyor. Uçsuz bucaksız şizofreniye dolu dizgin açılan, ama bu şizofreninin yaşadığımız hayatlardan, toplumsal düzenden mi kaynaklandığını şiddetle sorgulayan bir roman; gerçekten kimsesiz okurlar için.
 </p>
 <p class="metin">
  Solmaz Hanım, Kimsesiz Okurlar İçin: Selim İleri, 375 sayfa, 0 212 251 71 08
 </p>
 <p class="metin">
 </p>
 <p class="arabaslik">
  Bir Rumeli kadını
 </p>
 <p class="metin">
  Gündüz Vassaf'ın kalemiyle annesinin hikayesi. Öksüz bir Rumeli kızının Osmanlı İmparatorluğu'nun sınırlarında başlayan hayatı bize gündelik yaşantının unutulmuş pek çok ayrıntısını tanıtarak bilinmeyen evlere misafir ediyor. Osmanlı, Cumhuriyet Türkiyesi ve ABD'de yüzyıla yakın süren çarpıcı bir yaşantının ışığında kadının toplumdaki yeri. Kitap, bir göçmen kadının eski ve yeni coğrafyasıyla bağlarını oğlunun kaleminden anlatıyor.
 </p>
 <p class="metin">
  Annem Belkıs: Gündüz Vassaf, İletişim, 303 sayfa, 0 212 516 22 60
 </p>
 <p class="metin">
 </p>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2000/307/kitaplik/1.htm), [web.archive.org (arşiv bağlantısı)](http://web.archive.org/web/20020325023636/http://www.aksiyon.com.tr:80/2000/307/kitaplik/1.htm)
