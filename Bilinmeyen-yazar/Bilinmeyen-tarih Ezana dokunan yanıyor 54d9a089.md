# Ezana dokunan yanıyor

*Bilinmeyen-yazar Bilinmeyen-tarih*

<div>
 <p>
  <font>
   1999 seçimlerinin sürpriz partisi MHP aslında 1995 genel seçimlerinde benzer bir sürpriz yapmaya hazırlanıyordu. Partinin tabanı gibi yöneticiler de yüzde 10 barajını geçeceklerine kesin gözüyle baktıkları için hiçbir partiyle ittifak yapmama kararı almıştı. Herşey çok iyi gidiyordu ki zamanın efsane savcısı Nusret Demiral’ın milletvekili adaylığı ile birlikte olanlar oldu.
   <br/>
   <br/>
   Demiral, seçimlere bir ay kala yaptığı bir konuşmada ezanın Türkçe okunması gerektiğini söyleyince ortalık karıştı. Parti yönetimi bu görüşleri reddetti ve Demiral için ihraç yöntemini kullandı. Ama buna rağmen Demiral’ın sözlerinin bedelini barajın altında kalarak ödemek zorunda kaldı. Sonrasında Alparslan Türkeş dahil pek çok parti yöneticisi baraj altında kalmalarının sorumlusu olarak Nusret Demiral’ı gösterdi. Şimdi ise benzer bir olayı CHP yaşıyor. İlahiyatçı Profesör Yaşar Nuri Öztürk’ü İstanbul’da birinci sıradan milletvekili adayı gösteren 3 Kasım seçimlerinin yükselen partisi CHP, Öztürk’ün söylediklerinin bedelini ödememek için harekete geçti. Türkçe ibadetle ilgili bir kitap yazan Öztürk, gelişen teknolojiyle birlikte ezan okumanın gereksiz olduğu şeklinde verdiği bir beyan ile katı laikçi anlayışını terk eden CHP ile toplumun büyük bölümünü karşı karşıya getirdi. Deniz Baykal, Öztük’ün görüşlerinin kendilerini bağlamayacağını ifade ederek, CHP’nin tek parti zihniyetini çok geride bıraktığını şu sözlerle ifade etti; “Bana göre ezan bayrak gibi kutsaldır. Asla değiştirilmemelidir. Halkın hassasiyetlerini dikkate almak lâzım.” Akıllı siyasetçi Baykal, CHP’nin Türkçe ezan tartışmalarında halkla karşı karşıya gelmesinin bedelini ağır ödediğinin farkına vararak 1940’lı yıllarda yapılan hataya bir daha düşmedi. Deniz Baykal’ın kendisine destek olmadığını gören Yaşar Nuri Öztürk, bir basın toplantısı düzenleyerek hem partiden hem milletvekilliğinden istifa edeceğini söyledi. Ancak şu ana kadar böyle bir basın toplantısı yapmadı. Onun yerine televizyonları dolaşarak, Türkçe ezana karşı olduğunu, ezanın Arapça okunmasının önemini anlattı. İlginçtir Öztürk, ezanın kötü okunmasıyla ilgili tezlerinde en çok Aksiyon’a atıf yaptı. 1995 yılında yaptığımız kapak çalışması ezanın iyi okunmasının önemini anlatıyordu. Öte yandan Diyanet İşleri Başkanı Mehmet Nuri Yılmaz ise tartışmanın, ‘Ezan Türkçe mi okunsun, orijinal mi’ boyutundan çıkarılıp, ‘Ezana gerek var mı yok mu’ haline getirildiğine dikkat çekerek; “Bu fevkalade sakat bir teşviktir. Ezan Müslümanlar için bir mesajdır. Bu nedenle orijinal haliyle okunmalıdır’ dedi.
   <br/>
   <br/>
  </font>
 </p>
 <p>
  <font>
   (Bu yazı 199 kez okunmuştur)
  </font>
 </p>
</div>


Kaynak: [www.aksiyon.com.tr](http://www.aksiyon.com.tr:80/yazdir.php?id=1953), [web.archive.org (arşiv bağlantısı)](http://web.archive.org/web/20050302052604/http://www.aksiyon.com.tr:80/yazdir.php?id=1953)
