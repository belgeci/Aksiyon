# Kısa film tadında...

*Bilinmeyen-yazar 1998.03.07*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Kendisini Zaman Gazetesi'ndeki ve Aksiyon Dergisi'ndeki sinema yazılarından tanıdığımız M. Nedim Hazar'ın öykü kitabı Timaş Yayınları'ndan çıktı.
  </font>
 </div>
 <div id="newsText">
  <font class="detail-text">
   Reklam metinleri ve senaryo çalışmalarının  yanısıra  kaleme  aldığı  Leprom,  sinema  alanındaki  hassas  gözlemciliğin  kendisi detayları yakalamakta pek çok sinema yazarının önündedir ve teorik bilginin öykü yazarlığı alanında bir imkan olabileceğini gösteriyor bize. Yaşamın bir görüntüler manzumesine dönüştüğünü ve onları birleştiren tek bir anlamın olduğunu "görüyoruz" bu öykülerle. Hazar öyküyü kurgularken önce verileri sıralıyor, bir olayın olacağına yahut geçmişte olduğuna ilişkin verilerden sonra bunların yol açtığı şeyler yahut etkileri üzerine yeni bir serüven başlatıyor; veya serüven kendisinden başka bağımsız bir alana, bir ortak anlam paydası gereği, sıçrıyor. Kurgudan önce sahneleri betimleme tarzı ile dikkat çekiyor yazar. O sahnenin, o anın gözümüzün önünde canlanmasını, bir "görüntü"ye dönüşmesini istiyor. Bir "detay"dan örnek vermek lazım: "...Sultan nine, bardağın dibinde kalan çayı iki seri yudumla içip, limonu bardakta bıraktı. Anlamlı gözlerle gelinine baktı. Bu, 'Bir çay daha istiyorum' demekti. Gelin ördüğü hırkanın şişlerini mindere bıraktı sessizce, fokurdayan çaydanlığa uzattı elini. Kalp şeklindeki çinko çay tabağından tutup aldı bardağı."
   <br/>
   <br/>
   Aklın, o şaşılası kompitürün egemenliği hayatın teneffüsünü kolaylaştırır mı? Kalbin unutulması mı kolay adapte olmamızı sağlar? Yoksa aklı mı tatile göndermeli? Seçtiği olay, zaman ve mekan ilintileri ama her şeyden çok kahramanın kendi hayatıyla kurduğu ilişki üzerine kimi sorular soruyor Hazar. Ömrümüz boyunca kaç kere göz kırptığımızı bilebilir miyiz? Veya gece aniden uyanıp saatin kaç olduğunu bilebilir miyiz? Zamanı hesaplayabilir miyiz; zamanla ilgili her şeyi, yaşamı, bütünüyle denetim altına alabilir miyiz? Kendi krallığımızı ilan edebilir miyiz, el yordamıyla bulup buluşturduğumuz bilginin üstünde yükselerek..." Kadran", "Çakmak" ve "Sinek" kimi bilinçsiz meydan okumaları, isyan tozu karışan benlik zaafiyetlerini, trajik ya da ironik neticelere bağlayarak mesaj veriyor. Kader insan aklının sınırlarını aşan ama günceli birbirine bağlayıp kurgulamakta olağanüstü atik bir "şey"le örülü. Bizim bugün yerli yersiz herşeye kullandığımız, oysa kendisinde derinleşilmesini gerektiren bir kavram o şey: Hikmet...
   <br/>
   <br/>
   Yaşadığı, çocukluğunun geçtiği yerlere ve onu geçmişine götüren her nesneyle kurduğu yakınlık ve o şeylere gösterdiği duyarlılık sık sık göze çarpıyor. Dağarcığından ve duygusal birikimlerinden oluşturduğu örüntü sahicilik payı katıyor öykülere. Komşuoğlu Reşat'ın parıldayan künyesi ile 12 Eylül, Bir zamanlar pek moda olan Esemsportlarla dijital saatlere karışıyor, fondaki CHP afişli duvarlar da sahici atmosfere katkıda bulunuyor. Yaşadığı toplumun siyasi çalkantılarının, küçük bir yerleşim biriminde yaşayan bir çocuğun dünyasına nasıl tekabül edeceği okunabiliyor öykülerde. Yalnız 'aşk'a ve aşıklara karşı biraz acımasız yazar. Yakışıklı Reşat'ın Reşat'ı da , Bomba ve Kaçış'ın isimsiz kahramanı da bir 'ölüm'le 'cezalandırılıyorlar'. Sevilen kadınlar bir nevi mutsuzluk ve acı kaynağı oluyor erkek kahramanlar için. İşin en kötüsü bu aşklar hakikatin keşfine götürmezler, bilakis hayatın anlamını bulma yolunda henüz çok toy olan kahramanları gerçeğin meşalesini yakmayı başaramadan söndürüverirler. Bundan başka evde kalmış kızlar var, ya da trafik kazasında yitirilmiş ölü kadınlar. Gerçi buradaki durum "mecazi aşk, hakiki aşka götürüyorsa iyi, değilse kötü ve lüzumsuzdur" galatı meşhur'undaki gibi vulgarize edilmiş ve küçümsenmiş bir 'aşk' tanımından değil. Aşk'ı ya da şiddetli bir sevgiyi kaldıramayacak kadar naif bedenlerimiz olduğundan ve kurulmuş ruhlarımızın yaydığı negatif enerji, kaygı, endişeler ve özgürlük alerjileri nedeniyle duygularımızın bir bedduaya dönüşmesinden belki. Beddua etmeden duramayan bilincimizin tuzağına gönüllü bir düşüşün ifadesi.
   <br/>
   <br/>
   Hayat askıda unutulmuş bir paltodur sanki. Her nedense 'hüzün' bu arayış, sorgulayış, ayma ve ayılma dolu metinlerde hep okuyucuya eşlik eder.
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-3529-kisa-film-tadinda.html), [web.archive.org (arşiv bağlantısı)](http://web.archive.org/web/20130928202322/http://www.aksiyon.com.tr:80/aksiyon/haber-3529-kisa-film-tadinda.html)
