# FOTOĞRAF’LA GELEN KRİZ

*Bilinmeyen-yazar 2002.05.13*

<div>
 <p class="spot">
  Geçtiğimiz hafta ülke gündemine ne RTÜK yasası ne de Başbakan'ın sağlık sorunları damgasını vurdu. Fransa'da sıradan bir gazetecilik örgütünün yaptığı eylem Türkiye'nin bütün kururumlarının gündemini belirlemeye yetti.
 </p>
 <p class="metin">
 </p>
 <img border="0" src="/web/20020528071516im_/http://www.aksiyon.com.tr/2002/388/resimler/foto.jpg"/>
 <p class="metin">
  Sınır Tanımayan Gazeteciler Örgütü Fransa'da bir tren istasyonunda "Basın özgürlüğü düşmanlığı" yapan kişilerin fotoğraflarını sergiledi. Ağırlıklı olarak Ortadoğu'nun diktatör liderlerinin bulunduğu listenin Türkiye'yi ilgilendiren tarafı, bu isimlerin arasına Genelkurmay Başkanı Orgeneral Hüseyin Kıvrıkoğlu'nun da alınmış olmasıydı. Irak, İran, Suudi Arabistan, Suriye, Rusya gibi ülkelerin devlet başkanlarının fotoğrafları sergilenirken, İsrail ve Türkiye'den genelkurmay başkanlarının fotoğrafları tercih edilmişti. Hüseyin Kıvrıkoğlu'nun fotoğrafı diğer isimlerle birlikte istasyonda sergilenince tepkiler ardı ardına gelmeye başladı. Örgüt bu yılın başında basın özgürlüğünü ihlal eden ülkeler raporunu çıkarmış ve burada Türkiye'ye de 16 sayfa ayırmıştı. Ancak bizim gündemimize girmesi, serginin gazetelerde haber olarak kullanılmasından sonra oldu. Gazeteler "Edep Tanımayan Gazeteciler", "Sınır Tanımayan Şerefsizler" şeklinde olayı verirken, Genelkurmay'ın yaptığı protesto eylemleri ise "Fransa'ya balans ayarı" ya da "Sınır ötesi muhtıra" şeklinde okuyucuya aktarıldı.
 </p>
 <p class="metin">
  Fransa'da olayla ilgili dava açmaya hazırlanan Genelkurmay, Fransa askeri ataşesini de "Durum kabul edilemez, bizi ikili ilişkileri gözden geçirmek zorunda bırakmayın" şeklinde uyardı ve sonrasında da askeri ilişkilerin askıya alındığını açıkladı. Dışişleri Bakanlığı da Fransa'nın Ankara Büyükelçisini Bakanlığa çağırarak nota verdi. Cumhurbaşkanı Ahmet Necdet Sezer, Başbakan Bülent Ecevit ve siyasi parti liderleri üzüntülerini belirtti. Anavatan Partisi lideri Mesut Yılmaz ise olayı o kadar ciddiye almadığını açıkladı. "Avrupa'da birçok kuruluş var, birçok saçmalıklar yaparlar" diyen Yılmaz, hükümetin ilk günlerde neden ciddi bir tepki göstermediğini ise bir örnekle anlattı; "Bizde Aydınlık Gazetesi, Chirac'la ilgili böyle bir şey yapsa Fransa hükümeti tepki gösterir mi?" Yılmaz'ın sözlerinden bir gün sonra ise İşçi Partili bir grup genç, fotoğrafların sergilendiği istasyona giderek sprey boyalarla Kıvrıkoğlu'nun fotoğrafını görünmez hale getirdiler. Sergiyi, porteler ayak altında çiğnensin diye değil, davet edilen kişiler basın özgürlüğüne engel olanları tanısın diye yaptıklarını belirten Sınır Tanımayan Gazeteciler Örgütü, İşçi Partisi'nin eyleminin ardından yaptığı açıklamada da boyayla kapatılan fotoğrafların tekrar eski haline getirileceğini açıkladı.
 </p>
 <p class="metin">
 </p>
 <p class="metin">
  Örgüt Orgeneral Kıvrıkoğlu'na bir de muktup gönderdi. Genel Sekreter Robert Mienard imzasıyla gönderilen mektupta, Türkiye'de basın özgürlüğünün engellendiği yönünde görüşler yer alıyor. 2001 yılı ile ilgili verilen istatistiklerde de 50 basın mensubunun yazdıkları yazılar nedeniyle mahkemeye çıkarıldıkları, ordu hakkında olumsuz yazı yazanların ise bir şekilde soruşturmaya uğradıkları iddia ediliyor.
 </p>
 <p class="metin">
 </p>
 <p class="arabaslik">
  Hortum miktarı 75 katrilyon
 </p>
 <p class="metin">
  Ankara'da faaliyet gösteren ve zaman zaman ilginç çıkışlar yapan bir dernek var. Kısa adı Denet–De olan Devlet Denetim Elemanları Derneği'ne Cumhurbaşkanlığı Devlet Denetleme Kurulu, Başbakanlık Teftiş Kurulu Başkanlığı, Başbakanlık Yüksek Denetleme Kurulu, Sayıştay, Bakanlıklar, Müsteşarlıklar, Bağımsız Kamu Genel Müdürlükleri ve Başkanlıklar teftiş ve denetim kurullarında teftiş ve denetim hizmetleriyle görevli her dereceden denetçi, uzman, müfettiş, kontrolör ve bunların yardımcıları, teftiş kurulu başkanı ve yardımcıları ile belirtilen kamu kurumu ve kuruluşlarının bölge çapında denetim ve teftiş yapan ve yukarıda sayılan unvanları elde etmiş ve denetim elemanı görevlerinde bulunmuş kişiler üye. Çeyrek asırlık derneğin sesi son dönemde duyulmaya başladı. Bunda şu andaki genel başkan Atılay Erguvan'ın önemli payı var. Erguvan geçtiğimiz günlerde düzenlediği toplantıda bundan sonra her 30 Nisan tarihini Denetim Günü ve izleyen bir haftayı da Denetim Haftası olarak ilan ettiklerini söyledi. Erguvan'ın burada dile getirdiği önemli bir konu, hortumlama ile ilgiliydi. Denet–De Genel Başkanı, kendi hesaplarına göre hortumlanan miktarın 75 katrilyon TL olduğunu ve bunun ya yurtdışına kaçırıldığını veya menkul, gayrimenkule illegal olarak dönüştürüldüğünü ileri sürdü.
 </p>
 <p class="metin">
 </p>
 <p class="arabaslik">
  İki tur ve partiler
 </p>
 <p class="metin">
  Fransa Cumhurbaşkanlığı seçimlerinden sonra Genelkurmay Başkanı Org. Hüseyin Kıvrıkoğlu tarafından dile getirilen ve gündemde ağırlıklı yerini alan iki turlu sisteme partiler nasıl bakıyorlar?
 </p>
 <p class="metin">
  DSP..........................  Desteklemiyor. 		Yerel seçimlerde 'olur' görüşünde
 </p>
 <p class="metin">
  MHP....	Destek vermiyor
 </p>
 <p class="metin">
  ANAP.........................Destekliyor
 </p>
 <p class="metin">
  DYP........................... Destekliyor
 </p>
 <p class="metin">
  AK Parti......................Destekliyor
 </p>
 <p class="metin">
  Saadet Partisi..............Destekliyor
 </p>
 <p class="metin">
  CHP............................Desteklemiyor
 </p>
 <p class="metin">
 </p>
 <p class="arabaslik">
  SOYGUN RAPORU
 </p>
 <p class="metin">
  Market 'ŞOK' oldu
 </p>
 <p class="metin">
  İstanbul Teşvikiye'de bulunan Şok Market'e giren 25 yaşlarındaki eşofmanlı bir kişi, tabancayla etkisiz hale getirdiği personeli bir dolaba kilitledi. Marketin kasasındaki yaklaşık 8 milyar lirayı alarak bir naylon poşete koyan soyguncu, daha sonra yaya olarak kaçtı.
 </p>
 <p class="metin">
  Bankaya girdiler
 </p>
 <p class="metin">
  İş Bankası Fethiye Şubesi'nin veznelerinden birinden 2 bin 655 Euro, 497 dolar, 150 sterlin ve 2 milyar 305 milyon lira, kimliği belirsiz kişi ya da kişilerce çalındı.
 </p>
 <p class="metin">
  BEDAŞ'a fatura isyanı
 </p>
 <p class="metin">
  Boğaziçi Elektrik Dağıtım A.Ş. (BEDAŞ) sayaçları okuyacak bir şirketle anlaşamadığı için abonelerine iki ve üçer aylık takribi fatura gönderdi. Pek çok abone gelen faturaların sayaçlardaki göstergeden yüksek olması üzerine itiraz etmek istediler. Ancak yetkililerden "Önce ödeyin, sonra itiraz edin" cevabını aldılar.
 </p>
 <p class="metin">
  Sosyetede gaspçı paniği
 </p>
 <p class="metin">
  Banka, döviz büroları ve iş hanlarından sonra işadamlarının evleri birer birer soyulmaya başlandı. Hırsızlar VEPA Plastik Ürünleri A.Ş'nin sahibi Özer Öztarhan'ın evinden 50 bin doları alarak kaçtı. Ardından Garden 74'ün sahibi İdris Pehlivan'ın Ulus'taki evi soyuldu. Bu soygunun faturası ise 250 milyar liralık döviz ve mücevherdi.
 </p>
 <p class="metin">
 </p>
 <p class="arabaslik">
  ANKARA FISILTILARI
 </p>
 <p class="metin">
  adnan öksüz
 </p>
 <p class="metin">
  Barıştılar
 </p>
 <p class="metin">
  Eski Bakan Esat Kıratlıoğlu, lideri Tansu Çiller'e, 1999 seçimlerinden dolayı biraz kırgındı. Bakan, bugünlerde Meclis'te sık sık görülmeye başlayınca hemen soruldu; "Bayar'la mısınız?" Bir dönem Çiller'e göğsünü siper eden Bakan "DYP'den ayrılmam" dedi ve ekledi; "Tansu hanım, benden özür diledi ve barıştık."
 </p>
 <p class="metin">
  Bir adım sonraya 3 senaryo
 </p>
 <p class="metin">
  1–R.Tayyip Erdoğan ve AK Parti gelecek seçimlerde Meclis'e giremezlerse hareket bitme noktasına gelir. Meclis'e girse ama iktidar ortağı olamazsa bugünkü gücünden çok şey kaybeder. 2–MHP iktidardan ayrıldığı zaman parti içinde sayıları yaklaşık 20'yi bulan MHP kökenli olmayan vekiller partiden ayrılır. 3–Genel seçim kesinlikle 'erken' olacak ama zamanını şimdiden kestirmek tamamen gelişmelere bağlı.
 </p>
 <p class="metin">
  Başkanlık yıpratıyor
 </p>
 <p class="metin">
  Yıldırım Akbulut, Mustafa Kalemli, Hüsamettin Cindoruk... Akbulut kurucusu olduğu ve genel başkanlık yaptığı partisinden ayrılmak zorunda kaldı. Kalemli ve Cindoruk ise siyasette pasifize edildiler. Üçünün de ortak yanı, Meclis Başkanlığı yapmaları. Bir ortak yanları daha var; partilerinin ya genel başkanlıklarını yapmışlar ya da potansiyel genel başkan adayları. Şimdilerde TBMM Başkanı MHP'li Ömer İzgi'nin adının farklı yollardan sık sık gündeme getirilmesinin özel bir anlamı var mı acaba?
 </p>
 <p class="metin">
  "Nasılsınız sayın Başbakanım"
 </p>
 <p class="metin">
  AK Parti Meclis Grup Başkanı ve Manisa Milletvekili Bülent Arınç ile partinin Genel Başkan Yardımcısı ve Kayseri Milletvekili Abdullah Gül Meclis'te karşılaştılar. Aralarında şöyle bir konuşma geçti; Arınç: Nasılsınız sayın Başbakanım? Gül: Aman efendim, siz partide benden daha öndesiniz... Dinleyenler böyle bir konuşmanın kaynağını merak ederken az sonra mesele anlaşılmıştı; büyük gazetelerin birinin yazarı Gül'den övgüyle söz etmiş, Tayyip'ten sonra Gül'ün gelmesi durumunda sistemin AK Parti'ye daha sıcak yaklaşacağını ima etmişti.
 </p>
 <p class="metin">
 </p>
 <p class="arabaslik">
  HORMONUN KAYNAĞI AMERİKA
 </p>
 <p class="metin">
  Çilekte hormon tartışmaları 'kuyu–taş' meselesine döndü. Birisi pazarda gördüğü çileğe bilinçsizce 'bunlar hormonlu' dedi. Günlerdir hormonlu mu hormonsuz mu tartışmaları yapılıyor. Tartışmalar o hale geldi ki konunun en masumu çiftçiler oldu. Eline mikrofonu alıp pazara çıkan ve 'Bu çilekler hormonlu değil mi?' diye halka soran muhabirden, bir tane bile hormon kontrol merkezi olmayan Tarım Bakanlığı'na kadar bir dizi hatalar zinciri sürüp gidiyor. Peki işin aslı ne? Öncelikle çilek, salatalık ve domates gibi turfanda sebzeler Türkiye'nin bahar dönemindeki en önemli ihracat kalemlerinden. Türkiye'deki çilek üretiminin büyük bir kısmı Mersin'den, özellikle de Silifke'den yapılıyor. Öyle ki Avrupa pazarında İspanya ve Yunanistan'a ciddi bir rakip oldu bu bölge. Hormon tartışmalarının kaynağı olan irilik meselesinin temelinde ise Amerika yatıyor. Çünkü tüm dünyanın en çok tercih ettiği Camarosa türü çilekler Amerikan genetik laboratuvarlarında üretildiler ve verimli tarlada yumurta kadar büyüyebiliyorlar. Yani büyümenin nedeni hormon değil, çileklerin genetik yapısının değiştirilmiş olması. Yaklaşık 40 yıldır çilek başta olmak üzere turfanda sebzeler konusunda çalışan Çukurova Üniversitesi Ziraat Fakültesi'nden Prof. Dr. Nurettin Kaçka tartışmalara son noktayı koyuyor: "Çileklerin büyük olmasının nedeni genetik yapısıyla oynanmış olmasıdır. Bu çileklerle önceleri dekara 800 kg. aldığımız ürünü şimdi 6 tona kadar çıkardık. Tüm dünyada bu çilek tipi üretiliyor. Şekil bozukluğu ise tozlanma bozukluğundan kaynaklanıyor. Hormon yok. Kullanılmadığına kefilim."  Bir spor yorumcusunun televizyonda çilek hakkında yaptığı yorum ve medyanın bilinçsizce konuyu manşetlere taşıması sebebiyle hem binlerce üretici mağdur oldu, hem de Türkiye'nin üç kuruş için IMF kapısında dört döndüğü günlerde 110 trilyonluk ihracat kapısı kapanmış oldu. Tabii bu tip haber ve tartışmalara da en çok İspanya ve ilaç karteli ülkeler sevindi.
 </p>
 <p class="metin">
 </p>
 <p class="arabaslik">
  Ecevit doları hareketlendirdi
 </p>
 <p class="metin">
  Geçtiğimiz hafta sonunda rahatsızlanarak hastaneye kaldırılan Başbakan Bülent Ecevit'in rahatsızlığı uzun süredir durgun seyreden döviz piyasasını yeniden hareketlendirdi. Dolar değer kazandı ve 1.400.000 sınırına yaklaştı. Buna karşılık İMKB'de düşüş yaşandı. Bülent Ecevit'in sağlık durumunun iyi olduğunun açıklanması ve evde dinlenmeye başlaması üzerine ortalık sakinleşti.
 </p>
 <p class="metin">
  En uzun ziyaret
 </p>
 <p class="metin">
  Başbakan Ecevit'in rahatsızlığı başkentte yeni senaryoları beraberinde getirdi. En çok konuşulanlardan biri Ecevit'in Meclis Başkanı, Devlet Bahçeli'nin ise başbakan olacağı yönündeydi. DSP içinde geliştirilen senaryolarda ise Bülent Ecevit sonrası için Kemal Derviş, İsmail Cem ve Hüsamettin Özkan'ın ismi öne çıktı. Cumhurbaşkanı Ahmet Necdet Sezer, Bülent Ecevit'i evinde ziyaret ederek hem geçmiş olsun dedi, hem de haftalık olağan görüşme gerçekleştirildi. Görüşmenin dikkat çeken özelliği ise bugüne kadar 20 dakikadan fazla görüşmeyen ikilinin bu kez tam 35 dakika aynı çatı altında kalmış olmalarıydı.
 </p>
 <p class="metin">
 </p>
 <p class="arabaslik">
  İsrail'in dehşet silahları!
 </p>
 <p class="metin">
  İsrail'in nükleer silahlarının bulunduğuna dair iddialar, daha da ötesi deliller Batılı ülkelerde yoğun olarak gündeme geldi. Fakat ne gariptir ki Türkiye'ye pek yansımadı. Kim engelliyor, bilinmez. TİMAŞ'ın yayınladığı "MOSSAD'dan Gelen Kadın–Bal Tuzağı" adlı kitap bu genelgeçer durumu deldi. Kitapta anlatılanlar dehşet verici. Necef çölünde İsrail'in kurduğu Dimona nükleer reaktörü, bilimsel/ekonomik amaçlı gibi yutturulmuş, fakat aslında birçok nükleer başlığın üretildiği, plütonyum, uranyum gibi nükleer maddelerin ayrıştırıldığı bir silah üretim merkezi. İşte, Mordhecau Vanunu  da Dimona'daki reaktörde çalışan bir teknisyen. Fas kökenli, Arap arkadaşları olan, solcu ve hümanist biri. Bir teki bile küçük bir ülkeyi tamamen yok edebilecek güçteki atom, hidrojen ve nötron bombalarının insanlığa zarar vermesini önlemek için vaziyeti ifşa etmeye karar verir. İşten ayrılıp İngiltere'ye gider. Sunday Times gazetesine Dimona'nın bütün detayları, yapılan işler, üretilen bombalar, ayrıştırılan maddeler ve İsrail'in nükleer silah sayısı hakkında çok detaylı bilgiler verir ve bunlar yayınlanır. MOSSAD tarafından kaçırılan Vanunu yargılanıp hapse atılır. Uzmanlar, İsrail'i ABD ve İngiltere gibi birinci sınıf nükleer silahlara sahip ülkeler sınıfına alıyor. Vanunu'nun verdiği bilgiler, İsrail'in nükleer çalışmaları ve silahlarıyla ilgili bugüne kadar ortaya çıkmış en detaylı bilgi. Bir Ortadoğu halkı olarak duruma bakarsak, dehşete düşmemiz için yeterince sebep var, değil mi?
 </p>
 <p class="metin">
 </p>
 <p class="arabaslik">
  İbo şampiyon oldu
 </p>
 <p class="metin">
  Panathinaikos Final Four'da Bologna'yı evinde devirip Avrupa Ligi şampiyonu oldu. Temsilcimiz İbrahim Kutluay final maçında attığı 22 sayı ile en skorer oyuncu olarak Yunan takımının kupayı kazanmasında büyük bir rol oynadı. Hücumda olduğu kadar savunmada da başarılı bir grafik çizen Kutuay Koch Zeljko Obradovic'in vazgeçemediği oyuncuların başında geliyor.
 </p>
 <p class="metin">
 </p>
 <p class="arabaslik">
  Türk Eğitim Sen kulak çekiyor!
 </p>
 <p class="metin">
  Kaya'nın Hülya'yı aldatması, Sevda'nın Hande'ye Osmanlı tokatı atması ya da İbrahim Tatlıses'in haremi çocukların ilk gündem maddesi olmaya başladı. Ortaokul hatta ilkokul çocukları bile televizyonların Televole kahramanlarını bilmekle kalmıyor, onların hayatını yorumluyor, hatta onlara gelecek öngörüyor! Ekonomik ve sosyal buhranın hissedilmemesi için toplum katmanlarına magazin pompalamak toplum mühendisleri için uygun bir yol olsa da, Türk Eğitim Sen çocukların magazin bombardımanına tutulmasını büyük tehlike olarak görüyor... Herşeyi RTÜK'ten beklemeyen Türk Eğitim Sen, magazin kahramanlarına tek tek ulaşıp, kulak çekiyor! "Çocukların sizden etkilenmesi biz eğitimcileri rahatsız ediyor" sözüyle Televole kahramanlarını arayan Türk Eğitim Sen, uyarıya sözle başlıyor, yazıyla devam ediyor ve "Çocuk Ruhunun Katili" beratıyla bitiyor. Hükümeti sık sık uyarıp, sonuç alamayan bir öğretmen sendikası, Televole kahramanlarını düzelteceğini iddia ediyor; çünkü öğretmen sanatçının kulağını çeker; hatta kopartır!
 </p>
 <p class="metin">
 </p>
 <p class="arabaslik">
  HEPSİ GERÇEK
 </p>
 <p class="metin">
  Al ineğini sil borcumu
 </p>
 <p class="metin">
  Kırıkkale'den Teoman Demir adlı bir vatandaş TBMM Dilekçe Komisyonu'na müracaat ederek, Ziraat Bankası'ndan aldığı kredilerden kurtulmak için ilginç bir teklif sundu: ''Ziraat Bankası kredisiyle üç adet süt ineği aldım. Ancak sütün ucuz, yemin ise pahalı olması yüzünden borcumu ödeyemez duruma düştüm. İneklerimden biri telef oldu. Kalan ineklerim ile buzağıyı Ziraat Bankası'na iade ederek borcumu ödemek istiyorum. Bu konuda yardımcı olunmasını rica ederim.''
 </p>
 <p class="metin">
  Yılın ayısı seçilsin
 </p>
 <p class="metin">
  Afyon Valisi'nin trafik kazalarının azaltılması için gündeme getirdiği "yılın ayısı" önerisi Meclis'e taşındı. Önerinin dikkate alınmasını ve "yılın ayısı" unvanının hak edene Orman Bakanlığı tarafından verilmesini isteyen DSP İstanbul Milletvekili Ahmet Tan, karayollarında çoğalan ayıların ormana doğru yola çıkmaları gerektiğini söyledi.
 </p>
 <p class="metin">
  Fazla mail kâr getirmiyor
 </p>
 <p class="metin">
  Geçtiğimiz yıl Başbakanlık önünde yazar kasa eylemi yaparak adını duyuran Ahmet Çakmak olayın yıldönümünde Başbakanlığın internet sitesine art arda e–mail gönderdiği için, "huzur ve rahatı ihlal" suçundan 56 milyon 276 bin lira hafif para cezasına çarptırıldı.
 </p>
 <p class="metin">
  5 aydır telefonlar kesik
 </p>
 <p class="metin">
  Bodrum Devlet Hastanesi santralına bağlı telefonların Türk Telekom tarafından içeriden aramaya kapatılması nedeniyle sadece dışarıdan arama yapılabiliyor. Acil durumlarda nöbetçi doktorları göreve çağırmak isteyen santral memurları ya kendi imkanlarını ya da hasta yakınlarının cep telefonlarını kullanarak nöbetçi doktorlara ulaşabiliyor.
 </p>
 <p class="metin">
  Delikanlı kızlar sahaya indi
 </p>
 <p class="metin">
  Önce Burdur'lu Şalvarspor meşhur oldu, ardından da Konyalı yaşlıların kurduğu Dedespor. Her iki takıma Zonguldak'ın Ereğli ilçesine bağlı Aydın köyünden bir rakip daha çıktı; Delikanlı Kızlarspor...
 </p>
 <p class="metin">
  Zam yapmak kolay da
 </p>
 <p class="metin">
  TEKEL, bir ilke imza attı, tarihinde ilk kez içki ve sigara fiyatlarını düşürme kararı aldı. Ancak yıllardır fiyatlara sürekli zam yapıldığı ve fiyat indirimine ilişkin karar örneği olmadığı için, bu formülün nasıl yürürlüğe sokulacağı sorun oldu.
 </p>
 <p class="metin">
 </p>
 <p class="metin">
 </p>
 <p class="metin">
 </p>
 <p class="metin">
 </p>
 <p class="metin">
 </p>
 <p class="metin">
 </p>
 <p class="metin">
 </p>
 <p class="metin">
 </p>
 <p class="metin">
 </p>
 <p class="metin">
 </p>
 <p class="metin">
 </p>
 <p class="metin">
 </p>
 <p class="metin">
 </p>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2002/388/karakutu/1.htm), [web.archive.org (arşiv bağlantısı)](http://web.archive.org/web/20020528071516/http://www.aksiyon.com.tr:80/2002/388/karakutu/1.htm)
