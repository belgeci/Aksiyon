# [IRAK] ABD çekildi, işgal gerçekten bitti mi?

*Bilinmeyen-yazar 2011.12.19*

<font class="agenda2NewsSpot">
 11 Eylül saldırıları sonrasında George W. Bush başkanlığındaki Amerikan yönetimi soluğu Afganistan’da aldı. Taliban rejimini deviren ABD önderliğindeki NATO güçleri ülkeyi halen işgal altında tutuyor.
</font>
<font class="newsDetail">
 <p>
  Mart 2003’te bu kez Irak’ın işgalinin başladığına şahit oldu dünya. Kitle imha silahları yalanının ardına sığınan ABD ve koalisyon ortakları Irak topraklarına girdi. Amerikan toplumunun çoğunluğu Irak’a 11 Eylül’ün intikamı için gidildiğini zannetti. Dünyayla ilgisizliği müseccel Amerikalıları ikna etmek zor olmadı; ancak gezegenin diğer milletlerindeki Amerikan karşıtlığı bir hayli arttı. Barack Obama’nın başkan adaylığı sürecindeki en büyük vaatlerinden biri Irak’taki birliklerin eve dönmesiydi. Obama göreve gelir gelmez kademeli biçimde çekilme planını başlattı. Geçen perşembe günü itibariyle Irak’taki ABD işgalinin resmen bittiği ilan edildi. Haberlerdeki ortak nokta ABD’nin özne olarak verilmesiydi: Bağdat’ta bulunan en büyük ABD üssündeki Amerikan bayrağı törenle indirildi. Törene, ABD Savunma Bakanı Leon Panetta da katıldı. Irak’ta bir dönem 170 bini bulan Amerikan askeri sayısı 4 bine geriledi. Aralık ayı sonunda bu sayı sıfıra inecek. Savaşın başından bu yana Irak’ta 4 bin 486 Amerikan, 179 İngiliz, diğer koalisyon güçlerine ait 139 olmak üzere toplam 4 bin 804 asker öldü. 32 bin askerin yaralandığı savaşın ABD’ye maliyeti ise 1 trilyon doları aştı. En az 100 bin Iraklı sivilin öldürüldüğünü de not etmek gerekiyor. Amerikan önderliğindeki Batı koalisyonunun, geçmişteki iş ortağı Saddam Hüseyin’den Iraklıları kurtardığı doğru. Ancak bağımsız kaynaklar işgal esnasında ölenlerin sayısını yüz binlerle ifade ediyor. Geride kalan on binlerce dul, öksüz ve yetimin tam sayısı ise bilinmiyor. İşgalle birlikte alevlenen Şii-Sünni çatışması ülkenin geleceğini tehdit ediyor. İstikrarsız ve güçsüz devlet yapısı siyasi entrikalara, yozlaşmaya ve rüşvete davetiye çıkarıyor. Saddam rejiminin yıkılmasından sonra ülkenin zengin petrol kaynaklarının ne kadarının yurtdışına kontrolsüz çıktığı belirsiz. Tarihî ve kültürel miras niteliğindeki birçok eser ise kayıp. İşgal yılları boyunca süren savaş ve çatışmalardan dolayı ülkenin altyapısı neredeyse tamamen tahrip oldu. Yeniden yapılanma ve imar ihalelerinden gelen büyük pasta beklendiği gibi Batılı şirketlere gitti. Obama evlerine dönen askerleri karşılama töreninde, “Ölen ve yaralanan askerlerimizden dolayı ağır bir bedel ödedik. Ancak daha istikrarlı ve egemen bir Irak yarattık. Başımız dik ayrılıyoruz.” derken, 2008’deki seçim vaadini gerçekleştirmenin gururunu yaşıyor olmalıydı. Bu başarıyı gelecek yıl yapılacak seçimlerde kullanmasından doğal bir şey de olamaz. Bugün resmen işgalin bittiğini konuşuyoruz; ama zengin yer altı kaynaklarıyla Irak, ABD ve müttefikleri için İran’ın etkisine bırakılamayacak kadar stratejik bir ülke. 1 Mart tezkeresiyle Türkiye’nin dış politika tarihinde de derin izler bırakan Irak işgali bugün kâğıt üstünde bitmiş görünüyor. Son bir yıldır bölgeyi etkisi altına alan Arap Baharı ise yepyeni dinamikleri doğuruyor. Batılı güçler diktatörler eliyle yürütülen egemenliklerini şimdi demokrasi heyecanı yaşayan bastırılmış kitleler üzerinden sürdürmenin hesabını yapıyor. Kartlar yeniden dağıtılıyor, peki devran bu kez kime gülecek?
 </p>
</font>

Kaynak: [www.aksiyon.com.tr](http://www.aksiyon.com.tr:80/aksiyon/haber-31316-285-irak-abd-cekildi-isgal-gercekten-bitti-mi.html), [web.archive.org (arşiv bağlantısı)](http://web.archive.org/web/20120115080914/http://www.aksiyon.com.tr:80/aksiyon/haber-31316-285-irak-abd-cekildi-isgal-gercekten-bitti-mi.html)
