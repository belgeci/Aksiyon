# “Çikolata çocuk işi değildir”

*Bilinmeyen-yazar 2005.01.24*

<div>
 <p>
  <font>
   Bayramların olmazsa olmaz âdetlerinden biri de çocuklara çikolata ikram etmektir. Büyükler ise “çocukça bir iş” yapıyor olmanın utangaçlığıyla uzanırlar çikolata tabağına.
   <br/>
   <br/>
   Türkiye’de çikolatayı çocuklar yer, büyükler bakar. Oysaki bütün dünyada çikolata öncelikli olarak çocukların değil, büyüklerin en önemli tüketim ürünlerinden biridir. Çocuklara endekslediğimiz çikolata tüketimi yeterince artmıyor ve bu yüzden de çikolatalarımız Türkiye’den önce yurtdışında tanınıyor.
   <br>
    <br>
     Tam 43 yıldır çikolata üretimi yapan Pakiş, dünyanın birçok ülkesinde tercih edilen bir çikolata markası olmasına rağmen  Türkiye’de yeterince tanınmıyor. Çikolata denince Almanlar akla gelse de, Türkler bu sektörde üstünlüğü ele geçirmek üzere.
     <br>
      <br>
       Onlarca ülkede sektörün lideri konumunda bulunan Türk çikolatacılar, çikolatanın bir imaj ürünü olması sebebiyle Türkiye’de sektörün büyükleri arasında sayılmamaktan mustarip. Pakiş Çikolata yöneticilerinden Sezgin Işık, çikolatanın tadından ziyade imajına bakılarak satın alındığının altını çizerek “Maalesef üretimde dünyaya meydan okusak da, çikolatanın bir kimlikle satılabildiğini sektör olarak idrak edemedik. Çikolata devi Türkiye’de yabancı markalar cirit atıyor; çünkü bu markaların kendine ait bir rengi, ambalajı var. Yabancı markaların imajı, büyüklük olarak algılanıyor. Oysaki bizim ihracat rakamlarımız herkesin ezbere bildiği çikolata markalarınınkinden bile çok daha yüksek.” diyor.
       <br>
        <br>
         Yurtdışı piyasası denince Ortadoğu ve Asya’daki az gelişmiş ülkeleri aklına getiren çikolata üreticilerinin, ürünlerini gelişmiş ülkelerin raflarında da satmaya başladığını söyleyen Sezgin Işık, Pakiş’in bu konuda ilginç sonuçlar aldığını belirtiyor: “Evet, biz tatlı denince lokum ve baklavayı aklına getiren bir ülkeyiz. Oysa tatlı sektöründeki en büyük pay çikolatanın. Hammaddenin hemen hepsi yurtdışından gelmesine rağmen bu sektördeki başarımız takdire şayandır. Bu sanayinin yurtdışında mayası tuttu. Ben Kuzey Avrupa ülkelerinde ya da Amerika’da market raflarında Pakiş ürünlerinin satılmasını büyük bir gurur olarak görüyorum.”
         <br/>
         <br/>
         Türk çikolatacılarının halen 160 ülkeye ürün sattığını ve fason üretimin  son yıllarda yüzde 40 oranında azaldığını belirten Sezgin Işık, “Yılbaşında ya da Sevgililer Günü’nde hummalı bir çalışma yürütmemize rağmen yurtdışına mal yetiştiremiyoruz. Türkiye’ye ise sınırlı miktarda mal satıyoruz. Bu sektöre yabancı bir kişiye yerli çikolata markasını say deseniz ancak üç tane sayabilir; oysaki dünya piyasalarında tanınan en az 20 markamız var.” diyor
         <br/>
         <br/>
         Çikolatanın Türkiye’de yeteri kadar tüketilmemesinde “pahalı” olarak biliniyor olmasının da etkisi çok. Çikolatanın zannedildiği kadar pahalı olmadığını belirten Sezgin Işık “Biraz alıcı gözle baksak, marketlerde çikolata ürünlerinin çok pahalı olmadığını göreceğiz. 5 YTL’ye  bile kaliteli bir çikolata alınabiliyor. Halkımız çikolataya karşı biraz şartlanmış. Bir dönem, çikolatanın içine konan yağ ile ilgili şüpheler vardı. Oysaki çikolataya işin tabiatı gereği kakao yağı ya da bitkisel yağın dışında başka yağ katılmaz” diyor.
         <br/>
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </p>
 <p>
  <font>
   (Bu yazı 1591 kez okunmuştur)
  </font>
 </p>
</div>


Kaynak: [www.aksiyon.com.tr](http://aksiyon.com.tr:80/yazdir.php?id=19431), [web.archive.org (arşiv bağlantısı)](http://web.archive.org/web/20060104063039/http://aksiyon.com.tr:80/yazdir.php?id=19431)
