# Okyanusun Berisi - “Allahım, n'olur bunu yapan müslüman çıkmasın"

*Bilinmeyen-yazar 2013.09.23*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Nadiren uğradığım başkentte, ünlü “M street” yakınlarındayken, haberin merkezine düştüğümü hemen anladım. Mesai başlangıcının rutin sakinliği, yerini koşuşturmalara, kapalı yollara, inip kalkan helikopterlere ve silah seslerine bırakmıştı. Olanları Twitter’da takipçilerimle paylaştım.
  </font>
 </div>
 <div id="newsText">
  <font class="detail-text">
   <p>
    Aaron Alexis adlı 30’lu yaşlardaki zenci eski bir askerin, Washington’daki ABD Deniz Kuvvetleri’ne ait bir yerleşkeye silahla saldırması, 12 kişiyi katletmesi ve 14 kişiyi yaralamasının ardından polis tarafından öldürülmesi şeklinde özetlenebilecek hadisenin bütün ayrıntıları zamanla televizyon ve gazetelerde yer aldı. Burada kaleme almak istediğim konu, hadise karşısındaki “Amerikan tavrı”, Washington sakinlerinin gözlerinden okuduğum, “11 Eylül sendromu” ve ABD’de yaşayan milyonlarca Müslümanın kalbinden geçen “Allah’ım, ne olur bunu yapan Müslüman çıkmasın!” duası olacak.
   </p>
   <p>
    Türkiye’de yaşanabilecek bu tür bir saldırıda, ölü sayısının daha az olma ihtimalini yüksek görüyorum. Bunu, Türk insanının gözü karalığına, daha da ötesinde “durumdan vazife çıkarma” becerisine vermek mümkün. Bir Amerikalı, böyle bir saldırı için eğitim almamış, hatta almış olsa bile o gün ve o yerde görevlendirilmemiş ise saldırgana karşı koymayı aklından bile geçirmeden polisi bekler. Örnek mi? İşte son saldırı… Deniz üssünde bulunanlar, içinde deniz komandoları olan askerler de olsa, silahlı saldırganı durdurmak için görevlileri beklediler. Bunu “korkaklık”la tarif etmek yanlış olsa da “aşırı profesyonellik” ya da “sistem körlüğü” dense yeridir. Türklerinkine de “aşırı amatörlük” ya da “sistem yokluğu” dersek yanlış mı olur?
   </p>
   <p>
    Dikkat çeken diğer bir konu ise olayın taze anlarında, gerek toplum ve devlet yetkililerinin gerekse basının hadiseye yaklaşım tarzıydı. Saldırının üzerinden saatler geçmesine rağmen, yetkililerden bir kelime açıklama almak mümkün değildi. Medya da bu süre zarfında sadece bir saldırı olduğunu, yerini, kapalı sokakları ve helikopterleri yazmak ve aktarmakla iktifa etti. Ulaşabildiğim bölgesel Twitter mesajları da aynı yöndeydi. Yani her şey bir fotoğraf karesi kadar sadeydi. Türkiye’de son Gezi Parkı örneğinde, devlet yetkililerinden yetkisizlerine kadar, sosyal medya bir yana, profesyonel medyanın dahi aceleci, hatalı, kasıtlı ve kötü örnekler sergilediğini söylemek yanlış olmaz.
   </p>
   <p>
    Saldırı haberi ile birlikte, başkentteki okulların kapanması bir oldu. ABD Senatosu ve Kongresi’ne, Pentagon’a giriş ve çıkışlar durduruldu. En yakın havaalanı olan Reagan’a iniş ve kalkışlar iptal edildi. Hastaneler alarma geçti, deniz üssünde yakınları olanlar için özel bilgi hatları tesis edildi. Bütün bunlar başta Washingtonlulara, sonra da bütün Amerikalılara bir 11 Eylül dejavusu yaşattı. Sokakta koşuşan insanların gözlerindeki korku ve telaş, bana hadiseden daha dehşetli bir korkuyu yaşattı. Sadece benim değil, ABD’de yaşayan milyonlarca Müslümanın ortak korkusu şuydu: “Ya bunu yapan yine bir Müslümansa!” Boston Maratonu saldırısı sonrasındaki gergin bekleyişte korkulan başa gelmiş ve saldırganların Müslüman Çeçen kardeşler olduğu ortaya çıkmıştı. Allah’tan bu kez endişeler boşa çıktı.
   </p>
   <p>
    Washington saldırısında, masum insanların ölmesi ne kadar üzücü ise, en azından bu kez Müslümanların adının kirlenmemesi o kadar sevindiriciydi.
   </p>
   <hr/>
   <h3>
    <span>
     OBAMA, SURİYE’YE DAHA FAZLASINI YAPABİLİR MİYDİ?
    </span>
   </h3>
   <p>
    Üç ay önceki, 24 Haziran tarihli Aksiyon’da, “Obama neden Suriye’ye direkt müdahale etmeyecek?” başlıklı yazımdan bugüne değişen tek şey, hızla artan ölü ve göçmen sayısı oldu maalesef.
   </p>
   <p>
    Şu gerçeği görelim: Obama’nın; ülkesinin dev ekonomik sorunları ile uğraşmaktan, maddeten ve manen altında kaldığı Irak ve Afganistan savaşlarının yükünden, bir türlü dizginleyemediği işsizlik göstergelerinden, halkına söz verdiği ama Cumhuriyetçi Parti tarafından sürekli engellenen sağlık reformlarından, ikide bir karşısına dikilen bütçe kısıtlamaları ve hatta hükümetin kilitlenme tehditlerinden başını kaldıracak ne zamanı ne desteği ne de gücü var. O süper bir gücün başkanı ama bir Superman değil.
   </p>
   <p>
    Evet, Obama ve ABD, Suriye konusunda dünya nazarında itibar kaybetti. Defalarca aşılan kırmızı çizgiler alay konusu edildi. Kimyasal silah kullanımı sonrasında saldırı planlarının yapıldığı duyuruldu ve tam düğmeye basılması beklenirken, önce saldırı Kongre’ye sunuldu, sonra bu da askıya alınarak Rusya’nın kimyasal silahların uluslararası topluma teslim edilmesi teklifi kabul edildi. Tek süper güç için bu kadar “geri adım atma” hiç de normal sayılmamalı. Peki neden?
   </p>
   <p>
    Washington Post ve ABC haber kanalının yaptığı son anket sonuçlarına bakalım: Amerikan halkının yüzde 79’u, -evet her 10 kişiden 8’i- Suriye konusunda, Rusya’nın teklifini kabul etmeyi, askerî müdahaleye tercih ediyor. Çoğu Amerikalı için, bütün Suriye batsa, NBA’de tuttuğu takımın kaybetmesinden daha büyük bir felaket olamaz! Cumhuriyetçilerin baskın olduğu ABD Kongresi’nden saldırıya evet çıkma ihtimali sıfır. Bir senatör fazlasıyla Demokratların hâkim olduğu Senato’da, Obama kendi partililerini bile ikna edebilmiş değil.
   </p>
   <p>
    Bütün dünyada Türkiye, Suudi Arabistan ve Katar dışında askerî müdahaleyi isteyen hatırı sayılır bir ülke bile yok. ABD basınında, önceleri, Suriye için savaş tamtamları çalan Cumhuriyetçi kesim şimdi “El Kaide’ye destek vermeyelim” edebiyatı yapıyor. McCain gibi bölgeye giderek Suriye muhalefeti ile görüşen, elinden gelse bir tüfek kapıp saflarına katılacak görüntüsü veren Cumhuriyetçiler şimdi tam siper! Obama ne yapsın?
   </p>
   <p>
    Obama, bütün samimiyeti ile, hem ülkesinin zorluklarına, hem de bütün eleştirilere rağmen risk alarak bir saldırı yapılacağı açıklamasını yaparak Esed’in aklını başından almayı başardı. Bush’un başına buyruk tavrından kaçınmak için saldırıyı Kongre’ye sunarak önce muhalefetin sonra da halkın desteğini arkasına almak istedi. Putin devreye girmek zorunda kalarak kimyasal silah teslimi teklifi ile Esed’i ipten aldı.
   </p>
   <p>
    Artık Esed için kimyasal silah kullanması idam fermanıdır. Obama’nın bundan sonra yapacağı, ilk silah teslimi haberlerinden de anlaşılacağı üzere, makul muhaliflere CIA aracılığı ile yardım ve eğitimi artırarak mücadele güçlerini yükseltmek olacaktır.
   </p>
   <p>
    Kısacası, bundan sonra Suriye’nin geleceği Suriyelilerin elinde olacak.
   </p>
   <p>
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-36602-okyanusun-berisi---%E2%80%9Callahim-nolur-bunu-yapan-musluman-cikmasin.html), [web.archive.org (arşiv bağlantısı)](http://web.archive.org/web/20130928202508/http://www.aksiyon.com.tr:80/aksiyon/haber-36602-okyanusun-berisi---%E2%80%9Callahim-nolur-bunu-yapan-musluman-cikmasin.html)
