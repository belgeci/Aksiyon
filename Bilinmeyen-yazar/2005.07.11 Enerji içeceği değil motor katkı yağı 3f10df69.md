# Enerji içeceği değil motor katkı yağı

*Bilinmeyen-yazar 2005.07.11*

<div>
 <p>
  <font>
   Reklamlarda ürünü gören telefona sarılıyor. Özellikle de marketler. İstek hep aynı: “Bize de gönderin.” Kimi çileklisinden kimi limonlusundan koli koli sipariş veriyor. Ancak dikkat etmedikleri bir nokta var. Bu, kendilerine söylenince hepsinin tepkisi aynı oluyor: “Ama reklamdan o anlaşılmıyor.”
   <br/>
   <br/>
   Motor katkı yağı sektörünün önemli firmalarından Sistem Grup’un son dönemde karşılaştığı bu durum, sıkıntılarının odak noktası. Otomobil motoru parçalarının aşınmasını en aza indirmek için piyasaya sürdükleri ‘Double Up’ isimli katkı ürünleri, çoğu kişi tarafından ‘enerji içeceği’ olarak algılanıyor. Özellikle firma pop yıldızı bulma iddiasıyla yola çıkan ses yarışmalarından birine sponsor olunca, söz konusu yanlış algı yaygınlaşmış. Hatta Double Up’u alıp içmeye kalkanlar bile olmuş.
   <br>
    <br>
     Sistem Grup Basın Halkla İlişkiler Müdürü Betül Atlan, her ne kadar tebessümle anlatsa da içinde bulundukları durumdan rahatsız. 1999’da girdikleri motor katkı yağı sektörünün en önemli markalarından biri haline gelmelerine rağmen, böyle yanlış bir sunuma muhatap olmak onları zor durumda bırakmış. Gerçi son dönemdeki reklam kampanyaları işi biraz düzeltse de hâlâ o günler zihninden çıkmıyor.
     <br>
      <br>
       Anne genel müdür, baba finans müdürü
       <br>
        <br>
         Herkes sorumluluğunun bilincinde ve en iyisini yapma gayreti içinde. Anne Handan Özdemir’in genel müdür, baba Alihan Özdemir’in finans müdürü ve Betül Atlan’ın kız kardeşi Füsun Ünüvar’ın pazarlama müdürü olması, şirkete güç katıyor. Hatta halihazırda ortaöğretime devam eden küçük kardeşleri için şimdiden sorumluluk alanı oluşturulmuş. “Önce ev işleri, sonrasında şirket içinde farklı görevler... Çünkü kardeşim Füsun ve ben öyle başladık ve faydasını da fazlasıyla gördük.” yorumunu yapıyor Atlan. Kendi tabiriyle tam bir Çerkes olan anne Handan Özdemir, kızlarının geleceğini planlarken, her kademeden geçmelerini arzu ediyor. Gerekçesi açık; yaptıkları her iş bir deneyim. Ataerkil bir aile olmalarına rağmen, hanımların oy çokluğuna sahip olması hiç kimse için sıkıntı oluşturmuyor. Hatta ailenin erkek evladının olmaması dahi, problem yapılmıyor. “Yani ne bileyim, geleneklerde hep erkek evlat vardır ya; işte biz bunu kırdık. Hatta annem babam ‘Erkek olsaydınız da bir şey değişmezdi.’ diyor.” açıklamasını yapan Betül Atlan, Türkiye çapında halihazırda 8 bin noktaya hizmet götüren şirketin daha da açılacağını söylüyor. Kendi tabiriyle, Betül Atlan’ın da kardeşi Füsun Ünüvar’ın da kız başına gitmedikleri yer kalmamış. Hatta Füsun Hanım, üzerine basa basa, Diyarbakır, Batman ve Bismil’i kapsayan bir seyahatten yeni geldiğini söylüyor.
         <br/>
         <br/>
         Double Up’u ve firmayı her yere ulaştırmaya çalışan aile üyeleri, bu amaçla yurtdışına da açılmış. Almanya, Avusturya, Hollanda, Azerbaycan ve Kıbrıs şimdilik ulaştıkları birkaç ülke. Double Up’ın pazara girmesiyle, sektöre canlılık geldiğini savunan Betül Atlan, işe başladıkları sırada beş olan firma sayısının kısa süre zarfında 50’ye ulaşmasını buna misal gösteriyor.
         <br/>
         <br/>
         Türkiye çapında benzin istasyonlarına kadar inen ürünün en iyi satıldığı dönem nisan ve eylül ayları arası. TSE, ISO belgelerine sahip firmanın en büyük sıkıntısı , dişine göre rakip bulamamak. Şimdiye kadar 17 çeşit ürünü müşterisinin hizmetine sunan Sistem Grup’un yeni hedefi ise motor yağı üretimi. Yeni dönemde bu projeye hız vereceklerini kaydeden Atlan son olarak şunları dillendiriyor; “İnşallah Double Up’taki başarıyı, motor yağında da yakalarız. Ama işimizin zor olduğunun da farkındayız.”
         <br/>
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </p>
 <p>
  <font>
   (Bu yazı 1227 kez okunmuştur)
  </font>
 </p>
</div>


Kaynak: [www.aksiyon.com.tr](http://www.aksiyon.com.tr:80/yazdir.php?id=22092), [web.archive.org (arşiv bağlantısı)](http://web.archive.org/web/20060104102345/http://www.aksiyon.com.tr:80/yazdir.php?id=22092)
