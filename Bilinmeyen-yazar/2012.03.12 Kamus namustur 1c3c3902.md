# Kamus namustur

*Bilinmeyen-yazar 2012.03.12*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Her zamanki gibi yine dopdolu bir Aksiyon okudum. Güzel Türkçemizin para hırsıyla cadde ve sokaklarda acımasızca katledilmesini nazara vermeniz, milletimize olan azami vefanızın göstergesi olsa gerek. Bugünlerde öğrencilerimle dilin önemi, dildeki yozlaşmanın boyutları, sakıncaları ve tabii ki yabancı tabelalarla ilgili metinler işliyorduk.
  </font>
 </div>
 <div id="newsText">
  <font class="detail-text">
   <p>
    Pazartesi günü Aksiyon’un kapak konusunu görünce derse hazırlık metni olarak Aksiyon’dan bir bölümü öğrencilerime okuttum. Bu mükemmel dosya için teşekkür ederim. Dilimizin korunması halkımızın insafına bırakılmamalı, sadece eğitim ve bilinçlendirme ile dilin korunabileceği gafletine düşülmemelidir.
    <p>
     Karşımızda okumayan (Dolayısıyla sizin dosyanız da asıl ulaşması gereken geniş kitlelere ulaşmadı, bilesiniz), yazmayan, millî meselelere duyarsız büyük bir kitle var. Televizyondan besleniyorlar, televizyonlar da Türkçeyi keyfince kullanıyor. İnternet ve cep telefonu mesajlaşmaları, zaten Türkçenin canına okudu.
     <p>
      Devlet eliyle yaptırım uygulamaktan başka çıkar yol yok. Televizyonlara, radyolara, tabelalara, iş yeri isimlerine yönelik Türkçeyi koruma kanunu çıkarılmalı.
      <p>
       Türk Dil Kurumu’nun bugün elle tutulur bir etkisi yok. Yazdıkları, çizdikleri sadece öğrencileri bağlıyor; o da sınavlarda...
       <p>
        Türkçe üzerine televizyon programları göremiyoruz. Hani bir zamanlar “Sözün Doğrusu” programı vardı Yavuz Bülent Bakiler’in. Zevkle seyrediyorduk. Yine olamaz mı bu tür programlar? Gerekirse TDK eliyle, hem de reklam kuşaklarında “Kamu Spotu” olarak...
        <p>
         Yabancı isimli iş yerlerine ruhsat vermeme kararı alıp TDK tarafından plaket verilen belediyelerin sözlerini tutup tutmadıkları da takip edilmeli.
         <p>
          Bizler Türkçenin doğru ve güzel kullanılması için eğitim vermeye devam edelim; ancak bu sorumluluğu omuzlarında daha ağırca hissetmesi gereken büyüklerimiz de üzerlerine düşeni yapsınlar ki iğneyle kuyu kazmış olmayalım. Cemil Meriç’in dediği gibi bilelim ki “Kamus namustur.” Keşke bu hayati konuyu gündeme getiren dergimizin adı da Türkçe bir kelime olsaydı!
          <p>
           Yakup Şimşek
          </p>
         </p>
        </p>
       </p>
      </p>
     </p>
    </p>
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action?newsId=32016), [web.archive.org (arşiv bağlantısı)](http://web.archive.org/web/20120312011414/http://www.aksiyon.com.tr:80/aksiyon/newsDetail_getNewsById.action?newsId=32016)
