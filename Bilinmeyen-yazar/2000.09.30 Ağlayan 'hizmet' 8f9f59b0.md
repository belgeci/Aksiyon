# Ağlayan ‘hizmet’

*Bilinmeyen-yazar 2000.09.30*

<div>
 <p class="arabaslik">
 </p>
 <p class="arabaslik">
 </p>
 <p class="arabaslik">
  Rahime Sezgin
 </p>
 <p class="spot">
  Mardin Belediye Başkanı'nı ağlatan manzara hepimizin yüreğini burkacak kadar kasvetli. Belediyelerin sorunlarına çözüm olması öngörülen KHK, sadece pansuman tedaviler içeriyor. Belediyelerin gelirleri azalıyor, çalışanlar aylarca maaş alamıyor, bazı başkanlar personel maaşını kendi cebinden vermeye çalışıyor. Bazı başkanlar psikolojik tedavi görüyor, bazıları da ağlıyor.
 </p>
 <p class="metin">
  Anadolu'nun herhangi bir kentinde yaşıyorsunuz. Kalktınız sabahleyin, işinize gideceksiniz. Daha sokağa adımınızı atar atmaz sizi "misler" gibi bir koku karşılıyor kanalizasyon yine aynı yerinden patlamış, farketmeniz zor olmadı! Belediyeye ve başkanına yönelik ağzınızdan artık alışmaya başladığınız 'iltifatlar' birbiri peşisıra dökülüverdi. Otobüs durağına ulaşana kadar yolboyu açılmış çukurları, artık antrenmanlı olduğunuz için teker teker başarıyla atlıyorsunuz, bu arada iltifatlara devam ediyorsunuz. Durağa geldiniz, vaktinde kalkması gereken belediye otobüsü ortalarda bile yok. Öğreniyorsunuz ki maaşlarını alamayan şoförler iş yavaşlatma eylemi başlatmış. İltifat literatürünüze yenilerini ekliyorsunuz.
 </p>
 <p class="metin">
  Kentlerde yaşayıp da bu manzaralarla karşılaşmayanınız var mı? Pek mümkün değil. Türkiye'nin büyük—küçük bütün belediyelerinin durumu birkaç kalem eksik veya fazla yukarıdaki manzaradan farklı değil.
 </p>
 <p class="metin">
  Bir soru daha: Peki, belediyelerin durumu neden böyle? Birinci ihtimal: Klasik söylemle oy avcısı siyasilerimiz seçilene kadar ayaklarınıza geldi, ellerinize sarıldı, ucu— bucağı, sınırı görünmeyen hizmet vaatlerinde bulundu da, sizinle işi bittikten sonra sizi unuttu mu? Olabilir; burası Türkiye. Verdiğiniz söze sadık kalmadığınızda cezalandırılmanız mümkün değil. İkinci ihtimal: Seçtiğiniz belediye başkanı size hizmet için yanıp tutuşuyor, fakat devletin yavaş dönen çarkından, inanılmaz bürokrasiden, musluğun başka yerlere akmasından dolayı elinden birşey gelmeyip, en sonunda da psikiyatristlere düşüyor, kamuya açık toplantılarda çaresizlikten çocuklar gibi ağlıyorlar mı? Şüpheniz olmasın sizin sıkıntınız ikinci şıkka giriyor.
 </p>
 <p class="metin">
  Türkiye, yerel yönetimlerin kronikleşen sorunlarına uzun süredir yine bîganeydi. Ta ki, basının ve devletin bu sıkıntıyı farketmesi çin Mardin Büyükşehir Belediye Başkanı Abdülkadir Tutaşı'nın hüngür hüngür ağlaması gerekiyormuş ki, başkan ağladıktan sonra belediye sorunları gündemde kendine az da olsa yer bulabildi.
 </p>
 <p class="metin">
  Tamam da, Başkan Tutaşı niçin ağlamıştı? Bir belediye başkanını ağlatan manzarayı aşağıya çizmeye çalışacağız.
 </p>
 <p class="metin">
  Türkiye'de yıllardır tartışılan yerel yönetimlerin içinde bulundukları mâli sıkıntılar ve görev yetkisizliği belediye başkanlarını isyan edecek duruma getirdi. Yıllardır yetkilerinin genişletilmesini talep eden belediye başkanlarının yetkileri ise gittikçe ellerinden alınıyor. En son olarak pastanelerin denetlenmesinin Sağlık Müdürlüğüne, çay ocaklarına ruhsat verilmesinin ise İçişleri Bakanlığı tarafından emniyet müdürlüklerine verilmesi başkanların bölgelerinde hizmet yapabilmelerini sınırlıyor. Bölgelerinde en ufak bir yatırım için Ankara'nın imzasını bekleyen belediye başkanları, yapmak istedikleri bir çok şey bürokrasiye takıldığı için ya yapamıyorlar ya da uzun süre sonra yapabiliyorlar. Karadeniz Ereğli Belediye Başkanı Halil Posbıyık ilçelerinde bulunan bir hastaneyi badana yapmak için dahi Ankara'ya başvurmak zorunda olduklarını, oradan gelecek olan kişinin hastanenin boyaya ihtiyacı olup olmadığına karar verdikten sonra, boyanın rengine kadar herşeyin Ankara'dan onaylandığını ve ondan sonra badananın gerçekleştirilebildiğini anlatıyor ve ekliyor, "Bu kadar basit bir iş için bile Ankara'nın yolunu aşındırmak zorundayız. Yerel yönetimlere yetki verilmediği sürece bizim yatırım yapmamız, halka hizmet götürmemiz ve insanları mutlu etmemiz çok zor."
 </p>
 <p class="metin">
  Gelirlerde azalma
 </p>
 <p class="metin">
  Siyasi çıkarlardan ötürü (özellikle seçim dönemlerinde) partilerin oy potansiyellerini yükseltebilmek için bir çok yer il yapılınca belediyelerin sayıları da yükseldi. 1980 yılında Türkiye'de 1100 belediye bulunurken bugün belediyelerin sayısı 3215'e ulaştı. Genel bütçeden gelen pay 3215'e bölününce belediyelerin paylarına düşen gelirde de hatırı sayılır azalma meydana geldi. 3. dönem İzmir—Aliağa Belediye Başkanlığı yapan Hakkı Ülkü, işçilerin maaşlarının zaman içinde yükseldiğini fakat akaryakıta sürekli olarak zam geldiğini, emlak ve vergi gelirlerinde büyük oranda azalma olduğunu belirtiyor. Ülkü, devletten gelen paranın yetersiz olduğunu, bu parayla hizmet yapmanın, çalışanların paralarını ödemenin imkansız olduğunu vurguluyor: "Gerekli— gereksiz yerlere belediyelik veriliyor. Bu tamamen siyasi bir rant. 2000 nüfusu olan yerleri belediye yapıyorlar. Bizim gelirlerimizi de bölüyorlar. Elimize doğru dürüst para geçmiyor. Bu parayla bizden hizmet yapmamızı bekliyorlar. Biz çalışanlarımızın paralarını dahi ödemekte zorluk çekiyoruz. Belediye olarak eğer elektrik tüketim vergisinden aldığımız para olmasa biz de çalışanların paralarını ödeyemez duruma geleceğiz. Şu anda bütün belediyeler aynı sorunu yaşıyor ama büyükşehirlere oranla ilçe belediyeleri daha sıkıntılı durumda".
 </p>
 <p class="metin">
  Siyasi rant var
 </p>
 <p class="metin">
  Belediye başkanları depremden sonra afet bölgesi olan belediyelere yardım yapmak için fonlardan kesilen paraların da siyasi çıkarlar uğruna partizanca harcandığını belirtiyorlar. Afet yardımlarının gelirlerini % 5 azalttığını söyleyen Ülkü, afet yardımı alan 447 belediye olduğunu belirtiyor, "Bu yardımların partiler arasında dağılımına bakıldığında 128 MHP, 100 Anap, 74 FP, 68 DYP, 22 CHP'ye dağıtıldığını görüyoruz. Burada da siyasi çıkarlar rol oynuyor. Bizim zaten yetersiz olan bütçemizden yardımlar kesildi mi bizim elimizde de para kalmıyor".
 </p>
 <p class="metin">
  On beş aydır çalışanlarına para ödeyemeyen ve kendilerinden kesilen deprem yardımlarına isyan eden Mardin Belediyesi'nin ağlayan başkanı Abdülkadir Tutaşı şöyle konuşuyor: "Biz on beş yıldır Güneydoğu'da terörle uğraşıyoruz. Bizim de afet kapsamına alınmamız lazım. İktidar partilere bağlı belediyelerin afet kapsamına alınıp bizim alınmamamıza isyan ediyorum. Biz kimseden beş kuruş yardım alamadık. Şimdi ise devlet benden keserek başka belediyelere veriyor. Benim şimdiye kadar her konuşmamda param kesildi. Olsun ben yine konuşmaya devam edeceğim".
 </p>
 <p class="metin">
  Başkanlar tedavi görüyor
 </p>
 <p class="metin">
  Belediyelerin birikmiş SSK borçlarını ödeyemedikleri için belediye başkanlarının evlerine haciz gelmesini Türkiye'nin bir ayıbı olarak değerlendiren Tutaşı, bütün başkanların haciz için sıralarını beklediğini belirtiyor: "Bir hafta içinde SSK primlerini ödeyemediğimiz için hepimize haciz gelecek. Bu bir belediye başkanının alacağı hâl mi? Benden önceki belediye başkanı borç bıraktı gitti, ben de bırakacağım. Kimse ucuz kahramanlıklara girişmesin. Elimizde imkanlarımız yok, ben on beş aydır çalışanımın parasını ödeyemezken SSK'ya nasıl para ödeyeceğim?". Belediyelerin içinde bulundukları maddi dar boğaza bir çözüm bulunamaması nedeniyle bölgelerine gerekli hizmeti veremeyen belediye başkanları düştükleri sıkıntılı durumdan dolayı psikolojik rahatsızlıklar yaşıyor ve tedavi görüyorlar. Bir çok başkan bunu saklarken son olarak "Türkiye Belediyeler Birliği" toplantısında bölgesinde yaşadığı sıkıntıları dile getirirken göz yaşlarını tutamayan Mardin Belediye Başkanı Abdülkadir Tutaşı, belediyenin problemleri nedeniyle psikolojisinin bozulduğunu, bunun için sakinleştirici hap aldığını belirtiyor ve ekliyor, "Benim ailemde, kendi özel yaşantımda sıkıntım yok. Kendi maddi durumum da iyi ama belediyenin sorunlarına çözüm bulamamak elimin— kolumun bağlı olması psikolojik olarak beni tamamen yıprattı. Hastaneye gidip haftasonu psikolojik tedavi görüyorum. On beş aydır insanlara para ödeyemiyorum. Sokağa çıkacağım zaman sakinleştirici hap alıyorum. Çünkü insanların yüzüne bakacak hâl kalmadı bende. Çalışanlar bizden çözüm bekliyorlar ama bizim de yapabileceğimiz bir şey yok. Her şey Ankara'ya bağlı. Çaresizlikten ne yapacağımı bilmiyorum".
 </p>
 <p class="metin">
  Karadeniz Ereğli Belediye Başkanı Halil Posbıyık ise 1990'lı yıllardan sonra belediyelerin içine düştüğü durumun başkanları yıprattığını, bir çok başkanın tedavi gördüğünü belirtiyor. Posbıyık; "Özal döneminde belediye başkanlığı cazipti, belediyeler en rahat dönemini o zaman yaşadılar. Şimdi hiç bir şey yapamıyoruz. bu gidişle mazbatalarımızı sayın başbakana sunacağız" diyor.
 </p>
 <br/>
 <center>
  <a class="anaorta" href="http://web.archive.org/web/20020223031334/mailto:rahimesezgin@hotmail.com">
   rahimesezgin@hotmail.com
  </a>
 </center>
 <br/>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2000/304/haberler/2.htm), [web.archive.org (arşiv bağlantısı)](http://web.archive.org/web/20020223031334/http://www.aksiyon.com.tr:80/2000/304/haberler/2.htm)
