# Kolay Roman

*Bilinmeyen-yazar 1997.06.14*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Kürşat Başar, "Aşkı Bulmanın ve Korumanın Yolları"yla  hep aynı şarkıyı çalan cızırtılı bir plağı hatırlatıyor.
  </font>
 </div>
 <div id="newsText">
  <font class="detail-text">
   Onun "Kış İkindisinin Evinde" adlı öykü kitabını okuduğumda umutlanmıştım: Bir tür kolaj tekniğiyle oluşturulmuş öyküsü, gerek konu gerekse ince işlenmiş diliyle bir okur olarak beni cezbetmişti.
   <br/>
   <br/>
   Sahte ideallerin egemen olduğu iletişim ortamından o da nasiplendi ve 'himayesine' girdiği medyanın estetik düzeyinde takılıp kaldı. Kültürün sığlaştığı bir ortamda kalbini ve kafasını koruyarak yaşamak güçtü. Hele söz konusu öykü, şiir, roman gibi 'tüketim'le ilgisi olmayan verimler olunca..
   <br/>
   <br/>
   Çok geçmedi, sanatçının kişiselliğini bir değirmen taşı gibi öğüten bu popülist mekanizma Kürşat Başar'ı da kendi gerçek sesini ve izleklerini derinleştirmekten alıkoydu. İkinci kitabı "Konuştuğumuz Gibi Uzaklara" ile ilk kitabını çoğalttı ve üstelik bunu ilkine nazaran daha 'profesyonel' kotardı.
   <br/>
   <br/>
   Yazarın 'amatör'lüğü onun herşeyidir. Onu yitirdiği zaman herşeyini yitirmiş sayılır. Artık o da bu medyatik dünyanın 'yıldız' figürlerindendi. Televizyon sunuculuğu, Batı taklidi aptal haftalık dergilerin editörlüğü filan derken Başar, kendi yavrusunu yiyen bir anne kedi gibi asli doğasına ve o doğanın içerdiği güzelliklere yabancılaşan ve çoğaltmacı ahlakı benimseyen bir yazar haline geliverdi.
   <br/>
   <br/>
   Yayın ortamı bir canavar gibi kendi kurallarını dayatıyor ve sanatçıyı yüreğinin derinliklerine doğru yapması gereken yolculuktan alıkoyuyordu. Gazete, dergi, televizyon ve radyo gibi araçlarla gerçek sanatçının başı hoş değildir, olmamalıdır. Aşkı Bulmanın Ve Korumanın Yolları'nı okurken bunları düşündüm..
   <br/>
   <br/>
   Yazar Nevit'in, Selin'in hikayesini bir türlü bitiremedi. Bu kitabı, Konuştuğumuz Gibi Uzaklara'ya yapılmış uzun ve gereksiz bir derkenar gibi. Cemil Meriç'in Demirciler Çarşısı Cinayeti için yazdıklarından bir cümle hatırlıyorum; kan davasını bir Batılı yazarın yüz sayfada anlattığını, Yaşar Kemal'in binlerce sayfada bunu bir türlü anlatamadığını söylüyordu. Başar'ın boğuntusunu ilk kitabından itibaren dışlaştıramamış olduğunu düşündürtüyor bu son kitabı.
   <br/>
   <br/>
   'En tatlı kadın dahi acıdır'
   <br/>
   <br/>
   Buna katılıyorum.
   <br/>
   <br/>
   Lakin 'erkek egemen bir üslup' ya da 'kadın düşmanlığı' deyip geçilemeyecek bir zenginlik ve vecizlikle Zerdüşt bize şunları da buyuruyordu:
   <br/>
   <br/>
   'Kadında herşey bilmecedir ve kadındaki herşeyin bir tek çözüm yolu vardır, buna gebelik denir.'
   <br/>
   <br/>
   Gerçek erkeğin istediği iki şeye yönelik bir öykü.
   <br/>
   <br/>
   Kürşat Başar'ınki: Tehlike ve Oyun.
   <br/>
   <br/>
   Sıradan diyaloglarla, küçük burjuva hayatı rutinlerinin, yani anıların bir roman için yeterli 'malzeme' olmayacağı da söylenebilir.
   <br/>
   <br/>
   Bu beylik görünen düşüncemi biraz daha netleştireyim: Her şey romana 'konu' ve 'malzeme' olabilir; fakat roman sadece anılarla ve okur için, öteki için pek de bir anlam ifade etmeyen sıradan anılarla yazılmaz. Romanı okurkenki sıkıntıyı biraz ilişkinin çetrefilliğindeki boğuntuya biraz da buna yordum.
   <br/>
   <br/>
   Tehlikeli oyun, tehlikesiz bir oyuncağa dönüşebiliyor ve 'kolay' bir roman çıkıyor ortaya.
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-2678-13-kolay-roman.html), [web.archive.org (arşiv bağlantısı)](http://web.archive.org/web/20140421045202/http://www.aksiyon.com.tr:80/aksiyon/haber-2678-13-kolay-roman.html)
