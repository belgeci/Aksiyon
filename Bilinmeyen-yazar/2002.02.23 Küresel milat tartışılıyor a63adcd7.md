# Küresel milat tartışılıyor

*Bilinmeyen-yazar 2002.02.23*

<div>
 <p class="spot">
  11 Eylül kitaplığına her gün yeni bir kitap, yeni bir dergi ekleniyor. Düşünürler, akademisyenler, stratejistler, gazeteciler 11 Eylül sonrası işleyen süreci anlamlandırmaya çalışıyor.
 </p>
 <p class="metin">
 </p>
 <p class="metin">
  Daha geçen hafta İstanbul'da gerçekleştirilen 70 Batı ve İslam ülkesinin önemli temsilcilerinin katıldığı toplantıda 11 Eylül sonrası daha da yükselen çatışma seslerine uzlaşma mesajı vermeye çalışılıyordu. Yani yeni dönemde silahlar çatıştığı kadar, en az o kadar düşünceler ve duygular çatışıyor. Üç aylık düşünce dergisi Karizma, "küresel milad" olarak tarif ettiği 11 Eylül sonrası gelişmeleri geniş bir perspektifte işliyor. Global medya ahlakı, dinlerarası diyalog, medeniyetler çatışması, özgürlükler ve demokrasi, cihat ve terör, Afganistan süreci, küresel güvenlik sorunu, açık toplum ve güvenlik devleti gibi pek çok başlık ve konuyu içeriyor. Karizma'nın artık o bilinen entellektüel yazarlarını yerli yerinde bulacağınızdan emin olun. Ali Bulaç, Harald Müller ve Heinz Kramer'le yapılmış röportajlar da dergide yer alıyor.
 </p>
 <p class="metin">
 </p>
 <p class="metin">
  Sahaf.com sitesi Türkiye'nin ilk kitap satış sitesi olarak haklı bir ün kazanmıştı. Türkiye ile 25 yabancı ülkeden pek çok müşterisi olan site, sahiplerinin internet mühendisliğinde yoğunlaşacakları gerekçesiyle satılığa çıkartıldı. 10 bindolar fiyat biçilen sitede satılığa konu olan unsurlar şöyle: Kitap/CD satmak için çok gelişmiş bir program ve bu programın kaynak kodu, ikinci el kitap ve benzerlerini açık artırma yolu ile satmak için geliştirilmiş bir açık artırma programı ve bu programın kaynak kodu, www.acıkartırma.com adı, 15 bin kitaplık kitap veritabanı (önemli bir kısmının fotoğrafları da var), yüzlerce yeni kitap, yüzlerce sahaflık eski kitap ve www.sahaf.com adı. Site sahipleri sadece programlar için tasarımcı parası olarak şimdiye kadar 35 bin dolar harcadıklarını söylüyor. Şu anda profesyonel olarak 'kitap işi'nde olan ve/veya bundan sonra profesyonel olarak 'kitap işi'nde olmak isteyen kişilere duyurulur.
 </p>
 <p class="metin">
 </p>
 <p class="arabaslik">
  İfade özgürlüğü sempozyumu
 </p>
 <p class="metin">
  İstanbul önemli bir sempozyuma hazırlanıyor. 9—10 Mart tarihleri arasında Armada Oteli'nde gerçekleştirilecek sempozyumda "İfade Özgürlüğü Mağdurları" konu edilecek. Liberal Düşünce Topluluğu tarafından gerçekleştirilecek toplantı, pek çok ifade özgürlüğü mağdurunu bir araya getireceği gibi geniş bir düşünür ve siyaset adamının katılımına sahne olacak. Açılış konuşmasını Mustafa Erdoğan, Karen Fogg ve Yılmaz Karakoyunlu'nun yapacağı toplantıda iki gün boyunca konuşmacı olarak yer alacak isimlerden bazıları şöyle; Sami Selçuk, Tayyip Erdoğan, Vahit Bıçak, Nevzat Tarhan, Atilla Yayla, Mehmet Ali Birand, Etyen Mahçupyan, Ali Bayramoğlu, Mehmet Altan, Aslan Gündüz, Gülay Göktürk, Ömer Çaha, Andrew Finkel, Burak Bekdil, Celal Başlangıç, Ahmet Taşgetiren, Şanar Yurdatapan... Görsel medya ve yazılı basın, siyasi, akademik ve özel hayatta ayrımcılık ve ifade özgürlüğü tartışılacak bu toplantılarda.
 </p>
 <p class="metin">
 </p>
 <p class="arabaslik">
  Tanrıkorur projesi
 </p>
 <p class="metin">
  Ünlü besteci merhum Cinuçen Tanrıkorur'un besteciliğinin 50. yılı münasebetiyle içinde kitap, CD ve konser çalışmalarının olduğu önemli bir proje sözkonusu 2002 yılı içerisinde. CD çalışması, Beyza Müzik'ten Murat S. Tokaç'ın sanat yönetmenliğinde çıkacak. Bu CD'de Tanrıkorur'un 17 eseri yer alacak. Dost ve talebelerinin icrası ile Selma Sağbaş ve Bora Uymaz'ın misafir solist olarak katıldıkları konser 5 Mart 2002'de Cemal Reşit Rey Konser Salonu'nda gerçekleştirilecek. Cinuçen Tanrıkorur'un Besteleriyle Tasavvuf Müziği Konseri, Kültür Bakanlığı İstanbul Tarihi Türk Müziği Topluluğu sanatçıları tarafından 28 Haziran 2002'de yine CRR'de gerçekleştirilecek. Tarihleri henüz belli olmamakla birlikte Saz Eserleri ve İstanbul'da Sonbahar konserleri yine CRR'de icra edilecek. Reha Sağbaş tarafından 5 ciltlik Cinuçen Tanrıkorur Besteleri kitabı hazırlık safhasında. Sanatçının basılmış iki, basılmamış 7 kitabı mevcut.
 </p>
 <p class="metin">
 </p>
 <p class="metin">
 </p>
 <p class="metin">
 </p>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2002/377/kultur/3.htm), [web.archive.org (arşiv bağlantısı)](http://web.archive.org/web/20020414045956/http://www.aksiyon.com.tr:80/2002/377/kultur/3.htm)
