# A-li AB-ye gi-re-lim de-di

*Bilinmeyen-yazar Bilinmeyen-tarih*

<div>
 <p>
  <font>
   Okuma yazma öğrenen çocuklar için uygulanan fişli eğitim epey gerilerde kaldı ama "fiş" olayı gündemimizden çıkmadı. Son olarak Kara Kuvvetleri Komutanlığı bizi çocukluk günlerimize götüren bir uygulama ile gündeme geldi. Komutanlık askeri birliklerle birlikte kaymakamlıklara da gönderdiği bir yönergeyle "bölücü ve yıkıcı" faaliyetlerde bulunan kişi ve kurumlar hakkında bilgi toplanmasını istedi. KKK bu çerçevede AB ve ABD yanlısı kişilerin, sanatçıların, yüksek sosyete gruplarının, Satanistlerin, Masonların, azınlıkların (kendini Çerkez, Boşnak, Arnavut, Gürcü vb. sıfatlarla tanımlayanlar dahil), internet gruplarının takip edilerek haklarında rapor tutulması gerekliliğini vurguladı. Genelkurmay Genel Sekreterliği de haberin doğru olduğunu açıkladı. İstihbarat çalışmasının 5442 sayılı İl İdaresi Kanunu çerçevesinde yapıldığı ifade edilen açıklamada; "Olaylara karşı etkin tedbirler alınabilmesi için, önceden planlama yapılması bir ihtiyaçtır. Haberde konu edilen faaliyetin bu çerçevede değerlendirilmesi gerekmektedir" denildi.
   <br/>
   <br/>
   Ancak Genelkurmay"ın dayanak gösterdiği 5442 sayılı İl İdaresi Yasası buna imkan vermiyor. Yasa polis tarafından önlenemeyen olaylarda valilere askerden de yardım isteme yetkisi tanıyıp, bu yardıma ilişkin ayrıntıları içeriyor. Askerin, çıkabilecek olayların önlenmesine yönelik önceden bu tür bir anket çalışması yapabileceğine ilişkin herhangi bir ifade yer almıyor.
   <br>
    <br>
     Genelkurmay Başkanlığı"nın değil de Kara Kuvvetleri Komutanlığı"nın böyle bir uygulamaya gitmesi dikkat çekiciydi. Uygulama iktidar ve muhalefetin tepkisini çekti. DYP Genel Başkanı Mehmet Ağar, "Yönergede sayılan niteliklerin hepsini potansiyel suçlu olarak kabul edersek ülkede suçsuz insan kalmayacaktır" derken CHP Milletvekili Mustafa Özyürek, konuyu Meclis gündemine taşıyarak Milli Savunma Bakanı Vecdi Gönül"ün cevaplaması için soru önergesi verdi. Ancak Vecdi Gönül"ün de bakan olarak bu uygulamadan haberi olmadığı ortaya çıktı.
     <br>
      <br>
       Uygulamanın içeriği toplumun büyük kısmını kapsadığı için tepkiler de aynı şekilde çok farklı yerlerden geldi. ANAP eski Milletvekili Emre Kocaoğlu gönüllü fişlenmeye talip olduğunu söylerken duygulara tercüman oldu. Kocaoğlu, "Bir Türk demokratı olarak fişlemenin kapsamında yoksam görevimi yapmamış sayarım. Beni de fişlesinler; çünkü demokratım" dedi. Liberal Düşünce Topluluğu Genel Başkanı Prof. Dr. Atilla Yayla "Cumhurbaşkanı gerçekten cumhurun başkanı ise türbanlı kadınlara gösterdiği öfkenin bir kısmını da bu olaya göstermelidir" açıklamasını yaptı. Cumhurbaşkanı Ahmet Necdet Sezer, suçsuz insanları zan altında bırakacak uygulamayla ilgili sessiz kalmayı tercih etti.
       <br/>
       <br/>
      </br>
     </br>
    </br>
   </br>
  </font>
 </p>
 <p>
  <font>
   (Bu yazı 786 kez okunmuştur)
  </font>
 </p>
</div>


Kaynak: [www.aksiyon.com.tr](http://www.aksiyon.com.tr:80/yazdir.php?id=11249), [web.archive.org (arşiv bağlantısı)](http://web.archive.org/web/20050126115735/http://www.aksiyon.com.tr:80/yazdir.php?id=11249)
