# “O gol kaçmazdı”

*Bilinmeyen-yazar Bilinmeyen-tarih*

<div>
 <p>
  <font>
   'Mahallenin en şık abileri' isimli kitapla dikkatleri çeken Hakan Dilek, arşivindeki eski futbol yıldızlarının fotoğraflarını sergiliyor. Mephisto 2 Kitabevi'nde sergilenecek fotoğraflar, futbol'un geçmişine ışık tutacak
   <br/>
   <br/>
   Yakın zamana kadar kitap kısırlığı çeken futbol, son dönemlerde genç yazarların çalışmaları sayesinde güzel eserlere kavuştu. Bu genç yazarlardan ikisi Hakan Dilek ve Necati Kola. Karakutu Yayınları, 20 Mayıs’ta Beyoğlu Mephisto 2 Kitabevi’nde düzenleyeceği O Gol Kaçmazdı adlı organizasyonla Dilek ve Kola’yı okuyucularıyla buluşturacak. Mahallenin En Şık Abileri ve İşte Öyle Bir Şey adlı kitaplarıyla tanınan gazeteci Hakan Dilek, üçüncü kitabı O Gol Kaçmazdı’yı, Necati Kola da iki ay içerisinde üçüncü baskısını yapacak olan Bi Vurdum Gol Oldu’yu imzalayacak. Futbolun mizahi yönlerini ele alan iki yazarın okuyucuyla buluşmasının yanı sıra aynı mekanda Hakan Dilek’in arşivindeki eski futbol yıldızlarının fotoğrafları sergilenecek. Fotoğraf sergisi, 1 Haziran’a kadar gezilebilecek.
   <br>
    <br>
     Hakan Dilek, yeni kitabında futbolun gizli kalan mizahi yönlerini ortaya çıkarmaya çalışıyor. Tribünlerin ve saha içi kapışmaların gülmece halini, öttürdüğü düdükle maçı durduran zil zurna sarhoş bir kulüp başkanını, Lefter’le girdiği atışmanın sonunda sahaya kaptan çıkabilmek için ayakkabılarını giymeyi unutan Basri Dirimlili’yi, atacağı golden sonra kale direğinin üzerine çıkıp üç defa karga gibi bağırdığı için Garga Aamet diye anılan dedesini, sahadan hakem tarafından atılan oyuncunun Baba Hakkı’ya ‘Çıkayım mı baba?’ diye sormasını, Baba Hakkı’nın göz ucuyla ‘Çık’ işareti yapmasını ve oyuncunun da dışarı çıkmasını...
     <br>
      <br>
       Kitaplarında hep geçmişe özlem duyan ve futbolun endüstrileşmesine şiddetle karşı çıkan Hakan Dilek, kendisini bu anlamda bir misyoner gibi görüyor: ‘Ben eski futbolcuları, yaşantılarını, anılarını, sıcaklıklarını çok seviyorum ve futbolun her geçen gün biraz daha modernleşmesine, biraz daha endüstrileşmesine karşı çıkıyorum. Çünkü, futbolun endüstrileşmesi, onun tadından bir şeyler alıp götürüyor. Modern futbol, eskisi kadar tat vermiyor. Tanıtımdan tanıtıma koşan şimdiki futbolcular da bana o kadar sıcak gelmiyor.’
       <br>
        <br>
         Dilek, eski futbol fotoğraflarını sergilemekteki amaçlarını da şöyle sıralıyor: ‘Futbol adına yapılacak tüm arşiv çalışmalarını özendirmek. Dünyanın değişik ülkelerinde olduğu gibi fotoğraf sergisi geleneği başlatmak. Bu amaçla oluşturulmuş arşiv çalışmalarını gün ışığına çıkarmak ve bir geçmiş–gelecek anlayışı oluşturmak.’
         <br/>
         <br/>
         Necati Kola ise futbolu çok seven bir toplumda futbolla ilgili kitapların yeterince fazla olmamasına üzülüyor: ‘Sayısız spor yazarımız var; ancak spor kitaplarının sayısı bir elin parmaklarını daha yeni geçmeye başladı. Yazar ile okuyucu dayanışmasını geliştirecek olan bu tür organizasyonlar, yeni kitapların çıkmasına ve yeni sergilerin açılmasına katkıda bulunacaktır.’
         <br/>
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </p>
 <p>
  <font>
   (Bu yazı 13 kez okunmuştur)
  </font>
 </p>
</div>


Kaynak: [www.aksiyon.com.tr](http://www.aksiyon.com.tr:80/yazdir.php?id=11823), [web.archive.org (arşiv bağlantısı)](http://web.archive.org/web/20050227214233/http://www.aksiyon.com.tr:80/yazdir.php?id=11823)
