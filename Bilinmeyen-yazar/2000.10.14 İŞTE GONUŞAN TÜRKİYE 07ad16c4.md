# İŞTE GONUŞAN TÜRKİYE

*Bilinmeyen-yazar 2000.10.14*

<div>
 <p class="arabaslik">
 </p>
 <p class="arabaslik">
 </p>
 <p class="arabaslik">
 </p>
 <p class="arabaslik">
 </p>
 <p class="arabaslik">
 </p>
 <p class="arabaslik">
 </p>
 <p class="arabaslik">
  MURAT AYDIN
 </p>
 <p class="spot">
  Konuşan Türkiye artık gerçek. Ses getiren, gündeme bomba gibi düşen konuşmalar birbirini takip ediyor. Şükrü Karatepe'den Yalçın Işımer'e, Güner Ümit'ten Nusret Demiral'a, Mehmet Kutlular'danErkan Mumcu'ya konuşan Türkiye'nin fotoğrafı.
 </p>
 <p class="metin">
  Süleyman Demirel 1990'ların başında "Konuşan Türkiye" sloganıyla kürsülere çıkıyor ancak kendi konuşuyor, millet dinliyordu. Zamanla o da oldu, yani konuşan Türkiye gerçekleşti. Öyle ki son zamanlarda gündem oluşturan, ses getiren, tartışmalara yol açan konuşmaların sayısı hayli sıklaştı. Hatta bazı sözler öyle etkili ki gündeme bomba gibi düşebiliyor! Elbette Türkiye yeni yeni konuşmaya başladığı, diyalog kültürü henüz oturmadığı için sık sık konuşma kazaları da yaşanıyor. En son Turizm Bakanı Erkan Mumcu'nun İstanbul Üniversitesinin açılışında yaptığı konuşma gündemi doldurmuştu. Mumcu, Rektör Kemal Alemdaroğlu'nun "demokrasi özgürlükler kaosu değildir" sözüne karşı çıkarak "bütün sorunların üniversite kürsüsünde özgürce tartışılması gerektiğini" söyleyip üniversitelerin TSK ile aynı duyarlılıkta hareket edemeyeceğini vurgulamıştı. Alemdaroğlu, Mumcu'ya 'daha dünkü çocuk' edasıyla "bu yaptığı gençliğinden ileri geliyor" dedi. Ardından Genelkurmay'dan bir açıklama yapılarak Mumcu'nun söyledikleri 'talihsiz bir konuşma' olarak değerlendirildi.
 </p>
 <p class="metin">
  "Söz ola kese savaşı / Söz ola kestire başı / Söz ola ağulu aşı / Yağ ile bal ede bir söz" şeklinde Şah İsmail'e ait güzel bir beyit var. Gerçekten de bazı konuşmalara ve sonuçlarına bakınca kelimelerin nelere kadir olduğu, insanların başına nasıl işler açabileceği daha iyi anlaşılıyor. Mesela Kara Kuvvetleri eski Komutanı Atilla Ateş'in 16 Eylül 1998'de Suriye sınırındaki Hatay—Reyhanlı sınır karakolunu ziyareti sırasında "Artık sabrımız kalmadı" diyerek Suriye'nin PKK'dan desteğini çekmesi konusunda uyarı yapması PKK'nın sonunu getiren önemli bir konuşma olarak geçti kayıtlara. Yargıtay Başkanı Sami Selçuk'un geçen sene Adli Yıl açılışında yaptığı tarihi konuşma da demokrasi ve hukuk konusunda 2000'li yıllara girerken yeni bir başlangıcın işaretlerini veriyordu Türkiye için.
 </p>
 <p class="metin">
  Bir de madalyonun öbür yüzü var; söyledikleri sözler, yaptıkları konuşmalar yüzünden başları derde girenlerin sayısı da epey fazla. Şiir okuduğu için belediye başkanının hapse atıldığı, konuşması yüzünden başbakanın ceza aldığı bir ülkede daha farklısı da beklenemezdi zaten. Aslında kusur, konuşmaları yüzünden 312'den mahkum olan Tayyip Erdoğan, Hasan Celal Güzel, Akın Birdal, Necmettin Erbakan, gibi isimlerde değil. Problem insanların düşüncelerini ifade etmelerine imkan tanımayan, konuşma özgürlüğünü yasaklayan sistemden kaynaklanıyor.
 </p>
 <p class="metin">
  Konuşan Türkiye'de sadece kürsülerde uzun uzadıya atılan nutuklar değil, sürçü lisan kabilinden ağızdan çıkan sözler de ses getirdi. Turnike adlı eğlence programını sunan ünlü şovmen Güner Ümit, ağzından kaçırdığı bir kelimeyle Alevi vatandaşlarımızı rencide edince ekranlardan uzaklaştırıldı. Bazen öyle oluyor ki söylenen sözler sadece söyleyeni değil koca bir kitleyi bile etkileyebiliyor. Ankara DGM eski Başsavcısı Nusret Demiral, 1995 seçimlerinde MHP'den milletvikili adayı olmuş, ancak ezanın Türkçe okunmasını isteyince partisinin başarısız olmasına yol açmış, ardından da partiden atılmıştı.
 </p>
 <p class="metin">
  'Söz uçar yazı kalır' diye bir özdeyişimiz vardır ancak siz siz olun konuştuklarınıza dikkat edin, çünkü bazı sözler uçmuyor, üstelik daha sonra yazıya geçip daha da kalıcı oluyor. Konuşmalar, ateşli tartışmalar, gündeme bomba gibi düşen sözler... Söyledikleri yüzünden âbâd olan pek yok ama, dilinin cezasını çeken çok.
 </p>
 <p class="metin">
  İşte konuşan Türkiye'den manzaralar:
 </p>
 <p class="arabaslik">
  "ÜNİVERSİTE KIŞLA  DEĞİL"
 </p>
 <p class="metin">
  Turizm Bakanı Erkan Mumcu, 2 Ekim 2000 günü İstanbul Üniversitesinin açılışında demokrasinin özgürlükler kaosu olmadığını söyleyerek özgürlüklerin kısıtlanmasını savunan Rektör Kemal Alemdaroğlu'nun ardından yaptığı konuşmayla gündemi bir anda değiştirdi. Erkan Mumcu, üniversitenin özgür olması gerektiğini anlatırken örnek olarak TSK karşılaştırması yapınca, Genel Kurmay'dan sert bir açıklama geldi. Mumcu'un tartışılan konuşması şöyle: " Cumhuriyetin değerlerini, Atatürk ilke ve devrimlerini korumak ve kollamak konusundaki üniversite duyarlılığı, sözgelimi TSK'nın duyarlılığı ile üslup olarak, biçim olarak birebir aynı olamaz. Çünkü bu onların ontolojik varlıklarına aykırıdır... Korumak ve kollamak konusundaki abartılmış duyarlılığımız bizi taassuba, bizi bağnazlığa götürmemelidir..."
 </p>
 <p class="arabaslik">
  "BİR METRELİK BEZ PARÇASI"
 </p>
 <p class="metin">
  Muğla Üniversitesi'nin İlahiyatçı Rektörü Prof. Dr. Ethem Ruhi Fığlalı, akademik yılın açılış töreninde yaptığı konuşmada, başörtüsüne bir metrelik bez parçası diyerek gündeme geldi. Prof. Fığlalı "....bu ve benzeri liderler ya da çevreler, bir metrelik bir bez parçasını, sakalı, bıyığı, parkayı, bereyi veya bir kıyafeti bu ideolojik ve tehlikeli kutuplaşmanın sembolü haline getirdiler. Bu durum, inanan bir insan için utanç vericidir. Şahsen ben, gencecik kızlarımızın Arap ve Acem kültürünün zevksiz, estetikten uzak görünüşlü bu bir metrelik bez parçası için ortalığı karıştıran ve toplumda fitne uyandıranların oyununa gelmiş olmalarından büyük üzüntü duyuyorum" diye konuştu.
 </p>
 <p class="arabaslik">
  DEPREM VE 28 ŞUBAT
 </p>
 <p class="metin">
  Yeni Asya Gazetesi'nin sahibi Mehmet Kutlular'ın, 9 Ekim 1999'da Kocatepe Camii'ndeki mevlitten sonra gazetecilerin sorusu üzerine "28 Şubat'ın planları Erkaya'nın başkanlığında Gölcük'te yapıldı, depremin de orada olduğunu Kandilli söylüyor. Birtakım bağlantılar böyle meselelerde olur. Başörtülü kızlara zulmedilmesiyle bu olayın bağlantısı kurulur. Bu kadar insanın bedduası Allah'a dokunur" şeklinde söylediği sözler tartışmalara yol açmış, ardından Kutlular DGM tarafından tutuklanmıştı.
 </p>
 <p class="arabaslik">
  "HADDİNİ BİL" TARTIŞMASI
 </p>
 <p class="metin">
  Konya Selçuklu Belediye Başkanı İsmail Öksüzler, 10 Aralık 1998'de Mevlana törenlerinde Mevlana'nın felsefesinden bahsederken, "Biz, insan olarak makamların geçici olduğuna inanıyoruz. Her insan toprak olacaktır. Başkan, vali, paşa dahi olsa haddini bilmeli, toprak gibi olmalı" dedi. Protokol sırasında oturan Konya Garnizon Komutanı Tümgeneral Mehmet Kenzi Suner, Öksüzler'in bu sözlerine sinirlendi ve yanıt vermekte gecikmedi. Suner ayağa kalkarak, "Siz bana haddimi bildiremezsiniz. Türk Silahlı Kuvvetleri'nin komutanlarına hakaret edemezsiniz. Bunun geregini yaparız" diye bağırdı.
 </p>
 <p class="arabaslik">
  "BU ADAMLARI BELLEYECEĞİZ"
 </p>
 <p class="metin">
  Eylül 1999'da Gülhane Askeri Tıp Akademisi'nin yeni öğretim yılı açılışında, Tuğgeneral Yalçın Işımer bir konuşma yaparak İstiklal Marşı şairimiz Mehmet Akif Ersoy'a hakaret etmiş, Peygamberimiz'in de katıldığı Bedir Savaşı hakkında küçümseyici ifadeler kullanmıştı.
 </p>
 <p class="metin">
  Tuğgeneral Işımer "Arabın adamı olmak adamlık değildir. Bu adamlara adam sen de demeyeceğiz. Bu adamları belleyeceğiz. Son zamanlarda Atatürk'e ve Türk Silâhlı Kuvvetleri'ne dil uzatanları bir şekilde belleyeceğiz" diye konuşmuştu.
 </p>
 <p class="arabaslik">
  BAŞBAKANA VERYANSIN
 </p>
 <p class="metin">
  Tuğgeneral Osman Özbek, Erbakan'ın başbakanlığı döneminde yaptığı bir konuşmada Başbakan Erbakan hakkında ağır sözler sarfederek gündeme oturmuştu. İşte Özbek'in ortalığı sarsan sözleri: "Cezayir'deki gibi kelle keserek iktidar olmaya çalışıyorlar. PKK gibi bunlarla savaşacağım. Adam olan, sülalesini o krala devletin bilmem nesini kiralayıp da misafir götürmez. Ben bunu kabul etmiyorum. Başbakan değil, bilmem ne bakanı olursa olsun..."
 </p>
 <p class="arabaslik">
  "İÇİM KAN AĞLAYARAK KATILDIM"
 </p>
 <p class="metin">
  Kayseri eski Belediye Başkanı Şükrü Karatepe, 10 Kasım törenleri sırasında Atatürk'ü anma törenlerine "içi kan ağlayarak katıldığını" belirttiği için 312'den mahkum olmuştu. Karatepe, 10 Kasım 1996 günü anma töreninde yaptığı konuşmada "İnancımıza saygı duyulmadığı, sövüldüğü bir dönemde, içim kan ağlayarak, bugünkü törenlere katıldım. Belki başbakanın, bakanların, milletvekillerinin bazı mecburiyetleri vardır. Ancak sizin hiçbir mecburiyetiniz yok. Bu düzen değişmeli, Bekledik, biraz daha bekleyeceğiz. Gün ola, harman ola, Müslümanlar içlerindeki hırsı, kini, nefreti eksik etmesin" diye konuşmuştu.
 </p>
 <p class="arabaslik">
  "LAİKLERE ŞERİAT ENJEKTE EDECEĞİZ"
 </p>
 <p class="metin">
  Sincan eski Belediye Başkanı Bekir Yıldız, Şubat 1997 'de Sincan'da düzenlenen Kudüs Gecesi'nde "Laiklerin koluna zorla şeriat enjekte edeceğiz " diye konuşmuş, hemen ardından görevden alınıp Ankara DGM'ce tutuklanmıştı.
 </p>
 <p class="arabaslik">
  "MUM SÖNDÜ OYNUYORLAR"
 </p>
 <p class="metin">
  Eski Adalet Bakanı Şevket Kazan bir parti toplantısında faili meçhul cinayetlerin açığa çıkarılması için Susurluk sonrası başlatılan Aydınlık İçin 1 Dakika Karanlık eylemi için ''Bunlar mum söndü oynuyorlar" deyince tepki toplamıştı.
 </p>
 <p class="arabaslik">
  "BESMELEYİ KALDIRDINIZ"
 </p>
 <p class="metin">
  Erbakan, Bingöl'de 1994'te yaptığı konuşmada halkı kin ve düşmanlığa tahrik ettiği gerekçesiyle TCK'nın 312'nci maddesine göre 1 yıl hapis cezasına çarptırıldı. İşte Erbakan'ın mahkumiyetine sebep olan sözler: "Bu ülkenin evlatları asırlar boyu mektebe başlarken, besmeleyle başlar. Siz geldiniz, bu besmeleyi kaldırdınız. Ne koydunuz yerine, 'Türküm, doğruyum, çalışkanım.' Sen bunu söyleyince, öbür taraftan da Kürt kökenli bir Müslüman evladı, 'Ya öyle mi, ben de Kürtüm, daha doğruyum, daha çalışkanım' deme hakkını kazandı."
 </p>
 <p class="arabaslik">
  "MİNARELER SÜNGÜMÜZ"
 </p>
 <p class="metin">
  İstanbul eski Belediye Başkanı Tayyip Erdoğan 6 Aralık 1997 tarihinde Siirt'te yaptığı konuşma sırasında ''Minareler süngümüz / Kubbeler miğferimiz / Camiler kışlamız / Müminler askerimiz" sözlerinin yer aldığı şiir nedeniyle Diyarbakır Devlet Güvenlik Mahkemesi tarafından, Türk Ceza Kanunu'nun, "Halkı sınıf, din, ırk, mezhep veya bölge farklılığı gözeterek kin ve düşmanlığa açıkça tahrik etmek' fiilini düzenleyen, 312'nci madde uyarınca 10 ay hapis cezasına çarptırılmış, 4 ay cezaevinde yatmıştı. Bu konuşma nedeniyle belediye başkanlığı görevinden de alınan Erdoğan'ın siyasi yasağı halen sürüyor.
 </p>
 <p class="arabaslik">
  BİTMEYEN GÜLEN TARTIŞMASI
 </p>
 <p class="metin">
  18 Haziran 1999'da ATV'de yayınlanan bir kasetteki konuşması nedeniyle Fethullah Gülen tartışması başlamıştı. Gülen aleyhine Terörle Mücadele Kanunu'na göre örgüt kurmak suçundan 10 yıla kadar ağır hapis istemiyle dava açıldı. Geçtiğimiz günlerde Ankara DGM Savcısı Nuh Mete Yüksel tarafından tutuklama talebiyle yapılan başvuru da tartışmalara neden olmuş, tutuklama kararı İstanbul 2 Numaralı DGM tarafından kaldırılmıştı.
 </p>
 <p class="arabaslik">
  TÜRKÇE EZAN
 </p>
 <p class="metin">
  1995 seçimlerinden önce MHP'den milletvekili adayı olan Ankara DGM eski Başsavcısı Nusret Demiral bir konuşmasında "Ezanlar Türkçe okunsun" diyerek MHP'nin seçimleri kaybetmesine neden olmuş daha sonra partiden ihraç edilmişti.
 </p>
 <p class="arabaslik">
  "ASMAYALIM DA BESLEYELİM Mİ?"
 </p>
 <p class="metin">
  12 Eylül darbesinden sonra eleştirilen idamlar için söylediği "Asmayalım da besleyelim mi" sözü tarihe geçti. Bu yıl ihtilalin yıldönümü nedeniyle gündeme gelen Evren'e suikast tartışmalarında o dönemde söylediği bir sözü soğukkanlılıkla açıkladı ve "Eğer bana suikast yaparlarsa o gruptan içerde yatanların hepsini öldürün" dediğini kabul etti.
 </p>
 <p class="arabaslik">
  "SABRIMIZI TAŞIRMAYIN"
 </p>
 <p class="metin">
  Yıllardır örgütü Suriye'den idare eden Abdullah Öcalan'ın bu ülkeden sınırdışı edilmesine ve daha sonra Türkiye'ye getirilmesine kadar gelen sürecin başlaması Kara Kuvvetleri Komutanı Orgeneral Atilla Ateş'in yaptığı bir konuşmayla olmuştu. Atilla Ateş 16 Eylül 1998'de Suriye sınırındaki Hatay—Reyhanlı sınır karakolunu ziyareti sırasında Şam'ı PKK'ya destek verdiği için uyararak "Artık sabrımız kalmadı. Eğer gerekli tedbirleri almazlarsa biz Türk milleti olarak her türlü tedbiri almak zorunda kalacağız" diyerek Suriye'ye sert bir mesaj yolladı. Çok geçmeden Öcalan, Suriye'den Rusya'ya gönderildi.
 </p>
 <p class="arabaslik">
  "SAKIP AĞA ÇİZMEYİ AŞIYOR"
 </p>
 <p class="metin">
  Sakıp Sabancı 1995 yılında Doğu sorunu ile ilgili bir rapor hazırlattırmıştı. Sorunların sadece ekonomik yatırımlarla çözülemeyeceğine dikkat çekerek Bask modelinden bahsedince Alpaslan Türkeş tarafından "Sakıp Ağa çizmeyi aşıyor" sözlerine muhatap olmuştu.
 </p>
 <p class="arabaslik">
  CUMHURBAŞKANLIĞI ADAYLIĞI
 </p>
 <p class="metin">
  "Emekli Genelkurmay İkinci Başkanı Çevik Bir, bir toplantıda gazetecilerle polemiğe girip Cumhurbaşkanı'nın halk tarafından seçilmesi durumunda aday olabileceğini açıklayınca erken öten horoz misali cumhurbaşkanlığı şansını kaybetmişti.
 </p>
 <p class="arabaslik">
  CUMHURBAŞKANLIĞI YOLUNU AÇAN KONUŞMA
 </p>
 <p class="metin">
  Selefi Yekta Güngör Özden'in aksine Anayasa Mahkemesi Başkanı iken çok konuşmayan A.Necdet Sezer'in Cumhurbaşkanı seçilmesinde bu özelliğinin yanında dikkat geçeken bir konuşması da etkili olmuştu. Sezer, Anayasa Mahkemesi'nin kuruluşunun 37'nci yıldönümünde, 82 Anayasasını eleştirmiş, düşüncenin suç olmaktan çıkarılması gerektiğini söyleyerek dikkatleri üzerinde toplamıştı.
 </p>
 <p class="arabaslik">
  ÇIPLAK UYARI
 </p>
 <p class="metin">
  Yargıtay Başkanı seçildikten sonra 1999—2000 Adli Yıl açılışında yaptığı tarihi konuşmayla Türkiye'yi sarsan Sami Selçuk, "Çıplak bir uyarıda bulunmak zorundayım. Türkiye meşruluk debisi neredeyse sıfıra yaklaşmış bir anayasayla yeni yüzyıla giremez, girmemelidir" diyerek cesur bir çıkış yapmıştı.
 </p>
 <p class="arabaslik">
  TAK-ŞAK PAŞA
 </p>
 <p class="metin">
  Genelkurmay Başkanlığı döneminde Başbakan Tansu Çiller'le iyi anlaşan Doğan Güreş'in "Başbakan tak diye emreder, ben şak diye yerine getiririm" dediği iddia edildiği için medya Güreş'e "tak—şak paşa" adını taktı.
 </p>
 <p class="arabaslik">
  MİLİTAN DEMOKRASİ
 </p>
 <p class="metin">
  Yargıtay Cumhuriyet Başsavcısı Vural Savaş bir basın toplantısında demokrasiye yeni bir tanım getirerek militan demokrasi kavramını ortaya attı. "Bir ülke ekonomik kalkınmasını sağlayamamışsa, ülkede etnik farklılıklar ve mezhep farklılıkları varsa, bu farklılıklar iç ve dış mihraklar tarafından kaşınıyorsa, bir ülkede terör eylemleri yaygınsa ve süreklilik kazanmışsa 'militan demokrasi' anlayışı benimsenmeden sorunların üstesinden gelinemez" diyerek literatüre yeni bir kavram kazandırdı Başsavcı Savaş.
 </p>
 <p class="arabaslik">
  VİCDANLA CÜZDAN ARASI
 </p>
 <p class="metin">
  Yargıtay eski Başkanı Mehmet Uygun, 1998—1999 Adli Yıl Açış Konuşmasında maddi imkansızlıklar içinde bulunan hakimlerin vicdanları ile cüzdanları arasında sıkıştıklarını söyleyerek tartışmalara yol açmıştı.
 </p>
 <p class="arabaslik">
  "BÖYLE SANATIN İÇİNE TÜKÜRÜRÜM"
 </p>
 <p class="metin">
  Ankara'da bir heykeli müstehcen olduğu için kaldırtan Ankara Büyükşehir Belediye Başkanı Melih Gökçek, sanatçılardan gelen  tepki üzerine "ben böyle sanatın içine  tükürürüm" deyince sanat düşmanı ilan edilmişti.
 </p>
 <p class="arabaslik">
  KÜRTÇE KASET  TARTIŞMASI
 </p>
 <p class="metin">
  Ünlü şarkıcı Ahmet Kaya, Magazin Gazetecileri Derneği'nin, Maslak Princess Otel'de düzenlediği Altın Objektif Ödülleri töreninde yaptığı konuşmayla, şimşekleri üzerine çekmişti. Kürtçe çekeceği klibi yayınlayacak, "babayiğit—yürekli" bir televizyon kanalı aradığını belirten Ahmet Kaya, "Kürtler'i tanımayanların kafasından inmeyeceğim. Kürt halkını kabul etmeyenlere, böyle bir halkın varlığını kabul ettireceğim" diye konuşmuştu.
 </p>
 <p class="arabaslik">
  TARABYA'DA UŞAKLAR, ETİLER'DE YUMUŞAKLAR
 </p>
 <p class="metin">
  Karadenizli türkücü İsmail Türüt'ün "Tarabya'da bizim uşaklar, Etiler'de ise yumuşaklar" demesinin ardından Tarabya ve Etiler'de sahne alan şarkıcılar arasında sıkı bir polemik başlamıştı.
 </p>
 <p class="arabaslik">
  CANLI YAYIN GAFI
 </p>
 <p class="metin">
  Br zamanlar Turnike programıyla rating rekorları kıran ünlü şovmen Güner Ümit, canlı yayında büyük bir gaf yaparak Alevi vatandaşlarımızı rencide edince ekranlardan uzaklaştırılmış
 </p>
 <p class="arabaslik">
  "ÇİÇEK SULAMAYA GİTTİM"
 </p>
 <p class="metin">
  Kamer Genç oğlunun evinden çıktıktan sonra kameralar aynı kapıdan bir dansözün çıktığını görüntülemiş ve mikrofonları Kamer Genç'e uzatmışlardı. Neye uğradığını şaşıran Kamer Genç oğlunun evine çiçekleri sulamaya gittiğini söylemiş ancak kimseyi inandıramamıştı.
 </p>
 <p class="metin">
  <img border="0" height="138" src="/web/20020329145909im_/http://www.aksiyon.com.tr/2000/306/resimler/GONUSAN1.jpg"/>
  <br/>
 </p>
</div>

Kaynak: [www.aksiyon.com.tr](http://www.aksiyon.com.tr:80/2000/306/haberler/2.htm), [web.archive.org (arşiv bağlantısı)](http://web.archive.org/web/20020329145909/http://www.aksiyon.com.tr:80/2000/306/haberler/2.htm)
