# Irak psikolojik savaşi keşfetti

*Bilinmeyen-yazar 2003.03.31*

<font class="agenda2NewsSpot">
 Birinci Körfez Savaşı'nı televizyondan izleyenlerin hafızasında kalan en önemli görüntünün havai fişek gösterisi olduğunu söylersek abartmış olmayız. TRT ve Star 1'de,  CNN'den alınan görüntüler yayınlanır ve ekranda karanlık bir şehir görüntüsü ile atılan bombaların etrafa yaydığı ışıktan başka bir şey olmazdı.
</font>
<font class="newsDetail">
 Tabii bir de Bağdat'taki otel odasından hangi askeri merkezlerin ya da savunma binalarının bombalandığını anlatan ünlü CNN muhabiri Peter Arnett'in sesi. Peki bunlar dışında o savaştan aklınızda kalan ne var? Bir görüntü daha var. Hani akıtılan petrolle kirlenmiş denizden kurtulmaya çalışan karabatağın çırpınışları. Sonrasında bu görüntünün Körfez Savaşı'na ait olmadığı ortaya çıkmıştı ama o güne kadar Irak çevreciler tarafından lanetlenmişti. Aynı zamanda Irak'a atılan bombaların sadece askeri hedeflere yönelmediğini, sivil halkın da bombalandığını ancak bunun dünyaya "Irak Savunma Bakanlığının silah deposu olarak kullandığı iki yerleşim yeri bombalandı" şeklinde duyurulduğunu da çok sonra öğrendik. Birinci Körfez Savaşı'nda acı, gözyaşı ya da hüznü değil havai fişek gösterisini izledik. Sanki Irak'ta kimse yaşamıyordu. Bunun tek sorumlusu elbette ABD ve müttefik güçleri değildi. Bağdat yönetimi de dünyaya CNN ekranından ulaşmakta gevşek davranmış savaşla ilgili açıklamalar yapmaktan kaçınmıştı. Irak bu tercihi nedeniyle psikolojik savaşı baştan kaybetmişti. O dönemde Amerikan birliklerine teslim olan askerlerin ceplerinden nasıl teslim olacaklarını ve teslim olmaları halinde onlara nasıl davranılacağını anlatan broşürlerin çıktığı gazetelerde yer almıştı.
 <br/>
 <br/>
 Saddam işi öğrendi
 <br/>
 <br/>
 O günden bugüne Irak yönetiminde bir değişiklik olmadı ama Iraklıların bu kez psikolojik savaşta en az rakipleri kadar iddialı oldukları ortaya çıktı. Müttefik güçler dünyaca ünlü televizyon kanalları aracılığıyla Irak yönetimini yıldırmak ve halkıyla Saddam'ın arasını açmak için her türlü enformasyonu gerçekleştiriyor. Ama bu kez aynı yöntemi Saddam da uyguluyor. Amerika'nın Fox TV'sine ve CNN'ine karşı, uluslararası yayın yapabilen El Cezire ve Abu Dabi televizyonları aracılığıyla aynı savaş taktiklerini kullanıyor. Pazar yerine atılan bombaların ajanslara "Askeri havaalanı bombalandı" şeklinde geçmesini engelliyor. Yaralılar, ölen çocuklar, gözyaşı döken anneler, hastane görüntüleri, ambulanslar, koşuşan kalabalıklar... ElCezire belleklere bu görüntüleri kazıyor. Dünya bu sayede bombaların sadece taş duvarlara değil insanların üzerine atıldığına şahit oluyor. Irak, Batılı televizyon muhabirlerini Bağdat'tan çıkarıyor, kontrol edebileceği yayınlara öncelik tanıyor.
 <br/>
 <br/>
 Saddam Hüseyin de ekranları kullanarak sağlıklı olduğu mesajını iletiyor ve savaşı teknolojinin, tankın, tüfeğin değil; iman gücünün yeneceğini söylüyor. 50 dolarlık tüfekle vurulan milyonlarca dolarlık helikopterin görüntüsü defalarca yayınlanıyor. Yakaladıkları esirleri ekranlara çıkartıyor, onların ağzından Irak halkının müttefikleri düşman olarak gördüklerini dünya kamuoyuna duyuruyor. ABD yönetimi her ne kadar iki televizyon kanalının ülkelerinde izlenmemesi için her yolu denese ve kendi halkının moralini bozacak bu tür görüntülerin ulusal televizyonlarda yayınlanmasını engellese de bir şekilde bu görüntüler izleyiciye ulaşıyor. Irak yakaladığı beş esirin korku ve endişe dolu görüntülerini yayınlayarak hem verdiği binlerce kaybın psikolojik ezikliğini atıyor, hem de düşmanlarının moral motivasyonunu bozuyor. Savunma Bakanı ilk Körfez Savaşı'nın aksine neredeyse her gün basın toplantısı düzenleyerek dimdik ayakta olduklarını göstermek istiyor, düştüğü iddia edilen kentlerin halen kendi kontrollerinde olduğunu açıklıyor. Iraklıların Saddam Hüseyin'in arkasında olduğunu gösteren görüntülere yer veriliyor. Amerikalılar ise Saddam'ın askerlerinden daha tehlikeli olarak gördükleri bu televizyonları susturabilmek için her yolu deniyor. Katar ve BAE'ne baskı yapıyor ya da televizyonların yayın yaptığı binaları bombalayarak, Saddam Hüseyin'in elindeki en büyük kozu almak istiyor. Böylece Iraklılara onları kurtarmaya geldiğinin mesajını daha kolay vereceğini, halkın moralini bozup Saddam'a karşı ayaklandırabileceğini biliyor. Saddam Hüseyin de bunun farkında ve bu gücünü sonuna kadar kullanıyor
 <br/>
 <br/>
 Canlı canlı yorum
 <br/>
 <br/>
 Her iki taraf da gün içinde bir ya da birkaç defa basını bilgilendirme toplantısı yapmasına rağmen kamuoyu savaşla ilgili doğru ve objektif haber almakta zorlanıyor. Çünkü bir tarafın yaptığı açıklama anında diğer tarafça yalanlanıyor. İzleyiciler aynı saat içinde müttefik güçlerinin Basra'yı ele geçirdiğini ve sonrasında bu haberin gerçek olmadığını izlemek zorunda kalıyor. Irak'ın 51. Tümen'inin toplu olarak teslim olduğu haberinin yalan olduğu ancak 5 gün sonra ortaya çıkıyor. İki taraflı bilgi bombardımanının Türkiye'ye bakan bir yönü var. Televizyonlar hızlı haber vermek adına yönlendiriliyor ve halkı yanlış bilgilendiriyorlar. Bu durum trajikomik olayların yaşanmasına da neden oluyor. NTV ve CNN Türk başta olmak üzere bir çok kanal emekli askerlerden oluşan danışman kadrosuyla canlı yayında gelişmeleri yorumluyor. O sırada Reuters önemli olduğu iddia edilen bir gelişmeyi gerçekmiş gibi duyurunca danışman kadrosuyla ekrana çıkan emekli askerler buna göre yorum yapıyorlar. Ancak ertesi gün haberin yalan olduğu ortaya çıkıyor ve bir gün önce yapılan bütün yorumlar havada kalıyor. Ya da yorumcu ilgi alanında olmayan bir gelişmeyi canlı yayında olduğu için değerlendirmek zorunda kalıyor. İlginç bir noktayı hatırlatmakta fayda var. 28 Şubat sürecinde televizyonlar "din yorumcuları"nı keşfetmişti. 17 Ağustos depreminden sonra deprem uzmanları, ekonomik krizin ardından ise ekonomistler ekranı işgal etti. Ama hepsi de birbirini tekzip edecek görüşler ortaya koyduğu için insanların kafası daha da karışmıştı. Bu kez vitrinde savaş uzmanları var. Ve görünen o ki onlar da savaşla ilgili aynı şeyi yapıyor.
 <br/>
</font>

Kaynak: [www.aksiyon.com.tr](http://www.aksiyon.com.tr:80/aksiyon/haber-9280-11-irak-psikolojik-savasi-kesfetti.html), [web.archive.org (arşiv bağlantısı)](http://web.archive.org/web/20110204082012/http://www.aksiyon.com.tr:80/aksiyon/haber-9280-11-irak-psikolojik-savasi-kesfetti.html)
