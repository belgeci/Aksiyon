# Henry’nin muhteşem dönüşü

*Bilinmeyen-yazar 2012.02.06*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   6 Ocak’ta ABD’nin New York Red Bulls takımından 2 aylığına kiralanan ve 4 buçuk yıl aradan sonra efsane olduğu Arsenal’e dönen ünlü futbolcu Thierry Henry, son günlerde bir fotoğraf karesiyle de gündemde.
  </font>
 </div>
 <div id="newsText">
  <font class="detail-text">
   <p>
    Tarih, 9 Ocak… Yer, Londra Emirates Stadı… Dakikalar 68’i gösterirken tribünleri dolduran binlerce Arsenal taraftarı bir hasretin sona ermesine şahitlik ediyor. Kulüp tarihine adını altın harflerle yazdıran Fransız oyuncu Thierry Henry, 4,5 yıl sonra yeniden Arsenal formasıyla sahaya çıkıyor ve 12 dakika sonra da golünü atıyor. Arsenal bu golle FA Cup’ta Leeds United’ı eleyerek yoluna devam ediyor. Maçta tarifi imkânsız duygular yaşadığını söyleyen Henry’nin ‘geçici’ olarak yuvasına döndüğü günlerde internete ilginç bir fotoğraf karesi düşüyor. Fotoğrafın öznesi, namaz kılan çocuklardan ziyade, imamet makamında bulunan kişinin kimliği. Ve bu kişi, milyonların yakından tanıdığı Henry’den başkası değil. Kendi adına açtığı futbol okulunda yeni yeteneklerin yetişmesi için çalışan Henry’nin bu fotoğrafı İslam dünyasında yankı uyandırdı. Batı ise olaya kayıtsız kalmayı tercih etti. Bunda Henry’nin İslâm’ı seçen ilk ünlü olmamasının yanında, inanç özgürlüğüne duyulan saygı da önemli rol oynadı. Müslüman oluşuna değinmeden önce Henry’yi biraz daha yakından tanıyalım.
   </p>
   <p>
    <img alt="" height="307" src="http://web.archive.org/web/20120414101641im_/http://medya.aksiyon.com.tr/aksiyon/2012/02/06/efe-henry-2.jpg"/>
   </p>
   <p>
    Thierry Henry, 17 Ağustos 1977’de Paris yakınlarındaki Les Ulis’te doğdu. Bölgenin en belirgin özelliği, ‘sosyal problemlerin’ yaşandığı bir yer olmasıydı. Henry, Fransa doğumlu olmasına karşılık babası Antonio, Guadeloupe; annesi Mary ise Martinique kökenliydi. Her iki ülkenin ortak özelliği, eski bir Fransız sömürgesi olması ve Karayipler’de bulunmasıydı. Sorunlu bir bölgede doğan Henry, 13 yaşındayken kendini Fransa Futbol Federasyonu’nun futbol akademisinde buldu.
    <p>
     Yıldızlaşmasında önemli rol oynayan Arsene Wenger’le yolu 1994’te kesişti. O dönem Monaco’yu çalıştıran Wenger,  Henry’deki yeteneği keşfeden ilk isim oldu ve onu  Monaco’nun A takımına aldı. Wenger’den sonra göreve gelen Jean Tigana ise Ağustos 1994’te 17 yaşındaki Henry’yi ilk defa lig maçında oynattı. İlk dönemlerde fazla şans bulamasa da gelecek vadeden bir isim olarak kendini gösteren Henry, 1996’da Fransa’da yılın genç oyuncusu seçiliyordu. 1997’de ise Monaco lig şampiyonluğuna ulaşırken Henry attığı 9 golle bu başarıda önemli rol oynuyordu. Monaco, Şampiyonlar Ligi’nde de yarı finale kadar yükseldi. Yarı finalde Juventus’a kaybedilen maçta İtalyan ekibi Henry’yi takibe alıyordu. Fransa Millî Takımı’na da seçilen Henry, Monaco’dakinin aksine sol kanatta görev yapıyordu. Fransa’nın ev sahibi olarak kazandığı 1998 Dünya Kupası’nda Henry daha çok yedek kulübesinde oturmasına karşılık Juventus bu genç yıldızı almak için çalışmalarını sürdürüyordu.
     <p>
      Juventus’ta herkes Henry ve Filippo İnzaghi’nin forvette iyi bir ikili oluşturacağını tahmin ediyordu. Fakat Henry, yeni takımında kanat oyuncusu olarak görev yapıyordu. Alışık olmadığı bir mevkide oynayan Henry için kâbus günleri başlamıştı. Beşli orta sahanın sol kanadında görev yapan Henry, o günleri “Sol kanatta defansla forvet arasında gidip geliyordum. Sürekli koşmama rağmen alışık olmadığım mevkide kendimi gösteremiyordum.” diye anlatıyordu. Juventus’ta 1998-99 sezonunda 16 maçta forma şansı bulan Henry, sadece 3 gol atıyordu. Çoğu kez yedek kalıyor, bazı maçlarda ilk 18’e bile giremiyordu.
      <p>
       Herkesin Henry’den umudunu kestiği bir anda sahneye yine Arsene Wenger çıkıyordu. Henry’yi 15 milyon doları bulan bir maliyetle Arsenal’e getiren Wenger’e otoriteler ‘başarısız bir transfere imza atan teknik patron’ gözüyle bakıyordu. Wenger ise yanlış yerde oynatılan Henry’nin özgüveninin yerine gelmesiyle çok başarılı olacağına inanıyordu. Henry, Arsenal’de forvet oynayacağını duyduğunda ‘kendisiyle dalga geçiliyor’ sandı. Arsenal’de o dönemde Suker, Bergkamp ve Kanu gibi kaliteli forvetler bulunuyordu. Wenger, Henry’yi ısrarla forvette oynattı. 9 lig maçında sadece 2 gol atan Henry, kaçırdığı gollerle herkese saç baş yolduruyordu. Bu zor dönemde Henry en büyük yardımı Wenger ve takımın tecrübeli ismi Martin Keown’dan görüyordu. Henry’den Arsenal’in ünlü golcüsü Ian Wright’ı örnek almasını isteyen Keown, “Wright senin gibi hızlı, teknik ve güçlü oyuncu değil; ama gol atmayı başarıyor. Sen Wright’ten daha iyi olabilirsin.” diyerek ona moral veriyordu. Ian Wright’i göz hapsine alan Henry, onun oyunda fazla gözükmediğini ve defansın arkasına sarkarak gol attığını gözlemliyordu. Henry’nin dönüm maçı, 28 Kasım 1999’da oynanan Derby maçı oldu. Kendi evindeki bu maçta Arsenal, daha ikinci dakikada 1-0 mağlup duruma düştü. 11 ve 51. dakikalarda iki gol atan Henry, hem takımını galibiyete taşıdı hem de özgüven kazandı. Arsenal’deki ilk sezonunda 17 gol atarak takımın en skoreri oldu. Henry, ikinci sezonunda 24 golle gol kralı olurken Arsenal de lig şampiyonluğuna ulaşıyordu. Artık gerçek kimliğini bulan Henry, başarılarına 2002-03’te İngiltere’de yılın futbolcusu unvanını da ekliyordu.
       <p>
        Son vuruşları yaparken son derece rahat olan Henry, golcülerin çoğunun aksine hücum hattında egoist davranmıyordu. Bu durumu “Gol atmak kadar attırmak da hoşuma gidiyor. Ceza alanında müsait arkadaşıma asist yapmayı çok seviyorum.” diye açıklıyordu. Arsenal’in 2002 ve 2004’te yaşadığı şampiyonlukta büyük pay sahibi olan Henry’yi diğer golcülerden ayıran özelliği, ‘atmak kadar attırmayı da seven bir isim’ olmasıydı. Arsenal’de oynadığı 8 sezona 4 gol krallığı sığdıran ve 2 kez Altın Ayakkabı’nın sahibi olan Henry, Premier Lig’de attığı 229 golle adını Arsenal tarihine altın harflerle yazdırdı. Henry, 8 yıl top koşturduğu Arsenal’den 25 Haziran 2007’de ayrılarak 24 milyon avro karşılığında Barcelona’ya transfer oldu. Henry’yi Arsenal’den koparan süreç, başkan yardımcısı David Dein’in istifası ve vatandaşı Patrick Vieira’nın satılmasıyla başladı. Gollerini Barcelona’da atmaya devam eden Henry, Katalan kulübüyle lig, kupa ve Şampiyonlar Ligi sevinci yaşadı. Temmuz 2010’da futbol kariyerini ABD’nin New York Red Bulls takımında devam ettirme kararı alan Henry’nin kariyerinde hem kulüp hem de millî takım düzeyinde tatmadığı başarı kalmadı. Fransa Millî Takım formasını 123 maçta giyip 51 gol attı.
        <p>
         Gelelim Henry’nin ‘muhteşem’ dönüşüne. Henry’yi İslam’la tanıştıran isimler, kendisi gibi sonradan Müslüman olan Abidal, Anelka ve Ribery oldu. Millî takımdan yakın arkadaşlarının birer birer Müslüman olması, Henry’nin İslam’a yönelmesini sağlayan etkenlerdendi. Müslüman olduktan sonra isimlerine ‘Bilal’i ekleyen Anelka, Ribery ve Abidal’le millî takım dışında da yakın ilişki içinde olan Henry, “Onlarla konuştukça kendimi İslam’a yakın hissettim ve kalbimle İslam’a inandım. İslamiyet benim için her şeyden önce gelmeye başladı.” diyor. Thierry Henry, dünyaya dair merak ettiği her şeyin Kur’an-ı Kerim’de bulunduğuna değinerek “Dünya ile ilgili her şey İslam’da bir açıklık kazanır. İnsan bir şeyi merak ettiğinde onun Allah tarafından yaratıldığını bilir. Onunla ilgili açıklamalar da zaten Kur’an-ı Kerim’de yapılmıştır.” ifadelerini kullanıyor.
         <p>
          Almanya’nın ev sahipliğini yaptığı 2006 Dünya Kupası öncesinde Müslüman olan Henry, 5 Haziran 2003’te hayatını İngiliz model Nicole Merry ile birleştirdi. Çift mutlu bir evlilik sürdürürken 2005’te kızları Tea dünyaya geldi. Çiftin ilişkisi Henry’nin Müslüman olmasından sonra çalkantılı bir sürece girdi. Evliliklerini bitiren olay ise Henry’nin 2007’de Barcelona’ya gitmesi oldu. Eşi ille de Londra’da kalmak isteyince Henry istemeyerek de olsa 4 yıllık evliliğine nokta koydu.
         </p>
        </p>
       </p>
      </p>
     </p>
    </p>
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-31778-173-henrynin-muhtesem-donusu.html), [web.archive.org (arşiv bağlantısı)](http://web.archive.org/web/20120414101641/http://www.aksiyon.com.tr:80/aksiyon/haber-31778-173-henrynin-muhtesem-donusu.html)
