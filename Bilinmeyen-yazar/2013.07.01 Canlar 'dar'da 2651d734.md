# Canlar 'dar’da

*Bilinmeyen-yazar 2013.07.01*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Yavuz Sultan Selim isminin İstanbul Boğazı’na  inşa edilecek üçüncü köprüye verilmesi üzerine Alevilerin talepleri yeniden gündeme geldi. Çalıştaylarla alınan mesafenin somut sonuçlara dönüşmesi önemli bir adım olacak.
  </font>
 </div>
 <div id="newsText">
  <font class="detail-text">
   <p>
    Medeniyetler Çatışması tezinin mimarı Samuel Huntington ‘İspanik meydan okuma’ başlıklı makalesine şu tespitle başlar: “Amerika için tehlike zenciler değildir. Çünkü zencilerin sorunu insan hakları ve demokrasi çerçevelidir. İspanikler ise iki halk, iki kültür ve iki dille ABD’yi bölünme yönünde tehdit etmektedir. Amerikan rüyasını inşa eden Anglo-Protestan değerleri reddeden Meksikalılar ve diğer Latinler, Birleşik Devletler kültürü ile kaynaşamamışlardır.”
   </p>
   <p>
    Türkiye’nin Aleviler ve Kürtler üzerinden yaşadığı iki yakıcı probleme ‘güvenlik’ açısından baktığımızda Huntington’un çıkardığı sonuca benzer bir noktaya ulaşıyoruz: Alevi meselesinin Kürt meselesi ile en bariz farkı şiddete bulaşmamışlığının yanında toprak talebi olmaması ve demokrasi ve insan hakları çerçevesinde kalması.
   </p>
   <p>
    Aleviler Anadolu’da yüzyıllardır vardı ama bugünkü anlamda Alevi taleplerinin ortaya çıkışı yakın bir tarihe gidiyor. Köyden şehre göç eden Alevilerin 1970’li ve 1980’li yıllardaki talepleri dinî eksenli olmaktan çok ideolojikti. 1990’lardaki Madımak ve Gazi Mahallesi olayları Alevilerin dayanışma ve örgütlenme ihtiyacını had safhaya çıkardı. Çıkan kitap ve araştırma sayısında patlama yaşandı. Başta büyük şehirler olmak üzere Türkiye’nin hemen her yerinde cemevleri var. Alevi vatandaşlar cemevlerinde ibadetlerini yaptıkları gibi cenazelerini de kendi geleneklerine göre kaldırabiliyorlar.
   </p>
   <p>
    ‘Alevi öfkesi’ başlangıcından bugüne kadar dinmese de şiddetten uzak durma kararlılığı gösterildi. Yüksek İslam Enstitüsü mezunu Mehmet Yaman Dede’nin “Biz Sünni canlarımızla birlikte ama eşit haklar çerçevesinde yaşamak istiyoruz. Bu zamana kadar hiçbir Alevi’den Alevistan isteğini duymamışsınızdır. Bizim yolumuzda ayrılık gayrılık yok.” ifadesi bugünkü genel Alevi duruşunu özetler nitelikte. Şah Kulu Sultan Dergâhı Başkanı Mehmet Tural’ın söyledikleri de madalyonun diğer yüzüne işaret ediyor: “Aleviler barışçı çizgisini hiçbir zaman bozmayacak. Ama biz şiddetten uzağız diye devletin bizim temel hak ve taleplerimizi görmezlikten gelme hakkı yok.” Alevilerin devletten beklentilerine uzun süre cevap verilmedi. Bunun devlet açısından birkaç sebebi vardı. Birincisi devletin kurucu ideolojisi ile çatışmamak. İkincisi de parçalı bir görünüm arz eden Alevilerin birbirinden farklı beklentilerinin arasına sıkışıp kalmamak. Fakat yeni dönem bu endişeleri azalttı. 2009 yılında Alevi Çalıştayı ilk zemin yoklamaydı. AK Parti’de dönemin Alevi kökenli milletvekilleri Reha Çamuroğlu ve İbrahim Yiğit’in mimarlığında gerçekleşen Alevi Çalıştayı, sorunun çözümü adına bu zamana kadar atılmış en radikal adım. Büyük bir beklenti oluştu. Başbakan Recep Tayyip Erdoğan ve Devlet Bakanı Faruk Çelik’in konuya yaklaşımı Alevileri umutlandırdı. Bu sebeple olsa gerek çalıştaya Alevi kesiminin kayda değer bütün kanaat önderleri destek verdi. Akademisyenlerin, gazetecilerin, dedelerin, babaların ve politikacıların da katıldığı 7 çalıştay yapıldı ve bir sonuç bildirgesi yayımlandı.  Ve aradan 3 sene geçti. Bu zaman zarfında Madımak Oteli’nin müze yapılması ve din dersi müfredatına Aleviliğin ilave edilmesi dışında somut adım atılmadı.
   </p>
   <p>
    Hâlbuki Devlet Bakanı Faruk Çelik öncülüğündeki Alevi açılımının ön hazırlık süreci titizlikle yapılmıştı. Ne ile karşılaşılacağı, neyin nasıl yapılması gerektiği gibi konularda önemli çalışmalar mevcuttu. Ancak Alevilerin halen ‘de facto’ olarak faaliyetini sürdüren cemevlerinin statüsü meselesi için hiçbir adım atılmadı. Cemevlerine kaynak aktarılması ve dedelerin maaşa bağlanması meselesi çalıştayın olmazsa olmazı idi. Herşeye rağmen süreci yakından takip eden bir isim şu değerlendirmede bulundu: “Alevi Çalıştayı’nın en önemli sonucu Aleviliğin meşruiyet kazanmasıdır. Hem devlet nezdinde hem de Sünni vatandaşlarımız nezdinde. Devlet ilk defa Alevileri dinledi. Aleviler bu faydayı göz ardı etmemeli. Sonrası zaman alsa da daha kolay.”
   </p>
   <p>
    <strong>
     “Diyanet’te çözüm iradesi yok”
    </strong>
   </p>
   <p>
    Alevi Çalıştayı’nda önceki ve sonraki süreçlerde Alevilerin hak ve taleplerine üç  temel noktada yaklaşıldı. Birincisi ehlisünnetin temel referansları ve İslam dünyasının pratikleri. Buna teolojik bakış açısı da denebilir. İkincisi temel hak ve özgürlükler çerçevesi. Üçüncüsü ise siyasi mülahazalar. Alevilerin sandıktaki gücünden istifade etme arzusu. İkinci açıdan bakıldığında Alevi sorununun çözümü çok basitti. Talepler kanunlar çerçevesinde yerine getirilir. Tekke ve zaviyelerin kaldırılmasını içeren devrim kanunlarına ilişilmeden de mesafe almak mümkündü. Ancak birinci ve üçüncü faktörler Alevi Çalıştayı’nda tebellür eden temel taleplerin yerine getirilmesindeki en önemli engeldi.
   </p>
   <p>
    Dönemin AK Parti Milletvekili Reha Çamuroğlu da bu meselenin Diyanet’in bakış açısı ile çözülmesinin mümkün olamayacağı görüşünde. Ancak hükümetin son tahlilde Diyanet ile aynı noktada buluştuğunu düşünüyor. “Ülkede yaratılan genel hava ve Alevilerin oy kullanırken geliştirdikleri CHP eğilimli refleks ve bu refleksin kısa sürede değişmeyeceğinin görülmesi kanaatimce Alevi açılımının kapanmasına sebep oldu.” diyor. Hükümeti samimi olmamakla suçlayan Şah Kulu Sultan Dergâhı Başkanı Mehmet Tural ise hükümetin devrim kanunlarını dayatarak cemevlerine yönelik talepleri engellemeye çalıştığını öne sürdü. Tural’a göre devrim kanunlarına dokunmadan da cemevlerine yasal statü vermek mümkündü.
   </p>
   <p>
    Alevi kanaat önderlerinden Murtaza Demir de çalıştayın zannedilenin aksine hiçbir olumlu neticesinin olmadığını düşünüyor. Demir, “Zorunlu dersler üç katına çıktığı gibi Alevi maddesini ders kitaplarına koymayı da bunun bahanesi yaptılar. Koydukları metin de özgün Aleviliği değil, asimile etmek istedikleri Aleviliği içeriyor. Din dersi kitaplarına giren Alevilik maddesini hazırlayan heyetin içerisinde yer alan Doç. Dr. Ali Yaman sorunun yamalarla çözülemeyeceğine dikkat çekiyor: “Aleviler ile Sünniler arasındaki süreç olumlu noktaya gitmiyor. Başbakan çalıştay sürecine başlarken ‘Sizin istediğiniz şekilde çözülecek’ diye söz verdi. Biz de umutlandık. Ama maalesef gelişmeler tam bir hayal kırıklığı oldu. ” Prof. Dr. İlyas Üzüm ise AK Parti’nin Alevi Çalıştayı’nı başlatırken oy hesabı yaptığı yönündeki görüşlere katılmıyor. Üzüm, “Bütün kamuoyu araştırmaları gösteriyor ki Alevilerin oy güzergâhını değiştirmek kolay değil. Ancak Alevilerin sorunları orta yerde duruyor ve mutlak manada çözüm bekliyordu.” diyor. Gelinen noktada Alevi açılımının hükümet tarafından derin dondurucudan indirildiği görülüyor. Her iki taraf birbirlerine çalıştaylar vesilesi ile el ense çekmiş ve ne düşündükleri konusunda birbirlerinin reflekslerini daha iyi anlamış oldular. Su topraktan çıktı bir kere, ve su akacağı güzergâhı mutlaka bulur...
   </p>
   <h3>
    <span>
     Cemevi sayısı  598’e ulaştı
    </span>
   </h3>
   <p>
    AK Parti döneminde Alevi açılımı konusunda hükümetin attığı adımlar şöyle: Ortaöğretimdeki Din Kültürü ve Ahlak Bilgisi ders kitaplarında yer alan Alevilik ile ilgili kısımlar, bizzat Alevi vatandaşlarca yazıldı. Madımak Oteli satın alınarak müze haline getirildi. Alevi klasiklerinin Türkçeye kazandırılması konusunda da önemli adımlar atıldı. Diyanet İşleri Başkanlığı’nca Alevi uzmanlara yaptırılan tercümeler yayımlandı. Türkiye’de 1990 yılından önce inşa edilen cemevi sayısı 106, 1990-2000 arasında 163 iken, 2000-2012 arasında ise 329 cemevi yapıldı. Türkiye’de şu anda 598 cemevi bulunuyor.
   </p>
   <h3>
    <span>
     İkinci Alevi açılımı!
    </span>
   </h3>
   <p>
    2010’da hazırlanan ve önerilerinin büyük bölümü hayata geçirilmeyen Alevi Açılım Paketi güncelleniyor. Alevi toplumunda rahatsızlıkların gittikçe arttığı tesbitini yapan hükümet, cemevleri, Alevi enstitüsü, Diyanet’te temsil imkânı gibi başlıkları yeniden tartışmaya açıyor. Üçüncü köprüye “Yavuz Sultan Selim” isminin verilmesi Alevi kesimde rahatsızlığa yol açmıştı. Gezi Parkı gösterilerine Alevilerin ‘kitle halinde’ katılmaları açılımı yeniden gündeme getirdi. Recep Tayyip Erdoğan’ın talimatıyla birlikte Alevi açılımında ikinci perde açıldı. Başbakan Yardımcısı Bekir Bozdağ başkanlığındaki heyet çalışmalara başladı. İkinci aşamadaki ilk çalışma, Alevi açılımına dair bugüne kadar yapılanların dosya haline getirilmesi olacak. Dosyada düzenlenen Alevi çalıştayları, Madımak Oteli’nin kültür merkezi haline getirilmesi, Alevi klasiklerinin Türkçeye çevrilmesi, Din Kültürü ve Ahlak Bilgisi ders kitabına Alevilik ve Bektaşilikle ilgili bölümler eklenmesi gibi konulara yer verilecek. Hükümet Tekke ve Zaviyeler Kanunu ile kapatılan merkezleri ‘külliye’ye dönüştürerek asıl hüviyetine kavuşturmayı planlıyor. Cami ile cemevini birleştirecek proje Hacı Bektaş Veli Külliyesi’ni de ihya edecek. Hükümet iki üniversitenin de ismini değiştirmeye hazırlanıyor. Yakında Pir Sultan Abdal ve Hacı Bektaş-ı Veli isimleri üniversitelerde yaşatılacak. Nevşehir Üniversitesi Hacı Bektaş-ı Veli, Tunceli Üniversitesi ise Pir Sultan Üniversitesi olacak. Cemevlerinin ihtiyaçlarının devlet tarafından karşılanması da gündeme gelecek. Ayrıca Hitit Üniversitesi bünyesinde Alevilik kürsüsü kurulacak. Yeni eğitim öğretim yılında açılması planlanan kürsüde Alevilik öğretileri anlatılacak.
   </p>
   <p>
   </p>
   <p>
    <span>
     <strong>
      Prof. Dr. İlyas Üzüm: Cemevlerine devlet bütçesinden mutlaka kaynak aktarılmalı
     </strong>
    </span>
   </p>
   <p>
    Cemevleri tarih boyunca cem erkânı olduğu müddetçe adı cemevi olmaksızın o erkânın yerine getirildiği mekânlar olmuş. Bunlar genelde köyde elverişli evlerde, şehirlerde ise tekke ve benzeri kuruluşlarda gerçekleşmiştir. Kent hayatıyla birlikte ortaya çıkan bu ihtiyacın karşılanması ile ilgili ağırlıklı olarak cemevlerinin mutlaka yasal bir ibadethane statüsüne kavuşturulması yönünde bir görüş ortaya çıkıyor. Diyanet’in bu konudaki kanaati belli. Biz bu konuda Kur’an’a ve İslam kaynaklarına bakarak açıklama yaparız diyor. Ama siyasi irade başka bir uygulama yapmak istiyorsa insan hakları temelinde ele alırsa alır ve yapar.Ben burada orta bir yol bulunması noktasında bir teklifte bulunmak istiyorum. Cemevleri benim kanaatimce de yasal zemine oturtulmalı. Özellikle oradaki aydınlatma, su giderleri, belki personel istihdamı gibi konularda devlet bütçesinden mutlaka belirli tahsisat ayrılmalıdır.
   </p>
   <p>
    <span>
     <strong>
      Prof. Dr. Osman Eğri (Hitit Üniversitesi Hacı Bektaş Veli Araştırma ve Uygulama Merkezi Müdürü): 3. köprünün adı anketle belirlenmeliydi
     </strong>
    </span>
   </p>
   <p>
    Alevi Çalıştayı genel anlamda başarılı geçmiştir denilebilir. Çalıştayın en önemli katkısı Alevi toplumunu temsil eden kişi ve kurumların doğrudan devleti temsil eden kurum temsilcilerine sorunlarını, hassasiyetlerini, ihtiyaç ve beklentilerini iletebilmeleri olmuştur. Alevilerin öncelikli beklentileri cemevlerinin yasal bir kurumsal kimliğe kavuşturulmasıdır. Cemevleri ile birlikte dedelerin de kamu görevlisi haline gelmeleri; resmiyet kazanmaları Alevi Bektaşi geleneği içerisinde yer alan değerlerin, adab ve erkanın sonraki kuşaklara taşınması açısından önemli görülmektedir. Her toplum gibi, Alevi toplumu da sahip olduğu değerlerin yaşamasını, sonraki zamanlara bütün canlılığı ve özgünlüğü ile ulaşmasını dilemektedir.
   </p>
   <p>
    Doğrusunu söylemek gerekirse, Alevilik Bektaşiliği bilmeyen, halen eski önyargılarını devam ettiren ve birlik beraberliği sağlamanın sosyo-kültürel zemini oluşturmadaki fonksiyonu konusunda da bir fikri olmayan bazı kişiler ve sivil gruplar hükümeti etkilemektedirler. Burada hükümete düşen görev Suriye’de ve bölgemizde cereyan eden olayların Türkiye’ye muhtemel, planlı veya plansız etkilerini dikkate alarak, bütün vatandaşlarını rahatlatacak adımları bir an önce atmaktır. 3. köprüye Yavuz Sultan Selim adının verilmesi çok hızlı gelişen bir sürecin sonucunda oldu. Eğer anketler yapılmış olsaydı, sadece Aleviler değil, Sünni vatandaşlarımız da mevcut konjonktürde Yavuz Sultan Selim isminin köprüye verilmesini önermezlerdi.
   </p>
   <p>
    <span>
     <strong>
      Murtaza Demir (Pir Sultan Abdal Derneği Kurucu Başkan): Alevi gençlerde marjinalleşme eğilimi var
     </strong>
    </span>
   </p>
   <p>
    Alevilerin beklentileri karşılanmazsa Alevi gençler içinde marjinalliğe kapılanların sayısı gün geçtikçe artacaktır. Aleviler bugüne kadar şiddetten uzak durdu. Ama marjinal Alevi gençliği kullanmak isteyen örgütler ve ülkeler var. Bu durumu kimse istemez ama demokrasiden azıcık nasibi olan, insan haklarının evrensel ilkelerine saygılı olan bir siyasetçinin bu duruma bigane kalması bana ihanet gibi geliyor. Cemevleri yasal statü verilmese bile fiilî olarak ibadethanedir. Eğer şu anda bile cemevlerinin ibadethane olmasının önü açılsa ve bir teşkilata örneğin Hacıbektaş ilçesindeki dergâha bağlansa şu andaki karamsar hava dağılır. O zaman AK Parti hakkındaki düşünceler de revize edilir.
   </p>
   <p>
    <span>
     <strong>
      Mehmet Tural (Şah Kulu Sultan Dergâhı Başkanı): En büyük sorun Alevilerin kendileri olamamaları
     </strong>
    </span>
   </p>
   <p>
    İlk başlarda AK Parti özgürlüklerden yana idi ama artık o da devletçi bir yapıya büründü. Aleviler Anadolu coğrafyasında tarihin hiçbir döneminde kendilerini özgürce ifade edemeyen bir inanç topluluğu olmuş. Ortodoks İslam’ın dışlandığı bir yorum devlete hâkim olmuş. Resmî makamlar reddettiği için takiyyeli davranmış ya da kendini anlatmamış. Cumhuriyet ile birlikte tekke ve zaviyelerin kapanmasıyla Aleviler inanç önderlerini bulamaz hale geliyor. Kırsal kesimde iken dedeler görgü cemi yapar, sohbetler olurdu. Ama şehirde bu kurumlar olmayınca büyük bir boşluk ortaya çıktı. Cemevleri bu ihtiyacın bir neticesidir. En büyük sorunumuz Alevilerin kendileri olamamaları. Bu bir insan için ne kadar büyük bir sıkıntı ise bizim için de çok büyük bir dert. İkinci meselemiz ibadethane sorunumuz. Tarihte mimarisi ile oluşmuş cemevi adı altında bir ibadethanesi olmamış. Cemevi şehirleşme ile birlikte ortaya çıktı.
   </p>
   <p>
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=AABF12275C41AE2DD9DE0722E3202310?newsId=35908), [web.archive.org (arşiv bağlantısı)](http://web.archive.org/web/20141019100126/http://www.aksiyon.com.tr:80/aksiyon/newsDetail_getNewsById.action;jsessionid=AABF12275C41AE2DD9DE0722E3202310?newsId=35908)
