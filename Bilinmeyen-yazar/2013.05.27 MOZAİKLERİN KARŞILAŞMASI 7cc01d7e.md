# MOZAİKLERİN KARŞILAŞMASI

*Bilinmeyen-yazar 2013.05.27*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   ABD’li parlamenterleri sahnede gördüğümde zihnimde beliren başlık buydu: Mozaiklerin karşılaşması. Latin kökenliden Japon asıllıya kadar geniş bir yelpazede Kongre üyesi bizi selamladı.
  </font>
 </div>
 <div id="newsText">
  <font class="detail-text">
   <p>
    ABD’li parlamenterleri sahnede gördüğümde zihnimde beliren başlık buydu: Mozaiklerin karşılaşması. Latin kökenliden Japon asıllıya kadar geniş bir yelpazede Kongre üyesi bizi selamladı. “Bu kadar çoğul bir yapı, benzeri olan Anadolu’yu çok iyi anlayabilir, onunla senkronize olabilir.” diye düşündüm. Bizim çok renkli yapımız bir anlamda tarihimizin armağanı. Onlar ise yakın tarihte ve biraz da sancılı süreçlerle yan yana gelebilmiş. Onların başlangıcı acı tecrübelerle şekillenmiş. Biz ise acıyı sona saklamış, ulus devlet furyasında canlarımızı karşılıklı yakmışız. Los Angeles’taki Anadolu Kültür ve Yemek Festivali’nin açılış töreni bu duygularla başladı. Hem ruh ve hem de bedenimizi doyuracak ziyafeti az çok tahmin ediyorduk. İtiraf edeyim, beklediğimden fazlasını buldum.
   </p>
   <p>
    <p>
     ‘Yemek’ kavramıyla kültürün aynı cümlede kullanılması bazılarına tuhaf gelebilir. Fakat Anadolu’da yemek, örfün-geleneğin tecessüm etmiş hâlidir. Hele de maksadınız dostluk ve kaynaşma ise misafir ağırlamayı bir mukaddes ritüele dönüştüren topraklarda onu kültürden ayıramazsınız. Hedef kitle içinde farklı lezzetlerin cazibesine açık Amerikalılar varsa, tercihin isabeti daha belirginleşiyor.
    </p>
    <p>
    </p>
    <p>
     Zaten birisini tanımak ve dostluğa değer olup olmadığına karar vermek için üç şey sayılmıyor mu? Ticaret yapmak, seyahat etmek ve beraber yemek masasına oturmak. İşte ABD mozaiği, Anadolu bahçesinin çiçekleriyle dört gün boyunca yemek yedi, eski dostlukların üzerindeki kül dağıldı; yeni tanışıklıklara yelken açıldı. Sadece bir tabloyu aktarmam bile oradaki havayı yansıtabilir.
    </p>
    <p>
    </p>
    <p>
     Hitit Üniversitesi Bektaşi Araştırmaları Merkezi standında ‘baba’ Faysal İlhan saz çaldı, bir ağızdan Âşık Veysel’in ‘Uzun ince bir yol’ eserini seslendirdik. Türkiye’yi hiç görmediği hâlde babasından öğrendiği Türkçe ile aramıza Sefarad Yahudisi ABD’li cerrah Brian Capeloto da katıldı. Hrant Dink’in tanık olduğu, Sivaslı Ermeni bir kadın ile köy muhtarının arasında geçen ‘su çatlağını buldu’ muhaveresi anlatılınca gözler buğulandı.
    </p>
    <p>
     <p>
      Ermeni diyasporasının en güçlü olduğu topraklarda Türkiye menşe’li bir sivil toplumun festival yapması başlangıçta cesaret olarak değerlendirilmiş. Şu andaki tablo cesaret yerine feraseti koyabileceğimizi gösteriyor. İlk yıllardaki cılız tepkiler bile şimdi yerini güçlü dostluklara bırakmış. Türkçeyi nenelerimiz gibi konuşan Ermeni teyzelerin gözündeki vatan hasreti bizim de yüreğimizi yaktı. İstanbul girişinde yaşanan şu olay dinleyenlerin kalbindeki teli titretti. Anne oğul pasaportlarını polise uzatır. Memur soy isimlerini tekrarlayınca biraz da tedirgin “Evet, Ermeni’yiz.” derler.
     </p>
     <p>
     </p>
     <p>
      Yıllar sonra geldikleri Türkiye’de karşılaşacakları muameleyi kestirmekte zorlanmaktadırlar. İşlemi bitiren polisin “Vatanınıza hoş geldiniz.” cümlesiyle gözyaşları boşalır. Aslında kabuk bağlamış karşılıklı birçok yaranın izi, küçük jestlerle ortadan kalkabilir. O hikâyeden alınacak hisse bu olsa gerek.
     </p>
     <p>
      <p>
       ABD’li yetkililerin festivalle ilgili şu tespiti pek çok ülkedeki durumumuzu özetliyor gibi: “Daha önce de Türkler vardı. Fakat görünür değillerdi.” Yıllarca lobiyi para ile alınabilen bir şey sanarak vakit kaybettik. Şimdilerde gerçek lobiciliğin ilk örneklerini yaşıyoruz. Kesinlikle alacağımız mesafe çok uzun. Ama başlamış olmak bile büyük bir adım. Yolun sonu parlak görünüyor. En azından bu festival umumi arzu üzerine her sene başka eyalette yapılacak. Unutmadan ekleyeyim: Kaliforniyalılar dört yılda bir tekrar kendilerine sıra gelmesi şartıyla ‘evet’ demiş.
      </p>
      <p>
       <p>
        Sahi bu festival bir yıl da Anadolu’da yapılsa ne iyi olur! Unuttuğumuz değerlerimiz, toprak altında çürümeye terk ettiğimiz hazinelerimiz gün yüzüne çıksa... Solmaya yüz tutmuş renklerimiz canlansa... Gökkuşağımızdaki eksik tonlar yerini alıp tabloyu tamamlasa...
       </p>
      </p>
     </p>
    </p>
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-35657-mozaiklerin-karsilasmasi.html), [web.archive.org (arşiv bağlantısı)](http://web.archive.org/web/20130727001734/http://www.aksiyon.com.tr:80/aksiyon/haber-35657-mozaiklerin-karsilasmasi.html)
