# Krizde tecrübemizi de ihraç ettik!

*Bilinmeyen-yazar 2010.05.17*

<font class="agenda2NewsSpot">
 Türkiye’nin en önemli giyim markalarından Colin’s, kriz sürecini fırsata çeviren ve tecrübesini yurt dışı partnerlerine ihraç eden bir firma.
</font>
<font class="newsDetail">
 <p class="MsoNormal">
  Aksaraylı Eroğlu kardeşler, 1980’li yıllarda fason üretimle girdikleri tekstil sektöründe, bugün dünya markalarıyla rekabet ediyor. Eroğlu Holding’in hazır giyim markası Colin’s, Rusya’da başladığı dünya markası olma serüvenine, hâlen 31 ülkede devam ediyor. 2015’te, dünya genelinde 1500 mağaza ve 1,5 milyar dolar ciro hedeflediklerini belirten Colin’s Yönetim Kurulu Başkan Yardımcısı Şahin Eroğlu, “Dünyaya kendi markasını, kendi mağazalarıyla ihraç eden bir firmayız. Global markalar içinde yer edinme sürecindeyiz.” diyor.
 </p>
 <p class="MsoNormal">
  - Şirketi kurarken nasıl bir vizyonunuz vardı?
 </p>
 <p class="MsoNormal">
  Uluslararası markalara üretim yaparak başladık. Bu süreçte onların mutfaklarına, salonlarına kadar girebiliyorsunuz. Onlar size kendilerini anlatıyor ve sizin de ufkunuz açılıyor. Markalaşmanın önemini o süreçte gördük.
 </p>
 <p class="MsoNormal">
  - Yurt dışına açılmanız Rusya ile oldu? Özel bir sebebi var mı?
 </p>
 <p class="MsoNormal">
  1994’te Türkiye’de yaşanan kriz, Rusya pazarının da o dönem açılması ve talebin çok yüksek olması, o ülkeye yönelik ilgimizi artırdı. Rusya’ya gidince, orada perakendeciliğin hiç olmadığını ve pazar mantığı ile çalışıldığını gördük. Biz orada perakendecilik sektörüne öncülük yaptık diyebilirim. Rusya aslında bizim tutunduğumuz bir yer. Gitmek istediğimiz tek yer olarak bakmıyoruz. Rusya’daki mağaza sayımız Türkiye’den fazla. Halen Rusya’da 150, Ukrayna’da ise 70 mağazamız var.
 </p>
 <p class="MsoNormal">
  - Yurt dışında hedef pazarlarınız hangileri?
 </p>
 <p class="MsoNormal">
  Hedefimiz 2015’te 1500 mağaza 1,5 milyar dolar ciro yapan bir şirket olmak. Bunu da tek pazar üzerinden değil, farklı ülkelerde yapabiliriz. Hâlen 31 ülkede varız. Artık hedefimizde Uzak Doğu var. Çin ilgimizi çeken bir ülke. Afrika pazarı var. Mağaza açtığımız ülkelerde kalıcı ve pazarda pay sahibi olmayı hedefliyoruz.
  <span>
  </span>
 </p>
 <p class="MsoNormal">
  - 2009 krizinden nasıl etkilendiniz ve süreci nasıl yönettiniz?
 </p>
 <p class="MsoNormal">
  Biz krizlere karşı çok tecrübeliyiz. Yatırım yaptığımız pek çok ülkede, daha önce kriz yaşamamış iş ortaklarımıza danışmanlık yaptık. Sürekli kriz olacakmış gibi planlarınızı yapıyorsanız, bunu avantaja çevirebilirsiniz. Colin’s krizlerde hep atılım yapan bir firma oldu. 1994 Nisan krizinde Rusya açılımımız başladı, 1998’de Asya krizi yaşandı ve yine atılım dönemini yaşadık. Türkiye’deki en büyük atılımımızı 2001 krizinde yaptık. O dönem perakendede yoktuk ve o alanda boşluklar oluştu. Biz bu boşlukları doldurduk. Son küresel krizde de, bu tavrımızın avantajlarını gördük. Farklı ülkelerde, alışveriş için en önemli caddelerde ve alışveriş merkezlerinde kriz sebebiyle boşalan yerler oldu ve biz mağazalarımızı o bölgelere taşıma imkânı bulduk. Normal zamanda mağaza açma imkânı olmayan çok önemli bir lokasyona, kriz sürecinde girebiliyorsunuz.
 </p>
 <p class="MsoNormal">
  - Bu tecrübeyi ihraç da ettiniz...
 </p>
 <p class="MsoNormal">
  Evet, aynen öyle bir süreç yaşadık. Kriz tecrübemizi farklı ülkelere ihraç etme şansımız oldu. Hemen pozisyon alıp krizi derinden yaşayan ülkelere fikir vermemiz, o ülkelerdeki iş ortaklarımızı etkiledi. Zaten onlar da bizi sürekli arıyor. Gelişmeleri soruyor. Biz de fikirlerimizi aktarıyoruz.
 </p>
 <p class="MsoNormal">
  - Tekstilin geleceğini nasıl görüyorsunuz?
 </p>
 <p class="MsoNormal">
  Sektörden Türkiye’nin yiyeceği daha çok ekmek var. Üretimde yiyeceğimiz ekmek bugünkünden daha ileri gitmez ama markalaşma süreci önemli. Uluslararası pazarlara girmek ve mağazalar açmak meselesi üzerinde durmak gerekiyor. Böyle baktığımızda Türkiye’nin son 5 yıldan beri Türk markaları olarak etrafımızdaki ülkelerde ciddi mağazalar açtığını ve orta vadede perakendede söz sahibi olacağını söyleyebiliriz. Devlet de artık üretime değil markalara ciddi destek veriyor. Üretimimiz devam etmekle birlikte odak noktamız markalaşma olmalı.
 </p>
 <p class="MsoNormal">
  - Türk markalarının üretimi yurt dışına kaydırmasını nasıl değerlendiriyorsunuz?
 </p>
 <p class="MsoNormal">
  Bu süreci eleştirmek gereksiz. Bilinçsizce konuşuluyor. Ticarette şu var, en ucuz maliyetle alıp en yüksek pazarda en yüksek rakamla satıp kâr edeceksiniz. Böyle olunca maliyeti düşük yerden almak zorundasınız. Günlük 50 dolara çalışan yerlerle rekabet etmek mümkün değil. Sektörde kendi markalarımızla uluslararası pazarlarda nasıl rekabet edebiliyoruz, buna bakmalıyız artık. Sadece üretime aday olduğumuz sürece, rekabet gücümüzün gittikçe azalacağını bilmek gerekiyor. Bugün artık markalı satışlarımız, üretimimizin çok çok üzerinde. Bunu daha da büyütebiliriz.
 </p>
 <p class="MsoNormal">
  - Colin’s denimle yola çıktı, hâlen günlük rahat kıyafet üretiyor. Ürünlerinizi sadece gençler mi tercih ediyor?
 </p>
 <p class="MsoNormal">
  Bizim çıkış noktamız tamamen denimdi. Onun hedef kitlesi 15 - 25 yaş arasıdır. Geldiğimiz noktada annesi de, kızı da, çocuğu da gelip bizden alabilir diyoruz. İşin rahatlık tarafı artık giyimde önem kazanıyor. Türkiye’de henüz rahat giyim anlayışı çok yaygınlaşmadı ama refah seviyesi arttıkça rahatlık anlayışı öne çıkıyor.
 </p>
</font>

Kaynak: [www.aksiyon.com.tr](http://aksiyon.com.tr/aksiyon/haber-26814-16-krizde-tecrubemizi-de-ihrac-ettik.html), [web.archive.org (arşiv bağlantısı)](http://web.archive.org/web/20101120125049/http://aksiyon.com.tr/aksiyon/haber-26814-16-krizde-tecrubemizi-de-ihrac-ettik.html)
