# Değişim, iş adamları, yeni aktörler…

*Bilinmeyen-yazar 2010.05.03*

<font class="agenda2NewsSpot">
 Bugün yaşanan siyasi değişimi önce mümkün, ardından kaçınılmaz kılan, aslen toplumsal değişimdir… O zaman değişimi, 1990’lar sonrası Türkiye’yi, daha doğrusu Türk toplumunu nasıl anlamalı? Bunun iki anahtarı var.
</font>
<font class="newsDetail">
 <p class="MsoNormal">
  Değişim, siyaset üzerinden gerçekleşiyor son dönemde. Malum, temel olarak devlet cihazına yönelik değişim hamleleri bunlar.
 </p>
 <p class="MsoNormal">
  Ama bir de değişen bir toplum var.
 </p>
 <p class="MsoNormal">
  Ve bugün yaşanan siyasi değişimi önce mümkün, ardından kaçınılmaz kılan, aslen bu toplumsal değişimdir…
 </p>
 <p class="MsoNormal">
  O zaman değişimi, 1990’lar sonrası Türkiye’yi, daha doğrusu Türk toplumunu nasıl anlamalı?
 </p>
 <p class="MsoNormal">
  Bunun iki anahtarı var.
 </p>
 <p class="MsoNormal">
  Türkiye’yi anlamak, her şeyden önce toplumdaki tabakalaşmanın farklılaştığını, başta Kürtler ve İslâmi kesim olmak üzere, ekonomik aidiyet kadar kültürel aidiyeti öne alan grupların toplumsal ve siyasi “arenaya” çıktığını fark etmeyi gerektirir.
 </p>
 <p class="MsoNormal">
  İşin bu yönünü yılardır tartışıyor ve biliyoruz…
 </p>
 <p class="MsoNormal">
  Az bilinen, az tartışılan ikinci anahtardır.
 </p>
 <p class="MsoNormal">
  İkinci anahtarı, ülkede sermaye yapısının farklılaşması, yani kaynakların büyük bir çoğunluğuna egemen tekelimsi sermaye dokusunun karşısına, fleksibil ve küçük-orta ölçekli üretim çerçevesinde yeni iktisadi aktörlerin çıkması oluşturur.
 </p>
 <p class="MsoNormal">
  Aslında iki anahtar iç içe girmiştir yıllar içinde…
 </p>
 <p class="MsoNormal">
  Özellikle 1990’lı yıllarda ve 2000’lerin ilk yarısında toplumsal tabakalaşmadaki farklılaşma ile sermaye yapısındaki farklılaşma, el ele vermiş birbirini besleyen, biri toplumsal diğeri iktisadi aktörlerde heterojenleşmeye, çeşitlenmeye işaret eden ve ülkedeki değişim dalgasını tanımlayan iki temel süreç olarak karşımıza çıkmıştır.
 </p>
 <p class="MsoNormal">
  Nasıl?
 </p>
 <p class="MsoNormal">
  Soruyu ikinci anahtarın peşinden giderek yanıtlayalım…
 </p>
 <p class="MsoNormal">
  Önce 1980’leri anımsamakta fayda var.
 </p>
 <p class="MsoNormal">
  1980’lerden başlayarak esnek üretim teknolojisinin yaygınlaşması çoğu sektörde maliyetlerin düşmesine neden olduğu için, büyük ölçeklerden kaynaklanan ‘piyasalara giriş’ engellerinin azalmasına ve sonuçta boyutları bakımından küçük fakat yeni teknolojilerle donanmış birçok firmanın piyasalara akmasına yol açmıştı.
 </p>
 <p class="MsoNormal">
  Enformasyon teknolojileriyle küçülen dünyada artan rekabet ulusal piyasaları birbirine bağlarken, ulusal piyasalarda büyük olan firmalar artık kendilerini dünya piyasalarında küçük ve hantal bulmaya başlamışlardı.
 </p>
 <p class="MsoNormal">
  Bu nedenle şirket birleşmeleri devlet düzenlemelerinin azaltılması ve ticarette koruma duvarlarının kaldırılması gibi yeni politikalar gündeme geldi...
 </p>
 <p class="MsoNormal">
  Bu politikalar ise bir yandan ulusal ölçekte büyük olanların uluslararası ölçekte büyük olmalarını teşvik ederken, diğer yandan da ulusal ekonomilerde küçük olanların önlerinin açılmasını sağladı.
 </p>
 <p class="MsoNormal">
  Yani büyük olmanın değil, hızlı olmanın daha etkin olduğu, bu nedenle de küçük olanların bir ölçüde daha başarılı olduğu yeni bir süreç başladı.
 </p>
 <p class="MsoNormal">
  İşte bu süreç, KOBİ’lerin (Küçük Orta Boy İşletmeler) önemlerinin artmasının altında yatan süreçtir. KOBİ konusu 1980’lerin ortalarından itibaren Türkiye’de önem kazandı. Özellikle son yıllarda çeşitli kentlerde, boyutları bakımından küçük, fakat neredeyse uluslararası rekabette dahi söz sahibi olabilecek bazı firmalar ortaya çıktı...
 </p>
 <p class="MsoNormal">
  Evet, yeni iktisadi aktörler böyle doğdu.
 </p>
 <p class="MsoNormal">
  Bu yeni aktörlerin Türkiye’nin gündemine getirdiği bir dizi yeni unsur var.
 </p>
 <p class="MsoNormal">
  Bunlardan en önemlisi, sermaye içinde eski merkezin yanına yeni bir kolun eklenmesi ve bu çerçevede bir çatışmanın meydana gelmesidir.
 </p>
 <p class="MsoNormal">
  Diğer bir unsur ise bu çerçevede, İslâmi hareketler ve yerel akımlar ile sermayenin yeniden tanışmasıdır.
 </p>
 <p class="MsoNormal">
  Bu unsurun önemi Türkiye’nin maruz kaldığı değişim dalgasının iki ayağını birbirine bağlamasıdır.
 </p>
 <p class="MsoNormal">
  Başka bir deyişle, özünde toplumsal ahlak ve yaşam biçimi temelinde meydana gelen aktörleşme, yani kültürel bir kutuplaşma ve çatışma hâli ile ekonomik farklılaşma ve çatışmanın hem eş anlı gelişmesi hem iç içe girmesine işaret etmesidir.
 </p>
 <p class="MsoNormal">
  Kültürel ve ekonomik kutuplaşma ve çatışmanın iç içe girmesi, sadece sosyolojik ve sınıfsal bir gelişme değildir.
 </p>
 <p class="MsoNormal">
  Aynı zamanda siyasi bir sonuçtur. Başka bir deyişle 1990’larda bu yeni grup ve aktörlerce dile getirilen taleplerin, çoğulcu ve rekabetçi olmayan bir yapıya toslamalarıyla ortaya çıkan bir sonuçtur.
 </p>
 <p class="MsoNormal">
  Bu sonuç, karşılıksız kalmakla yok olmayan bu taleplerin mecra değişikliğiyle içe kapanmalarının, bir dayanışma ağı kurmalarının, yani ekonomik ve kültürel cemaatimsi bir doku oluşturarak hem devlet olanaklarına giden yeni rant damarlarını zorlamalarının, bu damarlarla popülist yapıyı pekiştirmelerinin, mevcut siyaset ve devlet cihazını yönetemez hâle getirmelerinin, yerleşik kuralların yerini kaosun almasıyla ciddi bir etik sorun yaratmalarının öyküsüdür.
 </p>
 <p class="MsoNormal">
  Dönemin ANAP, DYP gibi partilerinin iflasına, AK Parti gibilerin doğuşuna ve başarısına bu öykü yol açmıştır.
 </p>
 <p class="MsoNormal">
  Kaostan değişime doğru gidiş bu koşullarda hız almıştır
 </p>
 <p class="MsoNormal">
  Değişimin sosyolojik yönünün, toplumsal dinamizmi, toplumsal çevre ile toplumsal merkez arasındaki mesafeyi azaltan bir dinamizmi ifade ettiği açıktır.
 </p>
 <p class="MsoNormal">
  Bu yönün demokrasi ve serbest piyasa adına rekabete dayalı sentez ve yaratıcılığa işaret ettiğini görmek gerekir.
 </p>
 <p class="MsoNormal">
  Siyasi sonuç ise atıl bırakılan bir potansiyelin ve dışlanan bir değişim trendinin sistemin temel direklerini nasıl sarstığına işaret eder.
 </p>
 <p class="MsoNormal">
  Bugünün meselesi de, ekonomik, toplumsal ve kültürel farklılıkların arasındaki kendiliğinden temasın ve dengenin sağlanması, bunu engelleyen unsurların ortadan kaldırılmasıdır.
 </p>
 <p class="MsoNormal">
  Bu istikamette de hızla yol alıyoruz.
 </p>
 <p class="MsoNormal">
  Bugün ülke insanının deneyimleri, 21. yüzyıla giderken haklarını, özgürlüklerini ve taleplerini kimliğiyle bağlantılı olarak dile getiren yeni bir “birey” olduğunu göstermektedir.
 </p>
 <p class="MsoNormal">
  Benzeşerek eşitleme kültürünün yerini, farklılaşarak eşitleme anlayışının aldığına işaret etmektedir.
 </p>
 <p class="MsoNormal">
  Kendiliğinden denge noktasına ulaşıldığında, şüphe yok ki, ülke değişim sürecinde siyasal olarak baş döndürücü bir hızla yol almaya başlayacaktır.
 </p>
 <p class="MsoNormal">
 </p>
</font>

Kaynak: [www.aksiyon.com.tr](http://aksiyon.com.tr/aksiyon/haber-26684-254-degisim-is-adamlari-yeni-aktorler%E2%80%A6.html), [web.archive.org (arşiv bağlantısı)](http://web.archive.org/web/20101120085455/http://aksiyon.com.tr/aksiyon/haber-26684-254-degisim-is-adamlari-yeni-aktorler%E2%80%A6.html)
