# Türk şiirinde bir vakıa

*Bilinmeyen-yazar 1997.06.28*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Ansiklopediler doğum yerinin Zile olduğunu yazarlar. Oysa Erzurum'un Horasan ilçesinde doğmuştu.
  </font>
 </div>
 <div id="newsText">
  <font class="detail-text">
   Babası üç köy sahibi bir toprak ağası; oğlu toprağa, toprağın rengine çalan yüzündeki teri ekmeğine karışan çileli Anadolu insanına yakın Cahit Külebi, yapmacıksız ve hatta pek de popüler olmayan ifadelerle dillendirdi sevgisini. Toprağı, onu toprak yapan nüveleriyle; üzerinde yaşayan, onu yoğuran ve yeniden toprak olan insan olgusu ile birlikte inceledi. "İlk ustam oldu halk benim / Belleğimde akıp giden bir ırmak / Köylü diliyle türkü çağırdım / Onlarla gülüp ağlayarak."
   <br/>
   <br/>
   Külebi'nin şiiri Divan şiirinden bu yana bir gelenek edinmiş profesyonel şiirden değil, entelektüel kaygıları olmayan bir kaynaktan; halk yaşamından besleniyordu. Politika yapmak ve halkçı şiir yazmak arasındaki ince çizgiye dokunmadan, hiçbir sloganın prangasına vurmadan üretti şiirini. Külebi çiçeğe, böceğe, havaya öyle yakındır ki; şiiri doğanın içine çekmeye, onu doğanın bir parçası yapmaya çalıştığı sanılır. Kimi yazarlarca şiirin iç iktidarını parçalamak olarak tanımlandı bu eğilim. Buna göre Külebi şiiri doğanın özündeki erdenlikle tümleştirmek istiyordu; doğa etiğin mutlaklaştığı tek alandı çünkü...
   <br/>
   <br/>
   "Sen Türkiye gibi aydınlık ve güzelsin / Benim doğduğum köyler de güzeldi/ Sen de anlat doğduğun yerleri / Anlat biraz." Onun köylerini eşkiyalar basar, insanları gülmesini bilmez. Ceviz ağaçları, buğday tarlaları yoktur köyünün. İnsanlarının dudakları çatlaktır. Sevgilinin güzelliğini Türkiye'ye benzetir yine de. Bu iyimserliğin ne kadar sahici olduğu tartışılabilir. Belki de inanılması gereken bir rüyadır bu. Gerçi doludizgin bir hasret, sınırsız ve abartılı bir lirizm yoktur onda. Salt pastoral bir olgu değildir yaşadığı; Anadolu'yu verdiği keyifle, yüklediği sıkıntıyla ve çilekeş doğasıyla işler. Sade ve dingin anlatımının arkasında hissedilen mistik bir duyumsama vardır. 'Kent' olgusuna karşı sığınaktır orası. Kır yaşamı yabanıl ve vahşi doğasıyla bebekleri insan yapar. Oysa kent acıtır, tarumar eder, hırpalar. "Herkes birbirinin sırtında / Birbirinin cebinde herkesin eli / Maviye övgüler düzerken / Bulandırıyorlar denizi." Turgut Uyar'a göre onu özel yapan şey tuzağı ve yanılgısı olmuştur sonraları. Önce Garip hareketine, sonra da ustalığına boyun eğmiştir. Güzel sesinden kuşkuya düşüp halk olmaktan çıkmayı denemiştir. Ama yine de bir vakıadır o, açıklanamaz bir olayıdır Türk şiirinin... Ne resmi ideolojiyi benimseyip tek parti yönetiminin politikası doğrultusunda ürün vermiş, ne sembolist ögeler içeren mistik şiir anlayışına yakın olmuş, ne de şiirin toplumsal ve siyasal bir işlevi olması gerektiğini savunmuştur. Yazmaya başladığı dönemlerde Türk şiirinin ilerlemekte olduğu kanallardan hiçbirinde yürümemiştir.
   <br/>
   <br/>
   Ölümünden önce yakalandığı hastalık yüzünden pek halsiz kalmıştı. Ama 15 yıl önce susmuştu. Gösteriş için, 'yazıyor olmak için' şiir yazılamayacağını söylüyordu. "Şiir okumaktan utanırım çünkü bu mahrem bir şeydir" derken sözün ve şiirin anlamına da işaret ediyordu.
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-2723-turk-siirinde-bir-vakia.html), [web.archive.org (arşiv bağlantısı)](http://web.archive.org/web/20120131002813/http://www.aksiyon.com.tr:80/aksiyon/haber-2723-turk-siirinde-bir-vakia.html)
