# [Mısır]Seçim sistemi karışık, sonuçlar şaşırtıcı

*Bilinmeyen-yazar 2011.12.06*

<font class="agenda2NewsSpot">
 30 yıllık Hüsnü Mübarek döneminin kapanmasının ardından demokrasi arayışına giren Mısır halkı, ilk sınavını geçen hafta verdi. Halk Meclisi seçimlerinin ilk ayağını gerçekleştiren Mısırlılar, demokrasi beklentisiyle sandıklara akın etti.
</font>
<font class="newsDetail">
 <p>
  Halk Mübarek sonrası dönemde ilk defa sonucu önceden belli olmayan bir seçim yapıyor. Yüksek Askerî Konsey’in (YAK) yönetimden elini çekmesini isteyen muhalifler ise devrimin sembolü olan Tahrir Meydanı’nda gösterilerini sürdürüyor.  Seçimler öncesi 35 kişinin ölümüyle sonuçlanan çatışmalar yaşansa da seçim sonrası ortam sakin görünüyor.  Seçim sistemi ve süreci ise oldukça karışık; seçimler 3 ayakta, farklı tarihlerde ve şehirlerde yapılıyor. İlk ayak, geçen pazartesi-salı günleri ülkenin toplam 27 kentinden başkent Kahire, İskenderiye, Luksor gibi kentli nüfusun yoğun olduğu 9 vilayette yapıldı. İkinci ayak 14 Aralık’ta, son ayak ise 3 Ocak’ta yapılacak. Bu seçimlerle toplam 508 koltuklu Halk Meclisi için 498 vekil seçilecek. Kalan 10 vekil ise cumhurbaşkanlığı yetkilerini elinde bulunduran YAK Başkanı Mareşal Hüseyin Tantavi tarafından atama yoluyla meclise girecek. Bunun dışında seçime giren adayların üçte ikisi parti listelerinden, üçte biri ise bağımsız olarak yarışıyor. İki gün süren ilk seçimde bağımsız adaylar, bulundukları seçim bölgesinden oyların yüzde 50’sinden 1 fazlasını alamazsa, ikinci sıradaki rakibiyle önümüzdeki hafta yeniden yarışacak.
  <p>
   Seçimlerin ilk turunda katılım yüzde 62 olarak gerçekleşti. İlk gün sabah saatlerinden itibaren oy vermek için sokaklara dökülen Mısırlılar, seçimleri Mısır’ın demokrasi tarihinin başlangıcı sayıyor. Kimlik kartı numarası ile oy verecekleri sandıklara gelen Mısırlı seçmene, 50 parti ve aday isminden oluşan oy pusulası imza karşılığında verildi. Oy verme işlemini tamamlayan seçmenin parmağına çıkmaz mürekkep sürüldü. Kadın ve erkeklerin ayrı okullarda oy kullandığı seçimlerde askerler de kapı girişlerinde ve sandıklarda nöbet tuttu. Oy kullanma işleminin yapıldığı iki gün boyunca sorun yaşanmadı. Seçimin bitmesiyle birlikte sandıklar mühürlenerek sayım merkezlerine polis ve asker eskortları eşliğinde götürüldü. Oylar savcı ve hâkimlerden oluşan Yüksek Seçim Kurulu tarafından sayıldı. Kesin olmayan ilk sonuçlara göre Müslüman Kardeşler Hareketi’nin Hürriyet ve Adalet Partisi (HAP) yüzde 40’lık oy oranıyla beklendiği gibi zafer elde etti. İkinci sırayı ise sürpriz bir şekilde yüzde 20 ile Selefi grupların oluşturduğu Nur Partisi aldı.  İkincilik için ülkenin en köklü partisi Wafd ile çekişmesi beklenen liberal partilerin koalisyonu Hür Mısır Bloku üçüncü, Wafd ise dördüncü olabildi. Seçimler tamamen bittikten sonra hükümeti kurması beklenen HAP’ın Selefilerden ziyade liberallerle koalisyon kurmak isteyeceği tahmin ediliyor.
   <p>
    Ocak ayı başında seçim sürecinin tamamlanmasının ardından oluşacak meclisin asli vazifesi ülkenin ilk demokratik anayasasını hazırlamak olacak. Seçim takviminde haziranda bir de cumhurbaşkanlığı seçimleri görünüyor. Askerî yönetim daha şimdiden siyasi partiler üzerinden yeni anayasada kendi lehine maddeler yerleştirmeye çalışıyor. Kaygan siyasi zemindeki kurtların oyununda kimin galip geleceğini kestirmek güç; ama Mısır halkı artık koyun olmadığını her fırsatta göstermeye devam ediyor.  (Mehmet Ali Poyraz/Kahire)
   </p>
  </p>
 </p>
</font>

Kaynak: [www.aksiyon.com.tr](http://www.aksiyon.com.tr:80/aksiyon/haber-31179-285-misirsecim-sistemi-karisik-sonuclar-sasirtici.html), [web.archive.org (arşiv bağlantısı)](http://web.archive.org/web/20120114071740/http://www.aksiyon.com.tr:80/aksiyon/haber-31179-285-misirsecim-sistemi-karisik-sonuclar-sasirtici.html)
