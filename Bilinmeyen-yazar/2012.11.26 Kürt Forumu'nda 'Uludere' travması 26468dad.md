# Kürt Forumu’nda ‘Uludere’ travması

*Bilinmeyen-yazar 2012.11.26*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   MAZLUMDER’in 20 yıl sonra ikincisini düzenlediği Kürt Forumu’na, Uludere faciasının giderek yaygınlaşan travması damga vurdu.
  </font>
 </div>
 <div id="newsText">
  <font class="detail-text">
   <p>
    MAZLUMDER’in 20 yıl aradan sonra ikincisini İznik’te düzenlediği Kürt Forumu’na Uludere faciasının gölgesi düştü. Neredeyse bütün konuşmacılar, terörist ihbarı üzerine 34 köylünün öldürüldüğü Şırnak Uludere’deki acı olaya atıfta bulunurken, hükümetin bu konudaki tavrı eleştirildi. 28 Aralık 2011’deki facianın üzerinden neredeyse bir yıl geçmesine rağmen soruşturma konusunda net bir adım atılmış değil. Bunun sadece ailelerin değil, bütün Kürtlerin öfkesine sebep olduğu bariz şekilde foruma yansıdı. Bu noktada yazar Ümit Aktaş’ın “AKP Muğlalı ismini kışladan kaldırttı; ama 33 olan ölü sayısını 34’e çıkardı.” sözleri çarpıcıydı. İkinci bir konu; AK Parti hükümetinin açılım sürecinden bu yanaki pozitif düzenlemelerinin, olumlu uygulamalarının fark edilmeyişi. Foruma yansıyan tepkilere bakılırsa, bunda hükümet yetkililerinin sert tutumunun etkisi büyük. Atılan iyi niyetli adımlar, dillerdeki ‘ağır üslup’ sebebiyle değersizleşiyor, Kürtlerin nazarında. En son örnek açlık grevlerinden verildi. Savunma hakkının Meclis’te görüşüldüğü sıralarda Başbakan’ın kullandığı sert ifadeler hatırlatıldı. Bunun tarafların karşılıklı öfkelenmesinden başka bir şeye yaramadığı da...
    <p>
     Foruma yansıyan bir başka hissiyat; Kürtlerin bütün olumlu gelişmelere rağmen en temel insani hak olan ‘yaşam hakkı’ konusunda güvensiz oluşuyla ilgiliydi. Geçen yıllarda keçileri için yaprak keserken bir patlamaya kurban giden 14 yaşındaki Ceylan Önkol’un faillerinin bulunmadan davanın sonuçlandırılması, Uğur Kaymaz’ı 13 kurşunla öldüren polislerin beraatı, ceza ve yargılama sistemindeki keyfiyet ve daha nice hukuki adaletsizlik bu güvensizliği tetikleyen durumlar olarak sıralandı. Zaten Uludere katliamına giden yol tam da bu konudaki duyarsızlıktan kaynaklandı. Ceylan’ı vuranlar yakalanabilseydi, belki de Uludere’deki korkunç olay yaşanmayacaktı.
     <p>
      Bu üç belirleyici konunun yanı sıra forumun geneline bakıldığında geniş bir temsil olmadığı hissediliyordu. MAZLUMDER yetkilileri, geniş bir temsilin sağlanması için her grup ve cemaatten, sivil toplum örgütünden temsilci davet ettiklerini; fakat çoğunun davete icabet etmediğini ifade etti.
      <p>
       Forum; birbirinden farklı konudan oluşan 7 oturum şeklinde kurgulansa da oturum konularının tartışılmasından çok tarihsel sürecin ve özellikle acılı kişisel tanıklıkların anlatımı ile geçti. Konunun tek hal yolunun ‘Kürtlerin devleti’nin kurulması olduğunu dikte eden konuşmalar da yapıldı. Kimi katılımcılar müzakereden çok sloganvari, salondan alkış almak veya salonu huzursuz etmek hedefli salvolar yaptı. Bazı Türk konuşmacılar, Kürtlerden daha sert ve ateşli değerlendirmeler yaparken; batı illerinden gelen Kürt gençlerin güneydoğudan katılan gençlere göre daha keskin ve dikte edici tutum takınması ilgi çekiciydi. Bölgeden gelen katılımcılar, bütün öfkelerine rağmen, üslup konusunda dikkatli davranmaya çalıştı. Batıda yaşayan genç Kürtler egemen tavırlardan duydukları rahatsızlığı dile getirirken bile, ‘Bütün Kürtler bizim gibi düşünüyor’ gibi söylemlerle, siyasi savruluşlarının ‘köksüzlük’ noktasında olduğunu; bu hâlleriyle, çok eleştirdikleri egemen tavırlara teslim olduklarının farkında olmadıklarını hissettirdiler.
       <p>
        Tebliğcilerden büyük çoğunluğun, önceden istenmesine rağmen bildiri hazırlamadan gelmesi, oturumların akışından çıkmasını kolaylaştırdı. Konuşmalarda sıklıkla inançlı kesimin bu yakıcı meselede duyarlılık geliştirmediği veya gündemine tüm yönleriyle alamadığı dile getirildi. Ama forum davetinin farklı cemaatlerden itibar görmemesinin bu konuda yaygın tutumun çok farklılaşmadığını gösteriyordu.
        <p>
         Tebliğcilerden İbrahim Sediyani’nin ilk Kürt sahabe kadından Arakan’a İslam’ı götüren tebliğci Kürt tüccarlara kadar geniş tarih ve coğrafya içerikli uzun bildirisi büyük ilgi gördü. Abdurrahman Kurt’un “Ya Kürtler beraber yaşadıkları halklarla eşit olacak ya da diğer milletler de Kürtler gibi olacak”, Necati Özdemir’in “Birlikte yaşamak istiyoruz. Ancak birlikte yaşamak emir ve idare altında yaşamak değildir”, Mehmet Emin Ekmen’in “Kürtlerin yüzde 60-70’i AKP’ye destek vermişlerdir. Kimse Kürtlerden eline silah alıp PKK’nın karşısına dikilmesini beklemesin”, Reha Ruhavioğlu’nun “Kürtler ne istiyor, sorusuna en güzel cevap: Kürtlerin istediği şeyin sende ne işi var olmalıdır” sözleri ile Yıldız Ramazanoğlu’nun “Kürtler dillerini kaybedince biz de kaybetmiş oluyoruz, çünkü dil hakikatin evidir” betimlemesi altı çizilecek notlar arasında yer aldı.
         <p>
          Bazen sert tartışmalar yaşansa da özellikle aralarda ‘birebir konuşmanın, ünsiyet kurmanın’ duyguların aktarılmasında ve hissiyatın anlaşılmasında büyük etkisi olduğunu söylemek gerekiyor. Forumun ardından katılımcıların oylamasıyla deklare edilen 13 maddelik bildiri; Kürt meselesinde şimdiye kadarki en cesur ve çözüm konusunda en net saptamaların yer aldığı metin oldu. Ana diliyle ilgili düzenlemeler, devletin tüm kurumlarının etnik çağrışımlardan arındırılması, anayasa çalışmalarına tüm kesimleri kapsayan toplumsal sözleşme hüviyeti kazandırılması, değiştirilen yer isimlerinin iadesi, üniter devlet çıkmazına saplanılmadan yeni siyasi modellerin tartışılabilmesi, sorunun halli için özür ve tazminat konularının gündeme getirilmesi ve bunların süren şiddete rağmen ivedilikle yerine getirilmesinin üzerinde duruldu bildiride. Ufuk açıcı maddelerin yanı sıra bildirinin çatışmadan uzak üslubu MAZLUMDER’in bu konudaki çabalarının hakkaniyetini daha belirgin kıldı.
         </p>
         <p>
          <strong>
           AYHAN GEVERİ (Muş Alparslan Üniversitesi Öğretim Üyesi): Artık çözümün tartışılması sevindirici
          </strong>
          <p>
           Kürt sorununun çözülmesi konusunda umutların kaybolduğu ve açlık grevlerinin 67. gününde sıcak gündemi etkilediği bir zaman diliminde gerçekleşen 2. Kürt Forumu, dindar kesimin çözüm için inisiyatif almaya başladığı izlenimini uyandırdı bende. Genellikle sorunun sebepleri ve çözümü konusunda yeterince somut veriler ortaya konmadan can yakıcı bu meselenin ana merkezinden uzak tartışmalar yapıldıysa da, önceki yıllara göre ortak bir lisan geliştirildiğini gözlemleyebildim. Kürtlerin acılarının batıdaki dindar kesim tarafından anlaşılmaya başlanmasından, bütün statü ve yönetim şekillerinin özgürce tartışılmak istenmesinden ve daha önce bir tabu olarak korku öğesine dönüşmüş Kürt dilinin/edebiyatının Kürt olmayanlarca da merak edilmesine kadar dikkat çeken olumlu birçok husus, sorunun çözümü noktasında umutlarımı artırdı.
           <p>
            <strong>
             MEHMET EMİN EKMEN (AK Parti Disiplin Kurulu Üyesi/Batman eski milletvekili):
            </strong>
            <p>
             Forumun, 20 yıl sonra, bu kez sorunun değil de çözümün konuşulduğu bir atmosferde yapılmış olması önemli. Oldukça renkli bir katılımcı listesi olmasına rağmen cemaatlerimizin tamamının forumda temsil edilmediğini gördük. İslami kesimlerin söz söyleyegeldikleri bu önemli konuda bir araya gelip tespit, ifade ve çözümde ortaklaşamamaları üzücü bir durum. Kürt mahallesinden eksik temsil yoktu diyebiliriz ama temsilde adalet sağlanmış mıydı? Bilemiyorum. Kürt katılımcıların önemli bir kısmının konuya hak/özgürlük/kimlik ekseninde değil de egemenlik ve ulus devlet merkezinden bakmaları bu temsiliyetin gerçekçi olmadığına delalet eder. Gerek özgürlükler gerekse de yönetim sorunları revizyonist bir anlayışla çözüme katkı sunabilecekken, “Herkesin devleti var Kürtlerinki neden olmasın?” sorusunun gecikmiş bir milliyetçi refleksi temsil ettiğini; üstelik Kürtlerin de böyle bir gündemi olmadığını düşünüyorum. Aynı şekilde 90’lı yıllarda devlet zulmünü görmeyen İslamcı Kürt’ün şimdi de PKK üzerine söz söylemekten imtina etmesi mantalitede değişen bir şey olmadığına işaret eden üzücü bir tablo.
             <p>
             </p>
            </p>
           </p>
          </p>
         </p>
        </p>
       </p>
      </p>
     </p>
    </p>
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-34163-kurt-forumunda-uludere-travmasi.html), [web.archive.org (arşiv bağlantısı)](http://web.archive.org/web/20130102043919/http://www.aksiyon.com.tr:80/aksiyon/haber-34163-kurt-forumunda-uludere-travmasi.html)
