# Türk halkı gazoz içmeyi unuttu!

*Bilinmeyen-yazar 2009.08.17*

<font class="agenda2NewsSpot">
 Gazlı içeceklerde kolayı tercih eden Türk halkı, geleneksel ürünümüz gazozu unuttu.
</font>
<font class="newsDetail">
 <p class="MsoNormal">
  Uludağ Gazozları, Türkiye’nin en köklü aile şirketlerinden. 1930’da Mehmet Hakkı Erbak tarafından Nilüfer Gazozu adıyla kurulan şirket, 1932’de Bursa Keşiş Dağı’nın Uludağ adını almasıyla ismini Uludağ Gazozları diye değiştirir. Mehmet Hakkı Erbak’ın oğlu, şirketi bugünlere getiren isim olarak bilinen Nuri Erbak, çırak olarak başladığı şirkette, Uludağ Gazozu’nun formülünü geliştiren isim olur. Çok iyi bir damak tadına sahip Nuri Erbak’ın bulduğu formül, bugün bile sır gibi saklanıyor ve sadece aile fertlerinden birkaçı tarafından biliniyor. Şirket o dönem gazozun yanı sıra, Keşiş Dağı maden suyunu da çıkarmaktadır ve bu değişimden maden suyu da nasibini alır ve Uludağ Maden Suları olur. Gazoz kültürünün yaygın olduğu Türkiye’nin 1930 – 40 yıllarında ülkede 2 bine yakın gazoz imalatçısı vardır. 1960’larda Coca Cola ve Pepsi Türkiye’ye girince Uludağ da onlarla rekabet edebilmek için Nur Kola’yı çıkarır ve sloganını da yeni akıma uygun belirler: ‘Amerikan tipi gazoz.’ 80 yıllık Uludağ’ın esas patlama yaptığı dönem ise 2001 krizi sonrasıdır. Kriz dönemlerinde zikzaklar yaşayan şirket, 2001 sonrası çıkışa geçer. Türkiye’de vidalı kapak, pet şişe ve diyet meşrubat gibi ürünleri ilk piyasaya süren şirket olarak bilinen Uludağ, bugünlerde limonatası ile sektördeki ağırlığını hissettiriyor. Uludağ Genel Müdür Yardımcısı Ömer Kızıl, şirkette yaşanan değişimi ve sektördeki son gelişmeleri Aksiyon’a değerlendirdi.
 </p>
 <p class="MsoNormal">
  - Uludağ 2001 krizi sonrası nasıl bir çizgi izledi?
 </p>
 <p class="MsoNormal">
  Dünyada kolanın yaşlandığını ve alternatif doğal ürünlere yöneliş olacağını düşündük. Elimizde doğal maden suyu ve yine boya içermeyen gazoz vardı. Bunlara yatırım yaptık. Meyve aromalı doğal maden suyu Frutti’yi çıkardık. Uludağ ne yaparsa iyisini yapar felsefesini hep uyguladık. Ürünlerimizde fruktoz ve aspartan kullanılmaz. Uludağ suyu ile üretim yaparız. Temel felsefemiz, bir ürünü en lezzetlisini yapmadan piyasaya çıkarmamaktır.
 </p>
 <p class="MsoNormal">
  - Lezzete kim karar veriyor peki?
 </p>
 <p class="MsoNormal">
  Bizim bir tadım grubumuz var. Onların damak tadına çok güveniyoruz. Oradan geçmeyen ürünü piyasaya sürmüyoruz.
 </p>
 <p class="MsoNormal">
  - Şirket limonata sektörüne hızlı girdi. Şu anda birçok şirket limonata üretmeye başladı. Nasıl bir pazar oluştu?
 </p>
 <p class="MsoNormal">
  2007’de Uludağ limonatayı çıkarttık. Ciddi bir satış grafiği yakaladık. Sonra rakipler geldi ve yeni bir sektör oluştu. Sürekli büyüyen bir alan. Sıfırdan 50 – 60 milyon litrelik yeni bir sektör doğdu. Bizim iyi rakiplerden şikâyetimiz yok, onlar zaten pazarı büyütür. Önemli olan rakiplerin kötü olmaması, kötü rakip müşteriyi kaçırır.
 </p>
 <p class="MsoNormal">
  - Günümüzde daha doğal ürünlere yönelik bir ilgi var. Sizin sektörde de gazlı içeceklerden bir kaçış söz konusu mu?
 </p>
 <p class="MsoNormal">
  Günümüzdeki tüketici nezdinde daha doğal, sağlıklı, lezzetli ve fonksiyonel ürünler talep görmeye başladı. Böyle bir trend var. Daha sağlıklı ürünlere kayış ve gazlı içecekten kaçış var. Kola kategorisi zaten 4 - 5 sene önce düşüyordu ama Cola Turka bu pazarı tekrar büyüttü. Kola içmeyen bir kesime kola içirdi. Şu anda yine kola tüketimi düşmeye başladı. Doğal ürünlere talebi kendi ciromuzdan da izliyoruz. Uludağ 2001’de 16 milyon dolar ciro yaparken, 2008’de bu oran 105 milyona çıktı.
 </p>
 <p class="MsoNormal">
  - Maden suyunda yeni bir ürününüz var. Uludağ Premium’un hikâyesi nedir?
 </p>
 <p class="MsoNormal">
  Türkiye’de insanlar maden suyunu daha çok hazmettirici olarak kullanıyor. Biz Uludağ Premium’u çıkardık. Daha hafif ve bir tür keyif içeceği. Türk insanı sert maden suyu seviyor. Aslında maden suyu çok faydalı bir ürün. Bizim çıkardığımız ise farklı bir segment. Az gazlı maden suyuna talep artıyor. Çok büyük bir kesim çok gazlı diye maden suyu içmiyor.
 </p>
 <p class="MsoNormal">
  - Maden suyu gibi ucuz bir ürüne göre çok iddialı bir tasarımı var.
 </p>
 <p class="MsoNormal">
  Evet, iddialı bir tasarım yaptırdık. Dice Kayek Bursalı ve bizim apartman komşumuz. Değişik bir iş yapalım dedik. Onlarla anlaştık ve birlikte geliştirdik. İyi bir çalışma oldu. Hedef bu maden suyunu bir dünya markası yapmak.
 </p>
 <p class="MsoNormal">
  - Türkiye’de gazlı içecek sektörünün durumu nedir?
 </p>
 <p class="MsoNormal">
  Toplam 2 milyar litrelik bir pazar. Ciro büyüklüğü ise 2 milyar doları buluyor. İşin ilginç yanı bunun yüzde 70’ini kolalı içecekler oluşturuyor. Yüzde 20’si portakallı içecekler ve sadece yüzde 10’u gazoz.
 </p>
 <p class="MsoNormal">
  - Gazoz oranı çok düşük değil mi?
 </p>
 <p class="MsoNormal">
  Çok düşük, Türk halkı gazoz içmeyi unuttu. Kola alışkanlığımız oluştu. Kola gazozu sildi. Biz gazoz üreticileri de bu süreçte doğru bir mücadele yapamadık. Artık kolaya karşı gazozla mücadele ediyoruz. Eskiden kolaya karşı kola üreterek mücadele etmeye çalıştık ama bunun yanlış olduğunu gördük.
 </p>
 <p class="MsoNormal">
  - Küresel kriz, pazarı nasıl etkiledi?
 </p>
 <p class="MsoNormal">
  <span>
  </span>
  Meşrubatta ve maden suyunda daralma var. Fiyatlarda da gerileme var. Maden suyu sektörü ekonomik anlamda ciddi daralmaya girdi. Bunu sadece 2009 Mart ayında hissettik. Maden suyunda yüzde 13, meyveli maden suyunda yüzde 20 daralma oldu.
 </p>
 <p class="MsoNormal">
 </p>
</font>

Kaynak: [www.aksiyon.com.tr](http://www.aksiyon.com.tr:80/aksiyon/haber-24799-16-turk-halki-gazoz-icmeyi-unuttu.html), [web.archive.org (arşiv bağlantısı)](http://web.archive.org/web/20101231230105/http://www.aksiyon.com.tr:80/aksiyon/haber-24799-16-turk-halki-gazoz-icmeyi-unuttu.html)
