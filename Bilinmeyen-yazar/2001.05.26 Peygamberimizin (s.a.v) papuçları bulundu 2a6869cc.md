# Peygamberimizin (s.a.v) papuçları bulundu

*Bilinmeyen-yazar 2001.05.26*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Topkapı Sarayı... Üç kıtaya kök salmış bir cihan devletinin idare edildiği merkez... Dört asır boyunca güneyde Yemen'den kuzeyde Kırım'a, doğuda Hazar Denizi'nden batıda Viyana'ya uzanan coğrafyaya burası hüküm sürmüş...
  </font>
 </div>
 <div id="newsText">
  <font class="detail-text">
   Osmanlı Osmanlı iken, dünyanın bütün zenginlikleri buraya akmış, dünyanın bütün zenginlikleri buradan paylaştırılmış. Her kemâlin bir zevâli var demişler; gün gelmiş Osmanlı tahtının bahtına da gölge düşmüş. Ve tebdili mekânda hayır vardır diyen padişahlar Topkapı'yı terketmişler, birer birer terkedilen vatan parçalarıyla birlikte. Boğaziçi'nin Avrupaî üslûpta yapılmış görkemli saraylarına çekilirken eski atalarının yâdigârlarını bir bölük saraylıya emanet etmişler. Ve fani dünyada Devleti Aliyyei Osmaniye'nin ömür kitabına da nokta konulmuş. Devlet, Türkiye Cumhuriyeti adıyla yeniden filizlenirken Topkapı Sarayı'nın milli bir müze olması uygun görülmüş. Saray geleneği içinde o güne ulaşan kültür varlıkları modern müzecilik usulleriyle muhafaza altına alınmış.
   <br/>
   <br/>
   Fakat Topkapı Sarayı öyle bir hazine ki içerisinde korunmakta olan değerlerin her birinin tam mânâsıyla incelenmesi, tanınması neredeyse imkânsız. 86 bin tarihi eseri, 150 binden fazla evrakı barındıran bu mekânda, araştırmacılar, uzmanlar için her an yeni bir sürprizle karşılaşmak aslında sürpriz değil. Geçtiğimiz günlerde yeni bir sürpriz daha oldu ve Saray'ın taşıdığı mânâ itibarıyla bambaşka bir dünyası olan Mukaddes Emânetler arasında İki Cihan Sultanı'na (s.a.v) ait pabuçların da bulunduğu, Mukaddes Emanetler Bölüm Şefi Hilmi Aydın tarafından Tarih ve Düşünce Dergisi'nde yayınlanan bir makale ile kamuoyuna duyuruldu.
   <br/>
   <br/>
   Sandal tipi pabuçlar
   <br/>
   <br/>
   Hazreti Peygamber'i (s.a.v) Kur'anî tabiriyle 'en güzel örnek' olarak gören ilk Müslümanlar O'nun bütün sözlerini, hareketlerini, yaşantısını en ince ayrıntısıyla tespit edip kayda geçirmişler. Ve O'ndan (s.a.v) kalan her hatırayı mukaddes birer emanet olarak arkalarından gelenlere emanet etmişler.
   <br/>
   <br/>
   Bu itibarla Hazreti Peygamber'in (s.a.v) ayakkabılarıyla ilgili bilgiler de kaynaklarda mevcud. Bu ayakkabılar hadis metinlerinde na'leyn ismiyle geçmekte (Na'leyn pabuçların çiftine verilen isim, tekine ise na'l deniliyor). Türkçede nalın tahtadan mamul takunyaları ifade etse de Arapçadaki na'leyn, deriden mamul sandaletlerin adı. Enes bin Malik'in (r.a) tarifiyle "Rasulullah Efendimiz'in pabuçlarının parmak arasından geçen ikişer atkısı (kıbâl) vardı". Amr bin Hureys de "Ben, Peygamber Efendimiz'i iki kat köseleden yapılmış bir çift pabuçla namaz kılarken gördüm" demektedir.
   <br/>
   <br/>
   Abdullah İbni Ömer (r.a) ise kendisine yöneltilen "Görüyorum ki, siz dâimâ, iyice tabaklanmış deriden mamûl pabuçlar (sebtiyye) giyiyorsunuz" sorusuna "Ben Rasulullah'ın (s.a.v) tüysüz deri ve köseleden mamûl pabuç giydiklerini ve onlar mübarek ayaklarında iken abdest aldıklarını bizzat gördüm. Ben de her halimde Efendimiz'e uymak için bu cins pabuç giymeyi seviyorum" cevabını vermektedir. Bu soru ve cevap tarzı ashabın zevklerini bile sünnete göre ayarladıklarını ifade ettiği kadar Rasulullah'ın (s.a.v) o dönemde kaliteli bir tarz olan ayakkabılar kullandığını da gösteriyor. Rivayetler arasında tevazu madeni olan Allah Rasulü'nün (s.a.v) ayakkabılarını kendisinin tamir ettiği, pabuçlarından bir çiftinin Enes bin Malik (r.a) tarafından muhafaza edildiği bilgileri de var.
   <br/>
   <br/>
   'Peygamberimizin Şemaili' isimli eserinde Rasulullah'ın (s.a.v) pabuçları konusuna geniş yer veren Prof. Dr. Ali Yardım bu rivayetleri şöyle özetliyor:
   <br/>
   <br/>
   "Peygamber Efendimiz'in na'leyn adı verilen pabuçlarının modeline gelince: O, sandal denilen tipte bir ayakkabı çeşididir. Altı, tek veya çift köseleden yapılmıştır. Ayağın üstüne gelecek şekilde köprü gibi bir tasması vardır. Şirâk adı verilen bu tasma, tek veya çift katlı deriden îmâl edilmiştir. Ayrıca, biri baş parmakla yanındaki parmak, diğeri de orta parmakla onun yanındaki parmak arasından geçen iki tane de bağın (band) bulunması, pabuçlarının en bariz özelliğidir. Kıbâl adı verilen bu bağlar, önde zemin köseleye tutturulmuş, üstte de tasmaya dikilmiş vaziyettedir. Kullanılan malzeme ise iyice tabaklanmış kösele ve deridir. Sandal tipi bu model biraz daha geliştirilip modernize edilerek, Harameyn (MekkeMedine) halkı tarafından günümüze kadar giyilegelmiştir. Bilindiği gibi, Hicaz bölgesinde iklim oldukça sıcak ve arazi de son derece kumludur. Böylesine iklim ve arazide, kundura tipi kapalı ayakkabı giymek, insanı rahatsız etmekte olup, kullanışlı değildir. Esâsen, kıyâfetlerin modelini, bölgelerin iklim şartları ve buna bağlı gelenekler tâyin etmektedir."
   <br/>
   <br/>
   Kaynaklarda Peygamber Efendimiz'in (s.a.v) na'leynin yanısıra Habeşistan Hükümdarı Necaşi ve ashabdan Dihyetü'l Kelbi tarafından hediye edilen ve Hicaz'da kullanılması yaygın olmayan 'huff' tarzı ayakkabılar giydiği de kayıtlı. Huff, koncu aşık kemiklerini biraz geçen çizme, potin, postal ve mest gibi ayakkabıları ifade ediyor.
   <br/>
   <br/>
   Tarif edildiği gibi
   <br/>
   <br/>
   Topkapı Sarayı'nda muhafaza edildikleri ilk kez ortaya çıkan ve Osmanlı geleneğinde 'Na'leyni Saadet' ya da 'Paşmakı Şerif' ismiyle anılan pabuçlar yukarıdaki tarifler ile şüpheye mahal bırakmayacak şekilde uyuşuyor. Nalını Saadet olarak muhafaza edilen bir diğer pabuç ise tarz olarak Osmanlı dönemine ait yemenilere benziyor. Bu pabucun Rasullulah'ın (s.a.v) giydiği 'huff' mu olduğu yoksa daha sonraki devirlerde yaşamış bir din büyüğüne ait olduğu için mi Mukaddes Emanetler arasına girdiği araştırılması gereken bir husus.
   <br/>
   <br/>
   Saray'da olduğu bilinmiyordu
   <br/>
   <br/>
   Peygamber Efendimiz'e (s.a.v) ait bir pabuç, tekkelerin seddinden evvel İstanbul'un Haseki semtindeki bir tekkede Veysel Karani Hazretleri'ne ait külâhla birlikte muhafaza edilmekte imiş. Bu sebeple sözkonusu tekke halen Paşmakı Şerif Tekkesi adıyla anılıyor. Rasulullah'ın bir diğer ayakkabısı ise dedeleri Mekke'de kadılık yapan Tırnakcızade ailesi tarafından Hırkai Şerif Vakfı'na bağışlanmış. Fakat Topkapı Sarayı'nda muhafaza edilen Paşmakı Şerifler hakkında hiçbir yerde bilgi bulunmuyor. Topkapı Sarayı Müzesi'nin ilk müdürlerinden Tahsin Öz, Emânâtı Mukaddese isimli kitabında bu pabuçlardan hiç bahsetmeyerek "Na'lini Saadet: 0,23 boyunda tahtadan bir tane olup ve ayak şeklindedir. Üzerinde âyetül kürsî hâk edilmiştir. Her hangi bir gaye ile sonradan yapılmış olduğu belirmektedir" bilgisini veriyor. Daha sonra yazılan bütün eserlerde de bu bilgi tekrar ediliyor.
   <br/>
   <br/>
   Na'li Saadet şekilleri
   <br/>
   <br/>
   Rasulullah'ın (s.a.v) zatî eşyalarının ashab tarafından teberrük kasdıyla saklanması dinî gelenekte bir çok uzantılara yol açmış. Bunlardan biri de Na'leyni Saadet ile ilgili. Halk arasında Hazreti Peygamber'in pabuçlarını temsil eden şekillerin bulunduğu evlerin, Hazreti Peygamber (s.a.v) hürmetine maddîmânevî musibetlerden korunacağı, bu şekillerin maddîmanevî berekete sebep olacağı şeklinde bir inanış yaygın. Bu yüzden Na'leyni Şerifeyn'i temsil eden çizimlere pek çok ev ve işyerinde rastlamak mümkün. Bu tarz çizimlerden biri üzerinde yer alan "Muhammed'in (s.a.v) na'li kâinatın başı üzerindedir / Bütün halk onun gölgesi altında yücelmiştir / Ben Mustafa'nın (s.a.v) na'linin misaline hizmet ettim / İki cihanda da onun gölgesi altında yaşamak için / Sa'd ibni Mes'ud onun na'linin hizmetindeydi / Ben de onun misalindeki hizmetimle mesudum / Tur'da iken Musa'ya (a.s) na'lini çıkart diye nida edildi / O'nun (s.a.v) na'line ise arş üzerinde bile çıkartmaya izin verilmedi" mealindeki Arapça manzume bu inanışı dile getirmekte. Bu tür çizimlere ilginç bir örnek de Mevlânâ Müzesi'nde muhafaza edilen bir hırka. 706 envanter numarasıyla kayıtlı hırkanın ön ve arka taraflarında Na'leyni Saadet çizimleri bulunuyor. Tahsin Öz'ün kitabında belirttiği ahşap Nalını Saadet'in de bu tarz bir model olduğu düşünülebilir.
   <br/>
   <br/>
   Sancaklara alem yapılmış
   <br/>
   <br/>
   Paşmakı Şerif modellerinin aksettiği bir diğer malzeme de alemler. Hülya/Turgay Tezcan tarafından hazırlanan Türk Sancak Alemleri isimli kitapta yer alan Osmanlı alemleri ile Paşmakı Şerif arasında kolaylıkla farkedilen bir benzerlik var. Kitapta, Topkapı Sarayı'nda Osmanlı padişahlarına ait bu tarzda beş tane Osmanlı alemi olduğu belirtiliyor ve formu hakkında 'Boğumlu bir elips şeklindedir' bilgisi veriliyor. Sözkonusu alemlerin Na'li Şerif modelinde yapılmış olabileceğini belirten Mukaddes Emanetler Bölüm Şefi Hilmi Aydın, şimdiye kadar hiçbir sanat tarihçisinin bu hususa dikkat çekmediğini ifade ediyor. Aydın, Mısır Memlük devrine ait bir alemin Mukaddes Emanetler arasında 'Nakşı Kadem' olarak muhafaza edildiğini de ekliyor. Anlaşılan, Memlüklerden Osmanoğullarına pek çok İslâm hakanı, sancaklarını Allah Rasulü'nün (s.a.v) Paşmakı Şerifiyle taclandırmayı şeref bilmiş.
   <br/>
   <br/>
   Âlemlere rahmet olarak gönderilen Hak Peygamber (s.a.v)... Ayağına değen pabuç değil, pabucuna dokunan tozlar baştacı... O'na ait bir hatıraya 14 asrın ötesinden ulaşmamız sevindirici. Bir de O'nu (s.a.v) tanıyabilsek, anlayabilsek...
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-7641-peygamberimizin-sav-papuclari-bulundu.html), [web.archive.org (arşiv bağlantısı)](http://web.archive.org/web/20140527093023/http://www.aksiyon.com.tr:80/aksiyon/haber-7641-peygamberimizin-sav-papuclari-bulundu.html)
