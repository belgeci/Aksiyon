# Siyasetin İsmet Abi'leri

*Bilinmeyen-yazar Bilinmeyen-tarih*

<div>
 <p>
  <font>
   Recep Tayyip Erdoğan’ın milletvekili olamaması üzerine gözler muhtemel bir iktidarda AK Parti'yi temsil edecek başbakan adayına çevrildi. En çok Abdullah Gül, Bülent Arınç ve Vecdi Gönül’ün ismi geçiyor. Abdullah Gül “emanetçi” olmam diyor, Arınç’tan kimse emanetçilik beklemiyor, geriye sadece Vecdi Gönül kalıyor.
   <br/>
   <br/>
   Yapılan yorumlara bakılırsa, Erdoğan Vecdi Gönül’ü tercih ederse emanetçi atamış olacak ve Erbakan’la aynı konuma düşecek yorumları yapılıyor. Ancak Erdoğan 4 Kasım sabahına kadar ismi açıklamamakta kararlı görünüyor. AK Parti’nin adayı kim olacak bekleyip göreceğiz ama emanetçilik tartışmalarına Türk siyaseti hiç yabancı değil. 1970’li yıllarla birlikte gündemimize girdi ve bir daha hiç çıkmadı. İşte emanetçiliğin kısa tarihi...
   <br>
    <br>
     Yıl 1993. DYP Genel Başkanı Süleyman Demirel, Turgut Özal’ın ani vefatının ardından Çankaya’ya çıkmayı başarmıştır ve partiye yeni bir genel başkan aranmaktadır. DYP büyük kongresinde Tansu Çiller, Köksal Toptan ve İsmet Sezgin genel başkanlık için yarışmaktadır. Tam da o günlerde Demirel’in sağ kolu olarak bilinen Cavit Çağlar’ın bir sözü Hürriyet gazetesinde manşet olur; “Kasım’a kadar İsmet Abi”. Çağlar’ın bu sözü siyasi partilerdeki emanetçi genel başkan geleneğini ifade etmesi bakımından anlamlıydı ve sonrasında İsmet Abi sendromunu takip eden başka ‘abi’ler de genel başkanlıklar için ara çözüm olarak gündeme gelmişti. SHP ile CHP’nin birleşmesi gündeme gelince Murat Karayalçın ile Deniz Baykal genel başkanlığa aday olmamış ve Hikmet Çetin üzerinde uzlaşmayı başarmışlardı. DYP’de İsmet Sezgin’in yapamadığını Hikmet Çetin gerçekleştirmiş ve CHP’lilerin ‘Hikmet Abi’si olmayı başarmıştı. Sonrasında ise Deniz Baykal “emaneti” alarak Çetin’in abilik görevine son verdi, ancak siyasetimiz “abi”siz kalmadı ve Recai Kutan bayrağı devraldı. Refah Partisi’nin kapatılmasıyla birlikte siyaset yasağı getirilen Necmettin Erbakan kendisinden sonra güçlü bir lider yerine emanetçi aradı ve ılımlı, uzlaşmacı, parti içinde kimseyle kavgası olmayan Recai Kutan’ı seçti. Tabii bu arada kendisi kabul etmese bile 1999 seçimleri sonrası siyasetten çekildiğini söyleyen Deniz Baykal’ın yerine CHP Genel Başkanlığına getirilen Altan Öymen’i de unutmamak gerek. Baykal, kendisine tanıdığı dinlenme süresini tamamladıktan sonra yapılan kongrede Öymen’den genel başkanlığı devralmıştı.
     <br>
      <br>
       Cindoruk sendromu
       <br>
        <br>
         Siyasi tarihimizde İsmet Abi formülüne kadar geçen süreçte emanetçi genel başkanlıkla özdeşleşen kişi ise Hüsemettin Cindoruk oldu. Süleyman Demirel’in siyasi yasaklı olması nedeniyle ‘bir bilen’ olarak kurdurduğu Doğru Yol Partisi’nin 14 Mayıs 1985 yılında yapılan 1. Büyük Kongresinde genel başkanlığa Demirel’in desteklediği Cindoruk seçilmişti. Cindoruk’un emanetçi olduğu herkes tarafından biliniyordu. Nitekim Cindoruk da bu düşünceleri haksız çıkarmadı ve 12 Eylül yasaklarının yapılan referandumla kaldırılmasından sadece iki gün sonra emaneti sahibine devretti. Aynı dönemde Demirel gibi Bülent Ecevit, Alparslan Türkeş ve Necmettin Erbakan’ın da emanetçileri vardı. 12 Eylül’de kapatılan MHP’nin yerine kurulan ve daha sonra Milliyetçi Çalışma Partisi olarak ismini değiştiren Muhafazakar Parti’nin 19 Nisan 1987 yılında yapılan kongresinde genel başkanlığa Abdülkerim Doğru getirilmişti. 4 Ekim 1987’de ise Doğru emaneti Türkeş’e devretmişti. Milli Selamet Partisi yerine kurulan Refah Partisi’nde ise emanetçilik görevi Ahmet Tekdal’a düşmüştü. Tekdal da daha sonra Erbakan’a koltuğunu devretti. Siyasi liderler içinde en çok emanetçi kullanan isim ise Necmettin Erbakan oldu. Erbakan, Recai Kutan ve Ahmet Tekdal dışında 1971 yılında kapatılan Milli Nizam Partisi’nin yerine kurulan Milli Selamet Partisi’nin başına da Süleyman Arif Emre’yi oturtmuştu. 12 Eylül yasaklıları arasında emanetçilik konusunda en titiz davranan isim Bülent Ecevit olmuştu. Ecevit, kimseye güvenmeyerek DSP’nin başına eşi Rahşan Ecevit’i getirmişti.
         <br/>
         <br/>
         Emanetçilik yaramıyor
         <br/>
         <br/>
         Emanetçi başkanlar parti içinde hiçbir zaman ikinci adam olmayı başaramamışlar. Öyle olsalardı zaten onlara kimse partiyi emanet etmezdi. Sivri çıkışları olmayan, uzlaşmacı ve tarafsız olmaları gerekirdi. İkinci adamların kaderi bir süre sonra liderinin yanından uzaklaştırılmak oldu. Emanetçiler ikinci adamlarla işte bu noktada benzeşiyor. Bu isimler de tıpkı ikinci adamlar gibi bir süre sonra siyasi hayattan çekilmek zorunda kaldı. Yukarıda saydığımız genel başkanlardan hiçbiri (Recai Kutan ve Süleyman Arif Emre hariç) bugün aktif siyasi hayatın içinde değil. Süleyman Arif Emre de 3 Kasım seçimlerinde aday olmayarak aktif siyasi yaşamına nokta koydu.
         <br/>
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </p>
 <p>
  <font>
   (Bu yazı 103 kez okunmuştur)
  </font>
 </p>
</div>


Kaynak: [www.aksiyon.com.tr](http://www.aksiyon.com.tr:80/yazdir.php?id=1951), [web.archive.org (arşiv bağlantısı)](http://web.archive.org/web/20050302050638/http://www.aksiyon.com.tr:80/yazdir.php?id=1951)
