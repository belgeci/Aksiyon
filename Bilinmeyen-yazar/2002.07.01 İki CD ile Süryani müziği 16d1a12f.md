# İki CD ile Süryani müziği

*Bilinmeyen-yazar 2002.07.01*

<div>
 <p>
  <font>
   İki cd ve bir albümden oluşan Süryaniler, bu alanda yapılmış en kapsamlı çalışmalardan biri. 143 sayfalık albüm kitapçığının içeriği iki ana bölümden oluşuyor: Süryani tarihi ve Süryani kültürü. Gravürlerle desteklenen Süryani tarihi bölümünde daha çok Hıristiyanlık dönemindeki Süryani kimliği ele alınıyor. Süryani kültürü bölümünde ise Hıristiyanlığın etkileri, Hıristiyanlıktan sonra gelişen kültür unsurları ve çağdaş Süryani kültürü hakkında bilgi veriliyor. Dil, edebiyat ve albümle de bağlantılı olarak ‘müzik’ konuları ayrı ayrı ele alınıyor bu bölümde.
   <br/>
   <br/>
   Albümde yer alan ezgi örneklerinin çoğunluğu kişisel arşive, koleksiyonlara dayanıyor. Dünyanın dört bir tarafına dağılmış bir topluluk olan Süryanilerin bulundukları bölgelerdeki seslerden etkilenmeleri kaçınılmaz. Bu sebeple, Hindistan, İran, Lübnan, Almanya, İsveç veya Brezilya’daki Süryanilerin müzik zevklerinin birbirinden farklı olması ve değişime uğraması doğal bir sonuç. Kalan Müzik’ten çıkan bu albümde daha çok Antakya Kilisesi ile Tur Abdin Kiliseleri’nde uygulanan liturji esasına uygun örneklere yer veriliyor. Süryani müziğinin müzikal çeşitliliği, makamlarının yapısı, özel günlerde/ayinlerde kullanılan özel makamlar ve kiliselerin birbirinden bağımsız müzikal üslupları düşünüldüğünde çok geniş bir repertuarla karşı karşıya olduğumuz ortada. Dini müziğin örneklerini içeren birinci cd’de, bir ayinin akışı içinde yer alan tüm örnekleri vermek yerine, çeşitli amaçlarla ve çeşitli zamanlarda söylenmiş olan ilahilerden, makamlardan, koro ve solo icralardan, farklı söyleşi tarzlarından örnekler veriliyor. İkinci cd’de ise doğu ve batı lehçelerinin yaygın olduğu bölgelerden yerel sanatçıların okudukları otantik örnekler; kadın, erkek seslerinden oluşan koral örnekler; yerel stiller, farklı enstrüman kullanımları, serbest ve ritmik ezgi örnekleri yer alıyor.
   <br/>
   <br/>
   Süryaniler / Kalan Müzik
   <br/>
   <br/>
  </font>
 </p>
 <p>
  <font>
   (Bu yazı 807 kez okunmuştur)
  </font>
 </p>
</div>


Kaynak: [www.aksiyon.com.tr](http://www.aksiyon.com.tr:80/yazdir.php?id=1424), [web.archive.org (arşiv bağlantısı)](http://web.archive.org/web/20060313174204/http://www.aksiyon.com.tr:80/yazdir.php?id=1424)
