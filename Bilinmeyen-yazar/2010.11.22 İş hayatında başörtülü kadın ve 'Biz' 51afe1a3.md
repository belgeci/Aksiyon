# İş hayatında başörtülü kadın ve ‘Biz’

*Bilinmeyen-yazar 2010.11.22*

<font class="agenda2NewsSpot">
 ‘Başörtülü kadın’, Türkiye’de, kurulu düzenle İslam arasındaki farklılaşmada en önemli kırılma noktalarından biridir. Ve siz İslami bir hassasiyet taşıyorsanız, sistemin ezdiği insanlara bir de sizin vurmamanız gerekir.
</font>
<font class="newsDetail">
 <p>
  <p class="MsoNormal">
   Yayın yönetmenliğini yaptığım Altınoluk Dergisi’nin birkaç yıl önceki bir sayısında kapak sözümüz, “Kendi iktidar alanını İslamlaştırmak” şeklindeydi.
   <span>
   </span>
  </p>
  <p class="MsoNormal">
   Bu başlığı, herhangi bir “siyasi alan”ın “İslamlaştırılması” için değil, çok daha bize yakın alanların İslamlaştırılması için kullanmıştık.
  </p>
  <p class="MsoNormal">
   Mesela “Kendi kendimiz bizim iktidar alanımız mıdır?” diye sormuştuk. “Kalbimiz, gözümüz, kulağımız, zihnimiz iktidar alanımız mı?” diye ilave etmiştik.
  </p>
  <p class="MsoNormal">
   Buradan yola çıkarak “Kendi kendimizi İslamlaştırmak” gibi bir gündemin olup olamayacağını değerlendirmiştik.
  </p>
  <p class="MsoNormal">
   Evet, İslam bizim için önemliydi, vazgeçilmezdi ama hayatımız söz konusu olduğunda onun bildirdiği ölçülere ne kadar yer veriyorduk? Büyük alanları İslamlaştırmak için misyon oluştururken, küçük alanların elimizden gitmesinin farkında olamıyor muyduk?
  </p>
  <p class="MsoNormal">
   Etrafımızı kuşatan küresel kültür, bizden neleri alıp götürmüştü?
   <span>
   </span>
  </p>
  <p class="MsoNormal">
   Zaten böyle bir kapak sözü ile çıkmak da, hayatımızdan alınıp götürülenlerden duyduğumuz tedirginliğin sonucu idi.
  </p>
  <p class="MsoNormal">
   İş hayatımızda, çıkarlarımız söz konusu olduğunda, İslam’ın ölçüleri mi bize cazip geliyordu, yoksa mesela, kapitalizmin oluşturduğu mekanizma mı?
  </p>
  <p class="MsoNormal">
   Günün şartlarına uygun meşruiyet mekanizmaları
   <span>
   </span>
   oluşturmuyor muyduk?
  </p>
  <p class="MsoNormal">
   “İslami kitaplar” basan bir yayınevinin sahibi, alacaklısına şöyle telefon ediyordu:
  </p>
  <p class="MsoNormal">
   -Bak aslanım, sana İslam’ın ölçülerine göre muamele edeceğimi sanıyorsan yanılıyorsun, kapitalist ölçüler ne gerektiriyorsa onu yaparım!
  </p>
  <p class="MsoNormal">
   Acaba, ibadetlerinde İslami ölçüleri son derece önemseyen bir iş adamının, çalıştırdığı insanlarla ilişkilerinde de, kapitalist çerçevenin dışında, İslam’ın kriterlerini dikkate alan bir ilişki tarzı var mıydı?
  </p>
  <p class="MsoNormal">
   En azından, yapamadığı bir şey için, kalbinde bir sancı hissediyor muydu?
  </p>
  <p class="MsoNormal">
   Yoksa sıra oraya geldiğinde “Ne yapalım, ekonomik hayatta kurulu düzenin ölçüleri dışına çıktığında zarar ediyorsun”a mı sığınılıyordu?
  </p>
  <p class="MsoNormal">
   ...
  </p>
  <p class="MsoNormal">
   Bu konuyu neden hatırladım?
  </p>
  <p class="MsoNormal">
   TESEV adına Columbia ve Bilkent üniversitelerinde sosyoloji profesörü olan Dilek Cindoğlu tarafından yapılan “Başörtüsü Yasağı ve Ayrımcılık: Uzman Mesleklerde Başörtülü Kadınlar” başlıklı araştırmanın sonuçları vesilesiyle...
  </p>
  <p class="MsoNormal">
   Araştırma uzmanlık seviyesinde eğitim almış başörtülü kadınların iş hayatıyla ilgili durumlarını araştırmış ve ortaya koskoca bir “Ayrımcılık” sonucu çıkmış.
  </p>
  <p class="MsoNormal">
   İşte araştırmanın özeti:
  </p>
  <p class="MsoNormal">
   “Mesleğini icra etmeye gelince ayrımcılık daha iş başvurularında başlar. Ne kadar donanımlı ve yetkin olursa olsun başörtülü kadınlara kamu kurumları kapalı olmakla kalmaz, özel istihdam alanları da ses vermez bir duvar olur. Hiçbir şekilde kabul etmeyen, başvurulması mümkün bile olmayan laik ve ayrımcılıkta radikal olan özel sektör kuruluşları, içeride başörtüsünü çıkarmak ya da peruk takmak gibi koşullarla işe almayı kabul edenler ve bir de muhafazakâr ve dindar olup da işe alan ve bu durumu az ücretle çalıştırarak istismar eden kurumlar. İşte önlerine çıkan üç ayrı yol. Bunun dışında kalan hakkaniyetli kurumlar tamamen istisna olarak görülüyor.
  </p>
  <p class="MsoNormal">
   İşe girildiğinde ise en çok rahatsızlık yaratan tutumlardan biri ‘evin kızı’ olarak görülmek ve meslek sahibi olmanın getirdiği saygınlığı, hak edilen saygıyı görememek. Bu da mesleki statünün kabul edilmemesinin bir göstergesi olarak abla, bacı gibi hitapların kullanılmasında tezahür edebiliyor. Başı örtülü olmayan birinin mesela mühendisliği öne çıkarken, aynı işyerindeki başörtülü bir mühendisin ‘mahallenin kızı’ statüsü öne çıkabiliyor. Zaten işe alınmalarını bile bir lütuf olarak görmeleri gereken kadınlar için her türlü koşula boyun eğmek kaçınılmaz hâle geliyor. İşi ürettiği hâlde sunumunda görünür olmama, az ücret, uzun çalışma saatleri gibi. ‘Sen kadınsın otur evinde’ söylemi ‘sen başörtülüsün daha düşük ücretle çalış’a dönüşmüş araştırmanın sonuçlarına göre. Kadınlar aynı yetkinlikteki bir erkeğe ya da başı açık bir kadına teklif edilemeyecek ücretlerin kendilerine teklif edilmesinden yakınıyorlar.”
  </p>
  <p class="MsoNormal">
   Bu satırlara baktığımızda:
  </p>
  <p class="MsoNormal">
   -Kamu kurumlarına alınmama bir konu. Devlet hâlâ kamusal alan saçmalığı ile ayrımcılığı en keskin anlamda sürdürüyor.
  </p>
  <p class="MsoNormal">
   -Hiçbir şekilde kabul etmeyen, başvurulması mümkün bile olmayan laik ve ayrımcılıkta radikal olan özel sektör kuruluşları bir konu.
  </p>
  <p class="MsoNormal">
   -İçeride başörtüsünü çıkarmak ya da peruk takmak gibi koşullarla işe almayı kabul edenler bir konu...
  </p>
  <p class="MsoNormal">
   Benim burada değerlendirmek istediğim husus, bunlardan farklı olarak, “muhafazakâr ve dindar olup da başörtülü kadını işe alan ve bu durumu az ücretle çalıştırarak istismar eden kurumlar...”ın tavrı. “Evin kızı” muamelesinin şampiyonları... Başörtülü kadının başka yerde iş bulamıyor olmasını, kendi iş yerinde ucuz iş gücüne dönüştüren ve bir başka tür aşağılamaya tabi tutanlar...
  </p>
  <p class="MsoNormal">
   Aslında, başörtülü kadının bu tür iş yerlerinde karşılaştıkları daha aşağılayıcı tutumlar da gündeme gelmiştir: “İkinci eş, üçüncü eş” teklifleri olmuştur.
   <span>
   </span>
  </p>
  <p class="MsoNormal">
   Bunlar, epeyce bir süredir, kamuoyunun gündeminde olan hadiseler...
  </p>
  <p class="MsoNormal">
   Şaşırtıcı olması, muhafazakâr olduğu için, ezilen, ayrımcılığa maruz bırakılan başörtülü kadına saygı duyması gerekirken, onun bu durumunu bizzat kendisinin istismara yönelmesi sebebiyledir.
  </p>
  <p class="MsoNormal">
   Ama var bu.
  </p>
  <p class="MsoNormal">
   Var da, acaba böyle bir yola giren işverenin İslam’la ilişkisi ne durumda?
  </p>
  <p class="MsoNormal">
   Nitekim bir dönem, “Müslüman iş adamlarının kapitalistleşmesi” konusu tartışıldı kamuoyunda.
  </p>
  <p class="MsoNormal">
   Olayın çok farklı boyutları var tabii ki.
  </p>
  <p class="MsoNormal">
   -Bir iş adamı, kapitalist bir sistem içinde İslami ölçüleri ne nispette koruyabilir?
  </p>
  <p class="MsoNormal">
   -Bir iş adamı, kapitalist sistem içinde İslami ölçüleri koruyamadığı durumlarda boylu boyunca kapitalistleşmeli midir?
  </p>
  <p class="MsoNormal">
   -Bir Müslüman iş adamı, hâkim kapitalist düzenin değişmesi ve kendi değer ölçülerine göre bir hayatın tanzimi gibi bir işi, misyon hâline getirebilir mi?
  </p>
  <p class="MsoNormal">
   Bunlar sorular.
  </p>
  <p class="MsoNormal">
   Ama, “başörtülü bir kadının istihdamı” söz konusu olduğunda, başka sorular da gündeme geliyor.
  </p>
  <p class="MsoNormal">
   “Başörtülü kadın”, Türkiye’de, kurulu düzenle İslam arasındaki farklılaşmada en önemli kırılma noktalarından biridir. Ve siz, herhangi bir İslami hassasiyet taşıyorsanız, bu kırılma noktasının farkına varmanız ve hâkim sistemin ezdiği insanlara bir de sizin vurmamanız, üstelik o ezme operasyonundan kendiniz için rant üretmeyi düşünmemeniz gerekiyor.
  </p>
  <p class="MsoNormal">
   Ya da böyle yapmanın, radikal başörtüsü karşıtı herhangi bir laikçi tavırdan daha aşağılık bir tavır olduğunu bilmeniz gerekiyor.
  </p>
  <p class="MsoNormal">
   Pusuya yatmış ve avını bekleyen bir vahşi hayvan...
  </p>
  <p class="MsoNormal">
   Başörtülü kadın orada bir yerlerde dışlansın, ezilsin, sürünsün ve ucuz iş gücü olarak sizin kapınızı çalsın. Ve siz, ona, elinize muhtaç olmuş bir insan muamelesi ile yaklaşın.
  </p>
  <p class="MsoNormal">
   Bu görüntü insan kalmış hangi insanın içine siner?
  </p>
  <p class="MsoNormal">
   Bunlar var mı?
  </p>
  <p class="MsoNormal">
   Bu araştırmaya göre var.
  </p>
  <p class="MsoNormal">
   Bana göre de var.
  </p>
  <p class="MsoNormal">
   Niye bana göre var?
  </p>
  <p class="MsoNormal">
   Çünkü, kurulu düzenin çarkları içinde, ciddi aşınmalar yaşayan çevrelerimiz var.
  </p>
  <p class="MsoNormal">
   İnsan hep sınavda ve sınavı yüz akıyla verenler olduğu gibi, veremeyenler de var:
   <span>
   </span>
   Çürüyenler, pörsüyenler, kişilikleri çamura bulananlar...
  </p>
  <p class="MsoNormal">
   Bana göre bunlar, kurulu düzenin yüreklerini İslam’dan çalarak başkalaştırdığı, her birinde bir tür yaralar açtığı kişiliklerdir. Ne kadarı İslam, ne kadarı başka bir şey? Soru bunun netleşmesi sorusudur.
  </p>
  <p class="MsoNormal">
   “Kendi iktidar alanımızı İslamlaştırmak” derken, çalınmış uzuvlarımızın farkına varmayı, çürüyen uzuvları yeniden ihya etmeyi, diriltmeyi kastediyorum.
  </p>
  <p class="MsoNormal">
   Belki çürüyen yanlarımızın sanıldığından daha da çok olduğunu söylemek lazım.
  </p>
  <p class="MsoNormal">
   En iyisi, hep söylediğim gibi bir “Kişilik MR’ı çektirmek” ve kişiliğimizi dokuyan her uzvumuza bir kere daha ana ölçüler merceğinden bakmak, diyorum.
  </p>
 </p>
</font>

Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=3F99F881F61974EE458D2929505E845B?newsId=27997), [web.archive.org (arşiv bağlantısı)](http://web.archive.org/web/20101126163012/http://www.aksiyon.com.tr:80/aksiyon/newsDetail_getNewsById.action;jsessionid=3F99F881F61974EE458D2929505E845B?newsId=27997)
