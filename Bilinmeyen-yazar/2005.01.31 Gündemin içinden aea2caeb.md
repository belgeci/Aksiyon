# Gündemin içinden

*Bilinmeyen-yazar 2005.01.31*

<div>
 <p>
  <font>
   Hükümet, normal yollardan çocuk sahibi olamadıklarını eğitim ve araştırma hastanelerinde raporla tescil ettiren çiftlerin yardımcı üreme metotlarını denemelerini destekleme kararı aldı.
   <br/>
   <br/>
   Destekten Emekli Sandığı ve Bağ-Kur kapsamındaki çalışanlar istifade edecek. SSK’lılar şimdilik kapsam dışı. Tüp bebek ya da mikroenjeksiyon işleminin bir denemesi ortalama 2 ya da 3 bin dolar. Destek üç deneme için geçerli.
   <br>
    <br>
     Kamu Bankaları Ortak Yönetim Kurulu Başkanı Zeki Sayın, enflasyon ve faizlerdeki gerileme sürerse, tüketici kredilerindeki aylık faiz oranının yüzde 1 seviyesine inebileceğini söyledi.
     <br>
      <br>
       RTÜK, bir bayan sürücünün, apartman duvarına dayalı merdiveni kaydığı için park halindeki arabasının üstüne düşmek üzere olan kişiye yardım etmek yerine, telaşla aşağıya inerek arabasını güvenli bir yere çektiği reklam filmini yayımlayan kanallara program durdurma cezası verdi.
       <br>
        <br>
         Başbakan Erdoğan, Güney Asya ziyareti öncesinde işadamlarıyla yaptığı toplantıda en az 10 milyon dolar yardım sözü aldı.
         <br/>
         <br/>
         Çin ekonomisinin 2004 yılında yüzde 9,5 büyüdüğü açıklandı.
         <br/>
         <br/>
         Pulitzer ödüllü gazeteci Seymour Hers, Hürriyet gazetesine yaptığı açıklamada, “Amerika, İran’da nükleer silah üretilen bir yer bulursa yaz başında bu ülkeyi bombalayacak.” iddiasını ortaya attı. Hers, Irak’taki Ebu Garib işkence skandalını ve İran’daki ABD ajanlarını dünyaya duyurmuştu.
         <br/>
         <br/>
         Özelleştirme Yüksek Kurulu, İzmit SEKA’yı 27 Ocak 2005’ten itibaren kapatma kararı aldı. Ancak ilgili sendikanın başvurusu üzerine Ankara 9’uncu İdare Mahkemesi, idarenin savunmasını alıp bir karara varana kadar kapatma işlemini durdurdu. Kapatmayı protesto eden işçiler, kararı merakla beklerken, Özelleştirme İdaresi Başkanlığı (ÖİB) bir üst mahkemeye itiraza hazırlanıyor.
         <br/>
         <br/>
         Kuzey Kıbrıs Türk Cumhuriyeti Cumhurbaşkanı Rauf Denktaş, 81 yaşına girdi. Denktaş’ın doğum gününü ilk kutlayan kişi yaşıtı Türkiye Cumhuriyeti 9’uncu Cumhurbaşkanı Süleyman Demirel oldu. Denktaş, 27 Ocak 1924 tarihinde Kıbrıs Rum Kesimi sınırlarındaki Baf şehrinde dünyaya geldi.
         <br/>
         <br/>
         12 Ocak 2004 tarihinde 5,5 aylıkken 520 gram olarak doğan Umut bebek, birinci yaş gününde 7 kilo 580 grama ulaştı. Doktorların çok az yaşama ihtimali verdikleri bebek, 120 gün yoğun bakım ünitesinde bakıldıktan sonra hayata tutunmayı başarmıştı.
         <br/>
         <br/>
         İSKİ ile DSİ arasındaki Yeşilçay Regülatörü ile ilgili mali pürüz giderilmez ve normal seviyelerde yağış gerçekleşmezse İstanbul’da bu yaz su sıkıntısı çekilecek.
         <br/>
         <br/>
         İstanbul Eminönü ile Kabataş arasındaki ulaşım süresini 5 dakikaya indiren tramvay hattı nihayet bu hafta başından itibaren işletmeye açılıyor. Hatta günde yaklaşık 120 bin kişi taşınacak.
         <br/>
         <br/>
         İstanbul Teknik Üniversitesi (İTÜ) Rektörü Prof. Dr. Faruk Karadoğan’ın, aynı üniversitede öğretim üyesi olan kardeşi Prof. Dr. Haluk Karadoğan’ı rektör yardımcılığına getirmesi tartışmalara yol açtı. Rektör, ABD başkanlarından Kennedy’in kardeşini bakan yapmasını kararına dayanak gösteriyor.
         <br/>
         <br/>
         Toplu Konut İdaresi Başkanlığı (TOKİ), çalışanlardan 1995 yılı sonuna kadar 9 yıl boyunca kesilen Konut Edindirme Yardımı’nın (KEY) geri ödenmesini düzenleyen kanun taslağını başbakanlığa sundu. Taslak yasalaşırsa, yaklaşık 3,5 milyon hak sahibine 110 ile 500 YTL arasında ödeme yapılacak.
         <br/>
         <br/>
         En büyüğü 5,5 şiddetindeki depremlerle sarsılan Hakkari’de, yazlık çadır dağıtıldığı ve üç gündür dışarda konaklamalarına rağmen kendileriyle ilgilenilmediği gerekçesiyle öfkelenen vatandaşlarla güvenlik güçleri arasında arbede yaşandı. AK Parti İl binasının camlarının kırıldığı olaylar büyümeden önlendi.
         <br/>
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </p>
 <p>
  <font>
   (Bu yazı 687 kez okunmuştur)
  </font>
 </p>
</div>


Kaynak: [www.aksiyon.com.tr](http://aksiyon.com.tr:80/yazdir.php?id=19482), [web.archive.org (arşiv bağlantısı)](http://web.archive.org/web/20051220003053/http://aksiyon.com.tr:80/yazdir.php?id=19482)
