# Dersimiz engelli hakları

*Bilinmeyen-yazar 2006.03.13*

<div>
 <p>
  <font>
   Engellilerin sosyal ve anayasal haklarının neler olduğunu biliyor musunuz? Ya da bu bilgilere nereden, nasıl ulaşabileceğinizi? Eğer bu soruların cevabı ‘hayır’ ise sizi ilk önce habere sonra da İstanbul Kadıköy Belediyesi Engelliler Danışma ve Dayanışma Merkezi’ne gitmekte fayda var.
   <br/>
   <br/>
   Hayat şartları her zaman zordur bir engelli için... Onların belediye otobüsüne bedava binme hakkı vardır; ama uygun ortam olmadığından bundan faydalanamazlar. Metro istasyonlarına engelliler için asansör yapılır, fakat bir engellinin delik deşik yolları tekerlekli sandalyeyle aşarak istasyona gelmesi neredeyse imkânsızdır.
   <br>
    <br>
     Devlet İstatistik Enstitüsü’nün (DİE) 2003 yılında açıkladığı ‘Türkiye Özürlüler Araştırması’na göre, Türkiye’de toplam nüfusun yüzde 12,29’u engelli. Yani, ülkemizde 8 milyon 357 bin 200 engelli yaşıyor. Rakamlar ailelerle birlikte düşünüldüğünde neredeyse toplam nüfusun yarıya yakınının engelli vatandaşların hayat şartlarından doğrudan ya da dolaylı olarak etkilendiğini gösteriyor. DİE’nin araştırmasına göre, engelliler arasında okuma-yazma bilmeyenlerin oranı normal vatandaşların üç katı kadar. Dolayısıyla engellilerin eğitime ciddi ihtiyacı var. Engellilerin eğitim ve bilgi seviyesinin düşük olması onların sosyal ve anayasal haklarını da bilmedikleri anlamına geliyor. Zaten zor olan hayat şartları ‘engelli haklarını’ bilmemeleri yüzünden daha da çekilmez hale geliyor.
     <br>
      <br>
       İstanbul Kadıköy Belediyesi ve Sosyal Demokrasi Vakfı’nın  (SODEV) amacı da bu sıkıntıları ortadan kaldırmak. “Engelli Aileleri Eğitim ve Bilgilendirme Projesi” ile engelli vatandaşların sosyal ve anayasal haklarını öğrenmeleri hedefleniyor. Avrupa Birliği destekli projeye Avrupa Rehabilitasyon Merkezi (AREM), Türkiye Spastik Çocukları Vakfı, Türkiye Sakatlar Derneği ve Marmara Üniversitesi Kadın İşgücü İstihdamı Araştırma ve Uygulama Merkezi katkıda bulunuyor. Kurslar haftada bir gün ve beş saat. Eğitim iki grup halinde veriliyor. İlk grup 24 Şubat- 31 Mart arasında eğitim görecek. İkinci grup ise 17 Nisan’da eğitime başlayacak. Her bir grup 200 kişilik. Kursa katılım ve ulaşım ücretsiz. Belli merkezlerden servis kaldırılıyor. Eğitim sonunda da katılanlara sertifika veriliyor. Kursa engelli-engelsiz herkes katılabiliyor. Çoğunluğu ise engelli çocukları olan anne babalar oluşturuyor. Eğitmenler arasında eski Kültür ve Turizm Bakanı Ercan Karakaş, Anayasa Hukukçusu Prof. Dr. Zafer Üskül ve Kadıköy Belediyesi Başkan Yardımcısı İnci Beşpınar gibi isimler var.
       <br>
        <br>
         Peki, eğitimin muhtevasında neler var? İlk iki hafta sendromlar, yani çocukları engelli yapan nedenler hakkında bilgi veriliyor. “Otizm nedir? Kimler işitme engellidir? Öğrenme güçlüğü nedir?” gibi konular ele alınıyor ve her bir engel için ayrı ayrı bilgi veriliyor. İkinci hafta Türkiye’deki tüm eğitim uygulamaları anlatılıp karşılaştırma yapılıyor. Sonraki iki  haftada, Türkiye’deki istihdam çalışmaları, meslekî rehabilitasyon okullarındaki uygulamalar, engelli iş kanunu, engelli hakları, engellilerin istihdam edildikten sonra yaşadığı sorunlar örnek olaylarla ele alınıyor. Engellilerin genel anayasal hakları, eşitlik prensibi aktarılıyor. Son hafta ise engellilerin şehir hayatında yaşadığı sorunlar, yerel yönetim uygulamaları, belediyelerin engellilere sunduğu imkânlar anlatılıyor.
         <br/>
         <br/>
         Her şey çocuklar için
         <br/>
         <br/>
         Eğitimler karma yapılıyor. Bunun sebebini Kadıköy Engelliler Danışma ve Dayanışma Derneği Sorumlu Hekimi Dr. Hasan Güventürk şöyle açıklıyor: “Katılımcıların ortak konularda bilgilenip ortak sorunlar etrafında birleşmeleri eğitimi daha verimli kılıyor. Program sadece kendi çocuklarına yönelik değil. Engelli olan her insanın yaşadığı durumlarla alakalı.” Peki, eğitim katılımcılara nasıl bir fayda sağlıyor? SODEV Projeler Koordinatörü F. Levent Şensever, engellilerin de işverenin de bilgisiz olduğuna dikkat çekerek, “Engelliler iş görüşmesine gitmeden önce çalışma şartlarını, işverenin kendisini nasıl, hangi işlerde istihdam etmesi gerektiğini, eğer işveren farklı bir alanda çalışmaya zorlarsa hakkını nasıl savunması gerektiğini bilecek. Kendi anayasal hakları çerçevesinde devletten daha iyi ve yerinde taleplerde bulunabilecek. Ayrıca, özel eğitim uygulamaları için hangi merkezlerden ne tür yardımlar alabileceğini bilecek.” diyor.
         <br/>
         <br/>
         Projenin en önemli özelliği ise ‘sürdürülebilir’ olması. Dr. Güventürk’e göre, AB’nin fon yardımında bulunmasının altında da bu özellik yatıyor. Bu amaçla hazırlanan kitapçıkta proje ve verilen eğitim hakkında bilgiler yer alıyor. “Kısıtlı imkanlar nedeniyle her engelli bu eğitimi alamayacak ama kitapçık sayesinde bilgi açığını kapatabilecek.” diyen Levent Şensever, eğitime olan ilginin kitapçığa da olacağına inanıyor.
         <br/>
         <br/>
         Dersler, Kadıköy Belediyesi’nin Engelliler Danışma ve Dayanışma Merkezi’nde yapılıyor. Sınıf havası verilen salonda yaşlısından gencine kalabalık bir grup Marmara Üniversitesi Nörolojik Bilimler Enstitüsü’nden Prof. Dr. Dilşat Türkdoğan’ı dinliyor. Konu, otizm ve otistikler… Herkesin elinde kalemi, not kâğıdı bir yandan yanındakiyle tanışıyor bir yandan da sorunlarını dillendiriyor. Prof. Türkdoğan, “Ben de bir anneyim. Lütfen yaşadıklarınızı, merak ettiklerinizi çekinmeden sorun. Ancak karşılıklı bilgi alışverişiyle birbirimize destek olabiliriz.” diyor.
         <br/>
         <br/>
         İlk ders bittiğinde verilen aradan istifade ederek, katılımcılarla konuşuyoruz. Zuhal Dedeoğlu’nun (40) 13 yaşındaki oğlu otistik. Zuhal Hanım’ın programa katılma sebebi oğlunun gelecekteki haklarını, sınırlarını öğrenmek. Oğlu için önceden çok hayal kurduğunu ancak yaşadığı düş kırıklıkları sebebiyle plan yapmamayı öğrendiğini belirtiyor: “Oğlum yıllar geçtikçe toplumun içine daha çok katılacak. Hangi mesleği seçebilir bilmiyorum. 17-18 yaşından sonrası bizim için çok daha önemli. Bu konuda bilgi edinebileceğim hiçbir kaynak bulamadım. Medyanın da bu konuda duyarsız olduğunu düşünüyorum.” Arzu Karaca da 8 yaşındaki otistik çocuğunun geleceğini gözünde çok büyüttüğünü ve edineceği bilgilerle istikbale daha bilinçli bakabileceğini ifade ediyor.
         <br/>
         <br/>
         Eğitim programına genelde engelli aileleri gelse de Türkan Hıra gibi sağlıklı iki çocuğu (16 ve 28 yaşında) olanlar da var. Daha önce farklı kurumlarda anne-çocuk eğitimi alan Hıra, çevresindeki çok sayıda engelli çocuğa ve aileye yardım edebilmek için eğitime katılıyor. Daha önce bu konuda çevresine yardımcı olmaya çalıştığını ve engelli olduğu için okula gönderilmeyen çocukların eğitimlerine başlamasına vesile olduğunu söylüyor. Haftanın belli günlerinde huzurevlerine giderek engelli yaşlılara yardımcı olmaya çalışan ev hanımı Türkan Hanım, edindiği bilgileri tüm engellilere anlatmak istediğini ve artık onları daha iyi anlayacağını düşünüyor.
         <br/>
         <br/>
         Bir yayın firmasında çalışan Arzu Işıktaş da çöp vergisi ödemek için geldiği belediyede eğitim programından haberdar olur. Beyninden rahatsız olan annesinin yüksek oranda risk taşıdığını ve “Öğreneceğim bilgilere ileride ihtiyacı olabilir.” düşüncesinden hareketle programa katıldığını söylüyor. Ayrıca ayın belli günlerinde huzurevlerine giderek yaşlılarla ilgilendiğini belirterek, öğrendiği bütün bilgileri yaşlılarla paylaşacağını dile getiriyor.
         <br/>
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </p>
 <!---------
						<p align="justify" style="margin-top: 8px; margin-bottom: 8px">
						<font face="Verdana" color="#000000" style="font-size: 8pt">
						(Bu yazı 319 kez okunmuştur)</font>
						</p>
---------->
</div>


Kaynak: [www.aksiyon.com.tr](http://www.aksiyon.com.tr:80/yazdir.php?id=23557), [web.archive.org (arşiv bağlantısı)](http://web.archive.org/web/20060422203741/http://www.aksiyon.com.tr:80/yazdir.php?id=23557)
