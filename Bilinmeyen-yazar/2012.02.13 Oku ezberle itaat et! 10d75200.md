# Oku, ezberle, itaat et!

*Bilinmeyen-yazar 2012.02.13*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Gençliğe Hitabe, Andımız, 10. Yıl Marşı, Öğretmen Marşı, Gençlik Marşı ve diğerleri… Kim yazdı? Niye yazdı? Ne zaman yazdı? Hangi duyguyla yazdı? İşte cevaplar…
  </font>
 </div>
 <div id="newsText">
  <font class="detail-text">
   <p>
    Yıl 2012… Cumhuriyet’in ilanının 89. yılı… Genç Türkiye’yi inşa edenlerin “Muasır medeniyet seviyesi”ne erişme idealinin üzerinden uzun süre geçti. Peki, gelinen noktada bu ne kadar sağlanabildi? Birçok sahada az farkla da olsa gelişmiş ülkelerle at başı gittiğimiz aşikâr. Ya demokrasi, insan hakları ve çağdaş eğitim? İşte burada ne yazık ki hâlâ eksikler söz konusu. Daha doğrusu toplumun kahir ekseriyeti zikredilen bu hususlarda adım atmak istedikçe birileri yola barikatlar kuruyor. Üstelik bunu Cumhuriyet ve çağdaşlık adına yapıyor! Son dönemdeki Gençliğe Hitabe veya Andımız tartışmaları da bundan farklı değil. Kimileri “Modern dünyada 30’lu ve 40’lı yılların totaliter rejimlerini hatırlatacak unsurlar yeniden dizayn edildi. Bizde de olabilir, en azından bunu konuşabiliriz.” dedikçe, başkaları anında tepki gösteriyor. Yıkılmak istenen rejimden, yok edilmek istenen kazanımlardan ve değiştirilmek istenen ilkelerden dem vuruyor. Hâsılı bazı bedenler 21. yüzyılda yaşasa da zihinlerini 1930’ların, 40’ların tek tipçi fikriyatından kurtaramıyor…
   </p>
   <p>
    <strong>
     Düşmanlar, hainler her yerde!
    </strong>
   </p>
   <p>
    Millî Mücadele için yola çıkan yönlendirici kadro genç yaşına rağmen cepheden cepheye koşan isimlerden oluşuyordu. Daha çocukluktan itibaren kulaklarına ve gönüllerine sinen iki ana kavram vardı: Düşman ve hain… Çünkü Osmanlı Devleti son zamanlarında farklı coğrafyalarda düşmanlarıyla savaşırken içte de asırlarca birlikte yaşadığı kimi unsurların ihanetiyle karşılaşıyordu. Zihinlere ve gönüllere işleyen bu gerçek hiçbir zaman gevşek davranılmaması, daim tetikte durulması, tam manasıyla “bizden olmayanlar”a karşı sürekli temkinle yaklaşılması gibi bir atmosfer oluşturmuştu.
   </p>
   <p>
    Bu halet-i rûhiye, Kurtuluş dönemiyle sınırlı kalmadı tabii. 1922 ila 1925 arası karışık ortamın akabinde memlekette “düzen” tesis ettirilince yeni bir kapı aralandı: İnkılâb kapısı… Sistemin hangi kaideler üzerine oturtulacağı tespit ediliyordu böylece. Geçmişe nasıl bakılması gerektiği de şekillendiriliyordu. Bunun en iyi misali Gazi Mustafa Kemal Paşa’nın 1927’de Türkiye Büyük Millet Meclisi’nde okuduğu büyük nutkuydu. Gazi Paşa sonraları “söylev” de denilecek uzun konuşmasına 19 Mayıs 1919’tan başlıyor, değerlendirmelerde bulunuyor, yorumlar yapıyor ve nihayet metnin sonunda “Türk Gençliği”ne sesleniyordu: “Ey Türk Gençliği! Birinci vazifen, Türk istiklâlini, Türk Cumhuriyetini, ilelebet, muhafaza ve müdafaa etmektir. Mevcudiyetinin ve istikbalinin yegâne temeli budur. Bu temel, senin, en kıymetli hazinendir. İstikbalde dahi, seni bu hazineden mahrum etmek isteyecek, dâhilî ve haricî bedhahların olacaktır…” Ve ikazlarına bu minvalde devam ediyordu.
   </p>
   <p>
    Gerçi gazeteci yazar Oral Çalışlar, “Liderler Hapishanesi” isimli kitabında metnin Mustafa Kemal değil, İsmet Paşa tarafından kaleme alındığını iddia ediyor. Bunu da 12 Eylül hapis günlerinde birlikte kaldıkları merhum Bülent Ecevit’in anlatımlarına dayandırıyor; ama burada asıl mesele, kimin yazdığından ziyade muhteva. Bu aşamada Prof. Dr. Mümtaz’er Türköne şunları söylüyor: “İçerikte bence çok fazla sorun yok. Kuvvetli bir istiklâl vurgusu, en zor şartlarda bile vatan için mücadele azmi metnin ana fikri. ‘İşgalcilerle işbirliği yapan dâhilî düşmanlar’ sonradan affa uğrayan 150’likleri hedef alıyor. ‘Damardaki asil kan’ı genlere işlemiş bir ‘bağımsızlık karakteri’ olarak ve Mehmet Akif’in İstiklâl Marşı’ndaki ‘ırk’ı gibi yorumlamak mümkün. 1927’ye ait bir metnin kullandığı metaforları, elbette kendi çerçevesi içinde değerlendirmek gerekir. Ana fikri muhkem, Türkçesi selis bir metin…”
   </p>
   <p>
    Aslında Türköne’nin işaret ettiği noktalar önemli. O zaman problem nerede? Metne kutsî bir anlam yüklenmesinde! Ya da başka bir ifadeyle 1927 şartlarının aradan yıllar geçse de devam ettiğine ve edeceğine inanılmasında. İşte bu da tam anlamıyla güvensiz bir topluma zemin hazırlıyor. Memleket için “Sahipler” ve “Dikkat edilmesi gerekenler” ayrımı oluşuyor. Bunun da her nesle fark ettirilmesi gerekiyor! Bütün bu sebepler de her okulda Atatürk köşesi yer almasına, Gençliğe Hitabe bulunmasına ve çocuklara marşlar ezberlettirilip şarkılar söyletilmesine kaynak teşkil ediyor.
   </p>
   <p>
    <strong>
     ‘Budun’dan millete andımız!
    </strong>
   </p>
   <p>
    Esasında düşman ve hain algısı sadece Gençliğe Hitabe’de yer almıyor. Her sabah ilköğretim birinci kademede okutulan Andımız mesela. Burada nazara verilense kaavim yücelticiliği… 1933 Darülfünun “Reformu” gibi öğretim hayatına büyük darbe indiren bir sürecin baş aktörü, eski İstiklâl Mahkemesi üyesi, Maarif Vekili Dr. Reşit Galip, andın yazarı. Üstelik bunu kızları için 1933’te 23 Nisan şiiri diye yazmış. Sonra da bakanlık inisiyatifiyle tüm çocuklara okutmuş. Tabii ilk yazılan marşla bugünkü arasında fark var. Tarihçi Mustafa Armağan, evvela “Yurdumu, budunumu özümden çok sevmektir.” ibaresindeki ‘budun’un zamanla millete dönüştüğünü belirtiyor. Ayrıca 12 Mart 1972 ve 28 Şubat 1997 darbe devirlerinde de anda müdahale edilmiş. Tabii ki değişiklikler daha demokratik yönden ziyade “bilinçli” çocuklar yetiştirme minvalinde gerçekleşmiş.
   </p>
   <p>
    Ya diğerleri… 10. Yıl Marşı… Adı üzerinde Cumhuriyet’in 10. yıldönümü sebebiyle kaleme alınıp bestelenmiş. Marş için aslında bir yarışma açılır. Elemeler neticesinde Faruk Nafiz Çamlıbel ile Behçet Kemal Çağlar’a ait şiir kabul edilir. Çağlar ki Süleyman Çelebi’nin Hz. Muhammed için kaleme aldığı mevlidi Mustafa Kemal’e uyarlayan isim. Ardından marşın bestesi meselesi Cemal Reşit Rey eliyle hallolur. Kısa sürede dillere düşen marş senelerce söylenir. Ancak işin ilginç yanı, marşa en son 28 Şubat sürecinde sahip çıkılması. Yani Cumhuriyet’in 75. yılında “düşman ve hainler”e karşı dik duruş, 65 yıl önceki gelişmeleri anlatan marşla gösterilir.
   </p>
   <p>
    Yine aynı coşkun duygularla ve Türk genci olmanın üstün meziyetlerini ilam ile kaleme alınan metinlerden biri de Öğretmen Marşı’dır ki edebiyat tarihçisi İsmail Hikmet Ertaylan’a ait. İki kıta ve bir nakarat beyitten müteşekkil marşın ilk kısmı galiba muhtevaya ilişkin yeterli fikri veriyor: “Alnımızda bilgilerden bir çelenk / Nura doğru can atan Türk genciyiz / Yeryüzünde yoktur, olmaz Türk’e denk / Korku bilmez soyumuz.”
   </p>
   <p>
    Nihayet “Dağ başını duman almış gümüş dere durmaz akar…” sözleriyle başlayan Gençlik Marşı… Bir defa marş Cumhuriyet döneminde oluşturulmamış. Kaldı ki aslı da bizim değil. 1904’te Feli-Körling tarafından bestelenmiş, İsveç halk şarkısı! Selim Sırrı (Tarcan) 1909’da bu ülkede duyduğu şarkının müziğini çok beğenince Türkiye’ye taşır. İstanbul Erkek Muallim Mektebi öğretmeni şair Ali Ulvi Bey de 1915’te buna güfte yazar. Bir yıl sonra ilk defa okulun beden eğitimi gösterisinde söylenir. Sonrasında Mustafa Kemal duyar ve onun da hoşuna gider. Cumhuriyet sonrası da “Gençlik Marşı” adını alır.
   </p>
   <p>
    Aslında ele alınabilecek daha çok marş mevcut. Ama bunlar bile bazı konularda çağın ne kadar “ilerisi”nde olduğumuzu göstermeye kâfi…
   </p>
   <p>
   </p>
   <p>
    <span>
     <strong>
      Psikiyatrist Prof. Dr. Nevzat Tarhan: ‘Sorma, düşünme ama itaat et’ yaklaşımı var
     </strong>
    </span>
   </p>
   <p>
    <span>
     1930’lardaki çeşitli marş ve metinlerin tartışılması kimilerinde ezber bozucu etki yapıyor. Çünkü kutsal metin gibiler. Aslında sorgulanması gereken, metinlerin tarihsel belge mi yoksa resmî ideoloji öğretisi mi olduğu. Gençliğe Hitabe gibi metinleri kutsallaştırmak Atatürk’ü mumyalaştırmak demek. Böyle bir durumda dogma yapmış oluyoruz. Kaldı ki metinlerde buyurgan bir yaklaşım var. Otoriter ve totaliter bir tarz. Demokrasinin 4 unsuru eleştirilebilirlik, özgürlükçülük, çoğulculuk ve katılımcılık yok. 2. Dünya Savaşı sonrası dünya totaliter yönetimler yerine demokrasiye döndü. Türkiye’deyse Batılılaştırma adı altında totaliterlik sürüyor. ‘Sorma, düşünme, itaat et’ yaklaşımı var. Yaşam tarzı dayatması söz konusu. Böyle yaşarsan makbulsün, yoksa makbul değilsin. Zaten kültürümüzü reddederek modernleşen bir nesil öneriyor resmî ideoloji. Dünyadaki psikolojik savaşın kurbanı bir nesil. Ama burada vatan sadakati de azalıyor. Avrupa’yı, Amerika’yı daha güvenli hissediyor. Orada yaşamayı arzuluyor. Sonuçta ‘biçimsel modern’ ortaya çıkıyor. Başka kültüre aitlik duygusu ortaya çıkıyor, sonra kültürel dağılma…
    </span>
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=A0D9DEB500847785E560CDC8F6CB3BE5?newsId=31815), [web.archive.org (arşiv bağlantısı)](http://web.archive.org/web/20120818074751/http://www.aksiyon.com.tr:80/aksiyon/newsDetail_getNewsById.action;jsessionid=A0D9DEB500847785E560CDC8F6CB3BE5?newsId=31815)
