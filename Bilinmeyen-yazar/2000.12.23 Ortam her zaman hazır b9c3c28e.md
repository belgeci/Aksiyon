# Ortam her zaman hazır

*Bilinmeyen-yazar 2000.12.23*

<div>
 <p class="spot">
  Provokatörler biliyorlar ki, kendileri için başımızdakiler gerekli ortamı sağlayacaklar. Bu nedenle ülkemizi hiç terk etmiyorlar; kısa bir süre sonra dönme zahmetine katlanmamak için bir yere gittikleri yok.
 </p>
 <p class="metin">
 </p>
 <p class="metin">
  Provokatör neden dönsün ki?
 </p>
 <p class="metin">
  Derginizin son sayısında 'Provokatör geri döndü' isimli kapak haberinizi okudum. Sivas Olayları'nın Alevi kesim ile Sünni kesim arasında meydana gelen yakınlaşmayı sona erdirmek için o günün yöneticilerinin bilgisi dahilinde (çünkü saatlerce müdahale edilmedi) hayata geçirildiği birçok kimse tarafından söylenmekte. Haberinizdeki bu tespite aynen katılıyorum. Ne var ki 'provokatör geri döndü' ibaresine katılmıyorum.
 </p>
 <p class="metin">
  Bunun iki sebebi var. Birinci sebep şu: İnsanların provokatörlere kanabilmesi için kimi sebeplerin olgunlaşması gerekir. Dünya üzerinde hiç bir devlet, hiç bir hükümet bu sebeplerin olgunlaşmasına yardımcı olmaz; kendi eliyle sebepleri hazırlamaz. Halbuki bizim ülkemizde, maalesef, öyle bir yönetim şekli var ki vatandaşların çok büyük bir kısmı 'Devlet beni ezmek, hapse  atmak, sindirmek, üstüme vergi bindirmek, kafama zamlarla vurmak ya da beni yok etmek için fırsat kolluyor. Yüreğimi, zihnimi okuyup, niyetimi seziyor!' düşüncesine sahip. Yöneticilerden, yöneticilerin aldığı hiç bir karardan vatandaşlar memnun kalmıyor. Her gittiğim yerde vatandaşın son yıllarda çok dolduğuna, bir patlama noktasına geldiğine şahit oluyoruz.
 </p>
 <p class="metin">
  Nüfusun yüzde 90'dan fazlası gelecek hakkında karamsar. Bizden ne köy olur ne kasaba düşüncesi hakim. Nüfusun büyük bir bölümünün gelirleri her gün biraz daha erirken, ekranlar hırsızların nasıl elini kolunu sallaya sallaya aramızda dolaştığını, nasıl bizim paralarımızla tabak kırarak eğlendiklerini, iyi havalarda Hawai'de tatil yaptıklarını gösteriyorlar. Vatandaş, tepki göstererek, elinde avucunda bulunan basit şeyleri de kaybetmemek için susuyor; öfkesini, tepkisini içine atıyor.
 </p>
 <p class="metin">
  Nasıl atmasın? Ne maddi ne de manevi yönden umudu/tatmini var. Kısaca, provokatörler için ortam hazırlanmış. Biz de gidip provokatör gibi 'kim olduğu bilinmeyen, asla da ortaya çıkarılamayan' gölge kavramları suçluyoruz. Bu kendimizi kandırmaktan, sebebi biz olduğumuz hadiselerde suçu başkalarının üzerine yıkmaktan başka hangi anlama gelir ki?
 </p>
 <p class="metin">
  'Provokatör geri döndü' tabirinize katılmayışımın ikinci nedeni ise şu: Provokatörler biliyorlar ki, kendileri için başımızdakiler gerekli ortamı sağlayacaklar. Bu nedenle ülkemizi hiç terk etmiyorlar; (kısa bir süre sonra dönme zahmetine katlanmamak için) bir yere gittikleri yok. Bu nedenle geri dönmeleri de söz konusu olamaz !
 </p>
 <p class="metin">
  Sezai Şen / ANKARA
 </p>
 <p class="metin">
 </p>
 <p class="metin">
  Ciddi bir çalışma sonucu hazırlandığı anlaşılan İş Bankası ile alâkalı yazınızda söz konusu bankanın tepe yöneticilerinin aynı zamanda mason cemaatinin üyeleri olduğu ifade edilmiş. Bilindiği gibi günümüzde mason cemaatleriyle ilgili hem olumlu hem olumsuz görüşler mevcut. Hindistan Müslümanlarının gönderdiği yardımla kurulan, 75 yıldır ekonomide öncü rolü olan, Büyük Atatürk'ün emriyle kurulan böyle bir kurumun mason locaları ile bağlantılı olması çok ilginç ve düşündürücü.
 </p>
 <p class="metin">
  Ayrıca masonluk ve tarihsel gelişimini konu edinen bir araştırmanın okurları aydınlatması açısından çok olumlu olacağını düşünüyorum.
 </p>
 <p class="metin">
  Üzeyir Dalkılıç
 </p>
 <p class="metin">
 </p>
 <p class="arabaslik">
  Millî bir görev
 </p>
 <p class="metin">
  Vakıf Gureba Hastanesi ile ilgili olarak özellikle son üç haftadan bu yana derginizde yer almakta olan yazılar ve değerlendirmeler gönüllere su serpmiştir. Ülkemiz için tarihî ve manevî bakımdan önemli bir yere sahip olan bu vakıf müessesemizin korunması millî bir görevdir.
 </p>
 <p class="metin">
  Vakfımız ve üye kuruluşlarımız adına teşekkür eder, hassasiyetinizin ve başarılı çalışmalarınızın devamını dileriz.
 </p>
 <p class="metin">
  Türkiye Gönüllü  Teşekküller Vakfı
 </p>
 <p class="metin">
  <br/>
  <br/>
 </p>
</div>

Kaynak: [www.aksiyon.com.tr](http://www.aksiyon.com.tr:80/2000/316/okurhatti/1.htm), [web.archive.org (arşiv bağlantısı)](http://web.archive.org/web/20020325030958/http://www.aksiyon.com.tr:80/2000/316/okurhatti/1.htm)
