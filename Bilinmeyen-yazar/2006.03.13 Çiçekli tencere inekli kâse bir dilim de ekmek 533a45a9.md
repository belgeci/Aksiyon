# Çiçekli tencere, inekli kâse, bir dilim de ekmek

*Bilinmeyen-yazar 2006.03.13*

<div>
 <p>
  <font>
   4-7 Mart Zücaciye ve Hediyelik Eşya Fuarı İstanbul’daydı. 500’e yakın firmanın ürünleriyle görücüye çıktığı fuara, farklı renk ve şekillerdeki seramik mutfak eşyaları damgasını vurdu. Firmalar ürünleriyle müşterileri şaşırtmasa da hanımların başını döndürmeye yetti...
   <br/>
   <br/>
   ‘Kadınlar ne ister?’ sorusunun cevabını birçok erkek “Her şey.” diye cevaplar. Bu kanaatin altında pek çok sebep bulunabilir. Ama asıl faktör kadının seçecek çok şeyinin olması. Bir mağazaya, alışveriş merkezine ya da çarşıya, pazara gittiğinizde satılan malların neredeyse yüzde 70’i kadınlara hitap ediyor. Hem de minik bebelerden yaşlı hanımlara kadar…
   <br>
    <br>
     İstanbul TÜYAP’ta 4-7 Mart tarihleri arasında yapılan Zücaciye ve Hediyelik Eşya Fuarı tam da kadınlara hitap eden bir etkinlikti. 10 ayrı salonda küçüklü büyüklü 500’e yakın firma, kurdukları standlarda ürünlerini sergiledi. Fuarın meraklıları daha çok perakende mağaza sahipleri ve bayilerdi. Sergilenen ürünler de ağırlıklı olarak ev dekorasyonu, elektrikli mutfak gereçleri ve zücaciyeydi.
     <br>
      <br>
       Fuara görsel olarak damgasını vuranlar ise seramik mutfak eşyalarıydı. Bu yılın moda renkleri turuncu, fıstık yeşili, pembe ve lilayla bezeli seramik ürünlerde alışılmış çiçek desenleri neredeyse hiç yoktu. Aksine ürünlerin bir çoğunda  ya geometrik desenler ya da rengarenk, birbirinden bağımsız çizgiler vardı. Kadınların favorisi porselenlerin eskisi kadar popüler olmadığı da stand sayısının azlığından belliydi. Kütahya Porselen, Paşabahçe, Güral Porselen gibi firmalar porselen geleneğini yaşatmaya çalışsalar da seramiklerdeki renkliliği ve şirinliği yakalayamamıştı. Porselenlerde görülen tek ayrıntı altın-gümüş yaldız süsleme ve cılız çiçeklerdi belki de.
       <br>
        <br>
         Modern kadının yeni keşfi
         <br/>
         <br/>
         Standların bir diğer özelliği ‘özel tasarım’ ürünlerini satıyor olmasıydı. Her ürünün kendi içinde bir de esprisi vardı. En çok kullanılan figür de inekti. Çorba kâsesi, bardak, tabak, baharatlık gibi birçok mutfak eşyası yapılmıştı bu sevimli hayvan figüründen. Meğer en çok sipariş de bu ürünlere gelmiş. “Türk kadını ineğin sempatikliğini keşfetti” denir mi bilinmez ama yakın zamanda ‘inek temalı’ yemek masaları sizi bekliyor olabilir…
         <br/>
         <br/>
         Fuarda dikkat çeken bir başka detay gözümüzün alışkın olduğu eşyalarda görülen “minik” değişiklikler. Örneğin, kadınların vazgeçilmezi çelik tencereler. Ne eskisi kadar yuvarlaklar ne de sade. Dışları rengarenk çiçeklerle bezenmiş. Hem de içindeki yemeğin görüntüsünü unutturacak kadar.
         <br/>
         <br/>
         Küçük ev aletleri olmuş ‘minik ev aletleri.’ Devasa elektrik süpürgeleri gitmiş yerine minnacık olanları gelmiş. Elektrikli ev aletleri bölümünün en gözde ürünü Ekmek Yapma Makinesi. Örneğin, Arzum’un yeni ürünü Ekmek Yapma Makinesi hamur yoğuruyor, ekmek yapıyor, kek pişiriyor. Eğer çalışıyorsanız saatini kuruyorsunuz. Siz yokken bir saatte ekmeğiniz pişiyor.   Arzum’un satış uzmanlarına göre, modern kadın ekmek yapmayı merak ediyor.
         <br/>
         <br/>
         Fuardaki ürünler insanı şaşırtmıyor ama ‘sahip olma’ dürtüsünü harekete geçirmeye de yetiyor. Önümüzdeki günlerde çiçekli tencerelerde yapılmış yemekleri, renkli tabaklarla bezenmiş sofralarda, katkısız ekmek eşliğinde tüketeceğe benziyoruz.
         <br/>
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </p>
 <!---------
						<p align="justify" style="margin-top: 8px; margin-bottom: 8px">
						<font face="Verdana" color="#000000" style="font-size: 8pt">
						(Bu yazı 553 kez okunmuştur)</font>
						</p>
---------->
</div>


Kaynak: [www.aksiyon.com.tr](http://www.aksiyon.com.tr:80/yazdir.php?id=23543), [web.archive.org (arşiv bağlantısı)](http://web.archive.org/web/20060528192613/http://www.aksiyon.com.tr:80/yazdir.php?id=23543)
