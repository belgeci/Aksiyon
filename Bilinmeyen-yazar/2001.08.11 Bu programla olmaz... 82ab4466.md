# Bu programla olmaz...

*Bilinmeyen-yazar 2001.08.11*

<div>
 <img border="0" src="/web/20011123211550im_/http://www.aksiyon.com.tr/yazar/ibrahimkibrizli.jpg"/>
 <p class="spot">
  Reel ekonominin sorunları; nüfusun üretime katılımının sağlanması, tüketimin tekrar harekete geçirilmesi ile  kalıcı ve köklü bir çözüme kavuşturulabilir. Bu gerçek, 'Güçlü Ekonomiye Geçiş Programı'nda pas geçiliyor.
 </p>
 <p class="metin">
 </p>
 <p class="metin">
  Hazineden sorumlu Devlet Bakanı Kemal Derviş yönetiminde hazırlanan ve uygulamaya konulan ' Güçlü Ekonomiye Geçiş Programı' Temmuz krizi sonrası ciddi tartışmalara yol açtı.
 </p>
 <p class="metin">
  Program daha çok reel ekonomiye yönelik tedbirler içermeme noktasında,  başta TOBB ve TÜSİAD olmak üzere, iş dünyası temsilcileri ile işçi sendikalarının eleştiri bombardımanına tutuluyor.
 </p>
 <p class="metin">
  Bu gelişmeler, ister istemez, gerek Bakan Derviş'i gerekse ekonomi bürokrasisini IMF ve Dünya Bankası destekli çeşitli sivil toplum kuruluşları ve medya temsilcileri ile piyasaları sakinleştirme hedefi doğrultusunda toplantılar düzenleme zorunda bırakıyor.
 </p>
 <p class="metin">
  Telaşa kapılan ekonomi yönetimi, 'Artık, sosyal sorunlarla reel sektörün üzerine gitmenin zamanı geldi. Finans kesimini göz ardı etmeden reel sektörün geliştirilmesine yönelik çalışmaların başlatılması gerekli' tarzında açıklamalar yaparak meselenin farkında ve çare üretmeye hazır oldukları izlenimi vermeye çalışıyor.
 </p>
 <p class="metin">
  Şu bir gerçek ki, programda reel sektörle ilgili kayda değer hiç bir açılım yok. Uygulanan programın içerdiği ana unsurlar ve IMF'ye verilen 'niyet mektubu'nda reel sektörle ilgili noktaların açık olmaması iş dünyasını ve sosyal kesimleri tereddüde sevk eden hususlar. Öyle ise, bu tereddütlerin giderilmesi için öncelikle programın revize edilmeye ihtiyacı bulunuyor.
 </p>
 <p class="metin">
  Kaldı ki, ortada reel sektörü harekete geçirecek ne kaynak, ne destek, ne de yeterli finansman temin edecek bir finans sektörü ve güven ortamı mevcut. Bu eksiklikler giderilmeden sosyal ve ekonomik kesimlerin programa güven duyması ve destek vermesinin sağlanması çok zor.
 </p>
 <p class="metin">
  Hele hele bu gerçekler bağlamında, 'Program, Türkiye ve Türk insanı için yüksek standartlara ulaşmayı hedefliyor' gibi amacını aşan sözlere inanılması çok daha imkansızlaşıyor.
 </p>
 <p class="metin">
  Teknik olarak 'Güçlü Ekonomiye Geçiş Programı' mercek altına alınarak incelendiğinde, programın;
 </p>
 <p class="metin">
  — Sadece Türkiye'deki parasal sermayenin krizden çıkış programı olduğu,
 </p>
 <p class="metin">
  — Reel ekonomiyi harekete geçirerek ekonomik kalkınmaya çözüm arayan bir yaklaşımı içermediği,
 </p>
 <p class="metin">
  — Tamamen yabancı sermayeye bel bağlayan ve iç tasarrufları bir köşeye bırakan bir yapıda olduğu anlaşılıyor.
 </p>
 <p class="metin">
  Görüleceği üzere, program kendi içerisinde çelişkili. Tasarruf ve yatırım hedefi olmayan böyle bir programla, Türkiye'nin istikrarlı ve sürdürülebilir bir ekonomik büyümeye ulaşacağı imajı yaratılmaya çalışılıyor.
 </p>
 <p class="metin">
  Reel ekonomiye kavram olarak bile değinmeyen bir program ile ekonomik kalkınma hedefinin yakalanacağının ilan edilmesi anlaşılır gibi değil.
 </p>
 <p class="metin">
  Gelir dağılımının bozulduğu, işsizlik ve fakirliğin arttığı, iç tüketimin kısıldığı, iş yerlerinin kapatıldığı, dolayısıyla ekonominin daraldığı bir süreçte tasarruf eğilimi olmayacağı için ekonomik kalkınmanın da mümkün olamayacağı açık.
 </p>
 <p class="metin">
  Bugün uygulamaya konulan talep kısıcı yöntemlerle, ne enflasyonla mücadele, ne de reel ekonominin canlandırılması noktalarında başarının yakalanması düşünülemez.
 </p>
 <p class="metin">
  Tam aksine gerek enflasyonla mücadele gerekse reel ekonominin canlandırılması ancak, bu yapının tersine çevrilmesi ile mümkün. Yani, ekonominin talep cephesinin canlanmasına yönelik tedbirlerin devreye sokularak arz cephesinin harekete geçirilmesi gerekli. Ancak, bundan sonra; üretim, üretime dayalı yatırım ve istihdam, istihdama dayalı ekonomik büyümenin sağlanması yoluna girilebilir.
 </p>
 <p class="metin">
  Diğer taraftan; toplam kalite yönetimine gidilememesi yanısıra verimliliğin sağlanamaması durumunda, ne dereceye kadar ekonominin talep cephesi harekete geçirilirse geçirilsin, reel sektörün ve ekonominin sorunlarına kalıcı çözüm üretilemeyeceği bilinmeli.
 </p>
 <p class="metin">
  Toplam kalite yönetimi ve verimliliğin ise, teknoloji ve eğitime yapılacak yatırım ile birebir ilişkili olduğu bir gerçek. Programda bu hususlara sadece değinmekle yetinilen bir yaklaşımın sergilendiği gözleniyor.
 </p>
 <p class="metin">
  Reel ekonominin sorunları; nüfusun üretime katılımının sağlanması, tüketimin tekrar harekete geçirilmesi ile  kalıcı ve köklü bir çözüme kavuşturulabilir. Bu gerçek, 'Güçlü Ekonomiye Geçiş Programı'nda pas geçiliyor.
 </p>
 <p class="metin">
  Öyle ise; ekonomiden sorumlu siyasi ve bürokratik çevrelerin programın içeriğiyle çelişkiye düşercesine reel ekonomiyi canlandırmaya yönelik açıklamaları iş dünyasını, sivil toplum kuruluşlarını ve toplumu tatmin etmekten çok uzak kalmaya mahkum...
 </p>
 <p class="metin">
 </p>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2001/349/prizma/1.htm), [web.archive.org (arşiv bağlantısı)](http://web.archive.org/web/20011123211550/http://www.aksiyon.com.tr:80/2001/349/prizma/1.htm)
