# MKE A2 Gücü!

*Bilinmeyen-yazar 2012.01.09*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Zor bir süreçten geçen 102 yıllık Ankaragücü, futbolcularının çoğunun ayrılması ve transfer yasağı sebebiyle 2. yarı maçlarına A2 ağırlıklı bir kadroyla çıkacak.
  </font>
 </div>
 <div id="newsText">
  <font class="detail-text">
   <p>
    Dünyanın her ülkesinde bir futbol takımı küme düşebilir, bir takımın bazı oyuncuları ya da yöneticileri gayriahlaki yollara da başvurabilir, ekonomik krize girebilir, hatta o takım taraftar da kaybedebilir. Ama dünyanın hiçbir ülkesinde bir takım Ankaragücü’nün yaşadıklarını yaşamaz. Bu dosyada, Kenan Evren’in, 1980 darbesinden sonra küme düştüğü hâlde Türkiye Kupası’nı kazanması gerekçe gösterilerek küme düşmekten kurtardığı bir takım olan A.Gücü’nden bahsetmeyeceğiz. O günler darbe günleriydi ve paşa ne derse oydu. Biz, bugün yaşananlara göz atacağız.
   </p>
   <p>
    Gecen hafta içinde deplasmandaki Mersin İdman Yurdu maçına A2 takımından 11 takviye ile çıktı başkent ekibi. Topu topu 18 kişiydiler. Maçı 2-1 kazanmaları, futbolun, sonucu önceden bilinemeyen bir oyun olduğunun bir kez daha ispatıydı. Normal şartlarda Süper Lig deneyimi bulunmayan bir kadrodan, İddaa programı bile bu sürprizi beklemiyordu. Sezonun bitmesine daha 17 hafta kalmasına rağmen ‘düştü’ gözüyle bakılan takım, İddaa programından da çıkartılmıştı.
   </p>
   <p>
    Ankaragücü için sonun başlangıcı, Ağustos 2011’di. Yargıtay 7. Hukuk Dairesi, Ankaragücü Kulübü’nün 30 Ağustos 2009’da yaptığı genel kurulda alınan tüm kararları yok hükmünde saydı. O kongrede başkanlığa seçilen Ahmet Gökçek’in başkanlığı bu kararla düşüyordu. Aynı mahkeme 3 Ocak 2010 tarihli kongreyi de iptal ediyordu.
   </p>
   <p>
    Ama her şey 1997-2009 yılları arasında kulübe başkanlık yapan Cemal Aydın’ın başkanlığı bırakmasıyla başladı. Camiada Aydın’a karşı isyan çığ gibi büyümüş, değişim kaçınılmaz olmuştu. Aydın, kulübü iyiden iyiye borçlandırmış, takım her sene son sıralardan kurtulma mücadelesi verir olmuştu. Aydın’ın yerine Cengiz Topel Yıldırım kulüp başkanlığına seçildi. Yıldırım’ın koltuktaki günleri sayılıydı. Zira Ankaraspor’un da başkanlığını yapan Ahmet Gökçek, 30 Ağustos 2009’da bu kez başkentin köklü ekibinin başkanlığına seçildi. Cengiz Topel Yıldırım ve Cemal Aydın seçime itiraz edince konu mahkemeye intikal etti. Yaklaşık 2 yıl süren mahkemeye göre Gökçek, usulsüz bir şekilde başkanlığa oturmuştu. Gökçek’in en büyük arzusu 100. yılında takımı şampiyon yapmaktı. Ankaraspor’dan birçok futbolcuyu kiralık olarak Ankaragücü’ne kattı. Teknik direktörlük için Fransızların ünlü hocası Roger Lemerre ile anlaştı. Ümit Özat, Lemerre’in yardımcısıydı. Gökçek yönetiminin yeni yapılanma için kadroya kattığı futbolcuların bonservis bedelleri el yakıyordu.
   </p>
   <p>
    <img alt="" height="490" src="http://web.archive.org/web/20120129192748im_/http://medya.aksiyon.com.tr/aksiyon/2012/01/09/a2-1.jpg">
     Geçmişte Real Madrid ve Chelsea’de forma giyen Kamerunlu orta saha oyuncusu Geremi’nin yanı sıra Rosenborg’dan Marek Sapara, PSG’den Jerome Rothen bu oyunculardan bazılarıydı. Darius Vassell de kısa süre sarı-lacivert formayı giyecekti. Gökçek ve ekibi, parayla ligin tozunu atacağını sanıyordu. Ancak bu işlerin böyle olmadığı belliydi. Nitekim Lemerre de 6 ay bile dolmadan başkentten ayrıldı. Takım Ümit Özat’a emanet edildi. Özat ise ilerleyen haftalarda taraftarlarla problemler yaşadı ve kulüpten ayrılmak zorunda kaldı.
    </img>
   </p>
   <p>
    Başta, Gökçek’in başkanlığa gelmesiyle camiada bir mutluluk hâkimdi. Paralar havada uçuşuyor, yıldız oyuncular kadroya dâhil ediliyordu. Bunun yanında Ahmet Gökçek’in babası Ankara Büyükşehir Belediyesi Başkanı Melih Gökçek, havaalanı yolunda yapılan spor tesislerini Ankaragücü’nün hizmetine sunmuştu. Ama yapılan transferlerden dolayı kulüp büyük bir borç yükü altına girmişti. Bu arada Futbol Federasyonu, başkentin diğer takımı Ankaraspor’u da ligden düşürdü. Ankaraspor’da oynayan oyuncuların çoğu Ankaragücü’ne kaydırıldı.
   </p>
   <p>
    Mahkeme uzun sürdü. Mahkemenin uzun sürmesi de Ankaragücü’nün bu noktalara gelmesinde büyük bir rol oynadı. Gökçek, o dönem kendisine karşı mahkeme kararı aldırtan Cemal Aydın ve Cengiz Topel Yıldırım’a veryansın etti: “Bunun hesabını kamuoyuna vereceklerdir. İhanetin sebebini anlatacaklardır. Yeni gelecek yönetim ücretleri ödemek zorunda. Ödedikten sonra da transfer yapmak zorunda. Ankaragücü gibi güzide bir kulüp, 2 kişinin nefislerine yenilerek açmış olduğu davalar yüzünden çok büyük zararlara uğrayacak.”
   </p>
   <p>
    Kulüp büyük zarara uğradı. Bu zararda Gökçek’in de rolü büyüktü. Zira takıma kattığı 29 futbolcu vardı ve transfere yaklaşık 20 milyon avro harcamıştı. Neticede Ahmet Gökçek ve ekibinin geçersiz sayılması sonrasında kulüp adeta boşluğa düştü. Kimsenin elini taşın altına sokmadığı bir dönemdi. Ne mahkemeden istediğini elde eden Cemal Aydın ve diğerleri ne de Ahmet Gökçek dönüp arkalarına baktı. Gökçek, mevcut şartları da gözeterek Aydın ve diğerleri ile mücadele etmedi. Üstelik onun yönetiminden bazı kişilerin alacaklarından dolayı kulübün gelirlerine temlik koyuldu. Artık kulüp transfer dahi yapamıyordu. Bunun yanında yabancı oyunculara olan borçlar kulübün işini bir hayli zorlaştırıyordu. Tam da bu noktada Futbol Federasyonu kulübe transfer yapma yasağı getirdi. Aralık 2011’e gelindiğinde alacaklarını tahsil edemeyen 23 futbolcu kulübe ihtarname çekerek serbest kalmaya hak kazandı. Kulüpten giden gideneydi.
   </p>
   <p>
    İptal sürecinden sonra Cengiz Topel Yıldırım yeniden başkanlığa oturdu. Ancak çare olamadı. Doğan boşluk, bugün itibariyle, 1976 doğumlu Sami Altınyuva’nın başkanlığa oturmasıyla bir nebze olsun giderildi. Altınyuva’nın başkanlık koltuğuna oturduğu seçimde yumruklar havada uçuştu. Kongreyi basan taraftarlar, Cemal Aydın’ın adamı olduğuna inandığı Altınyuva’nın başkan seçilmesini istemiyordu. Zor şartlarda göreve gelen Altınyuva’nın da eli kolu bağlıydı, transfer yapamıyordu. Gelirlere de temlik koydurulduğu için oyunculara ücret ödenemiyordu. Altınyuva, Ferrari marka arabasını satarak kulübü ayakta tutmaya çalıştığını kamuoyu ile paylaştı. Bu şov amaçlı bir görüntü gibiydi. Ama kulübün içinde bulunduğu duruma herkesin dikkatini çekmenin başka da yolu yoktu. Zira son yıllardaki kötü yönetimler yüzünden kulübün 95 milyon liraya yakın borcu bulunuyordu. Her gün kulübe gelen gazetelerin parası bile ödenmiyordu. Bu yüzden söz konusu gazete bayii kulübü mahkemeye verdi.
   </p>
   <p>
    Bu süreçte Ümit Özat’tan boşalan göreve Ziya Doğan geldi. Çare olması mümkün değildi, o da olamadı. 2011-12 sezonunda ilk yarının bitmesine 2 hafta kala takımı futbol hayatının tamamını Ankaragücü’nde geçirmiş Hakan Kutlu aldı. Ama takımdan 23 oyuncu ayrılmıştı. Kulüpler Birliği karar çıkartmış, Ankaragücü’nden oyuncu almayacaklarını beyan etmişti. Ancak futbolcuların suçu yoktu. Suç yönetimlerindi. Paralarını alamayan futbolcuların önlerini tıkamaya da kimsenin hakkı yoktu. Zaten Kulüpler Birliği de bu sözünü çok geçmeden unutacaktı. A.Gücü tüm bu şartlar altında sezonun ilk yarısını 7 puanla son sırada tamamladı. Bu, kulüp tarihindeki en kötü ilk yarılardan biriydi. Takımın içinde bulunduğu durum sebebiyle başkent temsilcisinin kümede kalacağına inananların sayısı bir elin parmaklarını geçmiyordu. İddaa’da ligin geri kalan bölümünde A2 takımından takviye oyuncularla yola devam edecek olan takımın maçları programından çıkarttı. Kulübün renklerinde yer alan sarı, kazanma hırsı ve başarıyı, lacivert kuvvet ve gücü temsil ediyordu. Ancak yöneticilerin kulübü paylaşamama hırsı yüzünden Ankaragücü kuvvetten iyice düşmüştü.
   </p>
   <p>
    İkinci yarının ilk maçında gelen Mersin İdman Yurdu galibiyeti büyük bir mutluluk oluşturdu. Sezon başından bu yana 17 futbolcusunu kaybetmiş ve transfer yasağı olan bir takımın bu galibiyetinde A2 takımından gelen ve ilk yarı forma bulamamış futbolcuların kendilerini gösterme aşkı yatıyordu. Maçtan sonra takımın teknik direktörü Hakan Kutlu acı konuşacaktı: “Kimsenin inanmayacağı bir skorla dönüyoruz Ankara’ya. Futbolcularımın gösterdiği delikanlılığı, artık Ankara’dakilerin de göstermesi lazım.”
   </p>
   <p>
    Onun bu sözlerine rağmen 102 yıllık camiaya şu an kimse sahip çıkmıyor. Başkan Altınyuva’nın iddiasına göre, 95 milyon lira borç var. Yabancısı bulunmayan başkent ekibinin, 19. futbolcusu dahi yok. Takım; Bora, Mehmet Çoğum, Aydın Toscalı, Ergin Keleş ve Turgut Doğan Şahin hariç, Süper Lig deneyimi olmayan oyuncularla ligin sonunu getirmek zorunda.
   </p>
   <p>
    Neticede ortada ibretlik bir durum var. Küme düşersiniz, çıkarsınız, şike yaparsınız cezanızı çekersiniz, gelirleriniz düşer ya da azalır; ama bir takım bu kadar kötü yönetilirse, orada takımı yönetenleri mi suçlamalıyız yoksa bu yönetim anlayışına izin veren düzeni mi? A.Gücü’nün yaşadıklarını alt liglerde birçok takımımız yaşıyor, sessiz sedasız. Mardinspor, Malatyaspor, Kocaelispor, Diyarbakır ve Erzurumspor’un çığlıklarını duyan yok. Hiçbir denetimin olmadığı, gelir-gider dengesi gözetilmeksizin transfere izin verildiği, kötü yönetenlerin hiçbir şekilde suçlanmadığı, hatta hiçbir şey olmamış gibi ceketlerini alıp gitmelerine müsaade edildiği bu düzen, günün birinde değişir mi acaba?
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://aksiyon.com.tr:80/aksiyon/newsDetail_getNewsById.action;jsessionid=0DA4EE4972368A5D5A63968328FD7037?newsId=31527), [web.archive.org (arşiv bağlantısı)](http://web.archive.org/web/20120129192748/http://aksiyon.com.tr:80/aksiyon/newsDetail_getNewsById.action;jsessionid=0DA4EE4972368A5D5A63968328FD7037?newsId=31527)
