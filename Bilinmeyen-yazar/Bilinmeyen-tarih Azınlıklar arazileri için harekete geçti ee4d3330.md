# Azınlıklar arazileri için harekete geçti

*Bilinmeyen-yazar Bilinmeyen-tarih*

<div>
 <p>
  <font>
   Türkiye’de yaşayan Rum, Ermeni ve Musevi Cemaatleri’ne ait vakıflar, mal edinmelerini kolaylaştıran yasanın çıkmasının ardından, daha önce mahkeme yoluyla Hazine'ye geçmiş olan trilyonluk gayrimenkullerini almak için harekete geçtiler. Bilindiği gibi azınlık vakıfları 1936’da çıkarılan Vakıflar Kanunu’na göre sadece o tarihe kadar üzerlerine kayıtlı mülkleri tasarruf edebiliyorlar, yeni mülk edinemiyorlardı. Ancak 1974 yılında açılan bir davada Yargıtay, 1936 tarihli kanunu yorumlayarak yeni mülk edinilmesinin önünü kesti.
   <br/>
   <br/>
   Bu tarihten sonra açılan davalarla da azınlıklara ait gayrimenkuller Hazine’ye geçti. Ancak, AB’ye uyum paketi çerçevesinde bu vakıflarla ilgili mevzuat da değiştirildi. Azınlık vakıfları artık yeni mülk edinebilecekler. Ayrıca yeni yürürlüğe giren yasayla da azınlık vakıfları daha önce Hazine’ye geçen malları için dava açabilecekler. Vakıflar Genel Müdürlüğü’nün denetiminde olan 165 azınlık vakfının 77’si Rumlara, 52’si Ermenilere, 19’u Musevilere, 1 tanesi de azınlıklara mensup esnafa ait. Bunların içinde Rum cemaatinin 44’ü ilkokul, 9’u lise ve ortaokul, 1’i papaz okulu olmak üzere 54; Ermeni cemaatinin 22’si ilkokul, 5’i orta okul, 5’i lise olmak üzere 32; Musevi cemaatinin 4’ü ilkokul 1’i de lise olmak üzere 5 okulu bulunuyor. Cemaat mensupları, çoğu Beyoğlu ve Şişli bölgesinde yer alan yüzlerce değerli gayrimenkule sahip. AB uyum yasalarının kabul edilmesinden sonra harekete geçen azınlık temsilcileri söz konusu yasanın azınlıklara ayrıcalık değil, kazanılmış hakların geri iadesi olduğunu iddia ediyorlar. Yalnız hukukçular yeni kanunun geriye doğru hüküm ifade etmeyeceğini savunuyorlar. Azınlıklar ise Hazine’yi dava edip vakıflara ait arazileri geri almak istiyorlar. Sözkonusu araziler arasında Beyoğlu İGS binası, Eminönü’ndeki Selamet Han, Gedikpaşa Ermeni İlkokulu, Develi Apartmanı ve arsası ilk göze çarpanlar.
   <br/>
   <br/>
  </font>
 </p>
 <p>
  <font>
   (Bu yazı 64 kez okunmuştur)
  </font>
 </p>
</div>


Kaynak: [www.aksiyon.com.tr](http://www.aksiyon.com.tr:80/yazdir.php?id=1680), [web.archive.org (arşiv bağlantısı)](http://web.archive.org/web/20050301174255/http://www.aksiyon.com.tr:80/yazdir.php?id=1680)
