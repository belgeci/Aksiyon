# Başarı uğruna göz yumulan vukuatlar

*Bilinmeyen-yazar 2012.04.23*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   ‘Kulübümüzün değerleri vardır’, ‘Bu senin son şansın’ gibi ifadeler havada kalıyor. Prof. Dr. Turgay Biçer, “Bazı davranış sorunu yaşayan sporcular yardım çığlığı atmaktadır.” diyor.
  </font>
 </div>
 <div id="newsText">
  <font class="detail-text">
   <p>
    ‘Mancini benden olgunlaşmamı istedi. Eğer o söylüyorsa bildiği bir şeyler vardır.’ Mario Balotelli, Manchester City forması giyiyor. Premier Lig’de neredeyse her hafta bir vukuatı var. Takımının teknik direktörü Roberto Mancini’nin kol kanat gerdiği oyuncu, sonunda hocasını da pes ettirdi. Mancini, artık olgunlaşması gerektiğini söyledi. Takım arkadaşı De Jong onun için “Balotelli bazen aptal gibi, bazen de bir dâhi gibi. Sanki çift kişilikli. İnsanlar onun çılgınca şeyler yapmasını bekliyor, o da kendisini bir şeyler yapmak zorunda hissediyor.” dedi.
   </p>
   <p>
    ‘Sanki çift kişilikli gibi’ oyunculardan biri de Emre Belözoğlu. Saha dışında melek, sahada ise… Şu sözler ona ait: “Tribüne çıkıp sahadaki Emre’ye bakıyorum, karşıma iki fotoğraf çıkıyor. Biri takımı adına her şeyi ortaya koyan bir Emre. Diğeri kaybetmeye tahammülü olmayan ikinci bir Emre. Bu kazanma hırsı kötü bir kimliği beraberinde getiriyor.”
   </p>
   <p>
    F.Bahçeli milli futbolcu, Türkiye’de belki de hiçbir futbolcuya nasip olmayacak bir kariyere sahip. Ama madalyonun öbür yüzüne baktığımızda vukuatlarıyla da zirvede. İngiltere’de oynadığı dönemde Everton’un siyahi oyuncusu Joseph Yobo’ya karşı ırkçı davranışlar sergilemekten suçlanmış, bu suçlamalar Mart 2007’de beraatle son bulmuştu. Emre beraat kararını duyduğunda ilk iş olarak annesini aramış ve dakikalarca telefonda ağlamıştı. Ama aynı Emre bugün Türkiye’de yine aynı suçlamayla karşı karşıya. Trabzonsporlu Zokora, F.Bahçe ile oynanan maçta Emre’nin kendisine ırkçılığı çağrıştıran kelime kullandığını iddia etti. Emre, takım arkadaşı Yobo ile basının önüne çıktı, “Irkçılık bizim kültürümüzde görmediğimiz bir olgu. Kalbimde ırkçılık varsa Allah o kalbi çıkarsın. Böyle bir şekilde anıldığım için herkesten özür dilerim.” dedi. Federasyon disiplin kurulu Emre’yi haklı bularak ırkçılıkdan değil, rakip oyuncuya hakaretten cezalandırdı.
   </p>
   <p>
    Futbol sahalarında hem oynadıkları oyun hem de yaptıkları vukuatlarla unutulmaz futbolcular arasına giren isimler bir hayli çok. Yakın geçmişte Eric Cantona, Paolo Di Canio, Paul Gascoigne, Pascal Nouma gibi oyuncular akla geliyor. Şu an ise Türkiye’de Emre’nin yanı sıra Engin Baytar, Batuhan Karadeniz, Melo gibi oyuncular gündemden bir türlü düşmüyor.
   </p>
   <p>
    Hakan Şükür’ün veliahdı olarak gösterilen 1.92’lik Batuhan Karadeniz’in Beşiktaş’ta oynadığı dönemde biraz pişip gelmesi için kendisini kiraya vermek isteyen Mustafa Denizli’ye söylediği “Benim döneceğim garanti ama senin burada olup olmayacağın garanti değil.” sözleri olay olmuştu. Daha sonra Eskişehirspor’a transfer olan Batuhan, takımının İstanbul’da oynayacağı F.Bahçe maçı öncesinde de sıra dışı bir olaya imza atıp maçtan önceki gece kampı terk ederek bara gitmişti. Batuhan kadro dışı bırakıldı ancak sonra yaptıkları unutulup yeniden takıma dahil edildi.
   </p>
   <p>
    Engin Baytar, Almanya’dan gelen oyunculardan biriydi. Önce İstanbul Maltepe’de ter döktü. Sonra G.Birliği’ne transfer oldu. Ağustos 2008’de G.Birliği’nde disiplinsiz hareketleri nedeniyle kadro dışı bırakıldı ve 100 bin lira para cezasına çarptırıldı. Tüm camiadan özür dileyince kulüp tarafından affedildi. O günlerde Engin, “Çok pişmanım. Bundan sonra herkes bambaşka bir Engin görecek.” diye konuştu. Ancak sonraki sezonda transfer olduğu Eskişehir’de saha içinde kendisine pas atmayan takım arkadaşı Süleyman Youla ile tartıştı. Yine kadro dışı bırakıldı. Ardından transfer olduğu Trabzonspor’da da birçok disiplinsiz davranışlarda bulundu ve her defasında affedildi. Ancak takımının Portekiz’de Benfica ile oynayacağı Avrupa maçı öncesi yaptıklarıyla nihayet teknik direktör Şenol Güneş’in sabrını taşırdı. Kadro dışı bırakıldı, ardından da G.Saray’a satıldı. Ancak o, G.Saray’a transfer olduktan sonra da huyundan vazgeçmedi. Bu sezonun ilk yarısında TT Arena’da oynanan Sivasspor maçında rakip kaleci Borjan’a kafa attı.
   </p>
   <p>
    Ve Melo olayı. Türkiye’de ve dünyada birçok vukuat yaşandı ama hiçbiri G.Saray’ın iki yabancısı Felipe Melo ile Albert Riera arasındaki gibi olmadı. Türkiye bu olayı 5 Nisan 2012’de bizzat sarı-kırmızılı kulübün resmî internet sitesinden öğrendi. Saatler 15.20’yi gösterdiğinde alışılmadık bir açıklama yapan G.Saray, iki futbolcusunun kavga ettiğini duyurdu.
   </p>
   <h3>
    Prensipler uğruna...
   </h3>
   <p>
    İki oyuncu idmanda tartıştı. Kavga, Riera’nın şutunun Melo’nun kafasına gelmesiyle çıktı. Terim önce Melo’yu, 20 dakika sonra Riera’yı soyunma odasına yolladı. Melo, masör ve malzemecileri dışarı çıkartarak Riera’yı bekledi. Geldiğinde de kapıyı kilitleyip attığı yumrukla yere yıktı. Daha sonra da tekmeledi. Riera hastanelik oldu. Kaşına 4-5 dikiş atıldı. Bu olayı Terim, güvenlik kameralarından izledi. Ertesi gün de basının karşısına çıktı: “Önce G.Saray’ın değerleri gelir.” dedi. Sonra sezon başında bu oyuncuyu bonservisiyle almamalarına atıfta bulunarak “G.Saray zeki davranmıştır Melo’yu kiralayarak.” şeklinde görüş belirtti. “Prensipler uğruna birtakım şeyler feda edilebilir.” diyerek de son noktayı koydu. Ancak olayın üzerinden bir hafta geçmeden hoca iki oyuncuyu da affetti ve Beşiktaş ile oynanan Süper Final maçında sahaya sürdü. Melo golünü attı. Golden sonra ona ilk koşan Riera oldu. Prensipler değil, Melo’ya olan ihtiyaç kazanmıştı.
   </p>
   <p>
    Milyonlarca dolar kazanan oyuncular niçin vukuat üstüne vukuat işler? Bu  tür sorularımızı konunun uzmanı Prof. Dr. Turgay Biçer’e sorduk. Biçer ve arkadaşları iki yıl önce Egzersiz ve Spor Psikoloji Derneği’ni (ESPDER) kurdu. Amaçları Türk sporunda bugün yaşanılan sorunların azalmasına katkı sağlamaktı.
   </p>
   <p>
    <strong>
     -Oyuncuların birbirlerine, rakip takım oyuncularına hatta kendi teknik direktörlerine karşı sorumsuz davranışlarının sebebi nedir?
    </strong>
   </p>
   <p>
    Antrenman, sporcuyu mükemmele götüren teknik, fizik ve psikolojik çalışmaların bütünüdür. Bir alanda eksik yapılan çalışmalar diğer alanları da etkiler. Dolayısıyla psikolojik açıdan geliştirilemeyen veya kendi sorumluluğunu almayan sporcular baskı ve zorlamalar karşısında istenilen performansı gösteremeyecek ve bu da sporcuyu olumsuz davranış girdabına itecektir. Bazı sporcularda ise davranış sorunları vardır; kendilerini ve duygularını yönetmeyi öğrenememişlerdir. Sorun da buradadır.
   </p>
   <p>
    <strong>
     -Futbolcular kontrollerini kaybetmemek için neler yapmalıdır?
    </strong>
   </p>
   <p>
    Sporcular psikolojik antrenmanı da en az diğer antrenmanlar kadar yaşama geçirmeli ve mutlaka bir spor psikoloğu veya mentörü ile çalışmalıdır.
   </p>
   <p>
    <strong>
     -‘Dışarıda ‘melek gibi’ tabiriyle nitelendirilen bir futbolcu sahada neden hırçınlaşır?
    </strong>
   </p>
   <p>
    Bazı sporcuların içi dünyası çok karmaşık ve bir o kadar da fırtınalıdır. Ortam oluştuğunda melek gibi sporcu dediğimiz bir anda bambaşka bir kişiliğe bürünüyor. Dolaysıyla bu sporcuların mevcut durumlarının daha altyapılarda farkına varılmalı ve önlemi alınmalıdır. Bazıları ise baskıyı ve şöhreti kaldıramıyor. Ayrıca aşırı beklentiler, aşırı antrenmanlar, monotonluk, belirsizlikler de sporcunun duygu durumunda yıkıntılara neden olabiliyor.
   </p>
   <p>
    <strong>
     -Tanıdığımız Emre’nin ırkçı olması söz konusu değil. Ama bir gerçek var ki maçta kendini kaybediyor. Emre’ye ne tavsiye edersiniz?
    </strong>
   </p>
   <p>
    Emre yetenekli ama bir o kadar da duygu durumunu istenilen ölçüde yönetemeyen bir sporcu. Emre’nin kendi çabalarının yanı sıra antrenörleri de Emre’ye yardım etmeli ve onu bir proje olarak ele alıp psikolojik açıdan yetersizlikleri ile de ilgilenmelidir. Emre kendini yenilemek, gözden geçirmek ve yeniden öğrenmek zorundadır. Bunun için de Emre bir uzman ile özel çalışmalıdır. Bu durum utanılacak veya sıkılacak bir durum değildir. İnsan zaman zaman kendini tanıyamaz, içinde olan bitenden de haberi olamaz. Bu tür durumlar aslında bir fırsat olarak kabul edilmelidir.
   </p>
   <p>
    <strong>
     -Melo’nun kapıları kilitleyip takım arkadaşını dövmesi nasıl bir ruh hâlini yansıtmaktadır?
    </strong>
   </p>
   <p>
    Melo kişilik açısından da incelenmesi gereken bir sporcu. Yetenek tek başına yıldız olmaya yetmez. Önemli olan kişilikli ve karakterli olabilmektir. Bugüne kadar bizler yeteneği ön plana çıkardık; davranış ve karakter konusunda ciddi olmadık. Artık spor dünyasında bu iki olgu el ele gitmektedir ve bizler de oyuncu transfer ederken, alacağımız oyuncunun kişilik ve davranış özelliklerini bilmek zorundayız.
   </p>
   <p>
    <strong>
     -Fatih Terim’in bu oyuncuları affetmesi size göre yerinde bir karar mıydı?
    </strong>
   </p>
   <p>
    Hoca için zor bir karardı. Böyle bir durumda, yani kısa dönemde yarı yolda kalmamak için yeteneklere göz yumabiliriz ama kaybettiklerimiz kazancımızdan büyük olursa o zaman çok büyük bir hata yapmış oluruz. Bence Melo affedilmemeliydi.
   </p>
   <p>
    <strong>
     -‘Vukuatlı oyuncu’ damgasını yiyen futbolcunun psikolojisi nasıldır? Tekrar vukuat işlemeye meyilli midir? Uslanır mı?
    </strong>
   </p>
   <p>
    Bazı  davranış sorunu yaşayan sporcular aslında bir anlamda ‘yardım çığlığı’ atmaktadır. Kendileri farkında değildirler ama önemli bir sorun olduğu bellidir ve bu uzmanlık işidir. İşi önemseyip uzmanla çalışmak ve sporcuyu kazanmak gerekir. Çünkü yetenekler kolay yetişmiyor.
   </p>
   <p>
    <strong>
     -Bu oyuncuların hareketlerini hoş görmek, kulüplere ne kaybettirir?
    </strong>
   </p>
   <p>
    Bu durumdan herkes çok zararlı çıkıyor. Oysa her kulüp için sporcuları psikolojik yönden hazırlayacak, onların durumunu takip edecek, antrenörlere bu durumlarda yardımcı olacak spor psikologları ve mentörler bir zorunluluk ve gerekliliktir. Böyle yapılması hâlinde belki her şey güllük gülistanlık olmayacak ama çok şey daha farklı olacaktır.
   </p>
   <p>
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action?newsId=32403), [web.archive.org (arşiv bağlantısı)](http://web.archive.org/web/20120501125602/http://www.aksiyon.com.tr:80/aksiyon/newsDetail_getNewsById.action?newsId=32403)
