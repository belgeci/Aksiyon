# Klasiği yeniden düşünmek

*Bilinmeyen-yazar 2004.10.04*

<div>
 <p>
  <font>
   Klasik eserler, hem yaşadıkları dönemleri şekillendirir hem de zaman mefhumunu aşarak her çağa hitap eder. Bizlere bırakılan bu miras, geleceğe doğru aldığımız yolda yönümüzü tayin etmek için kullanabileceğimiz önemli araçlardandır.
   <br/>
   <br/>
   Geçmişle ve farklı medeniyetlerle aramızda köprü kurabilmenin en dayanıklı vasıtası olan klasiklerin yeniden yorumlanması, medeniyet dönüşümleri açısından önemli bir rol oynamakta. Farklı düşünce iklimleri arasında köprüler kuran klasikler, aynı zamanda medeniyetlerarası etkileşimin fikri zeminini de oluşturur. Bu bağlamda, klasik meselesi, içinde bulunduğumuz büyük dönüşümler sürecinde İslam, Batı ve diğer medeniyetler için bir meydan okuma olarak güncelliğini koruyor.
   <br>
    <br>
     Bilim ve Sanat Vakfı Medeniyet Araştırmaları Merkezi, 8-10 Ekim tarihleri arasında, klasik meselesinin İslam, Batı ve diğer medeniyetler ile Osmanlı-Türkiye tecrübesi açısından tartışılacağı uluslararası bir sempozyum düzenliyor. Sempozyum’da, “Klasik Nedir? Bir eseri klasik kılan unsurlar nelerdir? Klasik, toplumlar üstü bir hüviyete sahip midir? Klasikler, toplumlar arasında ne ölçüde aktarılabilir? Klasiklerin etkisi ve medeniyet tarihi açısından önemi nedir?” sorularına cevap aranacak.
     <br>
      <br>
       İlk olarak klasiğin tanımlanacağı sempozyumda, klasikleşme sürecine etki eden unsurlar tarihi ve siyasi bağlamda incelenecek. ‘Klasikleri okumada zihniyet ve metod’ başlığı altında, oryantalizm, gelenekçilik, modernizm, post- modernizm konuları ele alınacak. Klasiklerin özü örneklerle anlaşılmaya çalışıldıktan sonra medeniyetler tarihi açısından incelenecek. Bu bağlamda medeniyetlerde klasik tasavvuru, kurucu klasikler, ortak klasikler ve evrensellik ile aralarındaki ilişkiler ortaya konulacak. Son olarak İslami ilimler, sosyal bilimler, doğa bilimleri ve sanat ile klasik arasındaki ilişkiler incelenecek.
       <br>
        <br>
         Bilim ve Sanat Vakfı Medeniyet Araştırmaları merkezinin uzun soluklu bir atölye çalışması sonucunda ortaya çıkan sempozyum, Türkiye’nin değişik üniversitelerinden 100 öğretim görevlisinin ev sahipliğinde Amerika, Azerbaycan, İran ve Avrupa’dan 21 yabancı akademisyenin katılımı ile gerçekleşecek.
         <br/>
         <br/>
         8 Ekim Cuma günü saat 14:00’te  Cemal Reşit Rey Konser Salonu’nda açılış ikramla yapılacak. Başkanlığını Mehmet Akif Aydın’ın yapacağı ilk oturumda Fred Dallmayr, Bekir Karlığa, Richard Falk, Selçuk Mülayim, Ahmet Davutoğlu gibi önemli isimler “Klasiği Yeniden Düşünmek” üzerine düşüncelerini aktaracak. 9-10 Ekim tarihlerinde yapılacak olan oturumlar ise Bilim ve Sanat Vakfı’nın Vefa semtindeki binasında gerçekleşecek.
         <br/>
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </p>
 <p>
  <font>
   (Bu yazı 1339 kez okunmuştur)
  </font>
 </p>
</div>


Kaynak: [www.aksiyon.com.tr](http://aksiyon.com.tr:80/yazdir.php?id=16465), [web.archive.org (arşiv bağlantısı)](http://web.archive.org/web/20051003200424/http://aksiyon.com.tr:80/yazdir.php?id=16465)
