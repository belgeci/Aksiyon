# Irak’taki zırhlı araçların camları Denizli’de üretiliyor

*Bilinmeyen-yazar 2011.03.14*

<font class="agenda2NewsSpot">
 Denizli merkezli Uğurlu Glass firması, 1700 çeşit oto camı üretiyor. Şirketin ürettiği kurşun geçirmez camlar hâlen Irak’ta kullanılıyor.
</font>
<font class="newsDetail">
 <p>
  <p class="MsoNormal">
   Denizli’nin son yıllardaki yatırımlarıyla dikkat çeken kuruluşlarından biri, Uğurlu Glass. Türkiye’nin oto cam sektöründeki 6 firmasından biri. Şişecam’dan düz cam alarak her türlü otomobil ve diğer araçlara uygun cam üretimi yapan şirket, ürünlerini 24 ülkeye ihraç ediyor. Uğurlu Glass Yönetim Kurulu Başkanı İrfan Duman, dünyadaki çok farklı iklim özelliklerine göre üretim yaptıklarını belirterek, Irak’taki zırhlı araçların camlarının da kendi firmalarından temin edildiğini söylüyor. İrfan Duman ile cam sektörünü konuştuk.
  </p>
  <p class="MsoNormal">
   -Uğurlu Glass’ın faaliyetlerinden bahsedebilir misiniz?
  </p>
  <p class="MsoNormal">
   1971 yılında kurulmuş, 40. yılını kutlayan bir firmayız. Ağırlıklı olarak oto cam üretiyoruz. Bir tür cam konfeksiyonu diyebiliriz. Şişecam’dan düz camları alıyoruz, 700 derecelik fırınlarda şekillendirip araç camlarını yapıyoruz. Eskiden, kırılan araç camları yolculara zarar verecek şekilde dağılırdı. Yeni teknolojiyle araç camlarını şoklayarak üretiyoruz. Şimdi camlar kırıldığında leblebi büyüklüğünde parçalara ayrılıyor ve araçtakilere zarar vermiyor. Ayrıca kurşun geçirmez cam üretiyoruz. Irak’taki zırhlı araçların camlarını biz verdik. Şu anda Irak’ta dolaşan bütün zırhlı Amerikan araçlarının camları buradan gitmiştir. Zırhlı araçlar Polonya’da üretiliyor ve Polonyalı şirket camları bizden alıyor.
  </p>
  <p class="MsoNormal">
   -Sadece araçlara mı cam üretiyorsunuz?
  </p>
  <p class="MsoNormal">
   Gemi sektörüne de çalışıyoruz. Gemiler sürekli rutubette olduğu için buhar sorunu var, o sorunu gideren teknoloji ile üretim yapıyoruz. Tren camları yapıyoruz. Almanya’ya ihraç ediyoruz. Hızlı trenlerin camını yapıyoruz. Günümüzde binalar artık cam giydirme oluyor. En sağlıklısı da bu. Metropollerde bütün binalar cam giydirme yapılıyor. Bu sektöre de cevap veriyoruz. AVM, otel, iş merkezi ve toplu konutların camlarını da üretiyoruz. Markamız oto camı üzerine ama kapasitemiz oranında bütün sektörlerin cam ihtiyacına cevap verebiliyoruz.
  </p>
  <p class="MsoNormal">
   -Bu sektöre girişiniz nasıl oldu?
  </p>
  <p class="MsoNormal">
   Bizim geçmişimiz oto cam perakendeciliğinden geliyor. Eskiden araçlara cam takardık. Üretim yoktu, sadece alım satım yapıyorduk. Daha sonra Şişecam oto cam fabrikasının Denizli bayiliğini aldık. 10 yıl o işi yaptık. Toplamda 20 yıllık bir altyapı ile bu işin sanayisine girdik. Şimdi hem üretiyoruz hem de kendi markamızla satış yapıyoruz.
  </p>
  <p class="MsoNormal">
   -Camla ilgili farklı alanlara da girme planınız var mı?
  </p>
  <p class="MsoNormal">
   Güneş enerjisini elektrik enerjisine dönüştüren kolektör camları var. Hedefimiz bunun da üretimine girmek. İleride binalar bu tip camlarla giydirilecek ve kendi elektriğini üretecek. Böyle bir üretim projemiz var. Yenilenebilir enerji kaynaklarının önemi arttıkça, camla ilgili ihtiyaçlar da artacaktır.
  </p>
  <p class="MsoNormal">
   -Kaç çeşit cam üretebiliyorsunuz?
  </p>
  <p class="MsoNormal">
   1700 çeşit kalıbımız var ve esas sermayemiz budur. Bu kalıpları biz ürettik. Bu bir birikimdir. 64 model Chavrolet arabanın bile ön camını yapabiliriz. Bir antika meraklısı gelip temin edebilir. Mesela Rusya’da eksi 40 dereceye kadar iklim değişiyor ve bu, araçlar için büyük bir problem. Oraya yapılan ihracatta her aracın ön camını ısıtmalı camdan yapıyoruz. Gemide kullanılan camı otomobile uyarlıyoruz. Elektrik verdiğin zaman cam ısınıyor ve buharı kesiyor. 17 ülkede 45 müşterimiz var. Üretimimizin yüzde 18’i yurt dışına gidiyor.
  </p>
  <p class="MsoNormal">
   -Türkiye’de oto cam sektörünün durumu nedir?
  </p>
  <p class="MsoNormal">
   Cam sektörü bakir bir alan, önü çok açık. Bizim açımızdan bakarsak, Almanya’da 75 milyon nüfus var, buna karşılık araç sayısı 42 milyon. Türkiye’de nüfus aynı ama 13 milyon araç var. Türkiye’de her yıl 700 bin ile 1 milyon arası araç trafiğe giriyor. Demek ki, sektörde gidilecek çok yol var.
  </p>
  <p class="MsoNormal">
   -Sektörde çok firma var mı?
  </p>
  <p class="MsoNormal">
   Oto cam sektöründe toplam 4 firma var. Bunlar iç piyasaya hizmet veriyor. İkisi Ankara, biri İstanbul’da. Birisi de bizim firmamız. Bunun dışında iki fabrika da, yan sanayi olarak çalışıyor.
  </p>
  <p class="MsoNormal">
   -Türkiye’de cam yeteri kadar kullanılıyor mu?
  </p>
  <p class="MsoNormal">
   Halk, evinde ve iş yerinde camı çok az kullanıyor. Cam, Türkiye’nin yeni tanıdığı bir ürün.
  </p>
  <p class="MsoNormal">
   -Özellikle gıdaların muhafazasında camın ne gibi avantajları var?
  </p>
  <p class="MsoNormal">
   Cam, plastiğin yanında doğayı kirletmeyen, geri dönüşümlü, insana hiçbir zararı olmayan bir üründür. Tek hammaddesi deniz kumudur. Gıdaları muhafaza etmek için cam daha sağlıklıdır. Almanya’da içme suları bile artık tamamen cam şişelere konuluyor. Yakında bizde de bu trend başlayacak. Camın yaygınlaşmasının bir önemi de cam sektörünün ithalata bağımlı olmamasıdır. Türkiye çeliği ithal ediyor ama camını kendi imkânlarıyla üretiyor. Bu açıdan camın yaygınlaşması ülkenin menfaatinedir.
  </p>
 </p>
</font>

Kaynak: [www.aksiyon.com.tr](http://www.aksiyon.com.tr:80/aksiyon/haber-28918-16-iraktaki-zirhli-araclarin-camlari-denizlide-uretiliyor.html), [web.archive.org (arşiv bağlantısı)](http://web.archive.org/web/20110417152759/http://www.aksiyon.com.tr:80/aksiyon/haber-28918-16-iraktaki-zirhli-araclarin-camlari-denizlide-uretiliyor.html)
