# Sağlar: Ben de iki kaza geçirdim

*Bilinmeyen-yazar Bilinmeyen-tarih*

<div>
 <p>
  <font>
   Susurluk olaylar zinciri hakkında bilgi sahibi olan beş önemli kişinin altı yıl içinde trafik kazalarına kurban gitmesi sadece tesadüf müydü? Fikri Sağlar, “Hayır” diyor.
   <br/>
   <br/>
   Sekiz yıl önce 3 Kasım 1996’da meydana gelen Susurluk kazasından sonra, Susurluk olayları hakkında bilgi sahibi olan beş önemli kişinin, esrarengiz trafik kazalarıyla hayatlarını kaybetmeleri hakkındaki haberimiz geniş yankı yaptı. Meclis Susurluk Komisyonu üyesi Fikri Sağlar, “Ben de 1999 yılında iki ölümcül kaza geçirdim” açıklamasını yaptı. Esrarengiz beş kazadan biriyle hayatını kaybeden Milliyetçi Hareket Partili işadamı Efraim Barut’un ölümü hakkında konuşan MHP’li Mehmet Gül, “Barut’un içinde bulunduğu otomobil virajı döndüğünde karşılarına o çuval çıkıyor.  İçinden elbiseler çıkan çuval, bir yük kamyonundan düşmüş değil. Oraya muntazam bırakılmış intibaı veriyor.” diyor.
   <br>
    <br>
     Aksiyon’un geçtiğimiz haftaki sayısında, “Beş Susurluk tanığı beş esrarengiz ölüm” başlığıyla yayınladığımız haberde, Meclis Susurluk Araştırma Komisyonu Raportörü Akman Akyürek, Komisyon Sözcüsü Bedri İncetahtacı, Komisyon üyesi Fikri Sağlar’a bilgi veren MİT görevlisi Ertuğrul Berkman, Abdullah Çatlı’nın ortağı Efraim Barut ve Telekulak çetelerinin kilit isimlerinden Cengiz Çelik’in 1997-2003 arasında trafik kazaları neticesinde hayatlarını kaybetmelerini ele almıştık.
     <br>
      <br>
       Meclis Susurluk Komisyonu üyesi Fikri Sağlar, CİNE 5 televizyonunda ve Dünya Radyo’da katıldığı programlarda, bu beş olayın üzerinde birer giz perdesi bulunduğunu söyledi. Sağlar, 1999’da kendisinin de iki kaza geçirdiğini şöyle anlattı: “Birincisinde arabamın ön sol tekerleği Ankara Esenboğa havaalanı yolunda fırlamıştı. Olayın soruşturulması için Emniyet’e başvurdum. Yapılan araştırma neticesinde bunun, tekerleğin bağlı olduğu demir aksandaki metal yorgunluğuna bağlı olduğu söylendi. Oysa, arabanın imal edildiği fabrikanın verdiği raporda, ‘Böyle bir şey söz konusu olamaz, beş binde bir ihtimaldir, onun da size rastlaması mümkün değildir. Olay metal yorgunluğundan değil, zorlamayla olmuştur’ diyordu. Ben Ankara’da yokken korumalarım arabayı tamire bırakmış. Havaalanı’na beni almaya geldiklerinde bu olay meydana geldi. Önce Allah, sonra şoförümüzün dikkati sayesinde o kazadan kurtulduk. İkinci kaza ise bir kamyonun sıkıştırmasıydı. Aynı minvalde midir bilemem. Türkiye tesadüfler ülkesi kabul ediliyor. Ama tesadüflerin bir politika olduğunu biliyorum artık. Türkiye’de hiçbir şey tesadüf değil.”
       <br>
        <br>
         Fikri Sağlar; Ertuğrul Berkman, Akman Akyürek ve Bedri İncetahtacı olayları hakkında ise şu çarpıcı açıklamaları yaptı: “Ertuğrul Berkman beni Meclis’te ziyaret ederek çok önemli bilgi ve belgeler vermişti. Yaz tatili dönüşü bize bir rapor hazırlayıp vereceğini söyledi. Fakat maalesef yaz sonunda bir trafik kazası geçirerek hayatını kaybetti. Akman Akyürek, birçok bilgi ve belgeye biz komisyon üyelerinden daha erken ulaşıyordu. Komisyonun bir kapalı oturumunda bununla ilgili bazı kuşkularım olduğunu dile getirmiştim. Çünkü hem bizden önce bilgilere ulaşıyordu, hem de bizim ortaya koyduğumuz bilgiler ışığında başka şeyler ortaya koyuyordu. Bu, bizi farklı ve yanlış yönlendirme çabası da olabilirdi. Benim için büyük bir kuşkuydu. Farklı yerlere bakmamızı isteyen ya da bakmamızı engelleyen bir davranış olabilirdi. Bu kuşkularımı dile getirdim. Akyürek’in kaza geçirip ölmesinden sonra, bu kuşkularımızdan hareketle bir çalışma yaptık. Kazanın ardında yatan nedenler konusunda bir sonuca ulaşamadık. Yalnız Akyürek’in istihbarat örgütleri ile ilişki içinde olduğunu anladık. En azından böyle bir kanaatimiz oluştu. Bedri İncetahtacı olayı da, Ertuğrul Berkman ve Akman Akyürek olayı gibi çok önemli, çok ciddi bir olay. Onu da araştırmıştım. Bedri İncetahtacı çok çalışkan bir arkadaşımızdı ve Susurluk Komisyonu’nda aktif rol oynadı. Meclis Susurluk Komisyonu’nda bazı arkadaşlarımız çok pasifti. Ama Bedri İncetahtacı en aktif üyelerden biriydi. Konunun çözülmesi doğrultusunda araştıran, bilgi bulan, bilgiyi ortaya koyan, o bilgi ışığında yeni şeylere ulaşmaya çaba gösteren bir arkadaşımızdı. Onda da hayli bilgi olduğu düşüncesindeyim. Bu kazaların hepsi birer giz. Üzerlerinde birer perde var. Aslında Sadece bu beş kaza değil, mesela eski Jandarma Genel Komutanı Orgeneral Eşref Bitlis’in 1993’te geçirdiği kazaya bakmak lazım. Onun bir sabotaj olduğuna dair benim kesin kanaatim var. Uçağının düşmesi bir kaza değildi.”
         <br/>
         <br/>
         Milliyetçi Hareket Partisi eski İstanbul milletvekili Mehmet Gül de CİNE 5 televizyonundaki konuşmasında, MHP’li işadamı Efraim Barut’un geçirdiği trafik kaza için, “Olay suikast mi bilmiyorum ama zorlama bir kaza olduğu belli.” dedi. Bir tekstil şirketinde Abdullah Çatlı’nın ortağı olan Efraim Barut ve İbrahim Uçar, Ankara’daki bir cenaze törenine katılmak üzere 29 Mayıs 2003 sabahı İstanbul’dan hareket ettiler. Gebze civarına geldiklerinde otobanda karşılarına bir çuval çıktı. Çuvala çarpan otomobil dengesini kaybetti. Kazada Uçar ve Barut hayatlarını kaybettiler.
         <br/>
         <br/>
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </p>
 <p>
  <font>
   (Bu yazı 481 kez okunmuştur)
  </font>
 </p>
</div>


Kaynak: [www.aksiyon.com.tr](http://www.aksiyon.com.tr:80/yazdir.php?id=17912), [web.archive.org (arşiv bağlantısı)](http://web.archive.org/web/20050221220420/http://www.aksiyon.com.tr:80/yazdir.php?id=17912)
