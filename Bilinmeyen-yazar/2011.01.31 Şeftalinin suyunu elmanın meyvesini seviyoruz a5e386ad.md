# Şeftalinin suyunu, elmanın meyvesini seviyoruz

*Bilinmeyen-yazar 2011.01.31*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Türkiye’de meyve suyu tüketimi artıyor, buna rağmen hâlâ Avrupa’nın gerisindeyiz. Sıcak havalarda insanlar gazlı içeceklere yöneliyor.
  </font>
 </div>
 <div id="newsText">
  <font class="detail-text">
   <p>
    <p class="MsoNormal">
     Türkiye’nin ilk gıda eksperi Güldüoğlu ailesine ait Gülsan Gıda, 1948’de Kayseri’de akide şekeri imalatı ile girdiği gıda sektörünün lider markalarından biri hâline geldi. Gülsan markasıyla devam ettiği tatlı üretimine, 2000 yılında Meysu markasını satın alarak meyve suyu üretimini de ekleyen Gülsan, 50 ülkeye markalı ihracat yapıyor. 2010 yılını 90 milyon lira ciroyla kapatan Gülsan Gıda’nın Yönetim Kurulu Başkanı Bekir Güldüoğlu, gıda sektöründeki gelişmeleri Aksiyon’a değerlendirdi.
    </p>
    <p class="MsoNormal">
     -Gülsan hakkında bilgi alabilir miyiz?
    </p>
    <p class="MsoNormal">
     Kayseri ve Nevşehir’de 4 ayrı tesisimiz var. Pekmez, sirke, şalgam, reçel, helva, tahin, meyve suyu, dondurulmuş meyve ve süt üretimi yapıyoruz. Bunlara yakın dönemde gazlı içecekler de eklendi. Tarladan ambalaja kadar kendi kontrolümüz ve bilgimiz altında üretim yapıyoruz. Bütün üretim tesislerimizde ürünleri tarladan biz alıyoruz. Meysu markası 2000 yılında gruba dâhil oldu. Meysu’nun marka haklarını satın aldık. Türkiye’nin 4. büyük meyve suyu üretim tesislerine sahibiz.
    </p>
    <p class="MsoNormal">
     -Meyve tedarikinde zorlanıyor musunuz?
    </p>
    <p class="MsoNormal">
     Meyve suyunun en büyük girdisi meyve. Bazı meyvelerde yüzde 100, bir kısmında yüzde 50’ye kadar meyve kullanılıyor. Biz meyveyi sezonunda alıyoruz. Türkiye’de son yıllarda meyve sezonu uzadı. Mesela 6. aydan 11. aya kadar şeftali temin edebiliyoruz. Aldığımız meyvenin kalitesine kendi ekibimiz karar veriyor.
    </p>
    <p class="MsoNormal">
     -Türkiye’de meyve suyu tüketimi ne düzeyde?
    </p>
    <p class="MsoNormal">
     Kişi başına meyve suyu tüketimi 7 yıl önce 5 - 6 litreyken, bugün 11 litreyi geçti ve devamlı artıyor. Meyve suyunda kişi başına tüketim Avrupa’da 20, Amerika’da 30 litre. Buna paralel meyve üretimi de artıyor. Meyve ihtiyacımızın hepsini Türkiye’den karşılayamıyoruz. Bir kısmını ithal ediyoruz.
    </p>
    <p class="MsoNormal">
     -Türkiye’de iyi meyvelerin meyve olarak satıldığı, kötülerin ise meyve suyuna dönüştürüldüğü gibi bir yaygın kanaat var.
    </p>
    <p class="MsoNormal">
     Kötü ve ezilmiş meyveleri meyve suyu üretiminde kullanmıyoruz; çünkü bunlar iyi ürünün kalitesini bozar. Hammadde kötüyse zaten bu ürüne de yansır. Bizim kullandığımız meyveler, tüketicinin kullanacağı sofralık meyvenin daha gösterişsiz ve daha küçük olanları. Pazara gittiğinde tüketiciye cazip gelmeyecek ürünler bize gelir. Bu kaliteyle değil, görüntü ve şekille ilgili. Hatta bu durumda daha doğal ürünler bize geliyor diyebiliriz. İlaç kullanılmamış ürünler oluyor.
    </p>
    <p class="MsoNormal">
     -Yurt dışına çıktığınızda meyve suyu çeşitliliği Türkiye’dekinden çok daha fazla. Bizde neden portakal - vişne - şeftali - kayısı denklemi aşılamıyor?
    </p>
    <p class="MsoNormal">
     Bu biraz damak zevkiyle alakalı ve onu değiştirmek yıllar alıyor. Geçen yıllarda Türkiye’de en fazla vişne satılırdı, şimdi vişne ve şeftali satılıyor. Şu anda bizde pazar lideri konumundaki şeftali suyu Avrupa’da hiç satılmaz. Avrupa’da elma, Amerika’da portakal çok satılır. Bizde de elma suyu var ama az. Biz elmanın kendini daha çok seviyoruz. Elma suyunun pazar payı yüzde 5.
    </p>
    <p class="MsoNormal">
     -Türkiye’de yüzde 100 meyve suyu daha az. Nektar daha mı çok seviliyor?
    </p>
    <p class="MsoNormal">
     Türkiye’de nektar pazarı yüzde 60’lar civarında. Buna rağmen yüzde 100 meyve suyunda artış başladı. Sağlık bilinci geliştikçe bunlara ilgi artıyor. Türkiye’de meyvenin suyundan ziyade kendisi seviliyor.
    </p>
    <p class="MsoNormal">
     -Yüzde 100 denen meyve suları gerçekten tamamen meyvenin kendi suyundan mı oluşuyor?
    </p>
    <p class="MsoNormal">
     Orada şöyle bir yöntem izleniyor: Önce meyvenin içindeki suyu buharlaştırıyoruz. Çünkü 8 kilo ürünü o şekilde saklamak çok zor, onu bir kiloya düşürüyoruz. Meyve suyu üretirken, sadece daha önce buharlaştırdığımız suyu meyveye ilave ediyoruz. Bu yöntemle üretilen meyve sularına ‘yüzde 100’ deniyor. Bunların içine sadece su katılıyor. Onun dışında bir katkı kullanılmıyor.
    </p>
    <p class="MsoNormal">
     -Meysu, kısa süre önce gazlı içecek sektörüne de girdi...
    </p>
    <p class="MsoNormal">
     İki yıl önce gazlı içecek sektörüne girdik.
     <span>
     </span>
     ‘Meysu kola’ iddialı olduğumuz bir ürün. Çok olumlu geri dönüşler aldık.
    </p>
    <p class="MsoNormal">
     -Kendi markalarınızla ihracat yapıyor musunuz?
    </p>
    <p class="MsoNormal">
     Kendi markamızla 50’ye yakın ülkeye ihracat yapıyoruz. Hem Meysu hem Gülsan markaları ile. Ortadoğu, Avrupa ülkeleri, Amerika, Afrika hatta Çin’e bile meyve suyu satıyoruz. Ciromuzun yüzde 15’i ihracattan geliyor.
    </p>
    <p class="MsoNormal">
     -Meysu’nun bir de Gilaburu suyu var. Gilaburu’nun normal meyve sularından farkı nedir?
     <span>
     </span>
    </p>
    <p class="MsoNormal">
     Gilaburu, daha çok Kızılırmak havzasında ve Kayseri bölgesinde kendiliğinden yetişen bir meyve. Kayseri’de geçmişten beri, böbreklerinde rahatsızlık hisseden kim olursa,
     <span>
     </span>
     ilk başvurduğu içecek Gilaburu suyudur. Taşı düşürüyor, böbreklerde iltihabın oluşmasını engelliyor. Biz onu ticarete konu ettik, yaygınlaştırdık ve meyve suyu olarak satıyoruz. Daha çok aktarlarda satılıyor.
    </p>
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=E0C7888E9D155A220528F4292986D7E0?newsId=28581), [web.archive.org (arşiv bağlantısı)](http://web.archive.org/web/20141019092922/http://www.aksiyon.com.tr:80/aksiyon/newsDetail_getNewsById.action;jsessionid=E0C7888E9D155A220528F4292986D7E0?newsId=28581)
