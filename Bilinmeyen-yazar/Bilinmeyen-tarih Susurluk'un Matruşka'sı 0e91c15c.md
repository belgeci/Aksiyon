# Susurluk’un Matruşka’sı

*Bilinmeyen-yazar Bilinmeyen-tarih*

<div>
 <p>
  <font>
   Tarihimizin en önemli kırılma noktalarından biri kuşkusuz Susurluk Skandalı. Aslında bu isimlendirmeyi, kendi halinde yaşayıp giden, küçük ve masum bir ilçeye izafeten değil de, mesela “Kale Planı” şeklinde yapsak daha mı doğru olur acaba. Üzerinden yıllar geçtikçe Susurluk’a ilişkin yeni bilgi ve bulgular ortaya dökülmeye, yeni kitaplar, makaleler yazılmaya devam ediyor.
   <br/>
   <br/>
   Geçtiğimiz günlerde piyasaya Timaş Yayınları’ndan bir kitap çıktı: Matruşka—Kurşun Adres Sormaz. Yazarı, Mahmut Metin Kaplan. Geçmişte Ülkücü hareket içinde bulunup bazı olaylara karışmış ve uzunca bir süre hapis yatmış. Matruşka, Türkiye’nin yaklaşık son 10 yılının özeti mahiyetinde bir ‘roman’. Aslında, araya diyaloglar serpiştirilmiş kronolojik bir belgesel demek daha doğru olur gibi. Kitapta hemen hergün konuştuğumuz birçok konuya ilişkin oldukça özgün bilgiler var. Fakat bununla birlikte, yazar, zincirin eksik halkalarını tamamlamak için, medyada daha önce çıkmış bazı yazılardan da yararlanmış. Mesela Susurluk’un en sıcak günlerinde Aksiyon’da yayınladığımız, bazı dosyalar Kaplan için de kaynak teşkil etmiş; hatta öyle ki bazı metinler, mesela kumarla ilgili Aksiyon yazıları birebir kopya edilmiş. Yine de kitapta, kamuoyunun ilk kez karşılaşacağı oldukça bol malzeme bulunuyor. Kitabın yazarı Kaplan, bazı bölümlerde kendi içinde bulunduğu olayları da veriyor ve doğal olarak romanın aktörlerinden biri haline geliyor.
   <br>
    <br>
     Matruşka’da anlatılan Susurluk ve bu süreçteki isimler olduğu halde, geçen bütün isimler ve kuruluşlar değiştirilerek kullanılmış. Mesela önemli bir siyasetçimizin adı  Mahmut Kamil Ağırman olmuş.
     <br>
      <br>
       Roman, Çatlı’nın da aralarında bulunduğu yurtdışındaki Ülkücüler’e, ASALA ile mücadele teklifinin Milli Araştırma Teşkilatı (MAT) tarafından götürülmesiyle başlıyor.
       <br>
        <br>
         Türkiye’nin son 10 yılını şekillendiren olayın, ‘Kale Planı’nın nasıl kararlaştırılıp uygulamaya konulduğu detayıyla anlatılıyor. Buradan, Susurluk’u ortaya çıkaran gelişmenin düğmesine Kale Planı ile basıldığını anlıyoruz. Kale Planı üç maddeden oluşuyor: 1— PKK ile onun yöntemleriyle mücadele edilecek. 2— PKK’nın parasal vb. kaynakları kurutulacak. 3— Bölge halkı devletin yanına çekilecek. Kale Planı’nı uygulayan kişinin önceleri Jandarma Genel Komutanı olduğunu, onun, Çekiç Güç’ün PKK’ya yardım ettiğini ortaya çıkarmasının ardından şüpheli bir uçak kazasında şehit olmasının ardından, bayrağı dönemin Emniyet Genel Müdürü Mahmut Kamil Ağırman’ın aldığı anlatılıyor. Daha sonra bakanlık koltuğuna oturacak olan Ağırman’ın Kale Planı çerçevesinde ‘sonsuz yetki ve güçle donatıldığı’ ifade ediliyor kitapta. Kale Planı’nın işletilmesi için birçok kesimden birçok kişiye ihtiyaç duyuluyor. Teröre, mafyaya, bilumum pis işlere bulaşmış olanlar da “istihdam” ediliyor. İşte Susurluk’un ucu da buradan görünüyor.
         <br/>
         <br/>
         Kitabın Susurluk kazası öncesindeki birkaç günün anlatıldığı bölümü oldukça ilginç. Kazayı yapan bildiğimiz isimlerin dışında, Kuşadası’na başka ilginç kişilerin de gittiğini, birlikte toplantı yaptıklarını öğreniyoruz. Bucak’ın yönettiği toplantının iki maddelik gündemi var: Dargınları barıştırmak ve kumarhane açmak için arazi bulmak. Abdullah Çatlı ile dönemin ünlü bir bakanı arasına ‘bazı iş ilişkilerinden dolayı’ kara kediler girmiş. Hüseyin Kocadağ ile de Alaattin Çakıcı arasında bir namus meselesi var; Bütün küsler orada barışıyor, kucaklaşıyorlar. Çakıcı o zaman kaçak ve ‘yurt dışında olduğu’ biliniyor. İkinci gündem maddesi konuşulurken Bakan diyor ki: “Kumarhaneler Las Vegas benzeri belli bir bölgeye alınacak. Siz buralardan bir arazi bulun, kumarhanelerin Kuşadası’nda açılması kararını hükümetten çıkarmak benim işim”. Oradan dönüşte ünlü Susurluk kazası oluyor. Eğer Sayın Bakan da o araçta olsaydı gümbürtünün sesi daha bir değişik gelirdi.
         <br/>
         <br/>
         Romanda, Ömer Lütfü Topal’ın, aslında arabanın içinde değil de İstanbul İkitelli’de bir atölyede başına poşet geçirilerek boğulduğu, sonra cesedin aracında tarandığı anlatılıyor. Aksiyon bunu 1997’nin ilk günlerinde yazmıştı.
         <br/>
         <br/>
         Susurluk sürecinin hemen bütün skandallarını Matruşka’da bulmak mümkün: Nesim Malki’nin nasıl ve kimlerce öldürüldüğünden, ölümünün ardından MOSSAD’ın kimlere ulaşıp Malki’nin paralarını tahsil ettiğine, 18 Aile olarak bilinen ünlü yapılanmadan Behçet Cantürk’ün öldürülmesine kadar...
         <br/>
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </p>
 <p>
  <font>
   (Bu yazı 51 kez okunmuştur)
  </font>
 </p>
</div>


Kaynak: [www.aksiyon.com.tr](http://www.aksiyon.com.tr:80/yazdir.php?id=12522), [web.archive.org (arşiv bağlantısı)](http://web.archive.org/web/20050301154445/http://www.aksiyon.com.tr:80/yazdir.php?id=12522)
