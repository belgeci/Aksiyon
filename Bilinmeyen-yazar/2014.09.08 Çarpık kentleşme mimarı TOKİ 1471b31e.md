# Çarpık kentleşme mimarı: TOKİ

*Bilinmeyen-yazar 2014.09.08*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   <strong>
    Sadullah Amasyalı
   </strong>
   Çarpık şehirleşmeye çare üretmesi beklenen TOKİ, kuruluşunun 30. yılında ‘çarpık yönetim ve mimariden’ dolayı dava şoku yaşıyor. Kurumun müşteri anketinde memnuniyetsizlik yüzde 72’lere ulaştı.
  </font>
 </div>
 <div id="newsText">
  <font class="detail-text">
   <p>
    Hızlı şehirleşmenin getirdiği konut açığına çözüm için kurulan Toplu Konut İdaresi (TOKİ), beklentileri karşılayamadı. 2003 yılında 81 ili hedefleyen vizyonla ihalelere çıkıp ilk konut teslimini 2004’te yapan TOKİ, muazzam bir taleple karşılaşmıştı. Kurumun 2011 kurultayında konuşan dönemin başbakanı Recep Tayyip Erdoğan, 500 bin konut hedefinin tamamlandığını belirterek, “12 Haziran 2011 seçimleriyle birlikte önümüze yeni bir 500 bin konut hedefi koyuyoruz.” açıklaması yapmıştı. 2014 yılının son çeyreğine girdiğimiz şu günlerde ‘ikinci 500 bin konut’ hedefi çoktan unutuldu.
   </p>
   <p>
    TOKİ ciddi bir müşteri memnuniyetsizliği ile karşı karşıya. İlk 500 bin konut hedefi daha gerçekleşmeden artan şikâyetler mahkemelerde davalara dönüştü. Davaları yeni davalar izledi, davacı sayısı kısa sürede çığ gibi büyüdü. Gecikmeli, ayıplı-kusurlu ve eksik teslimatla suçlanan TOKİ’ye tüketici hakkı çerçevesinde dava açanlar, davayı kazanıp zararını tazmin ettiriyordu. 2012 raporunda, kuruma karşı açılan davaların (30 bin) katlanarak arttığını vurgulayan Sayıştay, tazminat konusuna da dikkat çekmişti. 2014’e gelindiğinde TOKİ’ye açılan dava sayısının 100 bine ulaştığı ifade ediliyor. İşin dramatik yanı, binlerce TOKİ mağdurunun hakkını arayan avukatlar, ‘haksızlığa uğrama’ kaygısı ile bizimle isimlerini vermeden konuşmak zorunda kaldı. Yani avukatların dahi, hedef olma-mağdur edilme korkusu yaşadığı bir dönemden geçiyoruz. Açılan davaların tam sayısıyla ilgili sorumuza TOKİ cevap vermek istemedi. 100 bin rakamı TOKİ’ye karşı hukuk mücadelesi veren avukatlara ait.
   </p>
   <p>
    Ortaya çıkan rakam; TOKİ’den ev satın alan her beş kişiden birinin kendini mağdur hissetmesi demek. Aslında bu rakam davacı olmayan diğer ev sahiplerinin hiçbir mağduriyet yaşamadıkları ya da hâllerinden memnun oldukları anlamına da gelmiyor elbette. Davacı olmayan diğer tüketiciler de memnuniyetsizliğini kurumun yaptığı anketlerdeki artan şikâyet oranları ile gösteriyor. Kurumun kendi anketinde bu oran yüzde 72 çıkmıştı.
   </p>
   <p>
    Konut bölgeleri ve uydu kentlerinde yaşanan sorunlar aslında bütün TOKİ sakinlerinin ortak problemleri. Ancak dava açıp takip etmenin bir maliyeti vardı. Ayrıca ev sahibi olmanın heyecanıyla eksikleri-kusurları sineye çekenler çoğunlukta. Bunlar bir yandan kendi imkânları ile onarım yaparken, diğer yandan mahkemede hakkını arayan komşularının alacağı sonuçları izliyor. Mahkemelerin TOKİ aleyhine verdiği ilk kararların Yargıtay tarafından onanması, davaların kısa sürede katlanarak artmasına sebep oldu.
   </p>
   <p>
    30 Mart yerel seçimlerinden sonra gidişe ‘dur’ diyecek bir gelişme yaşandı. O güne kadar davacı vatandaşları haklı bulan Yargıtay 13. Hukuk Dairesi aniden görüş değiştirdi. Yargıtay’ın ‘görüş değiştirme sürecini yakından takip eden avukatlar, görüş değişikliğinde siyasi baskının etkili olduğunu düşünüyor. Avukat N, sadece Ankara’da TOKİ’ye açılan dava sayısının 9-10 bin civarında olduğunu iddia ediyor: “Dava sayısının, Türkiye genelinde 100 bine ulaştığına dair bilgiler alıyoruz. TOKİ için gerçekten can sıkıcı bir durum. Yargıtay’ın önceki onamaları emsal gösterildiği için, açılan davaların tamamını kaybetmekle karşı karşıya. Bizim de kazandığımız pilot davalardan sonra elimizdeki dosya sayısı binleri geçti. Yerel mahkemede kazandığımız yeni davalarımız için TOKİ’nin itiraz ettiği 13. Hukuk Dairesi birden görüş değiştirdi.”
   </p>
   <p>
    Benzer şikâyetleri olan vatandaşlardan birini haklı bulan Yargıtay’ın diğerini haksız görmesini izahta zorlandığını kaydeden bir başka avukat ise şunları söylüyor: “Aynı daire, aynı hâkim. Dosya da neredeyse aynı. Ama 30 Mart seçimlerinden sonra tam tersi yönde karar verdiler. Hâkim Bey’e daha önceki görüşlerini hatırlattık. Aynı mağduriyeti yaşayan aynı binadaki komşulardan birinin zararı tazmin edilirken diğerinin tazmin talebinin geri çevrilmesinin adalete olan güveni sarsacağını söyledik. Kafasını kaldıramadı, sadece, ‘Görüş değiştirdik, son kararımıza itibar edin’ cevabını verdi. Yaşanan süreç ve hâkimin tavrına bakınca insan, Yargıtay’ın görüş değişikliğinde, siyasi baskının etkili olduğunu düşünüyor.”
   </p>
   <p>
    Yargıtay 13. Hukuk Dairesi görüş değişikliğinin iktidarın güç tazeleyerek çıktığı seçimlerden sonra yaşanması hukukçular gibi mağdur vatandaşlarda da benzer kanaat oluşmasına sebep olmuş.
   </p>
   <p>
    <strong>
     Yargı baskı altında
    </strong>
   </p>
   <p>
    <img alt="" height="291" src="http://web.archive.org/web/20140911061737im_/http://medya.aksiyon.com.tr/aksiyon/2014/09/08/toki2.jpg"/>
   </p>
   <p>
    Yargıtay 13. Hukuk Dairesi’nin ‘görüş değiştirme’ sürecini Aksiyon’a değerlendiren emekli Yargıtay Savcısı Ahmet Gündel, şabloncu yaklaşımın yanlış olacağı kanaatinde. Gerekçeli kararın önemine dikkat çeken Gündel, “Bir önceki içtihadını neden değiştirdiğini 13. Hukuk Dairesi gerekçeli kararında ortaya koymalıdır. Dava sayısının hızla artması ya da toplu dava avukatlarının tavrına karşı şablon oluşturma düşüncesi yanlıştır. Her davanın, dosyanın kendine mahsus niteliği olur. Şabloncu yaklaşım, mağduriyet üretir.” dedi.
   </p>
   <p>
    Hukuk dairesinin gerekçelendiremeyeceği görüş değişikliğinin siyasi baskıyı akla getirdiğini kaydeden Avukat Gündel, dava sayısının daha da artma kaygısının etkili olabileceğini aktardı. Yargıtay’ın devlet çıkarlarını savunma gibi bir sorumluluğu olmadığını vurgulayan Gündel, “Yerel mahkemeler kamu kurumunun haksızlığını tespit etmiş. Yargıtay mahkeme kararını onayıp vatandaşın mağduriyetinin giderilmesine hükmetmiş. Vatandaşların bir bölümü de zararını tazmin etmişken, Yargıtay 13. Hukuk Dairesi’nin sağlam gerekçeye dayanmayan görüş değişikliği, siyasi baskıyı akla getirir, ki tablo da bunu gösteriyor. Hükümet bu davaların TOKİ’ye maliyetini görüyor. Dahası, 100 bine ulaşan dava sayısının artmasından kaygı duyuluyordur. Durumun vahametinden dolayı siyasiler devreye girmiş olabilir. Durum açık olarak bunu gösteriyor. Yani Yargıtay 13. Hukuk Dairesi’nin baskı altında olduğunu doğrulayan, inkâr edilemez veriler var.” diye konuştu.
   </p>
   <p>
    <img alt="" height="144" src="http://web.archive.org/web/20140911061737im_/http://medya.aksiyon.com.tr/aksiyon/2014/09/08/toki3.jpg"/>
    Yüz binlerle ifade edilen uyuşmazlığın normal olmadığını vurgulayan Gündel, TOKİ’nin ciddi ciddi sorgulanması gerektiğini söyledi. Emekli savcı ve avukat Gündel şu değerlendirmelerde bulundu: “Sınırlı sayıda uyuşmazlık tazminatla giderilebilir. Ancak yüz bin gibi bir rakamla ifade edilen uyuşmazlık, normal sayılamaz. Hizmet üretiminde, külliyetli sıkıntı olduğunu gösteriyor. Hiçbir kamu kurumu hakkında, böylesi uyuşmazlık ile dava açıldığını zannetmiyorum. Her bir dava ortalama 5 kişiyi ilgilendirse, ülke nüfusu içinde ciddi bir oran teşkil eder.”
   </p>
   <p>
    “13. Daire baskı altında kalmışsa, Yargıtay Hukuk Genel Kurulu bu hatayı düzeltir.” diyen emekli Yargıtay Savcısı Gündel, siyasetin genel kurula baskı yapamayacağını vurguladı. Davanın Hukuk Genel Kurulu’na gitmesi için yerel mahkemelerden birinin 13. Hukuk Dairesi’nin görüş değişikliğine karşı direnmesi gerektiğini belirten Gündel, siyasetin böylesine yargıyı kuşattığı dönemde, yerel mahkemelerin kararında direnmesinin de oldukça zor olduğunu kaydetti.
   </p>
   <p>
    Yargıtay’ın görüş değişikliği ve dava sayısını TOKİ yöneticilerine de sorduk. Değerlendirme yapmak istemeyenler oldu. İsminin yazılmasını istemeyen TOKİ’deki etkili bir isim ise şunları söyledi: “Özellikle toplu davaların artmasının Yargıtay’ın görüş değişikliğinde etkili olduğunu düşünüyorum. Sayı veremeyeceğim ama bir hayli yüksek davacı kitlesi ile karşı karşıyayız.”
   </p>
   <p>
    <strong>
     30 bin konut kaybı
    </strong>
   </p>
   <p>
    Yargıtay’ın görüş değişikliğinde siyasi etkiyi düşündüren bir başka boyut davaların TOKİ’ye maliyeti. Maliyetin yüksekliğine dikkat çeken Avukat T, “Eğer 100 bin davacı varsa ve ortalama 15 bin TL tazminat alırlarsa, 1 buçuk milyar TL gibi bir rakama tekabül ediyor.” dedi. İstanbul’da 70-80 bin TL civarında tazminatlar da ödendiğini kaydeden Avukat T, dava başına ortalama 20 bin TL’lik ödemenin TOKİ’ye 2 milyarlık bir fatura çıkaracağını vurguluyor.
   </p>
   <p>
    Geç teslimden dolayı TOKİ vatandaşın zararını tazmin etti. Ayıplı-kusurlu ve eksik teslimlerden dolayı da mahkûm oldu. Aslında, yargının hükme bağladığı, yoruma açık olmayan bir vatandaş mağduriyeti var. İnşaatları 600 kadar müteahhit eliyle yapan TOKİ, vatandaşa 100-140 bin TL civarında sattığı daire başına 40-60 bin TL ödeme yapmış. İddiaya göre müteahhide maliyeti düşürme baskısı yapan TOKİ, 50 bin TL’ye yaptırdığı daireleri 100 bin TL’ye satmış. Bu durumun ister istemez kullanılan malzeme ve işçilikte kalitenin ikinci planda kalmasına sebep olacağı belirtiliyor.
   </p>
   <p>
    Öngörülemeyen nakit kaybı tüm firma ve kurumlar için telafisi zor bir durum. Nakit sıkıntısını gidermek için erken ödemeleri teşvik eden TOKİ için de milyarlık kaybın kurumu sendeleteceği belirtiliyor. Çünkü son Sayıştay raporunda kurumun gelir fazlası 3 milyar olarak gösteriliyor. Ayrıca tahsilatın yüksek olduğu dönem artık geride kalıyor. 2014’e girerken genel değerlendirme yapan eski TOKİ Başkanı Ahmet Haluk Karabel, “Toplam konut üretimi içindeki sosyal konutların payı yüzde 85’ten 2013 yılı içinde yüzde 93’e çıkarıldı.” dedi. Karabel’in sözlerinde Tayyip Erdoğan’ın 2011’de dikkat çektiği ‘ikinci 500 bin konut’ hedefiyle ilgili de bilgiler var. Özellikle ağırlık verilmesine rağmen 2014’e gelindiğinde sosyal konut rakamı, 515 bin 348’e ulaşmış. Yani 500 binin üzerine sadece 15 bin konulabilmiş. Toplamda ise bu rakam 115 bin. Yani; 2005-2011 arası 6 yıldaki 500 bin konuta karşılık, 2011-2014 arası 3 yılda 115 bin konut üretilmiş. Tecrübe birikimi ve kazanılan pratik ile son üç yılda ulaşılması gereken 250 bin konutun gerisinde kalınmış. Bu doğrudan gelirlerin azalması demek! Yılbaşında 2014 hedeflerini de açıklayan Karabel, 2013’te planlama aşamasına getirilen 252 bin konutun ihalesinin hızla yapılacağını, ihalesi yapılan 41 bin konut ile 567 sosyal donatıdan inşaatları tamamlananların tesliminin yapılacağını söylemişti.
   </p>
   <p>
    Bir yandan satılan konut sayısının düşüşüne paralel gelir azalırken, diğer yandan öngörülemeyen tazminat şoku yaşanıyor.
   </p>
   <p>
    6 ayda bir peşin ödemelere yüzde 20’ye yaklaşan indirim kampanyaları yaparak TOKİ erken ödemeyi teşvik ile nakitlerini artırma yoluna gidiyor. Tazminat ile milyarlık nakit kaybı konut cinsinden ciddi rakama denk geliyor.
   </p>
   <p>
    _____________________________
   </p>
   <p>
    <strong>
     Sayıştay raporları sarsıcı
    </strong>
   </p>
   <p>
    <img alt="" height="263" src="http://web.archive.org/web/20140911061737im_/http://medya.aksiyon.com.tr/aksiyon/2014/09/08/topki-kutu.jpg"/>
    TOKİ’yi denetleyen Sayıştay’ın 2012 raporunda dava ve tazminatlarla ilgili sarsıcı tespitler yer aldı. Projelerde yaşanan gecikmeler ve yüklenici firmaların hizmet kusurları yüzünden 2009 yılında 3031 olan dava sayısının 2012’de 30 bini aştığına dikkat çekilen raporda aynı dönemde ödenen tazminat tutarının da 100 kat artışla 300 bin liradan 36,5 milyon liraya ulaştığı vurgulandı. Açılan davalarda mahkemenin TOKİ’yi haksız bularak tazminata hükmettiği ve Yargıtay’ın kararı onayladığı kaydedilen raporda, “Görülmekte olan geç teslim davalarının da idare aleyhine sonuçlanması beklendiğinden, ödenecek tazminat yükünün boyutları daha da artacaktır.” denildi
   </p>
   <p>
    Sayıştay’ın geciken 2013 raporunun daha sarsıcı bilgiler içerdiği belirtiliyor. Güvenilir haber kaynakları TOKİ’ye açılan dava sayısını netleştirecek 2013 raporunun tamamlanmak üzere olduğunu söyledi.
   </p>
   <p>
    Öte yandan kurumun müşterileri arasında yaptığı anketten de çarpıcı sonuçlar çıktı. Ankete katılanların yüzde 63’ü tuvalet, banyo ve mutfağın kullanılabilirlik ve kalite açısından uygun olmadığını söyledi. Yüzde 72’lik bölüm ise konutlarda kullanılan malzeme kalitesinin beklentileri karşılamadığı cevabını verdi.
   </p>
   <p>
    Bir başka şikâyet konusu da TOKİ tarafından oluşturulan geçici site yönetimlerinin çalışması. 2010’dan beri yapılan anketlerde memnuniyetsizlik oranının artması Sayıştay denetçilerinin de dikkatini çekti. Sayıştay’ın TOKİ raporunda memnuniyet oranının giderek azaldığına dikkat çekilerek şikâyetlere çözüm aranması ve olumsuzlukların giderilmesi gerektiği vurgusu yapıldı. TOKİ konutlarını kullanışlı bulanların 2010’da yüzde 73 olan oranı 2012’de yüzde 62’ye geriledi.
   </p>
   <p>
    <strong>
     TOKİ Başkanı Ergün Turan’dan itiraflar
    </strong>
   </p>
   <p>
    <img alt="" height="263" src="http://web.archive.org/web/20140911061737im_/http://medya.aksiyon.com.tr/aksiyon/2014/09/08/topki-kutu2.jpg"/>
    Başbakan Erdoğan’ın 2011 Haziran seçimlerine gidilirken vurguladığı “ikinci 500 bin konut” hedefi artık zikredilmiyor. Önce zamana yayıldı. Önceki Başkan A. Haluk Karabel son tarih olarak 2023 yılını gösterdi. İlk 500 bin hedefi 6-7 yılda tutturulurken ikinci 500 bin 10-11 yıla yayılıyor.
   </p>
   <p>
    Karabel, internete düşen ve Recep Tayyip Erdoğan ile kendisine ait olduğu iddia edilen ses kayıtlarında, Başbakan’dan “kupon (değerli) arazileri” kendisinden habersiz sattığı için fırça yiyordu. Bu tartışmadan kısa bir süre sonra da görevden alındı.
   </p>
   <p>
    Nisan ayında yerine gelen M. Ergün Turan’ın ikinci 500 bin konut hedefiyle ilgili henüz kamuoyuna yansıyan bir açıklaması olmadı. Talep mi düştü? Hayır, Turan yüksek konut talebini şöyle vurguluyor: “Sivas’taki 700 konut için 12 bin talep geldi. İstanbul’daki 500 konutumuza belki 20 bin talep gelecek. Bu beni çok heyecanlandırıyor!”
   </p>
   <p>
    Turan’ın açıklamalarında TOKİ’nin yaşadığı dava şoku izlerini görmek mümkün. Müşterilerinin ‘mutluluğunu’ önceleyeceklerini belirten Turan’ın bir gazeteye (Dünya, 18 Ağustos) verdiği son röportajı âdeta itiraflar içeriyor:
   </p>
   <p>
    “Konutlarda şekilden kullanılan malzemeye birtakım değişiklikler olacak. Artık daha kaliteli konut üreten bir TOKİ göreceksiniz. Vatandaşlarımızın da aldığı ürünlerden daha mutlu olduğu bir kurum umut ediyoruz. ‘7 Bölge 7 İklim’ adlı bir ulusal mimari yarışması düzenledik. Her bir bölgenin iklimine, ihtiyacına göre oraya has mimariyi içeren projeler yarışacak. Biz bu yarışmadan gelen projeleri nitelikli sosyal konut projelerinde hayata geçireceğiz. Biz sosyal konutlar ve dönüşüm konutları ile ilgileniyoruz. Üst gelir grubu ile ilgilenmiyoruz. Onları özel sektör yapar.”
   </p>
   <p>
    _________________________________________________________
   </p>
   <p>
    <strong>
     Özrü kabahatinden büyük şehir: GÖLBAŞI
    </strong>
   </p>
   <p>
    <strong>
     Ali Aslan Kılıç
    </strong>
   </p>
   <p>
    <img alt="" height="291" src="http://web.archive.org/web/20140911061737im_/http://medya.aksiyon.com.tr/aksiyon/2014/09/08/golbasi.jpg"/>
   </p>
   <p>
    <em>
     <span>
      Kot farkı yüzünden bazı evlerin girişlerine 15-20 basamakla iniliyor. Engelliler için yapılan yoldan ise yardım almayan bir engellinin inmesi imkansız
     </span>
    </em>
   </p>
   <p>
    Prestij projesi olarak başladı, toki’nin başını en çok ağrıtacak alana dönüşüyor. ne yeterli konut ne de çağdaş mekân vaadi yerine getirildi.
   </p>
   <p>
    TOKİ, merhum Turgut Özal’ın başbakanlığının ilk yılında, 1984’te kuruldu. 2004’te 20. kuruluş yılı töreni düzenlendi. Başbakan Recep Tayyip Erdoğan ve bakanların da katıldığı törende, heyecanlı bir konuşma yapan TOKİ’nin o dönemdeki başkanı Erdoğan Bayraktar, ‘çağdaş mekânlarda herkese yeterli konut’ vurgusu yapıyordu. Bayraktar için çok ‘yorucu’ bir dönem oldu. 600 yüklenici firma ile binlerce şantiye, on binlerce konutluk inşa sürecini yönetti. Başbakan Erdoğan’ın seçim mitinglerinde ısrarla vurguladığı 500 bin konut üretimine imza attı. İkinci 500 bin konut hedefinin belirlendiği 12 Haziran 2011 seçimlerinde milletvekili adayı olduğunda çok yorulduğunu ve Meclis’te dinleneceğini söylemişti.
   </p>
   <p>
    ‘Çağdaş mekânlarda herkese yeterli konut’ vurgusunun içini doldurmak elbette yorucu bir iş! Hem misyonu hem de vizyonu özetleyen bu önemli taahhüdün bir ayağı olan ‘herkese yeterli konut’ hedefini tutturmak için 1 milyon konut planlaması yapılabiliyor. Peki, vizyon ayağını oluşturan ‘çağdaş mekânlar’ taahhüdü de gerçekleştiriliyor mu?
   </p>
   <p>
    Başkent Ankara’nın Gölbaşı ilçesindeki Örencik TOKİ Konutları’na bakınca bu soruya ‘evet’ cevabı vermek kolay değil. Bayraktar’ın 20. yıl törenindeki coşkulu konuşmasından 3 yıl sonra Gölbaşı’na tepeden bakan yüksek bir yamaç, TOKİ inşaat alanına dönüştü. İlk aksaklık ulaşımda kendini gösterdi. TOKİ konutlarına ulaşmak için kıvrım kıvrım bol virajlı bir yol kullanılıyordu. Sakinlerinin ‘Park Eymir’ adını verdikleri ‘mini uydu kentte’ 2009’da teslimata başlandı. Bol virajlı Park Eymir yolunda yağmur varsa çamura, güneş varsa toz bulutuna giriliyordu. Bir süre sonra yol asfaltlandı, ancak uzunca bir süre toplu taşım hizmeti başlamadı.
   </p>
   <p>
    Belediye otobüs hattı verildiğinde hayretle görüldü ki Park Eymir TOKİ Konutları’nın giriş kavşağı otomobilden büyük araçların girişine uygun değil. Aradan geçen 5 yılda bu ‘çağdaş mekân’ düzeltilmedi ve bugün hâlâ otobüs ve kamyonlar konut bölgesine kavşağın geliş istikametini, yani ters şeridi kullanarak girebiliyor.
   </p>
   <p>
    2009’a gelindiğinde TOKİ konutlarındaki özensizlik için kanaat oluşmuştu. Mutfak ve diğer lavabolardan gelen hayli rahatsız edici koku TOKİ konutu ile özdeşleşmiş, ilden ile, semtten semte değişmez simgeye dönüşmüştü. Ama Park Eymir’de durum biraz farklıydı. Proje özel olarak TBMM çalışanlarının konut ihtiyacını karşılamak için hazırlanmıştı. Başka yerlerde ihmal olabilirdi belki ama milletvekili ve bakan yakınlarının bulunduğu, siyasetin gözünün üzerinde olacağı konutlar daha özenli inşa edilirdi.
   </p>
   <p>
    <img alt="" height="144" src="http://web.archive.org/web/20140911061737im_/http://medya.aksiyon.com.tr/aksiyon/2014/09/08/toki5.jpg"/>
    Zaten TBMM çatısı altında yapılan tanıtım toplantılarında da bu özenin işaretleri kendini gösteriyordu. Yeşil alanlar, çocuk parkları, her bina ve daireye özel otoparklar, sosyal donatılar, hatta konut yapılamayacak vadi yamaçlarında piknik alanları ve asma köprü bile düşünülmüştü.
   </p>
   <p>
    Başarılı tanıtım talep patlamasına yol açtı. Önce Meclis çalışanları başvurdu, talepler dalga dalga büyüdü. Meclis çalışanları için 2 bin 500 konut ile başlayan projede, bakanlıklar ve kamu kuruluşları da çalışanları için konut kontenjanı istedi. Elmadağ’a doğru uzanan geniş hazine arazilerine bakan TOKİ talebi olumlu karşılayarak yeni etaplar ekleyip konut sayısını önce 4 bin, sonra yeni etaplarla 6 bine ve 8 bine çıkardı.
   </p>
   <p>
    Dairelerin iç mimarisine ilişkin sorunlardan çok Park Eymir’in ‘çağdaş mekân’ yönüne bakıyoruz. İlk olarak çevre düzenlemesi iflas etti. Çimler kurudu, bahçeler diken tarlasına döndü. Sonra her binaya özel otopark planından taviz verildiği görüldü. Yollara park edilen araçlarla kimi caddeler mecburi tek şeride düştü. Cuma günleri Büyük Cami’nin çevresi kaldırımlara kadar araba parkına dönüyor. Akşam evine biraz geç gelenler binalarının çevresinde park yeri bulmakta zorlanıyor. Bu yüzden blok sakinlerinin arasında soğuk rüzgârlar esti.
   </p>
   <p>
    Arazinin yamaç bölümündeki blokların kotları düşük tutulduğu için giriş katına basamaklardan inilerek giriliyor. Hatta bazı bloklar için 18-20 basamaklı merdivenler bile var. Yani binaya zemin kattan değil, âdeta bodrum kattan giriyorsunuz. Ama TOKİ bu katları istisnasız zemin kat olarak kuraya soktu. Bu blokların merdiven yanına yapılan engelli girişi, ‘çağdaş’(!) görüntüyü tamamlıyor. Tekerlekli sandalyenin arkasından asılacak birkaç kişi olmazsa engelli sandalyesiyle birlikte ya takla atar ya da hızla giriş kapısına çarpar. Bisikletiyle bu zemini kullanan çocuklar defalarca kapıya çarpıp kırılan camlar arasından ölümden döndü. Hasta ve yaşlıların inip çıkmakta zorlandığı bu ‘girişlerde’ şu görüntüye sık sık rastlanıyor: Bir engelli, bir yakınının sırtında, tekerlekli sandalye ise boş olarak indirilip çıkarılıyor. Özetle, Meclis çalışanları için başkentte inşa edilen TOKİ konutlarında bile ‘çağdaş mekân’ vurgusunun içi doldurulamamıştı.
   </p>
   <p>
    Dahası kalitesiz çinko kullanıldığı için, çok geçmeden çatılar akıtmaya başladı. Son katta oturan Park Eymir sakinleri yağmurlu havalarda çatının damlayacak yerine leğen, kova koşuşturuyor.
   </p>
   <p>
    Korsan bloklar
   </p>
   <p>
    TOKİ’nin ‘çağdaş mekânlar’ vizyonunu gölgeleyen yanlışların başında sonradan proje değiştirmek geliyor. Park Eymir için yapılan tanıtımdan sonra talebi karşılamak için yeni etaplar eklenmesi anlaşılabilir bir durum. Ancak etaplar içine sözleşmeden sonra yeni bloklar eklemek, yeşil alandan, otoparktan, çocuk oyun ve yaşam alanlarından ‘çalmak’ anlamına geliyordu. Park Eymir sakinlerinin, ‘korsan blok’ adını verdiği binalardan Gölbaşı TOKİ’ye tam 5 tane serpiştirilmiş.
   </p>
   <p>
    Bu blokların bulunduğu her etap sakini kendisine taahhüt edilen ve imza altına alınan sözleşmeye aykırı olarak eksik teslimat şoku yaşadı. Açılan davaların büyük bölümünü de ‘eksik ortak kullanım alanı’ şikâyeti oluşturuyor.
   </p>
   <p>
    Artan nüfusu ile yüksekten baktığı Gölbaşı ilçe merkez nüfusunu yakalayan Park Eymir’in ‘çağdaş mekân’ eksikliğini AKP’li belediye başkanı Fatih Duruay da tespit etmişti. 30 Mart seçimlerinden önce Park Eymir sakinleri ile bir araya gelen Duruay, “Ulaşımı rahatlatmak için TOKİ-TRT arasında yol yapımı, 300 yataklı hastane, büyük cami, kreş, gündüz bakım evi yapımı, mobese sistemi kurulumu, bahçelerin peyzaj işlerinin belediye tarafından yapılması, aile yaşam merkezi, anfi tiyatro” gibi sözler vermişti.
   </p>
   <p>
    __________________________________________________________
   </p>
   <p>
    <strong>
     Yeni bir şehir nasıl kurulmaz: KAYAŞEHİR
    </strong>
   </p>
   <p>
    <strong>
     Behram Kılıç
    </strong>
   </p>
   <p>
    <img alt="" height="291" src="http://web.archive.org/web/20140911061737im_/http://medya.aksiyon.com.tr/aksiyon/2014/09/08/kayabasi.jpg"/>
   </p>
   <p>
    İstanbul Başakşehir’de Kayaşehir adıyla yeni bir uydu kent kuran TOKİ’nin buradaki ufuksuzluğu aslında Türkiye’deki diğer faaliyetlerinin de göstergesi. işte sıfırdan kurulan bir şehrin beceriksizlik fotoğrafı.
   </p>
   <p>
    2011 yılının Haziran ayıydı. Evi teslim aldığımız gün TOKİ’ye 101 bin lira borcumuz vardı. İlk taksitimiz 832 liraydı. Taksitler 6 ayda bir memur zammı oranında artırılıyordu. Sistem, ilk 2 yıl boyunca peşin ödemeyle borcumuzu sonlandırmaya izin vermiyordu. 25 ay kadar taksit ödedik. Son ödediğimiz taksitler 980 lirayı bulmuştu. Nihayet 2 yıl bittikten sonra peşin paraya borcumuzu bitirme imkânı tanındı bize. Bunca ödemeden sonra TOKİ’ye ne kadar borcumuz kaldığını sorduk. Aldığımız cevap şoke etti: 98 bin lira. 2 yıl boyunca yaklaşık 24 bin TL ödemiştik, borcumuz 101 binden 98 bin TL’ye düşmüştü!’
   </p>
   <p>
    TOKİ, 2011 yılında İstanbul’un Başakşehir ilçesi sınırları içerisinde yer alan hazine arazileri üzerine Kayaşehir adıyla yeni bir uydu kent kurdu. Bu uçsuz bucaksız bölgede 65 bin konut inşa edilecekti. İlk etapta 11 bin 140 konut hak sahiplerine dağıtıldı. Sonrasında yenileri eklendi. Çok geçmeden şikâyetler başladı. Yukarıdaki cümlelerin sahibi vatandaşımızın başına gelenler, şikâyetlerin ilkiydi. Aynı problemi Kayaşehir’de ev sahibi olan hemen herkes yaşadı. Evlerin aylık taksitleri metrekarelerine göre değişiyor. Örneğin Ayfer Hanım, kuzeydoğu cephesi olan 3+1 eve sahip.  İlk taksiti 869 TL’ydi, bugün ise 1170 TL ödüyor. Vatandaş borcunu ödedikçe borcu artıyor! TOKİ evleri teslim ettikten sonra site yönetimlerini kendi iştiraklerine vererek halkın önüne başka bir sorun daha çıkardı.
   </p>
   <p>
    Yönetim aidatları istediği gibi artırıyor. Hesap sormak, hak aramak nafile. 83 lira olan aidat, yolsuzluk soruşturmalarında TOKİ’yle ilgili gözaltına alınan bakan çocukları hapisten salıverildiği gün 96 TL’ye çıkartıldı. Kayaşehir sakinlerinin söylediğine göre bu aidat karşılığında sadece binalardaki çöpler toplanıyor, bir de bahçe sulanıyor.
   </p>
   <p>
    Hâlihazırda Kayaşehir’de 50 binden fazla insan yaşıyor. Ve sayı her geçen gün artıyor. Konuştuğumuz her ev sahibinin Kayaşehir’den yana bir derdi vardı. Kimi site yönetiminden, kimi yollardan, kimi evde kullanılan malzemeden, kimi çevre düzenlemelerinden, kimi okullardaki eğitimden dem vurdu.
   </p>
   <p>
    Yaşadıkları sıkıntılar yüzünden Kayaşehir sakinleri hemen hemen her ay protesto gösterisi yapıyor. En son su faturaları yüzünden yürüyüş yapıldı. Kendilerine DAF Energy tarafından imzasız gönderilen faturalara vatandaşların itirazı sonuç vermiş. Bazı faturalardaki yüksek meblağlar düşürülmüş. Kayaşehir sakinlerinden Şayan Acar, “İlk fatura çok yüksekti, protesto edip kabul etmedik. Sonrasında uygun bir fatura geldi. Demek ki bizi alenen kandırıyorlar.” diyor. Aynı şey doğalgaz faturasında da yaşanmıştı.
   </p>
   <p>
    Site yönetimi yakıt tüketiminin olmadığı yaz aylarında bile sıcak su paylaşımları için ortak gider uygulamasına karar vermiş. Binaların üzerinde güneş enerjisi panelleri olmasına rağmen talep edilen sıcak su parası tepki çekiyor.
   </p>
   <p>
    <img alt="" height="144" src="http://web.archive.org/web/20140911061737im_/http://medya.aksiyon.com.tr/aksiyon/2014/09/08/toki8.jpg"/>
    Kayaşehir 17. bölgede bazı blokların dış kaplaması birçok yerinden kabarmış, hatta tamamen dökülen bölümler var. Binaların henüz 1-2 yaşında olduğu göz önüne alınırsa ortaya çıkan sonuç düşündürücü. Sadece bir süpermarket var. Hâliyle fiyatlar emsallerine göre yüksek. Kayaşehir halkı başka market servisleriyle Başakşehir’e gitmek zorunda kalıyor. Kayaşehir’de bir semt pazarı bile yok. Vatandaş yakın semtlere kurulan pazarlara gidiyor.
   </p>
   <p>
    Kayaşehir AVM’deki 172 iş yerinin çoğu fahiş kira ve aidat tutarları sebebiyle boş. Buna rağmen her biri estetikten uzak, aynı boy, aynı ölçüde ve yola neredeyse 3-5 metre uzaklıkta yeni dükkânlar inşa ediliyor Kayaşehir’de. Muhtemelen bu dükkânlar için yolun güzergâhı da değiştirilecek. Kayaşehir sakinlerinin nasıl onaylandığını bir türlü anlayamadıkları virajlı bir de yolları var. Neredeyse her hafta bir kaza meydana geliyor. 2011’de bir okul servisinin devrilmesi sonucu bir çocuk hayatını kaybetmiş, 15 kişi de yaralanmıştı. Kazadan sonra yola uyarı işaretleri kondu ama 90 derecelik açıyı bulan virajın şekli rant getirmediği için olsa gerek değiştirilmedi. Üstelik emniyetin raporuna göre burası ters meyilliydi.
   </p>
   <p>
    Burada güzel olan işler de var. Mesela ilk ve ortaöğretim okulları, 2 bin 500 kişilik cami son derece modern inşa edilmiş. Ama okullar kalabalık nufüsun ihtiyacını karşılamada yetersiz. Bunun yanında sosyal-kültürel tesisler de eksik. 1800 konutun bulunduğu 5. Bölge’de 2 basketbol sahası var. ‘Yeni bir şehir’ kuran zihniyet bisiklet yolunu, yüzme havuzunu, tenis kortunu unutmuş, futbol sahasını ise ara ki bulasın. Otoparklar da binalardaki dairelerle doğru orantılı değil.
   </p>
   <p>
    Evlerin içindeki problemler aradan 3 yıl geçmesine rağmen devam ediyor. Özellikle iç malzeme oldukça kalitesiz. Her ev teslim alındıktan sonra tesisatçı gördü dersek abartmış olmayız. İsmini vermek istemeyen bir müteahhit, 2009’da başlayan ilk binalar için TOKİ’nin daire başı inşaat firmasına 42 bin TL verdiğini anlatıyor bize. Ancak TOKİ bu daireleri o günler için vatandaşa ortalama 150 bin TL’ye satıyordu. Hâliyle inşaat firması daireleri ucuza mal etmek için malzemenin en basitini kullanmak zorundaydı o müteahhide göre.
   </p>
   <p>
    Kayaşehir’de bölgeler arasında dolaşırken tüm sorunlara rağmen dairelerin 2011’e göre çok değerlendiği söyleniyor. Henüz evleri tam üzerine alamayan birçok ev sahibinin Kayaşehir ile ilgili en büyük tesellisi de bu.
   </p>
   <p>
    <img alt="" height="291" src="http://web.archive.org/web/20140911061737im_/http://medya.aksiyon.com.tr/aksiyon/2014/09/08/toki7.jpg"/>
   </p>
   <p>
    _____________________
   </p>
   <p>
    Sorunlar için ne dediler?
   </p>
   <p>
    <strong>
     Ahmet Turan Alkan (Yazar):
    </strong>
    TOKİ çok bina yaptı, güzel bir mahalle kuramadı. TOKİ’nin binaları şüphesiz emsallerinden çok daha sağlam ve güvenilir ama nedense bana hep, çok kısa bir zamanda acil mesken ihtiyaçlarını gidermek için yapılıvermiş, geçici deprem evlerini hatırlatıyor. TOKİ’de demir, çimento, arsa var, vizyon yok. Eğer varsa, -ki bence var!- kabahat, TOKİ’yi yöneten tepe takımında değil, bu kolektif bir beceriksizlik, ortaklaşa bir ufuksuzluk. Düşününüz, bomboş araziye yeni bir şehir kurmak için elimize imkân veriliyor; biz tutup Başakşehir yapıyoruz, Kayaşehir yapıyoruz, Ataşehir yapıyoruz, hepsi de tutarsızlıkta birbirini çaresizce izleyen bir kooperatif şehirciliğini ihyâ ediyoruz.
   </p>
   <p>
    <strong>
     Ali Taş (Ev sahibi):
    </strong>
    Eve girdikten bir ay sonrasında duvarlar kabardı ve döküldü. Tam her şey bitti diyorduk ki, tuvaletteki bütün fayanslar şişerek patladı. Şirket görevlisi ‘bina yerine oturuyor’ gibi saçma ve mantıksız bir açıklama ile bunu izah etmeye çalıştı. Altı ay sonra üst kattan eve sular aktı.
   </p>
   <p>
    <strong>
     Kerim Güner (Ev sahibi):
    </strong>
    Çevre düzenlemesi kötü. Her ay 96 lira alıyorlar ama çim biçmeyi bile beceremiyorlar. Bizim bölgede çimlik alanda bostan çıktı. Çocuk parkları bakımsız ve yetersiz. Koskoca uydu kentin tek bir giriş çıkışı olması tuhaf. Sağlık ocakları az ve yetersiz. Okullardaki öğretmen açığı sözleşmeli öğretmenlerle kapatılmaya çalışılıyor.
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=A7389B22F9240115A3B7967C2250F695?newsId=39424), [web.archive.org (arşiv bağlantısı)](http://web.archive.org/web/20140911061737/http://www.aksiyon.com.tr:80/aksiyon/newsDetail_getNewsById.action;jsessionid=A7389B22F9240115A3B7967C2250F695?newsId=39424)
