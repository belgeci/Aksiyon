# Devlete tiyatro oynamışlar

*Bilinmeyen-yazar 2005.08.29*

<div>
 <p>
  <font>
   Devlet Tiyatroları (DT) karıştı. Genel Müdür Lemi Bilgin'in görevden alınması, ardı ardına gelen alt kademe istifalarıyla protesto edildi. Yeni genel müdür, makamlara atayacak idareci bulmakta zorlanıyor.
   <br/>
   <br/>
   Kültür ve Turizm Bakanı Atilla Koç'un, Bilgin'i, DT'yi 1,3 trilyon lira zarara uğrattığı için görevden aldığı ortaya çıktı. Teftiş Kurulu Başkanlığı'nın 10 Ağustos 2005 tarihli raporunda, Bilgin'in, personel maaşları için protokol anlaşması yapılan İş Bankası'nın DT'ye verdiği 1 trilyon 100 milyar lirayı 12 Ocak 2005'te özel nitelikli Devlet Tiyatroları Vakfı'na bağışladığı belirtiliyor. Oysa Bilgin, kurumun maddi sıkıntı yaşadığını ifade ederek devletten para istiyordu. Olay bardağı taşırıyor ve Bakan Koç, raporla birlikte Bilgin'in görevden alınma yazısını Cumhurbaşkanı Ahmet Necdet Sezer'e gönderiyor. Raporu gören Sezer, kararnameyi bekletmeden onaylıyor. Bakanlık, görevden aldığı Bilgin hakkında 'devleti zarara uğrattığı, başında bulunduğu kurumun çıkarlarını korumadığı, üçüncü kurum ve şahısların çıkarlarını DT menfaatleri üzerinde tuttuğu' gerekçesiyle suç duyurusunda bulunacak. Raporda ayrıca Bilgin'in İş Bankası'ndan alınan yüklü meblağı özel vakfa aktarmasının haricinde devleti, bilgisayar yazılım ihalesinde tamamlanmamış işi kabul ederek 25 milyar; Taksim Sahnesi'nin bir yıllık kirasını erken ödeyerek 140 milyar zarara uğrattığı da kaydediliyor. Bilgin 1999 yılında, Kültür Bakanı İstemihan Talay tarafından da azledilmiş; ancak iki yıl sonra mahkeme kararıyla görevine dönmüştü. Bakalım tiyatroda önümüzdeki günlerde neler sahneye konulacak?
   <br/>
   <br/>
  </font>
 </p>
 <p>
  <font>
   (Bu yazı 416 kez okunmuştur)
  </font>
 </p>
</div>


Kaynak: [www.aksiyon.com.tr](http://www.aksiyon.com.tr:80/yazdir.php?id=22409), [web.archive.org (arşiv bağlantısı)](http://web.archive.org/web/20051227222312/http://www.aksiyon.com.tr:80/yazdir.php?id=22409)
