# Türk sporunun Lefter’leri

*Bilinmeyen-yazar 2012.01.23*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Önceki hafta 86 yaşında hayatını kaybeden ve görkemli bir törenle defnedilen Rum asıllı Lefter Küçükandonyadis, geçmişte Türkiye’yi başarıyla temsil etmiş azınlık sporcularını akıllara getirdi.
  </font>
 </div>
 <div id="newsText">
  <font class="detail-text">
   <p>
    Türk futbolunun ordinaryüsü Lefter Küçükandonyadis’in ölümü, bu topraklarda yaşayan farklı renkleri bir kez daha bir araya getirdi. Tıpkı 1900’lü yılların başında olduğu gibi. Şükrü Saraçoğlu Stadı’ndaki tören Yunanistan medyasında da geniş yer buldu. Genel hatlarıyla Yunan gazeteleri Lefter’e gösterilen vefaya şapka çıkarttı. Ama bazıları Lefter’in Türkiye’de azınlık, Yunanistan’da ise yeniçeri olduğunu, buradan hareketle iki arada bir derede kaldığını dile getirdi. Belki de bu ifadelerde haklılık payı vardı. Zira 6-7 Eylül olayları ve  öncesinde çıkartılan Varlık Vergisi, Türkiye’deki azınlıkları bir hayli etkilemişti. Oysa 20. asrın başında Türk sporcularla Ermeni ve Rum sporcular aynı bayrak için mücadele ediyordu. Mesela, Osmanlı’yı temsilen 1912 Stockholm Olimpiyatları’na giden iki sporcumuz Vahram Papazyan ve Mıgır Mıcıryan azınlık mensubuydu.
   </p>
   <p>
    F.Bahçe‘nin stadına adını veren eski başbakanlardan Şükrü Saraçoğlu, Varlık Vergisi’nin ardındaki en önemli isimlerden biriydi. Ne ilginç bir paradokstur ki Lefter’in cenazesi bu stattan kalktı. Lefter, A Milli Takım formasını 50 kez giydi. 7 kez kaptanlık yaptı. 1944’te Yunanistan’a karşı oynanan milli maçta gol attı. Yunanlılar bu maçta onu portakal yağmuruna tuttu. 6-7 Eylül olaylarının yaşandığı 1955’te ise Türkler Büyükada’daki evini taşladı. O gün başına gelebilecek tehlikelerden onu takım arkadaşları korumuştu. Lefter, yıllar önce Sabah Gazetesi’ne verdiği bir röportajda Büyükada’da yaşadığı o günü şöyle anlatmıştı: “15 gün önce gol attığımda omuzlardaydım. O gün ise kayalar ve boya tenekeleriyle karşılaştım. En kötüsü harçlık verdiğim çocuklar evime saldırdı. Evde ne pencere, ne kapı kalmıştı. Kızlarım küçüktü, onları öldürmeye kalktılar. İstanbul’dan Emniyet Müdürü evime geldi. Gece gördüğü manzara karşısında ‘Aman Allah’ım’ demişti. Çok sordular kim yaptı diye; ama o gün de söylemedim, bugün de söylemeyeceğim.”
   </p>
   <p>
    F.Bahçeli futbolcular Lefter için endişelenmiş ve Büyükada’ya gitmişlerdi. Melih Ilgaz, İbrahim Kösem, Niyazi Tamakan ve Şükrü Ersoy, o günlerde Lefter’i korumak için evinde kalacaklardı. Lefter, Futbol Federasyonu’nun ‘Altın Şeref Madalyası’nı alan ilk futbolcuydu. Türk futboluna büyük hizmetler vermişti. Ama yaşadıkları adeta bir dramdı. Spor tarihimiz Lefter gibi azınlık olup da Türk sporuna büyük hizmetler veren sporcularla dolu. İçlerinden bazıların hikayeleri de Lefter’i aratmayacak cinsten. F.Bahçe’nin yanı sıra G.Saray ve Beşiktaş’ın da Lefter gibi tarihe mal olmuş futbolcuları vardı. Mesela, G.Saraylı Boduri. Asıl adı Nikola Büyükvafiadis’ti. Boyunun kısalığı nedeniyle kendisine takılan ‘Boduri’ lakabı ile anıldı. ‘Manita’ adını taktığı çalımlarıyla meşhur oyuncu, futbola Beyoğluspor’da başlamış, G.Saray’a 1938-39 sezonunda gelmişti. Ama bu takımda üçüncü sezonunu bile tamamlayamadan hayata gözlerini yumacaktı. 23 Aralık 1940’ta Şeref  Stadı’nda G.Saray ile Beyoğluspor karşı karşıya geliyordu. Boduri de bir gün önce askere alınmış ve Sirkeci’deki İkmal Merkezi’ne gönderilmişti. Merkezin sorumlusu, G.Saraylı yüzbaşı Muhittin Şahinbaş’dı. Yöneticiler Boduri’nin maçta oynaması için yüzbaşıdan izin istedi. İzin verildi. Kışın sert bir günü üzerinde ince bir tulumla kulüp binasına gelen Boduri bir hayli üşümüştü. Maçtan sonra da birliğine dönmesi gerekiyordu. Ancak bir titreme geçirdi. Birliğine bir sonraki gün gitmesi için izin istendi. Lakin gece sevkiyat vardı ve asker Boduri’nin de orada olması gerekiyordu. Boduri o gece Sirkeci’den Kilyos’taki birliğine giderken yolda fenalaştı. Gümüşsuyu Askeri Hastenesi’ne kaldırıldı. Zatürreye yakalanan 21 yaşındaki genç oyuncu birkaç gün sonra hayata gözlerini yumdu. Son maçını yetiştiği Beyoğluspor’a karşı oynaması ilginçti. Onun Lefter’den de iyi olduğunu iddia edenler hiç de az değildi.
   </p>
   <p>
    3 büyükler içerisinde kadrosunda azınlık oyunculara en az yer veren takım Beşiktaş’tı. Buna rağmen siyah-beyazlı takımın tarihinde de Lefter gibi damga vurmuş azınlık oyuncuları vardı. Bu oyunculardan biri de Hristo Kostanda’ydı. 1936-1947 yılları arasında 7 sezon Beşiktaş’ta oynayan, 2 yılını da Beyoğluspor’da geçiren Hristo, Beşiktaş tarihinin en iyi sağ beklerinden biriydi. Beşiktaş’ın 100. yılında, tarihte Beşiktaş formasını giymiş futbolculardan altın, gümüş ve bronz 11’ler seçildi. 1979’da vefat eden Hristo, gümüş karmada yer aldı. Hristo’nun kızı Violet Kostanda ise 130 kez Türk milli formasını giymiş başarılı bir voleybolcuydu. Beşiktaş Kız Lisesi’nde voleybola başlayan bayan Kostanda, yıllarca Eczacıbaşı forması giydi. Voleybol oynadığı 14 yılda 12 şampiyonluk yaşadı.
   </p>
   <p>
    Beşiktaş’ta oynayan azınlık oyuncularından biri de Niko Kovi’ydi. 1953 doğumlu Niko, 1968-1973 yılları arasında Vefa’da, sonrasında ise 5 sezon siyah-beyazlı takımda yer aldı. 1978-85 yıllarında ise Yunanistan’ın Panathinaikos ve OFI Girit takımlarında ter döktü. Niko Kovi, 3 kez A Milli Takım formasını giydi. Kovi, Beşiktaş ile lig şampiyonluğu kazanamadı ama Kara Kartallar’ın kazandığı ilk Türkiye Kupası’nda büyük rol oynadı. 1975’te Trabzonspor ile oynanan kupanın ilk maçını Beşiktaş 1-0 kaybetmişti. İkinci maçta Kovi’nin attığı golle 1-0’ı yakalayan siyah-beyazlılar, maçı 2-0 kazanarak kupaya uzanmıştı.
   </p>
   <p>
    A Milli Takım formasını sadece Ermeni ve Rum sporcular giymedi. G.Saray’ın efsane futbolcularından Rober Eryol museviydi. Futbola 1947’te G.Saray’da başlayan, solaçık ve solbek mevkilerinde oynayan Eryol, 6 kez de A Milli formayı giydi. 1930’da Mersin’de doğmuş, 1937’de ailesiyle Taksim’e yerleşmişti. Çeşitli takımlarda amatör futbol oynadıktan sonra 1947’de Pera (Beyoğlu) ve Taksim takımları onu istedi. O zamanlar bu kulüplerde azınlık  sporcular oynardı. Gayrimüslim olduğu için ona da bu takımlardan birinde oynaması gerektiği söyleniyordu ama Rober Eryol G.Saray’da oynamak istedi. Çünkü bir Türkiye vatandaşı olarak hiç kimseden farkı olmadığını herkese göstermeyi arzuluyordu. Eryol, 1953’te Çanakkale Şehitler Anıtı’nın yapılması için üç büyükler arasında düzenlenen turnuvada da oynamıştı. Bu maçlar onun için anlamlıydı. Zira dedesi Çanakkale’de hayatını kaybetmiş, arkasında 7 çocuk bırakmıştı. Birçok şehidimiz gibi onun da dedesinin mezarı bilinmiyordu. Turnuvayı G.Saray kazandı. 2000 yılında hayata gözlerini yuman Rober Eryol ise yapılan Çanakkale Şehitler Anıtı’nı dedesinin mezarı olarak kabul ettiğini açıklayacaktı. Yukarıda da bir örnek verdiğimiz gibi sadece futbolcular değil, diğer branşlardan da birçok azınlık sporcusu Türk Milli Takım’ına hizmet verdi. Rum bir ailenin çocuğu olan Toma Balcı bunlardan biriydi. 1918’de İstanbul’da doğan Balcı, 1940 ile 1955 yılları arasında çekiç atmada Türkiye’nin rakipsiz sporcusuydu. Bu sürede Türk atletizm takımının girdiği bütün yarışmalarda milli formayı sırtından çıkarmayan Balcı, 15 kez Türkiye şampiyonu olmayı da başardı.
   </p>
   <p>
    Türkiye’nin boksta rakipsiz sporcularından olan Garbis Zaharyan’ı da anmadan geçemeyeceğiz. O da Türkiye’yi başarıyla temsil etti. 1950’de profesyonel olan Ermeni sporcumuz 51 maçta 34 galibiyet alarak Türk boks tarihine adını altın harflerle yazdırdı. 1906’da yapılan ara olimpiyatlarda Osmanlı İmparatorluğu’na ilk olimpiyat altın madalyasını kazandıran Yorgo Alibrantis’ti. Bu ara olimpiyatlarda Anadolu’yu 18 Rum, 10 İngiliz, 1 Ermeni ve 1 de Musevi sporcu temsil edecekti. Rum Aleko Mulos ise 1908 Londra Olimpiyatları’nda Osmanlı’yı temsil eden ilk sporcuydu.
   </p>
   <p>
    Yazıyı Vahram Papazyan’ın hikayesiyle bitirelim. Yukarıda da değindiğimiz gibi 1912 Stockholm Olimpiyatları’na katılan iki sporcumuzdan biriydi Papazyan. Ermeni sporcumuz Stockholm’e geldiğinde, olimpiyatlara katılacak ülkelerin caddelere asılmış bayrakları arasında Türk bayrağının bulunmadığını görünce hayal kırıklığına uğradı. Bunun üzerine durumu büyükelçi Ahmet Bey’e iletip Türk bayrağı Stockholm caddelerine ve Olimpiyat Stadı’na çekilmediği takdirde yarışmalara katılmayacağını söyledi. Büyükelçi de derhal ilgili makamlara başvurarak Türk bayrağının caddelere ve stadyuma çekilmesini istedi. Türk bayrağı direklere çekildi ve Vahram Papazyan 1500 metre yarışına katıldı.
   </p>
   <p>
    Bu haberde yer veremediğimiz birçok Ermeni ve Rum sporcu da tıpkı Lefter ve diğerleri gibi Türk takımlarına büyük hizmetler verdi, beraber aynı amaç uğruna ter döktü.
   </p>
   <p>
    <img alt="" height="307" src="http://web.archive.org/web/20120501125219im_/http://medya.aksiyon.com.tr/aksiyon/2012/01/23/behram-lefter-1.jpg"/>
   </p>
   <p>
    <img alt="" height="307" src="http://web.archive.org/web/20120501125219im_/http://medya.aksiyon.com.tr/aksiyon/2012/01/23/behram-lefter-6.jpg"/>
   </p>
   <p>
    <img alt="" height="307" src="http://web.archive.org/web/20120501125219im_/http://medya.aksiyon.com.tr/aksiyon/2012/01/23/behram-lefter-5.jpg"/>
   </p>
   <p>
    <img alt="" height="307" src="http://web.archive.org/web/20120501125219im_/http://medya.aksiyon.com.tr/aksiyon/2012/01/23/behram-lefter-2.jpg"/>
   </p>
   <p>
    <img alt="" height="307" src="http://web.archive.org/web/20120501125219im_/http://medya.aksiyon.com.tr/aksiyon/2012/01/23/behram-lefter-7.jpg"/>
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action?newsId=31672), [web.archive.org (arşiv bağlantısı)](http://web.archive.org/web/20120501125219/http://www.aksiyon.com.tr:80/aksiyon/newsDetail_getNewsById.action?newsId=31672)
