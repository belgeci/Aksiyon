# Özgürlük kaç cana bedel?

*Bilinmeyen-yazar 2011.12.26*

<font class="agenda2NewsSpot">
 Efsanevi Baba filmlerinin ikincisinde Michael Corleone’nin Küba’daki rejim karşıtı isyancılarla ilgili benzetmesi bugünkü Arap sokaklarını anlatıyor sanki:
</font>
<font class="newsDetail">
 <p>
  “Bugün tuhaf bir şey gördüm. Bazı isyancılar tutuklanmıştı. Bir tanesi cebinden çıkardığı el bombasının pimini çekti ve kendisiyle beraber polis yüzbaşısını da götürdü. Askerler para için savaşıyor, asiler ise para almıyor.” İnsanların canları pahasına isyana devam etmesi Michael’ı asilerin kazanacağına inandırıyordu. Diktatörlerine “artık yeter” diyerek canını ortaya koyan Arap halklarının özgürlük mücadelesi bu seneye damgasını vurdu. Her biri ayrı bir dünya ve hikâye olsa da haberlere ‘toplam ölü sayısı istatistiği’ olarak yansıyan binlerce can toprağa düştü. Hepsi de İslam coğrafyasında, ama kurbanlar sadece onlarla sınırlı değil. Irak, Afganistan… Uğruna feda edilen bunca hayata rağmen hürriyetin gelmesi ve katliamların durması yakın görünmüyor.
 </p>
 <p>
  TUNUS
 </p>
 <p>
  Aralık 2010’da Muhammed Bouazizi adlı seyyar satıcının kendini yakmasıyla başlayan halk isyanı Zeynel Abidin Bin Ali’nin 23 yıllık dikta rejiminin sonunu getirdi. Arap Baharı’na ilham olan Tunus, özgürlük için ödediği bedel açısından takipçilerine göre şanslı olacaktı: Olaylarda en az 220 insan öldü.
 </p>
 <p>
  MISIR
 </p>
 <p>
  Arap Baharı Tahrir’de başlamadı; ama orayla özdeşleşti. 30 yıllık diktatör Hüsnü Mübarek şubat ayında istifa etti. Mübarek’in devrilmesi hikâyenin sonu olmadı. Halk en başta sarmaş-dolaş olduğu orduya karşı aylardır meydanlarda. Ocak ayından bu yana devam eden çatışmalarda ölü sayısı 1000’i aştı.
 </p>
 <p>
  LİBYA
 </p>
 <p>
  Diktatörünü deviren ilk iki ülkeden farklı olarak, kanlı bir iç savaş yaşadı Libya halkı. 42 yıllık diktatör Kaddafi’nin vahşeti NATO müdahalesine sebep oldu. En az 50 bin kişinin öldüğü savaş, Kaddafi’nin de vahşi bir şekilde öldürülmesiyle sona erdi. Aşiretler arası gerginlik arasında devlet ve hükümet yapısını kurmaya çalışan Geçici Millî Konsey’in üzerinden Batı’nın gölgesi eksik olmuyor.
 </p>
 <p>
  IRAK
 </p>
 <p>
  1980-88 İran Savaşı, 1990 Kuveyt işgali ve 1. Körfez Savaşı, 2003 ABD işgali. Saddam Hüseyin dönemindeki bu savaşlarda ülke kan ve barut denizine döndü. Geçen hafta ABD askerlerinin çekilmesiyle fiilen sona eren 8,5 yıllık işgalde ölenlerin sayısının 100 bin ila 1 milyon arasında olduğunu belirten raporlar mevcut. Bağımsız gözlemciler ikincisinin daha mümkün olduğunu belirtiyor. ABD’nin çekilmesiyle beraber geride mezhep çatışmalarına, siyasi çekişmelere ve terör örgütlerinin eylemlerine açık zayıf bir ülke kaldı. Siyasi krizin çıkması gecikmedi. Hafta başında Cumhurbaşkanı Celal Talabani’nin Sünni yardımcısı Tarık Haşimi hakkında hükümet yetkililerine suikast düzenleme suçlamasıyla tutuklama kararı çıkarıldı. Hükümet kurma çalışmaları çökme noktasına geldi. Ve geçen perşembe günü Bağdat’ta 16 ayrı noktada aynı anda gerçekleştirilen bombalı saldırılarda 69 kişi öldü.
 </p>
 <p>
  YEMEN
 </p>
 <p>
  Tunus ve Mısır’la aynı dönemde meydanlara dökülen Yemen’de son bir yılda yaşananlar tam bir yılan hikâyesi. Devlet Başkanı Ali Abdullah Salih, kurnaz siyasi manevralarla isyancıları ve Körfez İşbirliği Konseyi’ni oyalamanın bedelini canıyla ödüyordu. Sarayının avlusundaki camide bombalı saldırıya uğrayan Salih ölmedi ama hâlâ sağlığına kavuşamadı. Yıllarca ABD ve Suudi Arabistan’ın desteğini alan, kendini El Kaide ve Şii tehditlerine karşı emniyet sübabı gibi gösteren Salih Kasım uzun çabalamalarından sonra geçen ay görev devir anlaşmasını imzalamıştı. Muhalifleri tatmin etmeyen anlaşmanın nasıl uygulanacağı muamma, çünkü Salih koltuğunda oturmaya devam ediyor. El Kaide ile mücadele adı altında çatışmalar da devam ediyor. Sadece geçen hafta yaklaşık 100 kişi öldü. Ocak ayından bu yana hayatını kaybedenlerin sayısı ise 2 bini geçti.
 </p>
 <p>
  SURİYE
 </p>
 <p>
  Mart ayından bu yana devam eden isyanları şiddet ve baskıyla sindirmeye çalışan Beşşar Esed rejimi dış müdahaleye davetiye çıkarıyor adeta. 5 bini aşkın insanın öldüğü, binlercesinin kayıp ve tutuklu olduğu ülkenin yeni bir Libya olmasını kimse istemiyor. Arkasını Rusya, Çin ve İran’a dayayan Esed, geçen hafta Arap Birliği’nin önerdiği protokolü imzalamasına rağmen katliamlarına devam ediyor. İnternet ve TV yayınlarının Arap isyanlarındaki rolünü fark eden rejim, ülkenin dünyayla bağlantısını kesmiş durumda. Bölgesel ve küresel güçlerin oyun alanına dönen ülkede yaşanan diplomatik çaresizlik yakın vadede karanlık günlere işaret ediyor.
 </p>
 <p>
  AFGANİSTAN
 </p>
 <p>
  1979-1989 Afgan-Sovyet Savaşı, Taliban güçlerinin ülkede kontrolü ele alacağı 1998’e kadar bitmek bilmeyen iç savaş, yaklaşık 3 yıllık baskıcı Taliban rejimi ve El Kaide’nin 11 Eylül saldırılarının hemen peşinden ABD liderliğindeki koalisyon güçlerinin ülkeyi işgal edip rejimi devirmesi. Doğrudan ve dolaylı ölümler, ülkede devlet sisteminin oturmaması, aşiret yapısı gibi nedenlerden dolayı 40 yıllık zaman diliminde ölen Afganların kesin sayısı bilinemiyor. 10 yıllık işgal sürecinin Afganlar açısından kaybı tahminî olarak 100 bine yaklaşıyor. Aralık ayında düzenlenen intihar saldırılarında ise 100’e yakın insan hayatını kaybetti. Hakkındaki yolsuzluk iddiaları ayyuka çıkan hükümet, uyuşturucu ticareti, aşiretlerin kanlı geçmişi, devam eden işgal Afgan halkının özgürlük için bedel ödemeye devam edeceğini gösteriyor, maalesef.
 </p>
 <p>
  BAHREYN
 </p>
 <p>
  Amerikan 5. Filo’suna ev sahipliği yapan Bahreyn’deki halk isyanı diğer ülkeler kadar sesini duyuramadı. İran’a karşı Suudilerin ve ABD’nin açık desteğini alarak Şii ağırlıklı isyancıları bastıran kraliyet rejimi reform taleplerine kulak tıkıyor. Şu ana kadar ölü sayısının 26-49 arasında olduğu rapor ediliyor. Binlerce insanın tutuklandığı ve işkenceye maruz kaldığı belirtilse de hukuken bu ispat edilemiyor.
 </p>
 <p class="MsoNormal">
 </p>
</font>

Kaynak: [www.aksiyon.com.tr](http://www.aksiyon.com.tr:80/aksiyon/haber-31380-285-ozgurluk-kac-cana-bedel.html), [web.archive.org (arşiv bağlantısı)](http://web.archive.org/web/20120120013457/http://www.aksiyon.com.tr:80/aksiyon/haber-31380-285-ozgurluk-kac-cana-bedel.html)
