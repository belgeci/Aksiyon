# 'Binler'den 'bir' kaçış öyküsü

*Bilinmeyen-yazar 2000.11.04*

<div>
 <p class="spot">
  O.T, 16 yaşındaydı Aksaray'ın merkeze bağlı bir köyünde yaşıyor, bir yandan da lise öğrenimine devam ediyordu. Gerek köyünden İngiltere'ye züğürt gidip 'fiyakalı' dönenlerin etkisi, gerekse de yakınlarının telkini ile İngiltere'ye iltica etmeye karar verir ve arayışlara başlar.
 </p>
 <p class="metin">
 </p>
 <img border="0" src="/web/20020520134048im_/http://www.aksiyon.com.tr/2000/309/resimler/binler.jpg"/>
 <p class="metin">
  Gitmeye karar verdiğinde 'şebeke'ye ulaşmanın bu kadar olay olacağını bilmiyordu aslında. İşte Londra'nın merkezi sayılan Oxford Circus'ta, Starbucks Cafe'de iki saate yakın 'isminin yazılmaması kaydıyla' konuştuğum O.T.nin hikayesi:
 </p>
 <p class="metin">
  "Biliyorsunuz eğer köyde yaşıyorsanız ve birileri İngiltere'ye gidip gelmişse, hele gelirken eli para görmüş, şekli değişmişse hepiniz ona özenmeye, onlar gibi olmaya çalışırsınız. Ben de gerek İngiltere'deki yakınlarımın, gerekse gidip gelenlerin etkisi ile İngiltere'ye gitmeye karar verdim. Karar verdiğim anda bildiğim hiçbirşey yoktu. Neyi nasıl yapacaktım bilmiyordum ve gidenlerin direktifleriyle 'şebekeyi' aramaya başladım. Sonunda bana bir siyasi partinin lokalinin adresini verdiler. Aksaray'da bir ara sokakta bir siyasi partinin lokaline gittim. Mahzende, izbe bir yerdi. İngiltere'ye iltica etmek istediğimi söyledim. Hemen birileri paramın olup olmadığını sordu. Zaten paran yoksa adını bile sormazlar. Sonra şartlarını söylediler. 5000 paund ve pasaportumu hazırlamamı ve kendilerinden talimat beklememi istediler. Ayrıca 'şebeke'nin kurallarını da söylediler. "Şebeke" eğer herhangi bir yerde yakalanırsan sorumluluk kabul etmiyor ve eğer yine herhangi bir yerde yakalanırsan 'şebeke'ye para ödemiyorsunuz. Eğer mali durumunuz müsait değilse senet yapıyorlar ve parayı taksitle ödüyorsunuz.
 </p>
 <p class="metin">
  Ben istenilen şeyleri hazırlayıp 25 Temmuz'da Aksaray'dan daha önce hiç görmediğim 6 kişi ile birlikte ayrıldım. Ankara'ya gidip Arnavutluk uçağına bilet aldık. Arnavutluk'ta ne olacak bir bilgimiz yok. "Şebeke" bize "merak etmeyin sizi onlar gelip bulacaklar" dedi. Daha Ankara'da iken korkmaya başlamıştım aslında. Çünkü meçhule doğru yol alıyorsunuz ve sonunuzun ne olacağını bilmiyorsunuz. Arnavutluk vize istemediği için oraya gidiş çok zor olmamıştı. Tam havalimanına vardığımızda bir polis, benim de aralarında bulunduğum 6 kişinin ismini yazan büyük bir kağıt tutuyordu. Aslında çok korkmuştum ama yapacak birşey yoktu. Polise gidip ismimi söyledim, pasaportumu gösterdim. Polis bizi başka bir odaya aldı. Meğer şebekenin Arnavutluk bölümünde polisler de varmış. 50'şer mark verdik ve beklemeye başladık. Sonra 2 Arnavut geldi ve bizi 3'er 3' er arabalara bindirdi. Bir eve gittik ve ilk geceyi orada geçirdik. Dilini anlamadığımız için bir şey soramadık ama pasaportlarımızı elimizden aldılar. Sabaha karşı 3 kişi daha katıldı ve bu arada 3 arabayla 2 Arnavut geri geldi. 9 kişi 3 arabaya binerek tren garına götürüldük. 20'şer mark verip tren bileti aldık. Nereye gittiğimizi karanlıkta anlayamadık ama sabah bir istasyonda indiğimizde bir kaç polis bize doğru koşmaya başladı, biz de olanca gücümüzle kaçmaya başladık. Tren vagonları arasında kaçarken hiç tanımadığımız birisi bizi bir kapalı vagonun içine çekti ve kapıyı kapatıp saklandık."
 </p>
 <p class="metin">
  "Ferrari'li kaçış"
 </p>
 <p class="metin">
  Polisler ayrıldıktan sonra da şebekenin bir minibüsü gelip bizi aldı. Arnavutluk'ta karmaşalı günlerdi o zaman. Polis yolda minibüsü durdurup aramaya başladı. Tam bu arada iki Ferrari marka lüks araç gelip bizi polis barikatından önce alarak barikatta aranmadan geçirdi. Sanıyorum lüks araç olursa aranmıyordu. Gece ve karanlık olduğu için nereye gittiğimizi bilmiyorduk. Bir eve götürdüler bizi. 2 gün boyunca hepimizin bir odada kalacağını, kesinlikle dışarı çıkmayacağımızı ve asla kapıyı dahi açmayacağımızı söylediler. 2 gün orada kaldık. "Şebeke'nin Arnavutluk kanadı buraya kantin benzeri birşey açmış, zorunlu olarak oradan fahiş fiyatlarla yiyecek birşeyler alıyorduk. 2. gecenin sonunda birisi gelip bize gideceğimizi söyledi ve araçlarla feribot iskelesine gittik. "Şebeke" elemanları bizi bir ilkel şişme bota bindirdiler ve İtalya'ya doğru yola çıktık. 'Şebeke'nin buradaki elemanları arasında Türkçe konuşan birilerini görmüştüm. Gece karanlığında tam 30 kişi şişme bir botla İtalya sınırına yaklaştık. Botu kullanan Arnavut sınıra yaklaşamayacağını söyleyip birden herkesi denize itmeye başladı. Kadın çocuk demeden herkesi denize attılar ve ben de atladım denize. Yüzerek sahile çıktık. Sahile çıktığımızda bizi başkaları bekliyordu. 30 kişi sabah 9'a kadar tek sıra halinde yürüdük. Başımızdaki dilini bilmediğimiz kişi el işaretleriyle zaman zaman bizi yatırıp saklıyor, zaman zaman da tek sıra halinde yürütüyordu. Zaman zaman dikenli tellerin altından geçtiğimizi hatırlıyorum. Daha sonra bir yol kenarına geldik; burada bize 'Otobüs tutacağız, 200'er mark vereceksiniz' dediler. Seçme şansımız yok, mecburen 200'er mark verdik. Daha sonra bir minibüs geldi ve sadece 6 Türk'ü alıp ayrıldı. Minibüsün arkasına yatıp saklandık arama noktalarında. Tren garına ulaştığımızda şebeke elemanları bizi bıraktılar. 'Şebeke'den Aksaray'da aldığımız talimat gereği bizi durduran polislere "Kürt" olduğumuzu söyledik, "Başkan Öcalan" dedik. İtalyan polisi hiç bir şey söylemedi ve trenin vagonuna saklandık. 12 saat süren bir tren yolculuğundan sonra Milano'ya vardık. Şebeke tarafından bize verilen numarayı aradık ve birileri gelip bizi tren garından aldı. Ancak şebeke elemanı kalacağımız otelin ismini bize vermek için 100'er mark vermemiz gerektiğini söyledi. Sonunda çaresiz 100'er mark verdik ve otele gittik. Otel çok kötüydü 20'şer mark verip bir gece için yerleştik, daha sonra 9 kişi daha getirildi aynı şebeke elemanları tarafından. İşin ilginç yanı tamamı Aksaraylı idi. Aksaray'daki 'Şebeke' liderinin kardeşi gelip bizi buldu İtalya'da. Tekrar bir tren garına götürüldük. Polise yakalanma korkusu ile sabah 11.00'den gece 03.00'e kadar bekletildik orada. "Şebeke"nin talimatları ile hareket ediyorduk. Yakalanmak çok büyük riskti. Türkiye'ye geri gönderilemezdik çünkü pasaportlarımız yoktu. Doğrudan mülteci kampına alınacaktık ki bu ölüm demekti. Sonra gece 3'te taksiler geldi. Bize TIR'a gittiğimizi söylediler. Bir TIR garajına götürüldük. 15 kişi özel olarak yarısı boş bırakılmış Kereste TIR'larına bindirildik ve Fransa'ya doğru hareket ettik. 15 kişi kapalı ve havasız bir ortamda zor şartlarda yolculuk ettik. Fransa sınırına vardığımızda polis TIR'ı incelemeye aldı. Tabii hepimiz korkuyorduk ama sessiz olmayı denemekten başka yapacak bir şeyimiz yoktu. Sınırı geçtik ama yaklışık 2 gün sürmüştü TIR yolculuğu ve bir ara havasızlıktan boğulma tehlikesi yaşadık ve TIR'ın tavan brandasını yırtarak hava almaya çalıştık. Yemek yemek ya da ihtiyaçlarımızı giderme şansımız yoktu. Fransa'da iken şebeke Avrupa'nın değişik ülkelerine gidecek olanları yeri geldiğinde, dolmuş servisi gibi indiriyordu TIR'dan. TIR 2. günün sonunda bir gemiye bindi ve deniz yolculuğu başladı. Hepimiz heyecanlıydık çünkü sonunda hayallerimizin ülkesine; İngiltere'ye sadece 1.5 saat kalmıştı. Luton bölgesinden İngiltere'ye ulaştık. TIR şoförü bizi karaya ayak bastıktan sonra bir benzin istasyonunda bıraktı. Herkes bir yerlere dağılmaya çalışırken bir polis ekibi gelip bizi yakaladı. Daha sonra bir polis merkezine götürüldük ve polis bize Türkçe bilen birisini bulup ifadelerimiz
 </p>
 <p class="metin">
 </p>
 <p class="metin">
  Emniyet Genel Müdürlüğü tarafından hazırlanan Organize Suçlarla Mücadele 1999 başlıklı rapora göre Türkiye uluslararası insan kaçakçılığında kaynak ülke. İnsan kaçakçılığının nedenlerinin tek tek irdelendiği rapora göre İnsan kaçakçılığının görünüşteki 'siyasi' nedenlerden çok ekonomik nedenlerinin olduğu belirtiliyor. Özellikle İngiltere ve Almanya'nın kendi ülkelerine gelenlere cazip şartlar sağlamasının terör örgütlerinin iştahını kabarttığına dikkat çekiliyor. Rapora göre PKK terör örgütünün ülkemiz aleyhine kaçakçılık propagandasına yardımcı olmaları kaçakçılık olaylarının ivme kazanmasına neden oluyor.
 </p>
 <p class="metin">
  Hiç bir ülkenin sınırı aşan kaçakçılık olaylarına karşı tek başına çare olamayacağının işaret edildiği rapora göre çözüm; yasadışı göçün özendirildiği politikalara son verilmesi, pasaport, nüfus cüzdanı ve belgelerin uluslararası normlara kavuşturulması, sınır kapılarına gelişmiş cihazlar koyarak sahte belgelerin önüne geçilmesi. Emniyet raporlarına göre özellikle yurtdışına insan kaçırma işine kaynaklık yapan şehirler Bingöl, Ş. Urfa, K. Maraş, Elazığ. Bu illerden insan kaçakçılığı olayları özellikle metropol ve kozmopolit nitelik taşıyan nüfusu yoğun şehirlerde odaklaşıp yurt dışına gitmek isteyen şahıslara simsarları bulup iş takipleri yaptıkları yerlerde yoğunlaşıyor. Sahtecilik suçlarından özellikle işçi simsarlığı faaliyetlerinde terör örgütlerinin gerek militan veya sempatizanlarını yurt dışına çıkarmak, gerekse finansman temin etmek için bu suçlarda etkin rol oynadığı gözleniyor. Bu bağlamda yasadışı geçişlerde sıklıkla kullanılan Bulgaristan, Romanya, Macaristan, Avusturya, Yunanistan, İtalya ve Rusya'da odaklanan terör örgütü mensup ve sempatizanları kaçışları organize ediyorlar. Bulgaristan'nın Varna kentinde bulunan ve PKK adına çalışan bir grup, özellikle Güneydoğu Anadolu bölgesinden getirdikleri Kürtleri buradan Batı Avrupa ülkelerine kaçırıyor. Bir diğer çok kullanılan ülke de Yunanistan. Meriç nehrini ya da adaları kullanan vatandaşlarımız burada Lavrion kampı aracılığı ile Batı Avrupa ülkelerine kaçırılıyorlar.
 </p>
 <p class="metin">
 </p>
 <p class="arabaslik">
  Bütün iltica işleri bir organizasyon eseri
 </p>
 <p class="metin">
  Almanya'nın gündeminde ülkedeki yabancıların durumu 'göç ve göçmenler' anabaşlığında ilk sırada yer alıyor. Sözkonusu anabaşlığın en önemli altbaşlıklarından birisi ise Almanya'daki Türkler. Sayıları artık resmi makamlarca gizlenecek kadar artan Türkler ailelerini de getirerek bir göç sürecinin başlamasına neden oldu. Özellikle Doğu ve Güneydoğu bölgelerinde yaşanan terör nedeniyle bu bölgelerden başlayan korkunç göç dalgasından Almanya da nasibini aldı. Herşey bir organizasyon tarafından planlanmakta ve hayata geçirilmekteydi. Özellikle tartışma götürür sebeplerle şimdiye kadar Almanya'nın, Almanya' da bulunmalarına ve faaliyet göstermelerine izin verdiği yasadışı örgütler tarafından organize edilen sığınma taleplerinde, sözkonusu örgütlerin mensubu ya da sempatizanı olmak sığınma talebinin kabul edilmesinde etkili oluyor. Bunun yanısıra bir etnik kitleye mensup olup, bu nedenle eziyet ve engellemelere ya da hak mahrumiyetlerine düçar olduğunu iddia etmek sığınma taleplerinin ivedilikle kabul edilmesinde etken faktörler arasında yer alıyor. Konu ile ilgili detaysız bilgiler veren Yabancılar Dairesi Sığınmacılar sorumluları, özellikle Türkiye kaynaklı sığınma taleplerindeki, sığınma gerekçelerinden örnekler verdikten sonra, organizasyonu yapan örgütlerin etkileri gün yüzüne çıkıyor. Ancak Alman hükümeti son yıllarda iltica taleplerinin önüne geçebilmek için sert yaptırımlar uygulamaya başladı. Havayoluyla gelmişseniz havalimanı uygulaması adı altında havalimanında bekletiliyorsunuz. Şayet havaalanı uygulaması bir şekilde atlatılırsa, onu aratacak bir aşama beklemektedir sığınmacıları; İltica Yurtları. Aslında sığınmacıların kaçtıkları hayatı mumla aratan bu merkezlere kamp demek daha yerinde olur. Genellikle şehirlerin dışında olan ve her hali ile tecrit edilmiş bir topluluğun kaldığı belli olan sığınmacı yurtlarında sığınmacılar programlanmış ve kesinlikle müdahale edemedikleri bir akışın mahkûmudurlar. Çalışma izinleri yoktur. Kendilerine, programlanmış hayatlarını idame ettirebilmek için tesbit edilmiş olan aylık nafaka ödenir. Ve en acısı vatana dönememek, hem de en az on yıl.
 </p>
 <p class="metin">
  Almanya'ya yapılan sığınma başvuruları ile ilgili resmi rakamlar ise şöyle;
 </p>
 <p class="metin">
  Geçtiğimiz yıl Almanya'ya toplam 95 bin 133 kişi sığınma talebinde bulunmuş. Bu rakam bir önceki yıl 98 bin 644 olarak tesbit edilmişti. 1999 yılındaki iltica taleplerinin ise yüzde 3'üne olumlu cevap verilmiş.
 </p>
 <p class="metin">
  Yahya YILDIRIM—FRANKFURT
 </p>
 <p class="metin">
 </p>
 <br/>
 <center>
  <a class="anaorta" href="http://web.archive.org/web/20020520134048/mailto:ademyavuz@aksiyon.com.tr">
   ademyavuz@aksiyon.com.tr
  </a>
 </center>
 <br/>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2000/309/kapak/2.htm), [web.archive.org (arşiv bağlantısı)](http://web.archive.org/web/20020520134048/http://www.aksiyon.com.tr:80/2000/309/kapak/2.htm)
