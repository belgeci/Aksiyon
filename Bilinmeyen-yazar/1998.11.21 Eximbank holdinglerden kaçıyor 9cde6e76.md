# Eximbank holdinglerden kaçıyor

*Bilinmeyen-yazar 1998.11.21*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Küreselleşme dinamiği hızını artırdı ama vites büyütemediği için motoru zorlanıyor. Dünya ekonomisini bütünü ile etkisi altına alan globaleşme, ülke dış ticaret politikalarını yeniden formatlıyor.
  </font>
 </div>
 <div id="newsText">
  <font class="detail-text">
   Son 50 yıla damgasını vuran bazı kurumların (IMF, NATO, Dünya Bankası gibi) dünyayı manipüle etme gücünü yitirmesi, refah toplumu olma özelliklerini korumak isteyen gelişmiş ülkeleri dış ticaret enstrümanlarına adapte edecek farklı denetim mekanizmaları geliştirmeye itti.
   <br/>
   <br/>
   Türkiye 2000 yılında değişen ekonomik paradigmalara bağlı olarak ne gibi bir dış ticaret politikası takip edecek? Gelişmiş ülke olmanın en önemli kriterleri sayılan ihracatın ithalat rakamlarından fazla olmasını Türkiye hangi 'planlı süreç'ten geçerek sağlayacak? İhracatta öncelikler tespit edilebildi mi?
   <br/>
   <br/>
   Toplamı 23.6 katrilyon lira olan 1998 yılı bütçesine baktığımızda 13.8 katrilyon lirasını transfer harcamalarına (iç ve dış borç faizi, sosyal güvenlik, fonlar ve diğerleri), 6 katrilyonu personel ödemelerine ayrıldığı ve yatırımlara sadece 1.4 katrilyon ayrılabildiği bir bilançoda uzun vadeli bir palanlamanın işaretlerini yakalamak mümkün olamıyor. Ancak bu kötü gidişe darbe vurmak istercesine 1986 yılından bu yana ihracatçılarımızı mütevazı kredilerle desteklemeye çalışan bir kurum var: Eximbank.
   <br/>
   <br/>
   Eximbank holdinglerin kontrolünde mi?
   <br/>
   <br/>
   Dünyada birçok gelişmiş ülke tarafından sadece ihracata finansman sağlamak amacıyla kurulan Eximbank, Türkiye'de şimdiye kadar özellikle Orta Asya ülkelerine yatırımlarda hayati öneme sahip desteklerde bulundu. Hizmetlerine rağmen izlediği kredilendirme kriterleri sürekli eleştirilen Eximbank'a, kredileri büyük holdinglere peşkeş çektiği ve yurt içi ihracatçılara az kaynak ayırarak özellikle Orta Asya'ya kaynak aktardığı için tenkitler yapıldı. Türkiye İhracatçılar Meclisi'nin hazırladığı raporda Eximbank açıkça suçlanıyor ve holdinglerin kredi kurumu olmasının ihracatın önünü tıkadığı vurgulanıyordu.
   <br/>
   <br/>
   Orta Asya ülkeleri Türkiye'nin özel ilgi alanı olduğu için ve bizzat devletin başı Süleyman Demirel tarafından Eximbank'a Orta Asya yatırımlarını destekleme misyonu verildiği için bu sürecin değişmesi şimdilik çok zor görülüyor. Ancak Eximbank'ın 1998 yılı faaliyetlerinde KOBİ'lere daha bir önem verildiği göze çarpıyor.
   <br/>
   <br/>
   İTKİB'in tahmini ihracat rakamlarına bakıldığında 1998 yılı ihracat hedefini 29 milyar dolar şeklinde belirleyen 55. Hükümet'in bu amaca ulaştığı görülüyor.
   <br/>
   <br/>
   Ödenmiş sermaye artırılıyor
   <br/>
   <br/>
   Eximbank Genel Müdürü Ahmet Kılıçoğlu, dünyadaki ekonomik krize rağmen Türkiye'nin ihracatta elde ettiği yüzde 5'lik büyüme oranında Eximbank'ın katkılarının gözardı edilmemesi gerektiğini söylüyor. Kılıçoğlu, Eximbank'ın ödenmiş sermayesini 58 trilyondan 1998 sonunda 75 trilyona çıkarmayı tasarladıklarını ve Devlet Bakanı Işın Çelebi'den bu konuda büyük destek gördüklerini, 1999 yıl sonu itibarıyla ödenmiş sermayenin 200 trilyon liraya çıkacağını anlatıyor.
   <br/>
   <br/>
   KOBİ'ler daha çok desteklenecek
   <br/>
   <br/>
   Eximbank'ın kredilendirme politikasında küçük ve orta ölçekli işletmeler lehine ciddi değişikliklere gidileceği sinyallerini veren Kılıçoğlu, "Eximbank yıl sonunda 900 trilyon liralık bir kredi kullandırmış olacak. Bunun içinde 2 bin 900 olan müşteri sayısı yıl sonunda 3 bin 300 olacak. KOBİ'ler kredi kullanan firma sayısının yüzde 65'ini oluşturuyor. Rakam olarak ise yüzde 3839'luk bir kredi kullanıyor. Önümüzdeki yıllarda KOBİ'lerin kullandığı kredi oranı daha da yükselecek" diyor.
   <br/>
   <br/>
   Yeni başvuranlara öncelik tanınacak
   <br/>
   <br/>
   "Eximbank'a ihracat finansman kredisi için ilk defa gelen müşteriye kredi vermede öncelik tanıyacağız" diye konuşan Kılıçoğlu, "Şimdiye kadar Eximbank'tan çok faydalananların fedakarlık yapmasını istiyoruz. Ayrıca bizden krediyi aldıklarında yaptıkları taahhütleri yerine getiremeyenler kredilerini kapatsalar bile kredi kullandırmada ikinci kategoriye alınacaklar. Bu durum onların hiç kredi kullanmayacağı anlamına gelmiyor, ancak taahhütler artık ciddi bir şekilde elemeye tabi tutulacak" diyor.
   <br/>
   <br/>
   Eximbank'ın ülke kredilerinin uzun vadeli olmasının kısa vadeli borçlar ile aralarında bir çekişme doğurduğuna dikkat çeken Kılıçoğlu, buna rağmen kredi batırma oranının bir kamu kuruluşu olmasına rağmen çok düşük olduğunu, ülke kredilerinin yatırım türüne göre 1 yıldan 5 yıla kadar uzayıp kısalabildiğini kaydediyor.
   <br/>
   <br/>
   IMF akmıyor, damlıyor
   <br/>
   <br/>
   IMF ve Dünya Bankası'nın ekonomik sorunları olan ülkelere tavırlarında çifte sıtandart takındıklarının altını çizen Kılıçoğlu, "IMF başka ülkelere akarken Türkiye'ye damlıyor. Brezilya'ya 50 milyar dolar aktarırken Türkiye'ye vereceği kesinlik kazanmayan 5 milyar doları verse, Türkiye'nin hayati öneme sahip kısa vadeli sorunları ortadan kalkabilir" diye konuşuyor.
   <br/>
   <br/>
   Bankaların global krizden ve Türkiye'nin geçtiği hassas dönemden büyük ölçüde etkilendiklerine değinen Kılıçoğlu, bankaların bu dönemde likit kalmaya çalıştıklarını, sanayiciye vereceği kredinin geri gelip gelmeyeceği noktasında şüphede olduklarını, müşterilerine yükümlülüklerini yerine getirip getirmeyeceği noktasında teyakkuz içerisinde bulunduğunu, bu sebeple mevduatları riski en az olan alanlarda değerlendirmeye çalıştıklarını anlatıyor.
   <br/>
   <br/>
   Rusya Federasyonu'na 1.2 milyar dolar
   <br/>
   <br/>
   Rusya Federasyonu'nda 132 müteahhitlik şirketi toplam değeri 10.5 milyar doları bulan 465 projeye imza attı. Bunlardan 6.5 milyar dolarlık kısmı bitti. Yaklaşık 4 milyar dolarlık proje halen sürdürülüyor. Türk Eximbank da bugüne kadar Rusya Federasyonu'na 1.2 milyar dolarlık kredi açmış, bunun 850 milyon doları fiilen kullanılmış. Bu program uygulanırken, antienflasyonist politikaların yarattığı sıkıntıları absorbe edici yaklaşımlara ihtiyaç var. İç piyasadaki durgunluğu, ihracat yolu ile aşmak mümkün. İhracatın artışı, hem sanayi tesislerinin kapasite kaybına uğramadan, istihdam sorunları yaşamadan çalışmalarını sağlayacak, hem de ülkenin ihtiyaç duyduğu döviz stokunu artıracaktır.
   <br/>
   <br/>
   İhracat artışı daha yüksek olabilir
   <br/>
   <br/>
   Bütün avantajlı konumuna rağmen bugüne kadar ihracat artışı arzu edilen seviyede olamadı. Oysa, Türkiye'nin elinde ihracat artışını sağlayacak ve bir tür ihracat olan, dış ülke projelerini geliştirecek Eximbank'ı çok iyi değerlendirmesi mümkündü. Şimdiye kadar ihracata ve dış projelere başarı ile büyük destek olan Eximbank'ın kaynakları, 1999 yılında muhtemel olumsuz gelişmelere tedbir alınarak artırılırsa, Türkiye ihracatı, yine yüzde 5'lik bir büyümeyi yakalayabilir, hattâ geçebilir.
   <br/>
   <br/>
   Özelleştirme gelirlerinden Eximbank'a fon isteği
   <br/>
   <br/>
   İhracatçılar, Eximbank kredilerinin çok yetersiz olduğundan yakınarak, milli bütçeden ayrılan fonların dışında, dış kaynaklar ve özellikle çok başarılı çalışmalar yapan 'özelleştirme idaresinin' elde ettiği gelirlerden, Eximbank'a yeterli miktarda aktarma yapılmasını istiyorlar. Türk bankacılık sistemi de, içinde bulunduğu statik yapıdan çıkıp, verilen ekonomik programı uygulama mücadelesine katkıda bulunacak biçimde kendisini ayarlamasını isteyen ihracatçılar halkın tasarruf eğilimlerinin artırılması ve bunların yararlı biçimde sermaye hareketlerine dönüştürülmesinin önemini vurguluyorlar.
   <br/>
   <br/>
   EURO dönemi nasıl etkileyecek?
   <br/>
   <br/>
   EURO dönemi ile birlikte AB'de rekabet artacak. AB ile GB ilişkisi içinde olan Türkiye de kendi rekabet gücünü artırmak için enflasyonu düşürmek, siyasi ve ekonomik belirsizlikleri ortadan kaldırmak zorunda. Rekabet eşitliği öncelikle EURO'nun içinden doğduğu ve yaşayacağı istikrar ortamının Türkiye'de de tesisini zorunlu kılıyor. Türk Lirası borçlanmalara en az yüzde 20 reel faiz, yabancı para üzerinden yapılan borçlanmalarda ise Avrupalının ödediği faizin üstüne bir o kadar da ek faiz ödeyen Türk firmalarının rekabette zayıf düşmeleri, hatta ciddi bir açmazla karşı karşıya kalmaları kaçınılmaz. İstikrarın tesisi vazgeçilmez bir 'ulusal hedef' halini almalı.
   <br/>
   <br/>
   İmalat sanayii ve toplam istihdam içinde büyük payları bulunan KOBİ'lerin potansiyellerinin ihracata yönlendirilmesinin hükümetlerin birinci görevi olduğuna işaret eden sektör temsilcileri, bu çerçevede KOBİ'lerin sektörel dış ticaret şirketleri altında örgütlenmelerinin teşvik edilmesi gerektiğini dile getiriyorlar.
   <br/>
   <br/>
   Şimdi herkesin aklına şu soru gelmiş olabilir: Ülkemizde kısır bir döngüye giren ve çözüm üretemeyen siyasi yapı giderilmeden; dürüst ve bilgili siyasi kadrolar gündeme egemen olmadan Türkiye 21. yüzyılın getireceği rekabet ortamına nasıl hazır olabilir? Cevabı bulan varsa bir adım öne çıksın.
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=ED2CA59CFD204DDEA40388B64CCA5B52?newsId=4399), [web.archive.org (arşiv bağlantısı)](http://web.archive.org/web/20121224071517/http://www.aksiyon.com.tr:80/aksiyon/newsDetail_getNewsById.action;jsessionid=ED2CA59CFD204DDEA40388B64CCA5B52?newsId=4399)
