# Tekstili hızlı moda kurtarır

*Bilinmeyen-yazar 2010.07.26*

<font class="agenda2NewsSpot">
 Tekstil üretiminde artık hızlı moda kavramı öne çıkıyor. Yeni trend üreticinin kendi koleksiyonlarını hazırlayıp, ürünü en kısa zamanda raflara koyabilmesi.
</font>
<font class="newsDetail">
 <p>
  <p class="MsoNormal">
   İzmir merkezli Sun Holding, Türkiye’nin önde gelen tekstil üreticilerinden. Bin 200 kişiyi istihdam eden ve yılda 100 milyon Euro ciro yapan grup, katma değeri yüksek üretim yapıyor ve kendi koleksiyonlarını satıyor. Jimmy Key markasıyla kendi markasını da oluşturan Sun Holding’in hedefi, yurtiçindeki mağazalaşma çalışmalarından sonra çevre ülkelere açılmak. Sun Holding Yönetim Kurulu Başkanı Şükrü Ünlütürk, Sun Tekstil ve sektörle ilgili gelişmeleri Aksiyon’a anlattı.
  </p>
  <p class="MsoNormal">
   -Sun Tekstil nasıl bir vizyonla yola çıktı?
  </p>
  <p class="MsoNormal">
   Şirketi kurduktan sonra, Türkiye Kalite Derneği’nin projelerine katıldık ve uzun vadeli bir stratejimiz olmadığını gördük. İşler yürüyordu ama uzun vadeli bir planlama yoktu. Kalite Derneği’ne ilk katılan konfeksiyon firmalarından biriyiz. Ondan sonra meseleye uzun vadeli baktık ve marka fikri ortaya çıktı. Bu sektörde bütün dünyada üretim fasonla başlıyor, ikinci aşamada tasarım devreye giriyor. Üretim hizmetine bir de tasarım hizmeti ekleniyor. Üçüncü ve son aşama ise markalaşma oluyor. Geçen yıl kriz dönemindeki becerimiz, 11 yıllık bu birikimin sonucudur.
  </p>
  <p class="MsoNormal">
   -Marka ve mağazalaşmada nasıl bir stratejiniz var?
  </p>
  <p class="MsoNormal">
   Bugün pazar çok daha zor, büyümek kolay değil ve rekabet çok fazla ama krizin getirdiği bazı fırsatlar var. Temel olarak kendi ülkemizde çok daha fazla mağaza ve satış noktasına ulaşmak istiyoruz. Yurtdışında ilk hedef pazarımız Ukrayna. Orada ciddi müşterilerimiz var. Halen Ukrayna’da 6 Jimmy Key mağazamız var. Orada bir de showroom açtık. Ukrayna çok önemsediğimiz bir pazar. Ürünlerimiz ve fiyatlarımız kabul görüyor. Ukrayna dışında Suriye ve İran ilgimizi çeken pazarlar. Oralarda güçlü yerel ortaklar arıyoruz. Temaslarımız sürüyor.
  </p>
  <p class="MsoNormal">
   -2010 yılı için mağaza hedefiniz nedir?
  </p>
  <p class="MsoNormal">
   Şu anda yurt içi ve yurt dışında toplamda 37 mağazamız var. Yıl sonuna kadar bunu 50’ye çıkarmak istiyoruz. Halen 11 tane otel mağazamız var. Otel mağazaları bizim için çok önemli. Yabancıların rağbet gösterdiği otellerde mağaza açmak, yurtdışı tanıtımlar için çok önemli. Beş senedir otel mağazacılığı yapıyoruz ve çok memnunuz. Hem satış hem de tanınma açısından çok faydalı sonuçlar aldığımız bir mecra. Jimmy Key’i kurarken asıl hedefimiz yurtdışıydı ama sonradan anladık ki, yurt içinde marka olmadan, yurt dışında marka olunmaz. Şimdi yurt dışına açılırken, yurt içini de geliştirmeyi planlıyoruz.
  </p>
  <p class="MsoNormal">
   -Tekstil ve hazır giyim sektörü küresel krizden nasıl etkilendi?
  </p>
  <p class="MsoNormal">
   2002’den sonra Türk parasının sürekli değerlenmesi, bizim gibi geliri ihracat olan grupları çok hırpaladı. Maliyetler artarken cebimize giren para azaldı. Verimlilik arttırdık, gerektiği yerde istihdamı azalttık ve maliyetlerimizi düşürerek bu süreçten çıktık. Kısacası bu dönem hep savunma yaparak ve kendimize çeki düzen vererek geçti. Daha çok kâr marjı yüksek olan ve tasarım satabildiğimiz müşterilere yöneldik. Bunlar hep küresel kriz öncesi yaşananlar. Krizde bir de bankacılardan darbe geldi ama kriz sürecinde şöyle bir durum oldu. Uzun vadelerle ve büyük partilerle Uzak Doğu’dan alım yapan Avrupalı firmalar bunu yapmaktan vazgeçti. Miktarları düşürdüler, riske girmediler ve uzun vadeli alım yapmadılar. Bu süreç Türkiye’ye yaradı. Krizle birlikte Türk parasının da değeri biraz düşmüştü. Onun avantajı ile krizin ilerleyen döneminde süreçten Türk tekstilciler kârlı çıktı. Küçük miktarlı, hızlı üretim yapabiliyorduk, koleksiyon yeteneğimiz vardı. Bunlar olunca yılın son çeyreğinde ciromuz çok arttı ve Sun Tekstil olarak 2009’u yüzde 20 büyümeyle kapattık.
  </p>
  <p class="MsoNormal">
   -Sektörün geleceğini nasıl görüyorsunuz? Kriz sonrası beklentileriniz neler?
  </p>
  <p class="MsoNormal">
   Hızlı modanın önemi artmaya devam edecek. Bu kavram çok önem kazanıyor. Avrupa ve civarında bu üretim yapılmaya devam edecek. Önemli olan, ürünü en kısa zamanda üretip rafa koyabilmek. Maliyetler burada önemini yitiriyor çünkü satan ürünün fiyatı yok. Hızlı modaya olan talep düşmeyecek. Türkiye hâlâ Avrupa’nın bu bölgedeki en büyük tedarikçisi konumunda. Dünyanın da 4. büyük tedarikçisi. Marka bunun bir kısmını satar ama geri kalanı tasarım ve hız gibi katma değerlerle satılır. Türkiye buna hazır. Bütün Avrupa’daki en önemli altyapı bizim ülkemizde var. Bu açıdan tekstil üretiminden Türkiye’nin yiyeceği daha çok ekmek var. Ana fikir hızlı moda yapabilmek ve tasarım satabilmektir. Türkiye bunu yapabilecek durumda. Bir de konfeksiyon kadar az yatırımla çok istihdam sağlayan ikinci bir sektör yok. İşsizlik sorununun bu kadar yüksek olduğu bir ortamda, bu sektöre ihtiyaç çok fazla.
  </p>
  <p class="MsoNormal">
   -Kurdaki gelişmeleri nasıl değerlendiriyorsunuz?
  </p>
  <p class="MsoNormal">
   Euro’nun düşmesi bizi çok olumsuz etkiliyor. 2,25 gerçekçi bir seviye olmasa da, 1,90 ihracatçılar açısından çok olumsuz. Türkiye, Türk parasının değerini belli bir seviyede tutabilirse, bu ihracata büyük katık sağlar.
  </p>
 </p>
</font>

Kaynak: [www.aksiyon.com.tr](http://aksiyon.com.tr:80/aksiyon/newsDetail_getNewsById.action?newsId=27251), [web.archive.org (arşiv bağlantısı)](http://web.archive.org/web/20100804082743/http://aksiyon.com.tr:80/aksiyon/newsDetail_getNewsById.action?newsId=27251)
