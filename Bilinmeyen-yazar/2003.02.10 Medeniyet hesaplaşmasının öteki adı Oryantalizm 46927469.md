# Medeniyet hesaplaşmasının öteki adı: Oryantalizm

*Bilinmeyen-yazar 2003.02.10*

<div>
 <p>
  <font>
   Genel çoğunluğa göre oryantalizm önemini hâlâ korumaya devam ediyor. Bu koruma sıradan ve yalın olmaktan çok, sistemleşmiş, belirli kaideler içinde sürüp gidiyor. Oldukça eski bir maziye sahip olan oryantalizm kavramını bir bütünlük içinde dünya kamuoyuna sunan Edward Said bu sistematiği tek bir cümle ile özetler; “Oryantalizm gerçek Doğuyu değil Şarkiyatçıların görmek istedikleri bir Şarkı aksettirir.” Oryantalizmin basit tanımı, Doğuyu anlama, Doğuya olan tecessüsü giderme çabasıdır.
   <br/>
   <br/>
   Ancak zamanla müsteşrikler konuyu merakın ötesine taşıyıp bir ideolojiye, bir medeniyet hesaplaşmasına kadar götürürler. Ve konu artık Doğu ile Batının hesaplaşması haline dönüşür. Güçlü Batının, Doğuyu istediği ölçüde değerlendirip bir kaba sokma çabası tanımını yapmak da yanlış olmaz. Hatta denilebilir ki, oryantalizm bu çatışmanın arka planında etkili olan Batı fikir ve zihniyetini temsil etmektedir. Said ile birlikte bütün dünyada yankı bulan oryantalizm konusu ne yazık ki Türkiye’de yeteri kadar ilgi görmedi. Bunu hassas dengeler içinde bir akım olarak gören Prof. Dr. Suat Yıldırım 1988 yılında ‘Müsteşrikler ve Kur’an İncelemeleri’ dersinin okutulmasını teklif eder. Profesörün bu fikri kabul görür ve konu ders programına alınır. Oryantalizm, Marmara Üniversitesi’nde hâlâ yüksek lisans programında bir ders olarak okutuluyor. Zaten Türkiye’de konu hakkında derinlikli çalışmalar bir elin parmaklarını geçmez. Bu çalışmaların sonuncusu ve belki de en önemlisi yine bu işe ciddiyetle sarılan Suat Yıldırım’dan geliyor. Yıldırım bu amaçla ‘Oryantalistlerin Yanılgıları, Oryantalistlerin İslam Araştırmaları Üzerine Düşünceler’ isimli bir kitap hazırladı. Yazar özellikle oryantalizmin konsept değiştirerek hâlâ sürdüğü görüşünü ispatlamaya ve onu değişik doneler ışığında bir çerçeveye oturtmaya çalışıyor. Sadece bu değil, oryantalistlerin yanılgıları, Doğuyu kötüleme çabası ve İslam dinini yozlaştırma faaliyetlerini ortaya koyup İslami kaynaklarla tezleri çürütme gayreti de var. Genel anlamda oryantalizm ile ilgili bütün şüpheli konulara doyurucu cevaplar veriliyor. Mukayeseli bir çalışma özelliği de taşıyan kitabı dört ana parçada ele almak mümkün. Birinci bölüm oryantalizme bakış açıları, oryantalistlerin müşterek metodları konusu üzerine kurulurken ikinci bölümde oryantalistlerin ele aldığı bazı konulara kıyas ölçüsünde bir eleştiri yapılıyor. Üçüncü bölümde oryantalist iddialara cevaplar verilirken dördüncü bölümde ise Kur’an—ı Kerim’in Batı dillerine yapılmış tercümelerine değiniliyor. Kitap yazımında konu hakkında elle tutulur bütün çalışmalardan faydalanıldığı anlaşılıyor. Bol kaynaktan yararlanılmasına rağmen yazar Yıldırım hâlâ bazı eksiklerinin olduğunu da söyleyerek bir tevazu örneği sergiliyor. Herşeye rağmen oryantalizm konusunda ölçü niteliği taşıdığını söylemek mümkün.
   <br/>
   <br/>
  </font>
 </p>
 <p>
  <font>
   (Bu yazı 2318 kez okunmuştur)
  </font>
 </p>
</div>


Kaynak: [www.aksiyon.com.tr](http://www.aksiyon.com.tr:80/yazdir.php?id=2377), [web.archive.org (arşiv bağlantısı)](http://web.archive.org/web/20060117214401/http://www.aksiyon.com.tr:80/yazdir.php?id=2377)
