# Vekillik zor zenaat

*Bilinmeyen-yazar 2003.04.07*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Milletvekilliği... Siyasetle uğraşan her insanın ulaşmak istediği bir hedef... Ancak bu hedefe ulaşan insanları nasıl bir ortam bekliyor? Milletin vekaletini omuzlamak nasıl bir duygu? Bir milletvekili hangi imkan ve sınırlarla donatılmış? Milletvekilliğinin beşinci ayında, çiçeği burnunda bir milletvekilinin ilk izlenimleri neler? Ah bir milletvekili olsam neler neler yapardım diyenleri hayrete düşürecek izlenimlerimle başbaşa bırakıyorum sizleri...
  </font>
 </div>
 <div id="newsText">
  <font class="detail-text">
   Herşeyden önce itiraf etmeliyim ki, milletin vekili olmak zor zenaat. Türkiye'yi yeniden yapılandırmak, sıkıntıları ortadan kaldırmak için bin bir iddia ile Yüce Meclis'e gelen milletvekilinin yüzünü öncelikle Meclis'in soğuk duvarları karşılıyor. Değişim iddiasındaki vekilin kendisi değişiyor, sistemin bir parçası haline geliyor. Çarklar vekili öğütüyor. Seçim bölgesinden gelen ziyaretçilerle, seçmenlerin bin türlü şahsi talepleri ile tüm gününü harcamak zorunda kalıyor. Böyle olunca gerek yasama ve gerekse denetim faaliyetleri konusunda yeterli zamana sahip olamıyor. Hatta gelen kanun tasarı ve teklifleriyle ve görüşülecek diğer konularda yeterli inceleme yapmadan, çoğu zaman niçin el kaldırdığını da bilemeden, sadece el kaldıran bir çok vekil arkadaşımız var. Bir milletvekili, Meclis Genel Kurulu'na geldiğinde sadece grup başkan vekilinin elini havada gördüğü zaman "evet" anlamında kendisinin de el kaldırdığını söylüyor.
   <br/>
   <br/>
   Bir fabrikam olsa da işsizleri orada çalıştırsam
   <br/>
   <br/>
   Öyle ilginç seçmen talepleri var ki, bir çoğu seçim bölgesindeki kamu görevlilerinin yapacağı işler. Bir çoğunun milletvekilinin görev kapsamıyla ilgisi yok. Genellikle iş talepleriyle ilgili. Ah keşke bir fabrika sahibi olsak da işsizleri kendi fabrikamıza göndersek. Bunların yanısıra eşinin kendisini dövdüğünü söyleyen erkek seçmenin karısının azarlanması için telefon açmasından tutun da, eşi ölen ihtiyar seçmenin civar köy ve ilçelerden kendisine eş bulunmasını istemesine kadar çeşit çeşit talepler de geliyor. Akşama kadar cep telefonlarına cevap vermekle bütün zamanımızı harcıyoruz. Şahsi taleplere cevap vermemek de mümkün olmuyor. Çünkü hastasıyla ilgilenmediğin seçmen, bir kahve konuşmasında karşınıza çıkarak "Ankara'ya kadar vardım da benimle ilgilenmedin" dediği zaman seçmen nazarında itibarınız düşüyor. 22. Dönem Milletvekilleri olarak aslında bizler yine de kendimizi şanslı sayıyoruz. Zira uzun zaman sonra halkımızın ilk kez seçtiklerine güvenmeye başladıklarını, Meclis'in itibarını önemsediklerini gözlemleyebiliyoruz.
   <br/>
   <br/>
   Birçok milletvekili borçla geçiniyor
   <br/>
   <br/>
   Meclis'te bazı çalışmalarda bulunmak isteyen milletvekili çeşitli sınırlamalar altında bulunur. Grup yönetimi, parti yönetimi, Meclis yönetimi gibi yönetim üzerinde yönetim. Vekil kendini serbestçe ifade edemez. Meclis kürsüsünde konuşma sırası almak bile güç. Salyangoz bile gittiği yerde iz bırakırken Meclis'te iz bırakmadan gitmek de ihtimal dahilinde.
   <br/>
   <br/>
   Milletvekilliğinin ilk dört ayını otel ve misafirhane köşelerinde geçirmiş bir parlamenter olarak yeni vekillerin ev bulma, evini döşeme gibi sorunlarını yakından müşahede ettim. Milletvekili maaşları hakkında geçmişte o kadar çok spekülasyon yapılmıştı ki, biz de bu maaşla Ankara'da keyif süreceğimizi sanmıştık. Ancak gördük ki, siyasetin bu yapısıyla bir çok milletvekili borçla geçinmek zorunda kalıyor. Milletvekili maaşları kamuda maaş skalasının öyle üst sıralarında yer almıyor. Bir hesaplamaya göre 37. sırada geliyor milletvekili maaşları. Kamuda herhangi bir bürokratın, lojman, şoför, makam aracı, özel kalem vs harcamaları ile, devlete milletvekilinden kat kat daha fazla maliyeti olmaktadır. Anlaşılan milletvekili maaşları geçmişte, milletin nezdinde, milletin temsilcilerini yıpratma aracı olarak sık sık kullanılan bir argüman olmuş.
   <br/>
   <br/>
   Milletvekillerinin TBMM'deki odaları o denli küçük ve derme çatma ki, dört misafirden fazlası ile oturmak mümkün değil. Prefabrik bölmelerde konuşulanlar bile mahrem kalmıyor.
   <br/>
   <br/>
   Aslında vekillerin bu saydıklarımın dışında da sıkıntıları var. Bari vekiller sızlanmasınlar diyenlerin olacağını biliyorum. Milletimizin içinde bulunduğu sorunların yanında bizimkisinin lafı bile olmaz ama yine de vekillerimizi bir eli yağda bir eli balda yan gelip yatıyor sananlar yanılıyorlar. Milletvekilliğini böyle görerek hedefleyenlerin dikkatlerine...
   <br/>
   <br/>
           Karaman Milletvekili  TBMM Başkanlık Divanı Üyesi
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-9305-vekillik-zor-zenaat.html), [web.archive.org (arşiv bağlantısı)](http://web.archive.org/web/20130906110042/http://www.aksiyon.com.tr:80/aksiyon/haber-9305-vekillik-zor-zenaat.html)
