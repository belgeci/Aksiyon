# Büyü filminin galası da korkunçtu

*Bilinmeyen-yazar 2004.12.20*

<div>
 <p>
  <font>
   Orhan Oğuz'un yönettiği Büyü filminin çekimleri gibi galası da olaylıydı. İstanbul Dolmabahçe'deki G-Mall'de gerçekleştirilen filmin gala gösteriminde çıkan yangın davetlilere korku dolu dakikalar yaşattı.
   <br/>
   <br/>
   Yakın mesafedeki itfaiyenin müdahale etmesiyle olayın bir faciaya dönüşmesi önlendi. Davetliler başta elektrik kesilmesini ve patlama seslerini filmin havasına uygun mizansen zannetti. Ancak yangın sebebiyle oluşan duman salonları sarınca gerçek anlaşıldı ve panik başladı. Olay anını yaşayanların basına yansıyan ifadelerine göre bazıları cep telefonlarından yakınlarıyla veda konuşmaları bile yapmıştı. Bazı davetliler yangından bir hayli etkilendi. Bunlardan biri de ses sanatçısı ve yapımcı Osman Yağmurdereli idi. Bazıları ise ezilme tehlikesi atlattı. Yönetmen Orhan Oğuz'un korku filmleriyle arası aslında hiç de iyi değilmiş. Yarısında izlemekten vazgeçtiği Hayvan Mezarlığı filminden sonra korku filmi seyretmemiş. Büyü filmine de zaten korkutan boyutuyla değil de sosyal boyutuyla ilgilendiği için girmiş. Filmin mesajı "Büyü yapmayın, yaptırmayın." imiş. Filmde Bakara Suresi'nin, "And olsun, onlar biliyorlar ki sihri satın alanlar için ahirette bir nasip yoktur." mealindeki 102'nci ayete de vurgu yapılıyor. Filmin oyuncularından İpek Tuzcuoğlu da, yönetmeni gibi filmde büyüye karşı kesin bir tavır sergilediklerini ifade ediyor.
   <br/>
   <br/>
  </font>
 </p>
 <p>
  <font>
   (Bu yazı 911 kez okunmuştur)
  </font>
 </p>
</div>


Kaynak: [www.aksiyon.com.tr](http://aksiyon.com.tr:80/yazdir.php?id=19275), [web.archive.org (arşiv bağlantısı)](http://web.archive.org/web/20051220000858/http://aksiyon.com.tr:80/yazdir.php?id=19275)
