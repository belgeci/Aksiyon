# Cibali Karakolu’ndan Polis Meslek Okuluna

*Bilinmeyen-yazar Bilinmeyen-tarih*

<div>
 <p>
  <font>
   Türk polis teşkilatı hızlı bir değişim süreci içinde. Birkaç yıl öncesine kadar ‘hiç bir şey olamadığı için polis olan, polisliği ‘meslek’ değil ‘iş’olarak kabul eden, suça bulaşan, eğitimsiz, problemli polisten; yüksekokul mezunu, eğitimli, terörist dahi olsa herkesin insanca muamele hakkına sahip olduğuna inanan, çağın ihtiyaçlarına cevap verebilecek polise doğru dönüşüm yaşanıyor.
   <br/>
   <br/>
   Polis teşkilatı gerek tarihî geleneği gerekse de sayıları 170 bini bulan personeli ile Türkiye’de önemli bir gücü oluşturuyor. Hatta bu 170 bin kişinin aile fertlerini ve akrabalarını da dahil ettiğiniz zaman ‘polis’ kelimesinin yüzbinlerce insanın hayatında ne denli önemli olduğu âşikar.
   <br>
    <br>
     Polis ne kadar hayatımızın içindeyse, o kadar da tartışılıyor. Trafikteki rüşvetten karakollardaki dayak ve kötü muameleye kadar gazete safyalarına yansıyan çok sayıda hoş olmayan örnek mevcut. Bu kötü imajdan fazlasıyla rahatsız olan emniyet teşkilatı eğitime yönelip, standartlarını yükseltmeye başladı. Kendini sürekli yenileme ve gelişme sürecine sokan teşkilat son olarak Türkiye’nin kampus halindeki ilk polis meslek yüksek okulunu hizmete soktu. İstanbul Kilyos’taki Adile Sadullah Mermerci Polis Meslek Yüksek Okulu, gerek altyapısı ile gerekse 21. yüzyılın polisini yetiştirmeyi hedefleyen eğitim kadrosu ile polisin eğitime ve değişime verdiği önemin güzel bir örneğini oluşturuyor.
     <br>
      <br>
       “Terörist de olsa insan insandır”
       <br>
        <br>
         Hukuk fakültelerinde Anayasa Hukuku ve Ceza Muhakemeleri Hukuku (CMUK) dersleri içinde verilen insan hakları dersi, polis meslek yüksek okullarında ‘İnsan hakları ve Kamu Hürriyetleri’ adıyla zorunlu ders olarak okutuluyor. Genç polis adaylarını ‘Terörist dahi olsa, insan olduğu için haklarına saygı göstermeliyiz’ felsefesiyle eğittiklerini söyleyen Adile Sadullah Mermerci Polis Meslek Yüksek Okulu Müdürü Hasan Açar, “Bu okullardan yetişen öğrenciler, zaman zaman polise yöneltilen işkence ve kötü muamele iddialarını tamamen ortadan kaldıracak” açıklamasını yapıyor. Ayrıca bu okullarda insan hakları dersi, birinci sınıfta zorunlu ders olarak okutuluyor. Ayrıca Hukuk Başlangıcı, Ceza Hukuku, Halkla İlişkiler, Toplum Psikolojisi, Davranış Bilimleri, CMUK gibi dersler de yer alıyor. Şartlar elverdiği ölçüde 21. yüzyılın ihtiyaçlarına göre çağdaş bir ortamda yetişiyorlar. Genç polis adayları, insan hakları ve hukukla ilgili dersler dışında müzik, resim, folklor, bilgisayar ve yabancı dil eğitimi de alıyor. Öğrenciler, suç organizasyonları ve kovuşturma usulü, polis taktikleri, önleyici polis hizmetleri, devlet güvenliği ve haber alma gibi mesleki dersler de okuyorlar.
         <br/>
         <br/>
         Polislik ‘iş’ değil ‘meslek’ olacak
         <br/>
         <br/>
         Polis okullarının meslek yüksek okulu statüsü kazanmasıyla, artık polislik de bir ‘meslek’ olarak tercih edilmeye başlandı. Lise mezununun bir çok yerde şansını denedikten sonra ‘Hiçbir yere giremedim. Bari polis olayım’ anlayışı da böylece ortadan kalkmış oluyor. Çünkü bu okullara girebilmek için Öğrenci Seçme Sınavı’ndan (ÖSS) en az 105 puan almak şartı var. Artık bu okullara gerçekten polis mesleğini seçmek isteyenler geliyor. Adile Sadullah Mermerci Polis Meslek Yüksek Okulu yetkilileri, okullarında 4 yıllık 20 fakülte mezunu öğrenci olmasını da buna örnek gösteriyor. Açar, “Artık belli bir IQ seviyesi olanlar bu okullara müracaat ediyor. Evvelden seçme şansın yoktu” açıklamasını yapıyor. Hasan Açar, polis adaylarının yüksekokul mezunu olarak yetişecek olmasını şöyle değerlendiriyor: “Daha tahsilli, kültürlü polisler yetişecek. Sokakta polisle muhatap olacak vatandaş, daha iyi eğitim almış, daha sıcak, halkla ilişkisi daha iyi olan biriyle karşılaşacak.” Açar, öğrencilerin, polise atfedilen işkence, kötü muamele iddialarını tamamen ortadan kaldıracak şekilde yetiştirildiğini ifade ediyor. Genç polis adaylarına, ‘Karşınızdakiler suçlu da olsa insandır. Terörist dahi olsa, insandır, insan olduğu için hakları vardır. Asla işkence yapılamaz’ anlayışını aşıladıklarını vurguluyor.
         <br/>
         <br/>
         Eğitimsiz polis pimsiz el bombası gibidir
         <br/>
         <br/>
         Resmi elbiseyle, belindeki tabancayla halk arasında devletin otoritesini sağlama anlayışındaki polisi, ‘Polis olamamıştır’ cümlesiyle ifade eden Açar, bu okullardan yetişecek polislerin bilgisiyle, tavrıyla devletin otoritesini ve güvenirliğini anlatacağını kaydediyor. Önceki yıllarda yarı cahil polislerin yetiştiğini, bunların “toplum içinde patlayacak el bombası gibi ortaya çıktığını” belirtiyor. Gerek okuldaki üstün eğitim gerekse de polisliğin yükselen itibarı çok sayıda üniversite muzununda tekrar sınavlara girerek polis meslek yüksek okullarına girmek istemesine yol açmış.
         <br/>
         <br/>
         Gerçi ekonomik kriz sebebiyle ‘beyaz yakalılar’da yaşanan işsizlik de üniversite muzunlarındaki polis olma isteğinde etkili oldu ancak çok değişik bölümlerden mezun öğrenciler polis okullarına kaydoluyorlar. Fen Edebiyat Fakültesi kimya bölümü mezunu olan Nurdan Demet Akıncı üniversiteyi bitirdikten sonra tekrar üniversiteye girip polis olmasında ekonomik krizin etkili olduğunu söylüyor; “Bir süre öğretmenlik de yaptım ama ben polis kriminal laboratuvarında çalışmak istiyorum. Polisliğe de ilgim vardı.” İşletme mezunu Aysun Kaya ise polisliği sevdiği için mesleğe yöneldiğini söylüyor. İstanbul Üniversitesi Jeofizik Mühendisliği Bölümü mezunu olan Murat Kara ise polisliği sevdiği için tekrardan sınavlara girip polis okuluna kayıt olduğunu anlatıyor.
         <br/>
         <br/>
         Emniyet Teşkilatı’nda polis koleji, polis okulları ve polis akademisi gibi üç çeşit eğitim—öğretim kurumu var. Ortaokuldan sonra öğrenci kabul eden Ankara’da lise düzeyindeki polis koleji, aynı zamanda polis akademisinin de öğrenci kaynağı konumunda. Polis Akademisi’ne, polis koleji ile genel ve teknik lise mezunları başvurabiliyor. Dört yıllık yüksek öğretim kurumu olan okuldan, Emniyet Teşkilatı’na amir ve yönetici yetişiyor.
         <br/>
         <br/>
         Polis teşkilatının eleman ihtiyacını karşılayan Türkiye’deki 25 polis okulunun 20’si, 4 Ekim 2000 tarih ve 24190 mükerrer sayılı Resmi Gazete’de yayımlanan “Polis Yüksek Eğitim Kurumları Hakkında Kanun Hükmünde Kararname” ile Polis Akademisi’ne bağlı 2 yıllık meslek yüksekokullarına dönüştürüldü. Böylece meslek  yüksek okulu statüsüne geçen okullarda eğitim ve öğretim 9 aydan 2 yıla çıkarıldı. Bu okullara aday öğrencilerin ÖSS’den en az 105 puan alması gerekiyor. Yetkililer, kaliteyi sürekli artırmak için, bu barajın önümüzdeki yıllarda daha da yukarıya çekileceğini ifade ediyor.
         <br/>
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </p>
 <p>
  <font>
   (Bu yazı 9 kez okunmuştur)
  </font>
 </p>
</div>


Kaynak: [www.aksiyon.com.tr](http://www.aksiyon.com.tr:80/yazdir.php?id=12174), [web.archive.org (arşiv bağlantısı)](http://web.archive.org/web/20050301152950/http://www.aksiyon.com.tr:80/yazdir.php?id=12174)
