# Çöl sevdaları serttir

*Bilinmeyen-yazar 2012.01.16*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Hayata dair hedefler hep ötelere sürükler insanı… Ama bazen de ferdin aradığı yanı başındadır…
  </font>
 </div>
 <div id="newsText">
  <font class="detail-text">
   <p>
    İnsan hayatının gidişatını kişi mi belirlemelidir yoksa başta aile çevresi mi? Yekten şu ya da bu cevabı verilebilecek bir soru değil belki… Fakat fertlerin misalleri üzerinden hareket edilirse sağlıklı bir neticeye ulaşılabilir. Mehmet Levent Kaya İlkokulu bitirdiği zaman fen lisesi imtihanlarına girer ve kazanır. Ancak babası onun daha “garanti” bir mesleğe girmesini istemektedir. Garanti ve şaşaalı… Üniformalı muhtemelen… Polislik mi? Hayır daha “yükseği” varken orada kalmamalı. Asker olmalıdır oğlu Levent, evet asker… Gel gelelim evlat babayla aynı fikirde değildir. Ama o bu işlerden anlamayacağından babanın dediği olur. Önce askerî lise ki hayatında en büyük askerliği burada yaptığını söylüyor Kaya, sonra da harp okulu. Üniforma üzerine oturmaktadır da bir türlü ruhunu kuşatamamaktadır. Tam da bu sebeple ayrılmayı kafaya koyar. Ne zaman peki? Mezuniyet sonrası… Beyazlar içinde kılıcını kuşanıp da Deniz Kuvvetleri’nde teğmen unvanını aldığı gün artık hedefi kesinleşmiştir. Askerî sınırlar dışı… Nihayet kısa süre sonra “firar” eder… Sıkıntılı günler de sonrasında başlar. Aile özellikle de baba kabullenemez. Ama Levent Kaya’nın ruhu ve kalbi özgürlük aramaktadır. İnsanların kuşattığı dünyanın ötesinde bir özgürlük. Sonrasında kendini Moğolistan bozkırlarında bulur. Çekik gözlü insanlarla kaynaşır. Âdetlerini benimser. Türkiye’ye dönmek zorunda kalınca da kaleme sarılır. Böylece ortaya çıkar, “Çölde Dor” isimli romanı. Dor opera demek… 1000’li yılların başındaki Turfan bölgesini anlatıyor eserinde. İki dünya ve iki aşk arasında kalan bir tüccar kadını… Babasıyla iştirak ettiği bir dordan etkilenip benzeri oluşturma isteğini. O süreçte başından geçen vakaları… Aldığı evlenme teklifini… Sevgisini sonra aynı sevgiyi özünde buluşunu… Esasında belki de satırlar arasında kendi macerasını okuyucuya sunuyor yazar. Şimdi başa dönelim, hayat kime göre şekillenmeli? Anne baba iyi bir tercih mi? Kaya’nın romanını ortaya çıkartan akış için muhtemelen. Ama ya kendisi verseydi kararı, daha fazla ve ötesinde hikâyeler okuyamaz mıydı insanlar Levent Kaya’dan?
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-31620-col-sevdalari-serttir.html), [web.archive.org (arşiv bağlantısı)](http://web.archive.org/web/20120211183619/http://www.aksiyon.com.tr:80/aksiyon/haber-31620-col-sevdalari-serttir.html)
