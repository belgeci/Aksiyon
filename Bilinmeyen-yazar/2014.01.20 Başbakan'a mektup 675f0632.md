# Başbakan’a mektup

*Bilinmeyen-yazar 2014.01.20*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Sayın Başbakanım, size bugüne kadar çeşitli konularda çok mesaj ve mektup yazdım. Bu mektuplar; duygu yüklü, gelecek için umut dolu, sevgi ve saygımın birer nişanesiydiler.
  </font>
 </div>
 <div id="newsText">
  <font class="detail-text">
   <p>
    Size kırık bir kalple ilk olarak dershaneleri kapatma sürecinde bir mektup yazmıştım. 20 yaşında bir üniversite öğrencisinin yazdıklarını dikkate alır mısınız bilmiyorum; fakat bu yazım o mektubumun devamıdır. Yalnız büyük bir farkla; o gün kırılan kalbim, bugün paramparça.
   </p>
   <p>
    Sizinle ilk kez bu fotoğraf karesinin çekildiği gün yakından görüşebilme imkânım olmuştu. O zamanlar; hiçbir tedbir almadan Mavi Marmara’yı oraya götürüp Filistin’e yardım dahi edemeden 9 insanı bile bile ölüme götürenler, şimdi yasa dışı dinlemelerden elde ettikleri konuşmalarla utanıp sıkılmadan Hocaefendi’yi suçlayanlar, kirli işleri ortaya çıktığı zaman bunun üstünü örtmek için ‘Cemaat yaptı’ diyenler sizin bu kadar yakınınızda değildi ve Davos olayı yeni gerçekleşmiş ve benim gözümde ‘Davos Fatihi’ydiniz. Size bakarken umutla, güvenle bakıyordum. Türkçe Olimpiyatları’nda konuşmanızı heyecanla bekliyor, hiç bitmesin istiyordum. Ve yine o zamanlar; siz Türk Okullarını büyükelçilere örgüt diye tanıtmayıp yurtdışına gittiğiniz zaman buraların sizin için büyükelçilik görevi gören yerler olduğunu belirtiyor, oralarda İstiklal Marşı’mızın okunduğunu gördükçe gurur duyduğunuzu heyecanla anlatıyor ve sizinle birlikte benim de göğsüm kabarıyordu.
   </p>
   <p>
    2010 referandumunda kapı kapı dolaşıp darbelere ve vesayete karşı çıktığımızda, oy kullanma yaşımda dahi olmadığım hâlde bunun mücadelesini verirken, bir gün aslında Ergenekon’un kumpas olduğunu iddia edenlerin, 28 Şubat, Balyoz hatta bundan istifade etmeye çalışan Cem Uzan’ın yeniden yargılanmasını isteyenlerin sizin yanınızdan dahi geçemeyeceğini düşünüyordum. KCK ve PKK’nın sözde sözcülerinin Hizmet’e örgüt yaftasını yapıştırmasını doğal karşılıyordum. Çünkü bölgede insanlarımızı iyiye sevk eden, dershaneler aracılığıyla dağa çıkışları azaltan bir hareket elbette bu karanlık insanların hoşuna gidemezdi. Fakat bir gün bu yapılar yerine, Camia’ya “İnlerine gireceğiz”, “Haşhaşiler”, “Karanlık çete”, “Örgüt” diyebileceğinizi aklımın ucundan dahi geçiremezdim.
   </p>
   <p>
    Başbakanım; üzülerek söylüyorum ki böyle olmamalıydı. Varını yoğunu satıp insanlara hizmet yolunda harcayan ve bundan dolayı Tacik kardeşlerimiz tarafından ‘Hacı Ata’ diye anılan Ege Bölgesi’nin sayılı zenginlerinden merhum Hacı Kemal Erimez ağabey vefat ettiğinde kiralık evde oturuyordu. Bu ‘hayırsever’ abiler buraları açarken bir gün buraların ‘mağara’ gibi gösterileceğini tahmin bile edemezlerdi. Tacik kardeşlerimizin gösterdiği vefayı gösterememekten ötürü milletim adına hicap duyuyorum. İhale peşinde koşup 20 yaşında dahi iş takibi yapanları, fırsat bu fırsat deyip Hizmet hareketine saldırıya kalkanları ilk önce siz durdurmalıydınız. Bugün sizinle beraber kefeniyle yola çıktığını söyleyenler, tabiri caizse kefeni dahi olmadan yurtdışına çıkan bu vatan evlatlarını hain ilan ettiğinde en sert tepkiyi sizden görmeliydi.
   </p>
   <p>
    Evet Başbakanım, nerede yanlış yapan varsa onun üzerine gideceğiniz, genç yaşında milletinin geleceği adına hayırlı işler yapan insanlarımızın evlerini, yurtlarını karanlık göstermeyip bu evlerdeki kardeşlerimizle helalleşeceğiniz, bu fotoğrafta size umutla bakan benim gibi nice vatan evladının yüreğine su serpeceğiniz, yeniden 2023 ve 2071 hedeflerine odaklanılmış günleri, kıtlık günlerinde yağmur bekleyen sineler gibi iştiyakla beklediğimizi tekrar hatırlatmak isterim. Saygılarımla..
   </p>
   <p>
    Erdem Torun (Yıldırım Beyazıt Üniversitesi  Siyaset Bilimi ve Kamu Yönetimi)
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-37621-basbakana-mektup.html), [web.archive.org (arşiv bağlantısı)](http://web.archive.org/web/20140125005120/http://www.aksiyon.com.tr:80/aksiyon/haber-37621-basbakana-mektup.html)
