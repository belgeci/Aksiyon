# Dede himmet, oğul gayret

*Seyit N. Erkal 2005.10.03*

<div class="pNewsDetailMainContent" itemprop="articleBody">
 Kalbin Zümrüt Tepeleri, tüm bir sufi geleneği sofiyane hallaç eden, mutasavvıfane bir tertip, nizam ve tamamlanmışlık ile gözler önüne seren bir eser.Cismaniyetin karanlık çukurlarında bir asrı yaşıyoruz. Uzaklardan ama hiç dinmeyen bir ses, bir inilti işitiyoruz. Kulak kesilince ancak seçiliyor. Tanıdık bir ses olduğu kesin. Zira usanmadan seslendiği kişi biziz. Aklın gri yamaçlarının ötesinden geliyor, belli ki ötelere ait, ama sağlam bir yakınlık var aramızda. Bu usanmaz ve dinmez çağrı, bu yakınlık veya eşlik hatırına. Kulak kabarttıkça duyulur oluyor, zamanla tüm sesleri boğan bir uğultu halini alıyor, nihayetinde tek ses kılıyor kendisini. Bu ses kalbimizin.
 <br/>
 <br/>
 Tepelerden inen bu çağrı her zaman bir yankı bulur aslında. Ancak girdiği iklimin rengini alır. Bu yüzdendir farklı duyuluşları. Bu sesi duymak mühim, ama kâfi değil. Dilinden de anlamak gerekli. Biz, sağırlar ve dil bilmezler topluluğu, duymayınca yok, anlamayınca anlamsız demekle meşhur kimseleriz. Budur duymaz ve anlamaz kalmamızın belki de asıl sebebi. Tam onbeş senedir bir çağrı var, Sızıntı dergisinin orta sayfalarından. Önce cismaniyetin kulak denilen çukurlarından geçen, sonra akıl denilen yamaçlarında kıvrılan ve kalp denilen tepelere doğru yol vuran bu ses, zirve bir kalpden geliyor ve nice tepelerin doruklarına kuruluyor. Ama bu nasibin öncelikli şartı da yine gayret. Kulak kesilme ile dinleme, akli takip ile dilinden anlama ve kalbi şevk ile duyma gayretleri. Ve devamında kalp ameli, vicdan kültürü diyebileceğimiz temrinatlar bütünüyle kalbi işlettirme ve ruhu söylettirmeye dair tüm gayretler...
 <br/>
 <br/>
 <img src="/web/20150507023423im_/http://www.aksiyon.com.tr/kitaplik/resim/565/ek-12b.jpg"/>
 <br/>
 Kalbin Zümrüt Tepeleri'nin ruhu terbiye, kalbi tasfiye, nefsi tezkiye çizgisinde insanı asli kemalat seviyesine ulaştırma adına olan tüm çağrısı sonuçta yolda olanlar veya yola çıkma gayretini taşıyanlar için anlamlı. Düne ait tazeliğin, güne ait diriliğin, yarınlarda ayrı bir derinlik olarak devam etmesi ancak bu anlama katılmak ile mümkün. Bu pasif değil bilakis olabildiğince aktif bir vetire. Kişinin kendisini hedef alan ve bir anlamda öznesi de nesnesi de kendisi olduğu bu sürece katılması aynı zamanda yollarında gitmek için günde en az kırk defa talepte bulunduğu bir cemaatle, bereketli bir nesil arasında salih bir halka olabilmek için de elzem. Zira geçmişin bugünleri de besleyen veriminin ilmi, sanatı, idaresi ve dahi fetihleriyle kalp işleten sufi fabrikaların mahsulü olduğu açık.
 <br/>
 <br/>
 Kalbin Zümrüt Tepeleri tüm fakülteleriyle diriliş hedefleyen bir ekolün manevi buhar kazanı. Tüm bir sufi geleneği sofiyane hallaç eden, mutasavvıfane bir tertip, nizam ve tamamlanmışlık ile gözler önüne seren eserin kitab halini almış bu üçüncü cildini ele alanların ilk iki kitapta olduğu üzere, nazım ve nesir türünde sufi geleneğin bütün birikiminden hasıl bir televvün ile karşılacakları kesin. Gerek anahtar kelimeler şeklindeki tertibi itibariyle ilk dönem eserlerine benzerliği, gerek konu edilmiş hiçbir meseleyi es geçmemesi ile şaz beyanları tashihi, gerekse de fark esaslı temkin ufkunda son sözü mişkat-ı nübüvvetten beslenen anlayışa teslimi ile Kalbin Zümrüt Tepeleri'nin dünyanın ömrü oldukça Kur'an Talebelerinin manevi yol rehberi konumunda kalacağı muhakkak.
 <br/>
 <br/>
 Bütün olarak çok uzun ele alınması gereken eserin yalnız bu üçüncü cildine bakıldığında her yazının değil, her bir kelimenin nice yaşanmışlıkla beraber birçok matbu atfı içerdiğini dillendirip, bu kapıdan girenlerin çok renkli bir bahçede emniyetle gezebilecek salikler kıvamına gelebileceklerini, bu emniyet ile tüm bu bahçeye layığınca sahip çıkmayı gerektiren atf-ı nazardan da dur olamayacakları temennisini paylaşmak isteriz.
 <br/>
 <br/>
 Zira her kim o şanı yüce Kabe'ye girse her yön onun kıblesi olur
 <br/>
</div>


Kaynak: [www.aksiyon.com.tr](http://www.aksiyon.com.tr:80/kitaplik/dede-himmet-ogul-gayret_513403), [web.archive.org (arşiv bağlantısı)](http://web.archive.org/web/20150507023423/http://www.aksiyon.com.tr:80/kitaplik/dede-himmet-ogul-gayret_513403)
