# Genimiz şöhret kurbanı olmasın

*Abdülhamit Bilici - Ali Akkuş - Mekke 2001.03.31*

<div>
 <p class="spot">
  Genetikçilere göre  insan kopyalamak  mümkün ama,  gereksiz bir uğraş.   Pakistanlı bilim  adamı Kaiser  Zülfikar Şeyh,  uluslararası  toplumun buna  engel olması  gerektiğini söylüyor
 </p>
 <p class="metin">
 </p>
 <img border="0" src="/web/20020502032905im_/http://www.aksiyon.com.tr/2001/330/resimler/Gen.jpg"/>
 <p class="metin">
  Yeryüzünde Müslümanlar için en kutsal mekan olan Kâbe'de ilk cuma namazını kılma heyecanıyla 1 saat önce yola çıktığımızda Mescid—i Haram'ın içine giremeyeceğimizi biliyorduk. Çünkü yanımızda Beytullah'a sokulması yasak olan kamera ve fotoğraf makinası vardı. Ancak Mescid'in duvarları dışında da yer bulamayacağımızı ve sonunda Hilton Oteli içindeki Mescid'de Kâbe imamına uyarak namazı kılabileceğimizi düşünmemiştik.
 </p>
 <p class="metin">
  Kâbe'nin dış duvarlarını bile görmeden Mekke'deki ilk cuma namazını kılmak zorunda kalmıştık; ama başka bir imkan çıktı. Namazda hemen sağımda duran kişi, İngiltere'de genetik üzerine çalışan bir Pakistanlı bir bilim adamıydı. Hacda dini bir vazifeyi yerine getirmek kadar Müslümanlar arasında sosyal, ekonomik, politik ve ilmi düzeyde etkileşimlerin de yaşanması gerektiği düşüncesinden hareketle genetik üzerine bir Türk gazeteci ile Pakistanlı bir bilim adamının sohbetinin ilginç bir tecrübe olacağını düşündüm.
 </p>
 <p class="metin">
  Meşhur Dolly'nin kopyalandığı İngiltere'de genetikle ilgili önemli bir birikim olduğu biliniyor. Meşhur GENOM projesini himaye eden iki devletten biri de İngiltere. Pakistanlı Kaiser Zülfikar Şeyh de 4 yıldır Sheffield Üniversitesi'nde genetik üzerinde çalışıyor. 1989'da UNESCO bursuyla 1 yıl Japonya'da eğitim gören Şeyh, özellikle 'mutual methyl transferare' geni üzerinde çalışıyor, ancak genetik olarak değiştirilmiş gıdalardan GENOM projesine kadar genle ilgili konuları yakından izliyor.
 </p>
 <p class="arabaslik">
  —İnsan kopyalama fikrine nasıl bakıyorsunuz?
 </p>
 <p class="metin">
  Bence şöhret için çalışan bilim adamlarının kişisel çabasından öte bir anlam ifade etmiyor bu mesele. Çünkü insan kopyalamaya uğraşmak gereksiz, anlamsız bir uğraş. Lüzumsuz kaynak israfı. Gen mühendisleri her şey yapmakta hür değildir. Onlar insanlığa karşı ve etiğe karşı bir şey yapamazlar. Çeşitli ülkelerin hukuk sistemlerinde bu konu bu şekilde ele alınmasına rağmen, özel olarak insan kopyalamayla ilgili bir yasak yok. Örneğin Danimarka'da bu konuyla ilgili kısıtlamalar daha az. Amerika'da kanunla yasaklanması yönünde güçlü bir kamuoyu var.
 </p>
 <p class="arabaslik">
  —İnsan kopyalama ahlâka aykırı mı?
 </p>
 <p class="metin">
  Evet. Çünkü böyle bir şeye gerek yok. İn vitro fertilization (tüp bebek) özellikle kısırlık sorunu karşısında başvurulan ve ihtiyaç duyulan bir sistem. Onun sakıncası da yok. Ancak insan kopyalama asla meşru ve ahlâkî değil. Eğer bir ailenin bebeği olmuyorsa, onlara tüp bebek yöntemiyle bu imkan sunulabilir. Dünyada insan kopyalarına değil, yeni yeni şahsiyetlere ihtiyaç var. Bu yüzden insan kopyalama fikri saçma bir düşünce. İnsan kopyalamayı savunanların bir kısmı ihtiyaç duyulacak organların üretimi için bu yönteme başvurulabileceğini öne sürüyorlar. Bu da saçma. Çünkü kopya da olsa, karşınızda bütün insanlarla aynı temel haklara sahip başka bir insan olacak. Bu yüzden o kopyalanan insanın parçalarını alıp asıl insana yardımda kullanmak aklın alacağı bir iş değil. Ancak yalnız tek tek organların kopyası yapılacaksa, ben bilim adamı olarak buna karşı çıkmam. Şimdi bu yolla pankreas yapılabiliyor.
 </p>
 <p class="arabaslik">
  —Şu anda bilimsel olarak insan kopyalamak mümkün mü? Tek mesele etik sorunlar mı?
 </p>
 <p class="metin">
  Koyun kopyalanıyorsa, insanın da kopyalanmasına teknik olarak hiçbir engel yok demektir. Biliyorsunuz İskoçya'da Dolly isimli koyun kopyalanırken, Amerikalılar bir maymunun kopyalanmasıyla uğraşıyorlardı. İki deney de başarılı oldu. Aynı prensiplerden hareket ederek rahatlıkla insanı da kopyalayabilirsiniz.
 </p>
 <p class="arabaslik">
  —Peki bir çılgın bilim adamının bu işi yapmayacağını kim garanti edebilir? Uluslararası toplumun bunu önleyebileceğine inanıyor musunuz?
 </p>
 <p class="metin">
  Bence dünya bunu durdurabilir. Durdurmalı da.
 </p>
 <p class="arabaslik">
  —Şu anda uğraşan birileri var mı? Bu konuda bilginiz var mı?
 </p>
 <p class="metin">
  Bu ilginç bir nokta. Başta dediğim gibi bu mesele bazı bilim adamları tarafından şöhret amacıyla yapıldığı için, uğraşılıyor olsa da başarılı olmadan kamuoyuna açıklanmaz. Önceki iki örnek de aynı şekilde cereyan etti.
 </p>
 <p class="arabaslik">
  —Hacca geldiğinize göre dindar bir bilim adamısınız. Bu konunun İslam açısından yeri nedir?
 </p>
 <p class="metin">
  Bu konuda özel bir çalışmam yok. Arkadaşlarla yaptığımız fikir alış verişi var. Bizim çıkardığımız sonuç bu meselenin dine aykırı olduğu yönünde.
 </p>
 <p class="arabaslik">
  —Batı toplumlarında genetik alanında hızlı bir bilinçlenme var. Mesela genetik olarak değiştirilmiş yiyeceklere karşı itirazlar yükseliyor? Niçin? Haklılar mı?
 </p>
 <p class="metin">
  Bir muz örneği vereyim. Gen teknolojisi şimdi size şunu yapma imkanı sunuyor. Diyelim elinizde bir tür muz var. Hacim olarak büyük. Başka bir tür var. Küçük ama tatlı. Siz küçük muzun tad veren genini alıp büyük muza koyduğunuz zaman hem tatlı, hem büyük muz elde etmiş oluyorsunuz. Kamuoyunun bu konudaki hassasiyetine katılmakla birlikte tepikinin büyük oranda bilim alanındaki bilgi seviyesinin düşüklüğüne bağlıyorum. İki önemli konu var. Birincisi, ticari amaçlı olarak genlerde değişiklik yapılması. Buğdayın, muzun tadının, görünümünün iyileştirilmesi vb. İkincisi, bir bitkinin belli bir mikroba ya da virüse karşı dayanıklı olmasını sağlamak için yapılan müdahale. Her iki müdahalenin de sağlık bakımından oluşturabileceği riskler titizlikle test edilmeli. Özellikle de ikinci tür müdahalelerde bu testin daha hayati önemi var.
 </p>
 <p class="arabaslik">
  —Genlerle oynama fikri, tabiata bir tür müdahale değil mi? Müslüman bir bilim adamı olarak bu olaya nasıl yaklaşıyorsunuz?
 </p>
 <p class="metin">
  Allah bize tabiatı yarattı, verdi ve araştırmamızı emretti. Ben genetikte derinleştikçe Allah'a olan imanım artıyor. Allah'ın en mikro düzeydeki bu harika dizaynını görmek beni müthiş etkiliyor. Önemli bir konuyu keşfettiğiniz zaman aynı anda önünüzde keşfedilmesi gereken koca bir vaha daha karşınıza çıkıyor.
 </p>
 <p class="arabaslik">
  —GENOM projesiyle ilgili tartışmalar sürüyor. Bu proje kapsamındaki bilgilerin kamuoyuna açılması yönünde kampanya yapan sivil toplum örgütleri var. Tüm bilgiler açıklanmadı mı?
 </p>
 <p class="metin">
  25 yıl önce başlayan GENOM projesi bu ay tamamlandı. Projenin biri kamu, diğeri özel iki katılımcısı var. Kamu tarafında İngiltere ve ABD ortaklığı söz konusu. Özel şirket ise CELERA. Şimdi projenin özel ve kamu tarafları arasında elde edilen bilgilerin tamamının açıklanıp açıklanmaması konusunda tartışma sürüyor. Bildiğiniz gibi hücrenin içinde çekirdek, çekirdeğin içinde ise DNA ve proteinlerden oluşan kromozomlar var. GENOM neticesinde DNA zincirindeki genlerin sırası çözüldü ve bu kısmı açıklandı. Ama projede aynı zamanda bu sıra içinde hangi genin hangi fonksiyonu gördüğü (örneğin boy, cinsiyet, kaş rengi, vb) bilgisi de ortaya çıktı. Açıklanmayan kısım bununla ilgili. Bu da çok önemli, çünkü sıralanıştan hareketle bazı genlerin fonksiyonunu bilmek mümkün olsa da bu sayı 2—3 binle sınırlı. Halbuki 30—40 bin gen söz konusu. Bir de bazı genler değişik gen gruplarında farklı hareket edebiliyorlar. Bunlar da açıklanmayan kısmın bilinmesine bağlı.
 </p>
 <p class="arabaslik">
  —Bilgileri kamuyla paylaşmak istemeyenlerin gerekçesi ne?
 </p>
 <p class="metin">
  Bilgilerin açıklanmasını istemeyenler patent yasasını gerekçe gösteriyorlar. Buna göre, genleri keşfedenlerin patent hakkı olması gerektiğini, onlara patent hakkı ödenmesi gerektiğini savunuyorlar.
 </p>
 <p class="arabaslik">
  —Bu bilgilerin tamamının açıklanması bir devrim olur?
 </p>
 <p class="metin">
  Biraz öyle, biraz değil. Bu çalışma gerçeğin önemli bir kısmını açığa çıkardı, doğru. Ama her gen, her hücrede aynı fonksiyonu görmüyor. Başka gen kombinazonları başka başka sonuçlar doğuruyor. Dolayısıyla şimdi ortaya yeni bir bulmaca çıkmış durumda. Kısaca bilginin sınırı yok. Bütün bunlar bana, bu icraatların arkasında Allah'ın olduğunu gösteriyor.
 </p>
 <p class="arabaslik">
  —Hacla ilgili özel bir değerlendirmeniz olacak mı?
 </p>
 <p class="metin">
  Bu benim ilk haccım. Ailem Pakistan'da yaşıyor. Onlarda geldi. Burada buluştuk. Hacılar İslam dünyasının bilinen durumunu yeniden görme imkanı veriyor. Büyük çoğunluk eğitimsiz. Tavırlar beklendiği gibi değil. Özellikle İngiltere gibi medeni bir ülkeden gelmişseniz, biraz daha fazla göze batıyor. Ama bunlar haccımıza, bu ibadetin yüksek değerlerini kavramamıza engel değil.
 </p>
 <p class="metin">
 </p>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2001/330/haberler/5.htm), [web.archive.org (arşiv bağlantısı)](http://web.archive.org/web/20020502032905/http://www.aksiyon.com.tr:80/2001/330/haberler/5.htm)
