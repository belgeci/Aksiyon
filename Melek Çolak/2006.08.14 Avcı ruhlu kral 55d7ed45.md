# Avcı ruhlu kral

*Melek Çolak 2006.08.14*

<div>
 <!--- Baslik, Spot, Resim kutusu ---------->
 <table>
  <tr>
   <td>
    <br/>
    <br/>
    <p>
     <font class="content">
      Kral Abdullah, dev bir kadroyla geldi. En çok konuşulan, önüne konulan ‘krallara layık’ sofra oldu. 82 yaşında kansere meydan okuyan Kral’ın hayatı...
     </font>
    </p>
   </td>
   <td>
    <!--- Resim Burada ---------->
    <img border="0" hspace="10" src="http://web.archive.org/web/20071110042036im_/http://www.aksiyon.com.tr/resim/610/26.jpg" vspace="10"/>
    <!--- Resim Burada ---------->
   </td>
  </tr>
 </table>
 <hr noshade="" size="1"/>
 <!--- Baslik, Spot, Resim kutusu ---------->
 <p>
  <font class="content">
   Çölün çağrısına uymuştu yine. Riyad yakınlarındaki bedevi kamplarından birinde, kıyafetinden İbn Saud ailesine mensup olduğu belli bir genç mırra içiyordu. Çocukluğunda olduğu gibi çölün sıcak kumları üzerinde yalınayak yürümüş, bedevilerin yetiştirdiği av şahinlerinden birinin gözlerine uzun müddet bakarak ona otoritesini kabul ettirmiş, sonra meclise gelen bir misafire yerini bırakarak çadırın köşesine çekilmişti. Abdullah b. Abdülaziz sarayda doğmuş ama çölde büyümüştü. İstanbul’u görmüş ve âşık olmuştu maviyle yeşilin bu muhteşem buluşmasına, ama çölün kızıl sarısında kendini evde hissetmeye devam etmişti.
   <br>
    <br>
     Suudi Arabistan Kralı Abdullah 1920’li yıllarda Riyad’da doğdu. Babası Abdülaziz ibn Abdurrahman el-Saud o yıllarda Arap yarımadasının aşiretlerini bir krallığın çatısı altında toplamaya çalışıyordu. Elçilerin, aşiret reislerinin, yabancıların eksik olmadığı bir mecliste büyüdü. Ama baba Abdülaziz oğlunun bir bedevi gibi büyümesini istiyordu: Çölü, sadeliği, dürüstlüğü, ata semersiz binmeyi, yalınayak yürümeyi, az yiyip az uyumayı ve tabii Arapça’nın o bedevilere has otantik şivesini sevmesini. Abdülaziz için çöl en büyük öğretmendi. Dinin öğrettiği hemen her şeyi çöl de öğretirdi; kardeşliği, dayanışmayı, iktisadı, tevekkülü, alçakgönüllülüğü…
     <br/>
     <br/>
     VAHHABİ ÖĞRETİSİYLE BÜYÜDÜ
     <br/>
     <br/>
     Çöl aynı zamanda Vahhabi öğretisinin büyük hocalarının hayat alanıydı. O hayat alanında Vahhabilik Suudilikle tanışmış, bedevi öğretisi dinin sert bir yorumuyla ittifak yapmıştı. 1932 yılında İngilizlerin o güne kadar müttefikleri olan Mekke Şerifi Hüseyin’in yerine Abdülaziz’in krallığını tanımalarıyla aşiret çölden saraylara kaymaya başlamıştı. Ama Abdülaziz oğullarının büsbütün saray prensleri olmasını istemiyordu. Abdülaziz özellikle gözde eşi olan Hassa el-Suadiri’nin çocuklarının çöl ahlakıyla yetişmesine özen göstermişti. Çünkü krallığını onlara bırakmayı planlıyordu. Geleceğin krallarının Hassa’dan doğan yedi erkek evladın içinden çıkması bekleniyordu. Oysa Abdullah babasının sekizinci hanımı Fahda’dan doğmuştu. Üstelik Fahda’nın da ikinci evliliğiydi bu. Annesi yönünden fazlaca şanslı bir çocuk değildi Abdullah. Ama kararlılığı ve babasının çöl eğitimine verdiği müspet tepki onu geleceğin kralı yapacaktı.
     <br/>
     <br/>
     Prens Abdullah diğer 36 erkek kardeşi gibi Prensler Okulu’nda eğitim gördü. Vahhabi geleneklerine göre İslami bir eğitim aldı ve babasının meclisinde yönetimin inceliklerini öğrendi. Babası gibi birçok evlilik yaptı. Otuzun üzerindeki eşinden 15 oğlu ve yirmi kadar kızı bulunuyor. Hiçbir zaman dört hanımın üzerinde eşi evinde tutmadı. Evliliklerinin çoğunu geleneksel bedevi aşiret usullerince ittifaklar kurmak için yaptı. Eşlerinin içinde Filistinli, Faslı, Suriyeli aşiretlerden kadınlar bulunuyor. Zamanın Ürdün Kralı Hüseyin ile de evlilik yoluyla akraba olmuştu. Ve bedevilik günlerinden edindiği alışkanlıkları terk etmedi. Kral olduktan sonra dahi Fas’taki özel çöl kampında sık sık avlanmaya gitti.
     <br/>
     <br/>
     Abdullah daha çocukluğunda konuşma sıkıntısına sebebiyet veren bir hastalık geçirmişti. Hafif kekemeliği bu hastalıktan mirastır. Bu yönüyle Arafat’a benzer. Dahası aynen onun gibi kızdığında kekemeliğinden kurtulur ve fasih bir Arapça ile konuşmaya başlar. Bu durum onun zayıflığını karizmaya dönüştürmüş ve Suudi tarihinde babasından bu yana krallık yapan dört ağabeyinin elde edemediği bir saygınlık kazandırmıştır ona.
     <br/>
     <br/>
     Prens Abdullah babasının belirlediği prensipler çerçevesinde kırklı yaşlarda devlet görevi almaya başlar. İlk resmî görevi Mekke şehrinin belediye başkanlığıdır. 1962’de Millî Muhafız Alayı’nın komutanlığına getirilir. 1975’te başbakan ikinci vekili, 1982’de birinci vekil olur. O yıl içinde ağabeyi Kral Halid vefat edip yerine Fahd geçince veliaht prens ilan edilir. Bu yıldan sonra Abdullah ülkenin yönetiminde etkin olan bir dizi komisyonun başkanlığını veya üyeliğini ele geçirmiş, petrol üretim ve satışlarında, ekonominin işleyişinde ve nihayet askerî konularda son sözü söyleyen kişi durumuna dönüşmüş.
     <br/>
     <br/>
     Abdullah’ın güce karşı gösterdiği bu ihtiras, Kral Fahd’ın 1995 yılında felç geçirmesiyle Suudi Arabistan’ın fiili kralına dönüştürür onu. Ağabeyi 1 Ağustos 2005’te ölene kadar ülkeyi Veliaht Prens olarak yönetir. Bu yıllarda üvey ağabeyi Fahd’ın döneminde belirlenmiş bir dizi sert politikada reformlara gider. Ülkenin Batı ile ilişkilerini düzeltmeye çalışır ve Suudi Arabistan’ın diğer ağabey Faysal’ın krallığı döneminde Arap dünyasında edinmiş olduğu liderlik rolü yeniden kazanılır.
     <br/>
     <br/>
     EL KAİDE’YE ‘ŞEYTANIN OYUNCAĞI’ DEDİ
     <br/>
     <br/>
     Abdullah’ın Suudi Arabistan’ın dış politikası üzerindeki belirleyici rolü 11 Eylül saldırılarından sonra daha da belirginleşir. El Kaide’yi terörist bir örgüt ve ‘şeytanın oyuncağı’ olmakla itham etmekte vakit kaybetmeyen Abdullah, saldırıları gerçekleştiren kişilerin bir kısmının Suudi vatandaşı olmasının getirdiği gerginliği gidermeyi başarır. Amerikalı akademik çevrelerde yaygınlaşan ‘stratejik düşman’ın Arabistan olduğu yönündeki kanaatler de Abdullah’ın akılcı politikalarıyla kısa zamanda bertaraf edilir.
     <br/>
     <br/>
     Kral Abdullah’ın Arap dünyasında ‘büyük şeytan’ olarak bilinen Amerika Birleşik Devletleri ile geliştirdiği stratejik ilişki, kendisinin George Bush’un aile dostu olacak kadar Washington’la içli dışlı olması bazı çevrelerce eleştirilmiştir. Geleneksel olarak Amerikan ve Batı karşıtı olan Vahhabi ulemasını susturan olay 2003 yılından itibaren El Kaide’nin Suudi Arabistan’ı da hedef almaya başlamış olmasıdır. Abdullah bu saldırıları kendi otoritesi adına bir avantaja dönüştürmeyi başardığından olsa gerek, geçtiğimiz yıl ABD Başkanı George W. Bush’a yazdığı 11 Eylül’ü anma mektubunda, bu felaketi fırsata dönüştürmekten bahseder.
     <br/>
     <br/>
     Yine de Amerika’nın kuklası görünümü vermeyi kabullenmez Abdullah. Bu yılbaşında İsrail’in Filistin politikasını ve Amerika  Birleşik Devletleri’nin İsrail’e verdiği desteği protesto etmek için Washington’a düzenleyeceği rutin bir ziyareti iptal ederek konumunu ifade etmeye çalışır. Yine de 2002 yılında ortaya attığı ve başta kendi adıyla anılırken bugün bütün bir Arap dünyasının benimsediği Barış İnisiyatifi’nden vazgeçmez. Bu inisiyatifin Arap ülkelerince benimsendiği şehir İsrail bombardımanı altında ezilirken dahi 1967 sınırlarına çekilmiş bir İsrail’i tanımaya hazır olduklarını ifadeden çekinmez.
     <br/>
     <br/>
     Abdullah her ne kadar Amerikan müttefiki olsa da Amerika’nın bölgeye dayattığı her planı desteklemez. Örneğin Büyük Ortadoğu Planı hakkında bir dizi çekincesini açıktan dile getirmiştir. Irak’ın bırakın bölünmesini, federe bir yapıya büründürülmesini dahi tehlikeli bulur. Başta İsrail ve İran olmak üzere Ortadoğu’da hiçbir ülkenin nükleer silahlara ve diğer kitle imha silahlarına sahip olmaması gerektiğini savunur.
     <br/>
     <br/>
     Kral Abdullah’ın fazlaca bilinmeyen ancak özellikle Avrupa’daki Müslümanları ilgilendiren bir yönü dünya çapında İslami irşat ve tebliğ faaliyetlerine verdiği destektir. Krallığın desteklediği bir dizi yayınevi ve televizyon gayr-i Müslimlere İslamiyet’i anlatmak ve önyargıları gidermek üzere kitaplar dağıtır, konferanslar düzenler ve Müslüman olmuş Batılıların eğitilmesi için Suudi Arabistan’da seminerler organize eder. Abdullah’ın bu İslami yayılmacılığı tabii ki Vahhabi ulema kanadından yönlendirilmektedir.
     <br/>
     <br/>
     REFORMCU VE İYİLİKSEVER
     <br/>
     <br/>
     Abdullah Vahhabiliğin yayılması yönündeki dinî içerikli faaliyetlerin yanında insanî bazı konularda da yardımseverliğini göstermiştir. Örneğin 2005 yılında Polonyalı Daria ve Olga Kolacz adlı yapışık ikizlerin ayrılması için yapılması gereken ameliyatın masraflarını karşılamayı üzerine almış ve ameliyatın ülkesindeki Kral Abdülaziz Tıp Merkezi’nde gerçekleştirilmesini sağlamıştır. Ağabeyi Fahd gibi eğitime verdiği önemin bir ifadesi olarak kendi ülkesindeki yatırımların yanı sıra Fas’ta büyük bir kütüphane açtırmıştır.
     <br/>
     <br/>
     Birinci derece yakınları içinde birkaç yüz kadın bulunan Abdullah, ağabeyi Fahd’ın kadınlara sosyal ve siyasal yaşamda yer vermeyen Vahhabi çizgisini yumuşatmasıyla tanınır. Gerçekten son yıllarda kadınlara seçme hakkını vermesi ve çok yakın olmasa da gelecekte kadınların araba kullanmasına müsaade edileceğini açıklaması Suudi Arabistan gerçekleri ile karşılaştırıldığında cesur adımlardır.
     <br/>
    </br>
   </br>
  </font>
  <br/>
  <!-------- end of YAZI ---------->
 </p>
</div>


Kaynak: [www.aksiyon.com.tr](http://www.aksiyon.com.tr/detay.php?id=25036), [web.archive.org (arşiv bağlantısı)](http://web.archive.org/web/20071110042036/http://www.aksiyon.com.tr/detay.php?id=25036)
