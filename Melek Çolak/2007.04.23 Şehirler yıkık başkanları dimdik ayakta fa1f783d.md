# Şehirler yıkık başkanları dimdik ayakta

*Melek Çolak 2007.04.23*

<div>
 <!--- Baslik, Spot, Resim kutusu ---------->
 <table>
  <tr>
   <td>
    <br/>
    <br/>
    <p>
     <font class="content">
      Adı hep savaş, kargaşa ve yıkımla anılan üç kentin belediye başkanlarına kulak verdik. Bağdat, Beyrut ve Nabluslu başkanlar, her şeye rağmen “yıkılmadık, ayaktayız; bizi güzel günler bekliyor” mesajı veriyor.
     </font>
    </p>
   </td>
   <td>
    <!--- Resim Burada ---------->
    <img border="0" hspace="10" src="http://web.archive.org/web/20070503213841im_/http://www.aksiyon.com.tr/resim/646/36.jpg" vspace="10"/>
    <!--- Resim Burada ---------->
   </td>
  </tr>
 </table>
 <hr noshade="" size="1"/>
 <!--- Baslik, Spot, Resim kutusu ---------->
 <p>
  <font class="content">
   Bağdat, Beyrut ve Nablus… Ortadoğu’nun savaş, kargaşa ve yoklukla mücadele eden üç sembol şehri… İhtiyaçları çok, imkânları kısıtlı bu tarihî kentler sıkıntı cenderesinde var olma savaşı veriyor. Bu uğurda en fazla sorumluluk üstlenenler ise mücadeleleri “flaş haberlerin” gölgesinde kalan yerel yöneticiler…
   <br>
    <br>
     Geçtiğimiz günlerde İstanbul Büyükşehir Belediyesi’nin ev sahipliğinde tertiplenen ‘Dünya Belediye Başkanları Zirvesi’ne katılan 91 ülkenin yerel yöneticileri hem yaşadıkları sıkıntıları ve tecrübelerini aktardı hem de geleceğe yönelik düşüncelerini paylaştı birbirleriyle. Farklı coğrafyaların kültürünü beraberinde getiren belediye başkanlarının anlattıkları kadar yüzlerine sirayet edenler de halet-i rûhiyelerini tastamam aksettiriyordu. Avrupalı katılımcıların simalarındaki rahatlık, Ortadoğu’nun zorlu atmosferinde halka hizmet eden yerel yöneticilerde geleceğe yönelik umuda bırakıyordu kendini. Yıllar yılı hep savaşlar, iç karışıklıklar, baskılar ve yokluklarla boğuşan Bağdat, Beyrut ve Nablus’un yerel yöneticileri, hal-i pür melallerini Aksiyon’a anlattı.
     <br/>
     <br/>
     BAĞDAT GİBİ DİYAR…
     <br/>
     <br/>
     2003’teki Amerikan işgali sonrası Saddam dönemini bile mumla arar duruma düşen Irak’ın başkenti Bağdat’ta hayat eskiye döner mi, kestirmek zor; ancak şehrin belediye başkanı Sabir El İsevî, hep umutla bakıyor geleceğe. 2 ay önce yürürlüğe giren ‘yatırım kanunu’ sayesinde merkezî hükümetin desteğini artırdığına dikkat çekerek, tarihî şehrin eski cazibeli günlerine döneceğine inanıyor. Yeter ki 4 yılda yüz binlerce cana mal olan Amerikan işgali sona ersin…
     <br/>
     <br/>
     Sabir El İsevî, Saddam’ın devrilmesinden sonra seçimle yönetime gelen ilk Bağdat belediye başkanı. Son 20 yılda iki önemli savaş ve iç karışıklıklarla çalkalanan Irak’ta özellikle altyapı yatırımlarının akim kaldığını hatırlatan El İsevî, savaşın getirdiği yıkıma rağmen göreve geldiği 2005’ten bu yana özellikle maddî anlamda iyi bir noktaya geldiklerini söylüyor. Sabir El İsevî, bunda demokratik yollardan yönetime gelmesinin etkisine vurgu yapıyor. “Uzun süre aksayan yatırımlar son dönemde rayına oturdu. 2003 ile kıyasladığımızda göreve geldiğim tarihten bu yana yatırıma ayrılan tahsisat 20 kat arttı.” diyor Bağdat belediye başkanı.
     <br/>
     <br/>
     İşgalden sonra Irak’ta en fazla can sıkan tahribat ve yağmalardan biri de tarihî ve kültürel alanda yaşanmıştı. Bunların bir kısmının telafisi mümkün değil. Başkan El İsevi’yi en çok üzen konuların başında gelen müze yağması ve kayba uğrayan eserler için farklı bir proje gündemde. Bu amaçla şehrin merkezî bir yerine 120 bin dönüm alana kültür müzesi kurulması planlanıyor. Iraklı ve UNESCO uzmanlarından oluşturulan ortak kurul, müze projesini yürütecek. Müzede,  Irak’a ait devasa bir koleksiyonun bir araya getirilmesi hedefleniyor.
     <br/>
     <br/>
     Bağdat’ın yeni dönemde yatırımlarla ihya olacağına inanıyor El İsevî. Altyapı, ulaşım, eğitim, sağlık, şehrin imarı, yeşil alan düzenlemesi ve kültürel girişimler hususunda kısa ve uzun vadeli iki plan hazırladıklarını belirten Başkan, bunun için mühlet de veriyor: “2006, Bağdat için atılım döneminin başlangıcı. Merkezî hükümetin 7 milyar dolar ödenekle desteklediği kısa vadeli projemiz 2010’da sona erdiğinde şehir farklı bir hüviyete bürünecek.”
     <br/>
     <br/>
     ORTADOĞU’NUN ESKİ İNCİSİ BEYRUT
     <br/>
     <br/>
     Büyük sorumluluk altında bulunduklarını vurgulayan Başkan El İsevî, bu çerçevede her an yeni projeler peşinde. Bir Arap şirketiyle imzalanan 300 milyon dolarlık içme suyu projesi, ihale aşamasındaki 3 milyar dolarlık metro ihalesi ile 1 milyar dolarlık içme suyu projesi gibi… Savaş ortamında hizmetlerin zorlukla devam ettiğine işaret ederek, “Sadece geçen yıl teknik çalışanlarımızdan 1000’i şehit oldu. Tüm bu problemlere rağmen 200 milyon dolarlık kanal projesini ve insanların hasret kaldığı yeşili görmesi adına 20 parkı tamamladık. Hatta yeni dönemde 15 park daha yapacağız. Bunlara yeni konut projelerini de ekleyin.” diyor.
     <br/>
     <br/>
     Bir zamanlar Ortadoğu’nun Paris’i diye nitelenen Beyrut, ilk büyük darbeyi, 1970’lerin ortalarında başlayan iç savaşla yemişti. Bu kozmopolit şehir, mütemadiyen süren kargaşa dönemlerinde büyük zarar gördü. En son geçtiğimiz yaz aylarında cehennemî bir İsrail taarruzuna maruz kalan Beyrut, eski günlerine dönmenin çabasını veriyor. Abdülmünim El Ariss, Beyrut’un 36 yıl sonra 1998’de seçimle işbaşına gelen ilk belediye başkanı. Suikast sonucu hayatını kaybeden eski Başbakan Refik Harirî’nin desteğini alan El Ariss, 2004’teki seçimlerde ikinci kez başkanlık koltuğuna oturur. Başkan, geçen yılki kaos ve yıkım aylarını, “Şehre gelen binlerce mültecinin rahat etmesi için bütün okulları açtık. Hepsine elimizdeki imkânlar ölçüsünde barınacak yer, sağlık, yiyecek yardımı yaptık. Çok zor bir zaman dilimiydi.” diye anlatıyor.
     <br/>
     <br/>
     Saldırı günlerini resmederken Başkan El Ariss’in yüzüne bambaşka bir hüzün aksediyor. Beyrut’ta doğması ve hayatının tamamını bu şehirde geçirmesi ise onun için önemli bir mutluluk sebebi aslında: “Beyrut’u çok seviyorum. Siyasi meseleler halka yansıyınca çok üzüldüm.” Tüm zorluklara rağmen Beyrut Belediyesi çalışmalarını aksatmadan sürdürmeye çalışır son bir yıl içinde. İsrail bombardımanında ağır hasar gören şehir altyapısının ve konutların imarı için büyük gayret sarf edilmiş.
     <br/>
     <br/>
     Beyrut, belli başlı 7 farklı dinin müntesiplerini içinde barındırıyor. Kentin bu çoğulcu yapısı, belediye konseyine de yansımış durumda. Gelecek yıl görevde 10. yılını tamamlayacak  Başkan El Ariss, halk desteğiyle işlerin çok daha kolay yürüdüğü görüşünde: “Yerel yöneticinin rolü farklı dinlerden, kültürlerden bireyleri desteklemek ve eşit uzaklıkta durmak olmalı.” Birçok Ortadoğu kenti gibi Beyrut’un da acil yatırımlara ihtiyaç duyduğunu vurgulayan Başkan El Ariss, bu çerçevede yetkilerinin kısıtlı olmasından şikâyetçi. Yatırımların artması adına yetki devrinin önemine işaret ederek, “Ortadoğu şehirlerinin modern belediyecilik kanunlarına ve merkezî hükümetten mümkün olduğu kadar bağımsız hareket etmeye ihtiyacı var.” yorumunu yapıyor.
     <br/>
     <br/>
     Saldırılara, yasal engellere ve yetersizliklere rağmen ayakta durmaya çalışan Beyrut’un geleceğine yönelik şunları söylüyor Lübnanlı Başkan: “Buraya değişik milletlerden ordular gelmiş. Ama Beyrut hâlâ ayakta. Ortadoğu’daki lider rolünü oynamaya devam edecek bu şehir. İnsanların bir araya gelip diyalog kurabileceği bir kent olma özelliğini her daim koruyacak.”
     <br/>
     <br/>
     VE FİLİSTİN’İN BAĞRINDA BİR KENT
     <br/>
     <br/>
     Yarım asrı aşkın bir süredir Ortadoğu coğrafyasının en sıkıntılı bölgesi Filistin… İsrail’e karşı girişilen ve binlerce Filistinlinin hayatına mal olan özgürlük mücadelesi yakın dönemde biteceğe benzemiyor. Filistinli çilekeş soydaşlarına her şeye rağmen iyi bir hayat yaşatma uğruna Nablus belediye başkanlığı seçimlerine katılmış Adlî Ruşdi Yaiş. Yüzde 75’lik oy oranıyla 16 ay önce göreve gelen Yaiş, tüm Filistin şehirlerindeki kısıtlama, zorlama ve ablukanın Nablus’ta da var olduğunu; hatta daha çok hissedildiğini vurguluyor. Şehri çevreleyen 16 kapıdan sadece ikisinin açık, onun da İsrail askerleri kontrolünde olmasını buna örnek gösteriyor. Durumu, “şehir, halkım için sanki hapishane” diye değerlendiren Başkan Yaiş, yine de diğer meslektaşları gibi geleceğe umutla bakıyor.
     <br/>
     <br/>
     Her ne kadar ekonomik imkânsızlıklar Nablusluları zorlasa da kimsenin pes etmeye niyeti yok. Yüzde 50’ye varan işsizlikle mücadele etmeye çalıştıklarını ifade eden Başkan Yaiş, savaş ve maddî yetersizlik sebebiyle moral bozukluğu yaşayan halkın direncini övülmeye değer buluyor. İsrail saldırıları Nablus’un altyapısına büyük zarar verirken, zaten kısıtlı imkânlar ve büyük emeklerle vücuda getirilen eserleri bu kargaşa ikliminde yeniden inşa etmek iyice zorlaşıyor. “Sadece İsrail tanklarının yollarımıza verdiği zarar göz önüne alınsa nasıl bir durumda olduğumuz anlaşılır. Tank paletlerinin parçaladığı yollar kullanılamaz hale geliyor. Zaten ekonomik zorluklar altındayız, bir de bunların tekrar yapılması için uğraşmak ek yük demek.” diyor Filistinli Başkan.
     <br/>
     <br/>
     Yaşadıkları zorlukları her fırsatta Nablus’taki yabancı yetkililerle paylaştıklarını ifade eden Adlî Ruşdi Yaiş, şikâyetlerinin hâlâ yeteri kadar makes bulmadığından yakınıyor. Peki, tüm bu sıkıntılara neden katlanıyor Başkan Yaiş? Verdiği cevap Ortadoğu kentlerinin kaos ve yokluğa rağmen nasıl ayakta kalabildiğinin de mühim bir nişanesi: “İtikadımızca insanlara hizmet etmek ibadettir. İşgalcilere karşı halkıma destek vermem lazım. Buralar kutlu yerler. Bir de burada yaşayanlara hizmet edenlerin elde edeceklerini düşünün. Bu sebeple talip oldum. Görev hiç ağır gelmiyor.”
     <br/>
    </br>
   </br>
  </font>
  <br/>
  <!-------- end of YAZI ---------->
 </p>
</div>


Kaynak: [www.aksiyon.com.tr](http://www.aksiyon.com.tr:80/detay.php?id=27265), [web.archive.org (arşiv bağlantısı)](http://web.archive.org/web/20070503213841/http://www.aksiyon.com.tr:80/detay.php?id=27265)
