# Ayağı kırılınca İngilizceyi zarfa koydu

*Melek Çolak 2007.04.09*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Yabancı dil öğreniminde Türkiye'nin çığır açan ismi Limasollu Naci Bey, bir 'futbol kazası' sonucu bu işe girişmiş. Vedia Hanım, 15 yıl önce kaybettiği eşinin ilginç hayat hikâyesini Aksiyon'la paylaştı.
  </font>
 </div>
 <div id="newsText">
  <font class="detail-text">
   Türkiye'de ilk yabancı dil dershanesini bundan 53 yıl önce o açtı. İlk yabancı dil eğitim kampları da onun eseriydi Bütün bunlara yol açan bir başka önemli 'ilk' daha vardı onun hikâyesinde Mektupla İngilizce öğrenimini de ülkemize getiren isimdi Naci Özden. Kıbrıs asıllı Naci Bey'i "ilklerin insanı" yapan tevafuk ise, ilginçtir, onu iki yıl yatağa mahkûm eden bir 'futbol kazası' idi. Yarım asır önce posta imkânlarının kıt olduğu bir dönemde Türkiye'de mektupla yabancı dil öğretimi gibi 'çılgın' bir işe girişen Limasollu Naci Bey'in hikâyesini eşi Vedia Hanım'dan dinledik.
   <br/>
   <br/>
   DEMİREL'İN DE İNGİLİZCE ÖĞRETMENİYDİ
   <br/>
   <br/>
   Kıbrıs'ın, şimdi Rum kesiminde kalan Limasol kentinde 1920 yılında dünyaya gelen Naci Bey, anne ve babası ayrılınca küçük yaşta tabiri caizse hem öksüz hem yetim kalır. Büyükbaba sahip çıkar ortada kalan minik torununa. Ve dört yaşındayken beraberce Antalya'ya göçerler. Naci Özden, lise son sınıfa kadar Antalya'da okur. Son senesini ise Süleyman Demirel, İsmail Hakkı Karadayı ve Ahmet Necdet Sezer gibi isimleri yetiştirecek olan Afyon Lisesi'nde tamamlar. Naci Bey, daha sonra ismini sık sık duyacağı Demirel'in İngilizce öğretmenliğini de yapacaktır burada. Lise son sınıfta olmasına rağmen,  İngilizcesi son derece iyi olan Naci Özden, Demirel'in de bulunduğu bazı alt sınıfların İngilizce derslerine girer. Kendisine anne-baba olan dedesi ile ninesini, lise yıllarında kaybeder. Lise sonrası İngiliz dili ve edebiyatı bölümünü okumak için İstanbul'a gider. Naci Bey'le özdeşleşen 'Limasollu' lakabı, üniversite yıllarından gelmektedir. O yıllarda birçok öğrencinin ismi  memleketiyle birlikte zikredildiği için çevresinde herkes onu 'Limasollu Naci' diye anmaya başlar. Bu lakap Naci Özden'in hayatında öyle bir yer eder ki soyadını Limasollu olarak değiştirecektir. Kuracağı yeni işin hafızalardan silinmeyen markası da olacaktır bu soyadı.
   <br/>
   <br/>
   Vedia Hanım, eşinin o günlerini anlatırken gözleri doluyor. İstanbul'daki amcasının yanında fotoğrafçılığı öğrenen Naci Özden, üniversiteyi de şipşak fotoğrafçılıktan kazandığı parayla okumuş. Hayat arkadaşıyla tanışması üniversite yıllarına tekabül etmiş. Askere gitmeden iki yıl önce evlenmişler Vedia Hanım'la. Fotoğrafçılığın yanı sıra doğayla iç içe olmayı çok seven Naci Bey birçok spor dalı ve şiirle de yakından ilgiliymiş; Uludağ'da gruplara kılavuzluk yaptığı gibi çeşitli kamplar da düzenlemiş o yıllarda.
   <br/>
   <br/>
   BU İŞ TÜRKİYE'DE TUTMAZ!
   <br/>
   <br/>
   Hareketli geçen hayatı, askere gitmesiyle durulmaz Naci Bey'in. Ama yedek subay olarak Ankara Polatlı'da emrindeki askerlerle futbol maçı yaptığı sırada bacağı kırılır. Bacağı alçıya alınan Limasollu Naci hava değişimi için evine gönderilir. Üç ay, beş ay derken tam iki yıl süren yatağa bağımlılık hâli, çok sevdiği fotoğrafçılık mesleğini ve diğer meşgalelerini yürütmesine engel olur. Hasta yatağında okuduğu dergilerden birinde Avrupa'da mektupla İngilizce eğitimi verildiğini öğrenir. Bu iş için çevresine danışan Naci Bey, destek yerine "Boşuna uğraşma, bu iş Türkiye'de tutmaz!" tavsiyeleriyle karşılaşır. Ama yattığı yerden mektupla eğitim için gerekli dokümanları yazmaya başlayan Limasollu Naci Bey, işin tutacağını ümit ederek gazeteye ilan verir. İlana müracaat edenlerin sayısı başlarda üç-beşken sonra sonra yüzleri bulur. Yıl 1953'tür.
   <br/>
   <br/>
   Vedia Hanım, eşinin en büyük yardımcısıymış o dönemler. Bir yandan daktiloda doküman yazarken diğer yandan da gelen mektupları okuma, verilen cevapları düzelterek gönderme işlerine yetişmeye çalışır. İlk zamanlarda gelen mektuplara karı-koca kendi başlarına yetiştiklerini söylüyor Vedia Hanım; ama talep artınca önce bir teksir makinesi, ardından yardımcı elemanlar almışlar. Limasollu çifti, talepler doğrultusunda bir yıl sonra Türkiye'deki ilk dil dershanesini Taksim Galatasaray'da açar. Naci Bey burada derslerin daha iyi anlaşılması için İngilizceyi Türkçeye uygun bir tarzla anlatma yolunu tercih eder. Ezbere dayalı dil öğrenimini kesinlikle benimsemeyen Limasollu Naci, İngilizce grameri de Türkçe dilbilgisi kurallarına yaklaştırarak anlatır.
   <br/>
   <br/>
   MADANOĞLU DA KAMPTA
   <br/>
   <br/>
   1956 yılına gelindiğinde yeni bir fikir daha ortaya çıkar: İngilizce konuşma kampları. İlk kamp yeri; Naci Bey'in hayalini kurduğu Antalya değil, bir tevafuk eseri Kastamonu'nun Abana ilçesi olur. Kamplara katılanlar arasında öğretmen ve öğrencilerden başka ünlü kimseler de vardır. 27 Mayıs 1960 darbesinin kudretli generali Cemal Madanoğlu, Nihat Odabaşı ve Münir Özkul'un kızı Güler Özkul, Vedia Hanım'ın hatırladıkları arasında. Yurtiçindeki kamplar Uludağ, Bodrum-Turgut Reis, Akbük ve Antalya'da devam edecektir ileriki yıllarda.
   <br/>
   <br/>
   1973 yılında yaz okulu kampları yurtdışına da taşmaya başlar. O yıl kısıtlı imkânlarla bir otobüs dolusu öğrenci İngiltere'deki Kessingland dil kampına götürülür. Vedia Hanım'ın anlattığına göre otobüs yolculukları çok eğlenceli geçer; karı-koca, öğrencilerine kendi elleriyle yemekler hazırlayıp onlarla beraber türkü söyler ve yol üzerindeki turistik mekânları da gezdirmeyi ihmal etmezler: "Öğrencilerimizi Paris'teki Louvre Müzesi'ne bile götürüp gezdiriyorduk; yolculuğumuz turistik açıdan da çok doyurucu ve zevkli geçiyordu."
   <br/>
   <br/>
   YARIM ASIRDA 150 BİN ÖĞRENCİ
   <br/>
   <br/>
   Yurtiçinde ve yurtdışında binlerce öğrenciye farklı dünyalar açan İngilizce kampları 1991 yılına kadar devam eder. Koroner kalp yetmezliği teşhisi konan Naci Bey, o yıldan sonra sadece yayıncılık alanında yola devam etme kararı alır. 1992'de kalp krizi sonucu hayata veda ettiğinde, arkasında onbinlerce öğrencinin hayır duasını bırakır Naci Bey.
   <br/>
   <br/>
   Limasollu Naci'nin 54 yıllık eğitim yadigârı, şimdilerde mektupla öğrenimi 21. yüzyılın gereklerine uydurarak yoluna devam ediyor. Limasollu Naci Öğretim Yayınları, çeşitli CD setleri, internet ve çok sayıda kitapla Naci Bey'in yabancı dil sevdasını sürdürüyor. Hem de dil sayısını dörde çıkararak. Kuruluşun İngilizceden başka Almanca, İspanyolca ve Rusça dil setleri hâlâ önemli bir boşluğu dolduruyor.
   <br/>
   <br/>
   Vedia Hanım'ın belirlediği tahmini rakamlara göre yarım asırlık yabancı dil yürüyüşünde yaklaşık 150 bin öğrencinin yolu düşmüş kurumlarına. Bunun 100 bini mektupla öğrenim, 40 bini dersane, 10 bini yurtiçi eğitim kampı, 3 bini de İngiltere'deki yaz okulu öğrencisi. 15 yıl önce kaybettiği eşini hayırla yâd eden Vedia Hanım, kendilerine teşekkür mektubu gönderen eski ve yeni öğrencilerin eksik olmadığını dile getiriyor.
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-18474-34-ayagi-kirilinca-ingilizceyi-zarfa-koydu.html), [web.archive.org (arşiv bağlantısı)](http://web.archive.org/web/20140808095641/http://www.aksiyon.com.tr:80/aksiyon/haber-18474-34-ayagi-kirilinca-ingilizceyi-zarfa-koydu.html)
