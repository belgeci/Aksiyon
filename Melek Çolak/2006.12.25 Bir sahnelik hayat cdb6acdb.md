# Bir sahnelik hayat

*Melek Çolak 2006.12.25*

<font class="agenda2NewsSpot">
 Ahmet Ertegün müzikle iç içe olan hayatına sahnede geçirdiği kaza sonucu veda etti. Centilmen ve orijinal biri olarak tanınan Ertegün artık ülkesinden uzak değil.
</font>
<font class="newsDetail">
 Piyanonun tuşlarına ilk basmaya başlandığında çıkan sesler ümit verici olmayabilir. Peki, hayata dair ciddi adımlar atıldığında her şey tozpembe midir? Yıllar sonra dünyanın sayılı müzik şirketleri arasında yer alacağını hayal dahi etmeden bir işi sırf sevdiği için yapmak insanı ileride hayal edemeyeceği yerlerin çok daha ötesine götürebilir mi? Bu soruların cevabı Ahmet Ertegün'ün müzikle dolu hayatının her sayfasında bulunabilir belki de.
 <br/>
 <br/>
 Amerikan müzik sanayisine yarım yüzyıldır damgasını vuran Ahmet Ertegün 31 Temmuz 1923'te Münir Nurettin Ertegün ve Hayrunnisa Rüstem'in ikinci oğlu olarak İstanbul'da dünyaya gelir. Ahmet Ertegün, Özbekler Tekkesi'nin şeyhlerinden ve mekanik icadlarıyla tanınan İbrahim Edhem Efendi'nin soyundan gelir. Ertegün'ün babası Münir Ertegün, Şeyh İbrahim Edhem Efendi'nin kızının oğludur. Münir Ertegün İsviçre, Paris ve İngiltere'de diplomatlık yapmış, ardından da Washington'a büyükelçi olarak atanmıştır. Bu atama Ahmet Ertegün'ün yıllarını geçireceği Amerika'daki hayatının başlangıcı olmuştur.
 <br/>
 <br/>
 Ahmet Ertegün'ün küçükken kendine rol model olarak seçtiği ilk insan 1920'lerden itibaren Atatürk'ün hukuk müşavirliğini ve savaş döneminde tercümanlığını yapan, ardından 1934'te Washington'da büyükelçilik görevine atanan babası Münir Nurettin olur. Türk-Amerikan ilişkilerinin güçlenmesine büyük katkı yapan Münir Nurettin, oğluna politika, iş ve kültür dünyasından oluşan güçlü bir dost çevresi bırakır. Ertegün'ün hayatındaki diğer bir öğretmeni ise onu blues ve caz müziğinin ustalarıyla tanıştıran ağabeyi Nesuhi Ertegün'dür. Genç yaşında Fransa'nın yüksek entelektüel hayatına giren Nesuhi Ertegün, Paris Sorbonne'da tahsil görmüş, sanatla yakından ilgilenmiş bir kişidir.
 <br/>
 <br/>
 Müzisyen olan anne Hayrunnisa Rüstem, küçük yaştan itibaren Ahmet'in müziğe olan ilgisini değerlendirir ve oğlunu bu konuda yönlendirir. 14 yaşındayken Cootie Williams'ın "West and Blues" albümünü ve onu çalabileceği bir plak makinesini hediye ederek, gelecekten habersiz oğlunun eline hayatının mesleğini tutuşturur adeta. Genç Ertegün plakta müzik çalarken, bir yandan kendi yazdığı sözleri mikrofona okur ve bunları kaydetmeye başlar. Hazırladıklarını ailesine dinleterek ilk plak çalışmalarını aile ortamında yapar.
 <br/>
 <br/>
 16 yaşına geldiğinde, "O dönemde benim kadar pop müzik konusunda bilgisi olan yoktu." diyecektir Ahmet Ertegün. 18 yaşındayken 50 bin plaklık bir koleksiyonun sahibidir. Plaklarda kim bas, davul çalıyorsa hepsini bilecek kadar ilgili olan Ertegün'ün bir diğer özelliği ise dünyada kaç plağın nerede satıldığını, kimin hangi plağı aldığını, hangi sanatçının nerede daha ünlü olduğu gibi bilgilere sahip olmasıdır.
 <br/>
 <br/>
 CAZLA TANIŞMA
 <br/>
 <br/>
 ABD'de zencilerle beyazların ayrı yaşadıkları dönemlerde Fransa'ya kaçan zenci cazcılar arasında Coleman Hawkins, Benny Carter, Bill Coleman gibi isimler vardır ve bunlar Nesuhi Ertegün'ün dostlarıdır. Ağabeyi ile birlikte caz dinlemeye giden Ahmet Ertegün'ü bu müzik çok heyecanlandırır. İki kardeş, siyahların yaşadığı bölgelerdeki evlerden, müzik marketlerden bıkmadan usanmadan eski blues ve caz albümlerini toplamaya başlar. Siyahların yaptığı müziğe beyazların fazla ilgi göstermediği yıllarda, Ertegün kardeşlerin koleksiyon merakı bir hayli ilginç karşılanır. Bir süre sonra abisiyle birlikte topladığı 15-20 bin plaklık koleksiyonları ile tanınmaya başlar; hatta bir dergide eski büyükelçinin plak koleksiyoncusu oğulları olarak adları geçer. Ahmet Ertegün ilerleyen yıllarda bu birikimi kullanacak, farklı bakışı ve çalışmaları sayesinde Amerikan müzik endüstrisine yön verebilecek bir konuma gelecektir.
 <br/>
 <br/>
 St. John's Üniversitesi'nde felsefe eğitimi gören Ertegün'ün 21 yaşında iken babası vefat edince annesi Hayrunnisa Hanım ile kız kardeşi Selma Hanım Türkiye'ye döner. O yılları, Selma (Göksel) Hanım, biraz buruk ve üzgün olarak hatırlar. Sadece kendisinin ve annesinin İstanbul'a dönmesi yadırganmıştır çünkü. "Münir Bey vefat etti, ama oğulları neden Türkiye'ye dönmediler? Sorularına muhatap olan Selma Hanım, ağabeylerini yurtdışında büyümeleri nedeniyle uyum problemi olabileceğini, orada kurulu bir hayatlarının olduğunu söyleyerek savunmaya çalışır.
 <br/>
 <br/>
 Üniversite eğitimi sonrası iki kardeş müzik dünyasının zirvesine uzanan iş yolculuklarına başlamak için kolları sıvar. Ahmet Ertegün, topladığı binlerce plağı dinlemenin, ses ve müzik farklılıklarını ayırt edebilmenin çok faydasını görür. Elinde birçok sanatçının plağı bulunan, ama müzikten hiçbir şey anlamayanların bu piyasada yer aldığını görünce, "Eğer onlar bu yetersizliklerine rağmen buradaysa ben neden bu işe girmeyeyim?" der ve Jerry Webler'le birlikte Atlantic Recording Corporation'u kurar. Ama sermayeleri yoktur. Babalarının yakın dostundan, kuracakları şirketi anlatıp borç para isterler. O, projeyi güvenilir bir yatırım olarak görmez ve onları daha aklı başında işler yapmaları gerektiğini söyleyerek geri çevirir.
 <br/>
 <br/>
 Ertegün kardeşler ümitsizliğe düşmez, gerekli parayı borç bulup 1947'de Atlantik Records'u kurmayı başarır. O günlerde borç vermeyen aile dostları, yıllar sonra Ertegünlerin getirdiği teklifi iş hayatında kaçırdığı en büyük fırsat olarak nitelendirir. 21 Kasım 1947'de, Harlemaies'in "The rose of the Rio Grande" albümü kaydedilir ilk olarak. Nisan 1949'da çıkarılan Stick Mcghee'in "Drinkin' wine sop-dee-o-dee" albümü, 1 milyondan fazla satışı ile Atlantis'in ilk hiti olmayı başarır. 1955'te Elvis Presley'e kontrat imzalaması için 25 bin dolar teklif edilir, ama anlaşma RCA'ya satılır. Bu teklif, Ahmet Ertegün'ün gözünden kaçan bir fırsat olarak Atlantic Records'un tarihine geçer.
 <br/>
 <br/>
 Ray Charles, Aretha Franklin, The Modern Jazz Kuartet, Bobby Darin gibi isimlere kasetler yapan Ertegün, The Rolling Stones, Led Züppelin, Cream, Genesis gibi isimleri de üne kavuşturur. Craig David, Phil Collins, Jewel, Metallica, James Blunt gibi başarılı müzisyenleri bünyesinde bulunduran şirket, kısa zamanda dünyanın en önemli plak şirketlerinden biri haline gelir. 1959'da ekibe ünlü müzik adamı Arif Mardin de katılır. Jann Werner, "Eğer onun sunduğu imkânlar olmasaydı, Amerikan müzik dünyası herhalde bugünkü kadar parlak olmazdı." diyerek Ertegün'ün çalışmalarının önemine dikkat çeker. Atlantik Records'un şu an yaklaşık 155 tane sanatçısı bulunmakta. Bir dönem, plak alınırken kimin değil, hangi şirketin sorusu sorularak Atlantik'ten çıkan plaklar tercih edilirmiş.
 <br/>
 <br/>
 Ahmet Ertegün müzik dünyasındaki çalışmaları sürerken 1961 yılında Romanya asıllı ünlü dekoratör Mica Ertegün'le evlenir. Çocuğu olmayan çift tatillerini dekorasyonunu Mica Ertegün'ün yaptığı Bodrum'daki evde geçirir.
 <br/>
 <br/>
 'Rock and roll hall of fame müzesi'nin kurucusu Ahmet Ertegün, aynı zamanda, ABD'ye Avrupa futbolunu ilk getiren kişidir.
 <br/>
 <br/>
 3 farklı alanda Grammy ödülü kazanan Ertegün, 2006 Grammy ödül töreni'nde "icon" adı verilen müzik dünyasına emeği geçen kişiler için ilk kez verilmeye başlanan ödüle layık görülür. Ödülü "Ülkem Türkiye'ye teşekkür ederim." diyerek kabul eder.
 <br/>
 <br/>
 BİRÇOK ÜNLÜYÜ O KEŞFETTİ
 <br/>
 <br/>
 Ertegün'ün bir özelliği klasik, country, caz, rap, pop, rock müzik tarzlarında çok sayıda sanatçıyı keşfederek müzik dünyasına kazandırmasıdır. Tori Amos, Bette Midler, Jimmy Page, Phill Collins, Ray Charles, Chaka Khan, Aretha Franklin, Dire Straits, Bobby Darin, Wilson Pickett, Manhattan Transfer, Sinead O'Connor, Pet Shop Boys, Genesis, Led Zepplin ve Rolling Stones (Mick Jagger'in grubu) gibi isimler bunlardan sadece birkaçı. Ertegün geniş bir yelpazeye yayılan çalışmaları arasında yıllar önce sufi müzik üzerine de bir çalışma yapar. Konyalı müzisyenler tarafından yapılan bir derviş müzik albümü de yayınlar; ama Amerika genelinde beklediği ilgiyi bulamaz.
 <br/>
 <br/>
 Ertegün Türkiye'de yaşamadığı için Türk müziği ve sanatçıları hakkında çok fazla bir bilgiye sahip değildir. Türkiye'deki bazı sanatçıların çok çabuk ünlü olmasından şikâyet eden Ertegün'ün ilgilendiği nokta Türkiye'deki sanatçıların Avrupa ve ABD'de yankı uyandırır mı uyandırmaz mı sorusundan ibarettir. Ertegün 29 Ekim'de New York'ta Rolling Stones konseri sırasında ayağının kayması sonucu düşüp başını vurmasından dolayı girdiği komadan çıkamaz ve 14 Aralık'ta vefat eder. Müzik dünyasının efsanesi, Üsküdar'da ailesinin kurduğu Özbekler Tekkesi'ndeki mezarlığa defnedilir.
 <br/>
</font>

Kaynak: [www.aksiyon.com.tr](http://aksiyon.com.tr/aksiyon/haber-19376-34-bir-sahnelik-hayat.html), [web.archive.org (arşiv bağlantısı)](http://web.archive.org/web/20101210163244/http://aksiyon.com.tr/aksiyon/haber-19376-34-bir-sahnelik-hayat.html)
