# Dışı vatandaşı içi noteri yakar

*İbrahim Köksal 2014.01.27*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Notere ödenen paranın yüzde 85’i vergi olarak devlete  gidiyor. Kalan yüzde 15’in tamamı da noterin cebine girmiyor. Bu para üzerinden de gelir vergisi ödeniyor. 3. bölgedeki bazı noterlerin aylığı asgari ücretten bile düşük.
  </font>
 </div>
 <div id="newsText">
  <font class="detail-text">
   <p>
    Türkiye Noterler Birliği’nin 2009 yılında Konda isimli şirkete yaptırdığı araştırmada ilginç bir sonuç ortaya çıktı. Buna göre, noter ve noterlik vatandaş tarafından bilinmiyordu. Bildiğini ifade edenlerse noterlikte yapılan işi büyük oranda “Kaşe vur, imza at, tak tuk al parayı, gönder vatandaşı” şeklinde tanımlıyordu. Sonuçtan rahatsız olan Birlik, bu kötü imajı düzeltmek için bir dizi çalışma yaptı. O günden bu yana yapılanlar, olumlu neticeler vermiş. Aralık ortasında İstanbul’da gerçekleştirilen Avrupa Birliği Noterlik Konferansı’nın ardından Türkiye Noterler Birliği Başkanı Yunus Tutar’la görüştük. Çalışmaların son durumu, noterlik kurumunda yaşanan sıkıntılar ve yeni kanun taslağı üzerine konuştuk.
   </p>
   <p>
    <strong>
     -Gayrimenkule ilişkin işlemlerin noterlere verilmesi gerektiğini ifade ediyorsunuz. Neden?
    </strong>
   </p>
   <p>
    Taşınmazın satış vaadini biz yapıyoruz, ama o sadece bir ön akit. Hak geçiren bir sözleşme değil. Yaptığımız konferansa katılan 22 ülkenin tamamında olmak üzere hemen bütün Avrupa’da gayrimenkule ilişkin işlemler noterlerce yapılıyor. Çoğunda ise noter artık tekel konumunda. Satış, ipotek ve diğer bütün hakların tamamı noterde yapılıyor. Bunun sebebine yönelik yaptığımız araştırmalarda gördük ki; prosedürde, devlet vatandaşı, tüketiciyi yalnız bırakmamış. Devlet aktör olarak bir hukuki güvenlik alıyor, bu güvenliği de noterler sağlıyor. Alım genelde kredi ile yapılıyor. Noter burada başaktör yapılmış. Mütekabiliyet yasası kapsamında alım yapan bütün yabancılarda aynı durumla karşılaşıyoruz; hepsi önce notere gidiyor, gayrimenkul alımı için. Ülkesinde öyle çünkü. Burada öne çıkan şey; hukuki güvenlik. Yani, yaptığınız tasarruf sonucu uğrayacağınız muhtemel zararların önüne geçmek ve sizi bilgilendirmek. Kredi, konut alımının sonuçları nedir, bilgilendirmek. Bunun örneklerini bizim tarihimizde de görmek mümkün. Osmanlı döneminde gayrimenkule ilişkin sözleşmeleri hâkimlik yanında noterlik görevi de olan kadılar veya yardımcıları (naipler) yapıyor. Bu süreçte Medeni Kanun’da resmî memur huzurunda yapılır diyor; ülkemizde Tapu Kanunu resmî memuru tanımlamış, halbuki Noterlik Kanunu da bizi resmî memur olarak tanımlamış. Dolayısıyla noterler de yapabilir bu işi.
   </p>
   <p>
    <strong>
     -Gayrimenkullerle ilgili işlemlerden yeni kanunda başka ne gibi talepleriniz var?
    </strong>
   </p>
   <p>
    Mahkemelerimizin yargı yükü çok fazla. Mahkemelerin üzerinde çekişmesiz yargı, çekişmesiz işlemler yükü de var. Eskiden belirsiz olsa da, Hukuk Muhakemeleri Kanunu’nda bu işlemlerin tarifi yapıldı. Çekişmesiz olan tüm işlemlerin, hukukçu olan ve memleketin en ücra köşesinde dahi bulunan noterlerce yapılmasını istiyoruz. Türkiye genelinde 1771 noterlik var. Adliye olmayan yerde dahi var. Bunun için atılan ön adımlarda başarılı olduğumuz da görülüyor. Mesela yasal değişiklikle 2011 Ekim ayından bu yana mirasçılık belgesi işlemini mahkemeler yanında biz de yapmaya başladık. 450 bine yakın mirasçılık belgesi veriliyor yıllık. Şu an bu rakamın yarısına yakınını biz veriyoruz. Mahkemede miras belgesi almak için 2-3 ay uğraşmanız gerekiyor. Noterliklerde ise Nüfus Vatandaşlık İşler Müdürlüğü’nün elektronik ortamda açtığı özel sorgulamalarla, vatandaşın veraset belgesi 5-10 dakikada hazırlanıyor.
   </p>
   <p>
    Bir diğer örnek ise araç satışları. 2010’dan önce araç satışları farklıydı. Emniyetten borcu yok kâğıdı, maliyeden vergisi yok kağıdı alıyordunuz. Sonra notere gelip karşı tarafla sözleşme imzalayıp, trafiğe götürüyordunuz. Şimdi öyle değil. Direkt notere geliyorsunuz. Noterlik sizin şahsen gittiğiniz o kurumlara elektronik olarak bağlanıyor ve gerekli sorgulamaları yapıyor, ve mülkiyet intikal ediyor. O an geçici tescil belgesi veriyor. Bu şunu getirdi; yılda 1,4 milyon olan 2. el araç satışı 4,8 milyona çıktı. Bu durum yargı açısından büyük rahatlama getirdi. Bunun gibi, tarafı olmayan, yargılamayı gerektirmeyen işlemlere mahkemelerin iş yükünü azaltmak adına talibiz. Noterliklerin en büyük özelliklerinden biri de devlete yük olmaması.
   </p>
   <p>
    <strong>
     -Konferansta, diğer ülkelere göre noterlik sistemindeki eksiklikleri gördünüz sanırım.
    </strong>
   </p>
   <p>
    Onlarda önleyici yargı kavramı var. Önleyici yargıya noteri koymuşlar. Tanımını da yapmışlar; kesin yargının işini azaltan, ya da önüne hazır dosya getiren kesimdir. Yapısı itibariyle önleyici yargıyı ancak noterlik yapabilir. Bütün Avrupa’da böyledir. Resmî senetle yapar. Resmî senetlerin tamamını mahkeme ilamı gibi kabul ederler. Bu durumda mahkemede itirazın bitiyor. Ancak senedin sahte olduğunu ya da imzanın sana ait olmadığını belirterek itiraz edebiliyorsun. Avrupa’da olduğu gibi, önleyici yargıdaki resmî senet kavramı genişletilirse otomatik olarak mahkeme yükü azalacak.
   </p>
   <p>
    <strong>
     -En ufak bir noter işleminde dahi vatandaş uzun süre noterlikte bekliyor. Noterliklerin fiziki durumu da çok yetersiz, sebebi nedir?
    </strong>
   </p>
   <p>
    Eğer işletmelerin merkezinde başaktör, odak merkezi noterler olursa bu süreler asgariye indirilebilir. Değişim projemizin bir diğer ayağı da bu. Vatandaşın bu sürelerini azaltmayı, standart hâle getirmeyi ve ekonomik olarak yükünü hafifletmeyi amaçlıyoruz. Ama bazı paydaşların da yardımı gerekiyor. Mesela ekonomik olarak bakılırsa, Maliye Bakanlığı’nın bazı şeylerden vazgeçmesi lazım. Bize ödenilen paranın yüzde 85’i vergidir. Damga vergisi, değerli kâğıt ve noter harcı. Vergi politikalarının değişmesi lazım. Adımlar da atılıyor bu yönde. Mesela araç satışında bu saydığım vergiler kaldırıldı, 500-600 lira olan araç satışı 100 liraya düştü. Mekânlar olarak, fiziksel şartlar olarak bakarsanız, bazı zorunluluklar getiriyoruz, vatandaşın beklediği sürede bulunduğu mekânda kendisine yakışır şekilde beklesin diye uğraşıyoruz.
   </p>
   <p>
    <strong>
     -Vatandaşta, noterlerin çok iyi para kazandığı algısı var, hukuk fakültesi öğrencilerinde mezun olur olmaz noterliğe başvuru yapma arzusu var.
    </strong>
   </p>
   <p>
    Vatandaş makbuza baksa, paranın nereye gittiği yazıyor. KDV, değerli kâğıt, damga vergisi, noterlik harcı zaten yüzde 85 yapıyor. İşlem ücretinden notere kalan yüzde 15. Noterlik kayıt içindeki tek özel kurum sayılır. Noterler bakınca vergi rekortmeni, bu vergi politikasının sonucu. Ben Kelkit’te vergi rekortmeniydim. Normalde gelir olarak benim ilk 1000’e girmem mümkün değildi. Ama noterlikte her şey kayıt altında olduğu için, yasalardaki vergi düzenlemelerine uyan tek özel kurum noterlik. Benim 1 yılda kazandığımı 1 ayda kazanan serbest meslek mensupları var. Ama onları böyle tartışmalarda görmezsiniz. Akaryakıtta litre benzine verdiğiniz 5 liranın 4,5 lirası vergi. Bizde de öyle bir durum var. Mevcut sistemde Maliye adına çok büyük bir tahsildarız. 2012 rakamları 1,3 milyar TL, devlet adına tahsil edilen vergiler. Yetkililere bu vergilerin azaltılmasını söylüyoruz. Azaltılırsa işlemler resmîleşecek, böylece kayıt içine girecek, herkes vergi verecek.
   </p>
   <p>
    <strong>
     -Atama sistemi nasıl işliyor?
    </strong>
   </p>
   <p>
    Atama sistemi; kimsenin arkasına bakmayacağı tek sistemdir Türkiye’de. Hukuk fakültesini bitirip, stajı tamamlayıp noterlik belgesini alıyorsunuz. Sonra bakanlıktan numara alıyorsunuz. 3. bölgeler Resmî Gazete’yle de ilan edilince (Bölgeler ekonomik olarak sınıflara ayrılmış) belge numaranızla müracaat ediyorsunuz. En küçük numaraya sahip olan şahıs atanıyor, sonrası atamalar meslek kıdemi ile ilgili. 2. ve 1. sınıfa geçişte kıdeme bakılıyor. 3. bölgede aylık asgari ücret alamayan noterliğimiz var bizim. Bir yıl boyunca 500 işlem yapamayan noterliğimiz var. Dışarıdan farklı görünüyor. Sınıf yükseldikçe ekonomik olarak da iyi durumlara geliyorsunuz. 10-15 yıl sonra bir standarda kavuşuyorsunuz. Çok kazanma olgusu büyük şehirlerde, noterliklere çok giren çıkan olmasından kaynaklanıyor. Psikolojik de bir şey var. Her vatandaş ‘Git şunu noterde yaptır gel’ diyor. Bir de işlem için 60-70 lira verince, vatandaşta ‘Notere ne gerek var!’ algısı oluşuyor.
   </p>
   <p>
    <strong>
     -Aslında bu da halkın noterliğe duyduğu güveni zedelemiyor mu?
    </strong>
   </p>
   <p>
    Köy kahvesinde bile ‘Noter senedi olsun’ denir. Halkın her şeye rağmen en güven duyduğu kurum noterlik. Oransal bakıldığında işlemlerin yüzde 1’inde sahtelik olmuş. Noterlik kurumunun İslam’da temeli de Bakara suresinde geçen ‘herhangi bir anlaşmazlığa düşmemek için borçlanmaların bir adil katibe kaydettirilmesi emri’ne dayanıyor. Araştırmalarda Sümerlere dayanıyor noterlik. Roma’da modernleşiyor, Osmanlı’da var. Bazen duyuyorum ‘Ya bu Avrupa’da noter var mı?’ diye. Bütün gelişmiş ülkelerde var.
   </p>
   <p>
    <strong>
     -Anglosakson hukuk sisteminde nasıl işliyor noterlik?
    </strong>
   </p>
   <p>
    Amerika’da noterlik için hukuk fakültesi mezunu olmanız gerekmiyor, ‘güvenilir kişi’ olmanız lazım. Tüm dünyanın etkilendiği mortgage krizinden sonra şunu ifade etmişlerdir; keşke bizde de gayrimenkul işlemlerini noterler üstlenseydi de bu krizi böyle ağır yaşamasaydık. Çünkü ana sebep konut kredileriydi. Orada böyle noterin müdahil olduğu bir sistem yok. Daha çok avukatlık ön planda. Noterliği belge onayına çevirmişler. Kıta Avrupası ve dünyanın kalanı Latin sistemine benzer, belgeye dayalıdır.
   </p>
   <p>
    Yapacağımız yasa değişikliğinde noter yardımcısı diye bir statü çıkarmak istiyoruz. Bunun için hukuk fakültesi mezunu olmak zorundasınız. Çerçevesini çalışma grubu çizecek; ama noter adayları olarak 1771 noterlikte çalışacaklar. Böylece istihdam oluşturulacak. İmza edenlerin hukuk mezunu olmasını istiyoruz. Eleman sayısı kapasiteye bağlı olarak değişecek. Eleman alımı noterlerce yapılacak. Yeni yasayla staj sınav sistemi gelecek.
   </p>
   <p>
    <strong>
     -Türkiye Noterler Birliği olarak noterlikleri geliştirme adına ne çalışmalar yaptınız?
    </strong>
   </p>
   <p>
    18 odamız var. Odalarımızın sorunlarıyla yakından ilgileniyoruz. Noterlerin bizim birliğe bağlı olarak faaliyet gösterme zorunluluğu var. Mesleğe yeni başlayan arkadaşlarımıza hemen karşılıksız özel sağlık sigortası yapıyoruz. Hemen göreve başlayabilsin diye faizsiz bilgisayar kredisi veriyoruz. Mesleki her türlü desteği veriyoruz. Merkez Ankara’da. Yeni dönemde noterlik bilgi sistemi diye bir programa geçiliyor. Tüm noterlikler bu sistem üzerinden çalışacak. İşletim sistemine bağlı değil, web ortamlı. Mesela vekaleti imza ettiğiniz anda o, bizim merkezimize düşecek. Elektronik arşive geçiyoruz yani, yasal çalışmalar bitince. Vekaleti verdiniz, 1 saat sonra vekili azlettiniz, sizin azlettiğiniz de aynı anda girilecek. Yurtdışındaki 200 konsolosluk da bu sistemden faydalanacak. Merkezî Arşiv Sistemi ile birlikte 2010 yılında pilot uygulamaları başlayan proje 1 Ocak 2014 itibarı ile Türkiye genelinde yürürlüğe girecek. Türkiye Noterler Birliği, 5 yılda teknolojik altyapıya toplam 10 milyon dolarlık yatırım yaptı. Elektronik sistemin uygulandığı pilot bölgelerde sistem hemen meyvesini verdi. Geçen aylarda bir TC kimlik numarası ile bir kişinin yılda 500 araç satışına aracılık ettiği ortaya çıktı. Bir yılda 500 satış yapılmış ama vergi diye bir şey yok. Sistem sayesinde Maliye tarafından hemen tespit edildi.
   </p>
   <p>
    <strong>
     -Hemen herkes noterden şikâyet ediyor, sizin de şikâyetleriniz veya sıkıntılarınız var mı?
    </strong>
   </p>
   <p>
    En büyük sıkıntımız, ücret meselesinin bize yansıması. Bunu da değiştirmeye çalışıyoruz. Anlattıkça düzeliyor. Mesleğe girişin sınavla olmasını istiyoruz. Avrupa’da her yerde ciddi kariyerle giriliyor, yoksa girilemiyor. Bizim de, ‘tak tuk kaşe vuran kişi’ olarak değil de, gerçek hukukçu kimliğimizin görülmesini istiyoruz. Kanunun 1. maddesi bu hukukçu sıfatını veriyor noterlere.
   </p>
   <p>
    <strong>
     -Yeni kanun taslağı ne aşamada peki?
    </strong>
   </p>
   <p>
    Daha önce yapılan taslak var. İstanbul’da yaptığımız konferansın amacı taslağı son hâline getirmek. Bakanlığın çalışma grubunun performansıyla orantılı. Adalet Bakanı Yardımcısı Veysi Kaynak, konferansta mirasçılık belgesi ve araç satışı olayındaki başarımızı takdir etti. Başbakanlık İdareyi Geliştirme Başkanlığı’nın 2. el araç satışı anketindeki memnuniyet oranı yüzde 98. Taleplerimizin büyük oranda hüsnükabul göreceğini düşünüyorum.
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-37709-disi-vatandasi-ici-noteri-yakar.html), [web.archive.org (arşiv bağlantısı)](http://web.archive.org/web/20140308033659/http://www.aksiyon.com.tr:80/aksiyon/haber-37709-disi-vatandasi-ici-noteri-yakar.html)
