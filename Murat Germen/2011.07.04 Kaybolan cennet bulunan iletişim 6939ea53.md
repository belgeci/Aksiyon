# Kaybolan cennet bulunan iletişim

*Murat Germen 2011.07.04*

<font class="agenda2NewsSpot">
 <strong>
  <span lang="EN-GB">
   Sanatın
   <span>
   </span>
   kalitesinden çok, kaç para ettiğinin tartışıldığı bir ortamda insanı heyecanlandıran kaliteli bir sergi görmek istiyorsanız...
  </span>
 </strong>
</font>
<font class="newsDetail">
 <p>
  <p class="BasicParagraph">
   <span>
    Video ve ya hareketli gö
   </span>
   <span>
    rüntü projeksiyonu, güncel sanatın en sık kullandığı aktarım biçimlerinden biri. Bienallerde ve çeşitli sanat mekânlarında açılan karma sergilerde video görmemek neredeyse imkânsız. Video işleri çeşitli uzunluklarda olabiliyor, 5-10 saniye süreninden yarım saate çıkanına şahit oldum. Açıkçası, bir sergi mekânına girdiğimde bir ekran, dolayısı ile potansiyel bir video çalışması gördüğümde içimde bir ‘eyvah!’ hissi, ön yargısı oluşuyor. Video öyle bir ifade şekli ki, hareketli görüntü üretmekte tecrübesi olmayanların yaptığı işler genellikle teknik açıdan üst düzey olmayabiliyor ve geriye bir tek içerik, fikir üzerinden işle iletişim kurma şansı kalıyor. İçerik, fikir ise son zamanlarda o derece kişisel, muğlak olarak aktarılır oldu ki; işi üreten sanatçıyı tanımıyorsanız, geçmişi hakkında araştırma yapmadıysanız, elinizde eserde var olan kodları, şifreleri çözecek kadar bilgi yoksa, izleyicinin eserle olan ilişkisi çok kısa sürüyor. Bu gözlemimi Tate Gallery’de yürütülen ve geçenlerde Radikal gazetesinde sonuçları yayımlanan bir çalışma doğruluyor: Güncel / kavramsal sanat eserleri başında izleyicilerin geçirdiği zaman ortalama 4 saniye imiş. İzleyici bir sergiye gitmeden önce sanatçılar hakkında bir ön çalışma yapmak zorunda değil; eserlerle izleyici arasındaki ilişki o an gerçekleşiyor ve iletişim için gerekli bu kısa zamanda sanatçı izleyicisine hemen ulaşmak durumunda. İletişim içerik üzerinden olamıyorsa en azından üretilen eserin aktarımında izleyicinin tahayyül edemeyeceği düzeyde bir yenilik, inşa, yerleştirme biçimi, kendine mal etme olmalı ki; izleyicide “Bunu ben de yaparım!” sergiyi izlemeye gelen diğer sanatçılarda ise “Tamam da, eee!” hissi oluşmasın. Buna bazı sanatçılar dikkat etmiyor; insan hem izleyici hem de sanatçı olarak gittiği sergilerden bazen hayal kırıklığı, aldatılmışlık, hafife alınma, iç burukluğu hisleriyle çıkabiliyor.
   </span>
  </p>
  <p class="2011yenimetin">
   Bu girişten sonra asıl konumuza, yani ‘Kayıp Cennet’ sergisine dönelim. Resmî basın bildirisinden kısmi alıntı yapıyorum: “Sergi, çağdaş sanatçıların teknolojiyi kullanma biçimlerini ve doğaya, hayvanlar dünyasına ve son yıllarda dünyayı etkileyen önemli ekolojik değişimlere dair bir dizi güncel konuya yaklaşımlarını mercek altına alıyor. Serginin merkezini kayıp, yitirilmiş ve belki de yeniden keşfedilmesi imkânsız bir doğa fikri oluşturuyor. Kürasyonu Paolo Colombo ve Levent Çalıkoğlu tarafından yapılan sergide, farklı kuşak ve coğrafyalardan sanatçılar bir araya geliyor: D. Aitken, F. Alys, K. Athanasopoulou, J. Campbell, E. Çavuşoğlu, Desertmed, S. Gladwell, E. Hüner, N. Katchadourian, A. Kazma, L. Khorramian, G. Maddin, R. Neuenschwander, U. Ottinger, T. Oursler, Q. Anxiong, P. Rist, C. Sandison, K. Smith, B. Viola, P. White.”
  </p>
  <p class="2011yenimetin">
   Sergide zanaat düzeyi genelde epey yüksek. Portakal kabuğundan üretilmiş insan figürlerinin hızlandırılmış zaman içerisinde sıcaklık etkisiyle kurumasının ‘stop-motion’ animasyon tekniği ile kayıt altına alındığı Laleh Khorramian çalışması göze çarpan çalışmalardan birisi. İnsanı dünyeviliğin fâniliği, geçiciliği ve tüketim / tükenme kavramları üzerine düşünmeye sevk eden eser hem içerik hem de zanaat açılarından takdire şayan bir çalışma. 2008 tarihli ‘Sonsuz Ben’ adlı bu video çalışması; toprak, hava, ateş, su ve uzam gibi bileşenlerden esinlenerek üretilmiş beş farklı animasyonluk serinin ateşe odaklanan üçüncü bölümü. Sanatçının portakal kabuğu gibi gündelik, olağan, doğal sayabileceğimiz cansızlaşmış atık bir nesneyi canlandırıp olağandışı bir hâle getirerek kendine mal etmesi dikkat çekiyor.
  </p>
  <p class="2011yenimetin">
   <span>
    Video sanatında akla ilk gelen isimlerden Doug Aitken, ‘Göç’ başlıklı videosunda baykuş, geyik, puma, bizon ve kunduz gibi doğal ortamlarında yaşamaya alışmış yabani hayvanları motel odalarına koyuyor ve zorunlu bir göçün yol açtığı yabancılaştırmanın sonuçlarını gözleml(et)iyor. Bu çalışma da üst düzey teknik kalitesi ile aktarılmak istenen mesajı, estetik beğenimizi hızlı bir şekilde devreye sokarak sarih bir görsel dille öykülendiriyor. Hayvan ya da insan, yaşanılan fiziksel çevrenin hayatımızda ne derece etki sahibi olduğunu çarpıcı bir şekilde hatırlatan ‘gerçeküstü’ görünümlü çalışma aslında, daha iyi yaşam uğruna gerçekleştirilen ama çoğunlukla hazin bir yalnızlığa dönüşen insan göçü gibi çok ‘gerçek’ bir soruna da atıf yapıyor.
   </span>
  </p>
  <p class="2011yenimetin">
   Yan yana konumlandırılmış üç adet videodan oluşan Ali Kazma’nın çalışması; hastanede beyin ameliyatı, fabrikada seri imalât ve atölyede seramik sanatı üretimini yakın plan belgesel formatında bir bütün olarak görselleştiriliyor. Sağlık, sanayi gibi daha elzem olarak nitelendirebileceğimiz sektörleri o kadar da vazgeçilmez durmayan sanata bağlayan çalışma, insan emeğinin sistem içerisinde bireyi ne derece bağımsız / bağımlı kılabileceği konusunda ipuçları veriyor. İnsan ister istemez bu farklı alanlardaki üretimin, içerikten bağımsız bir şekilde topluma nasıl sunulduğunu, toplum tarafından nasıl algılandığını ve sonunda makam, gelir düzeyi gibi konular üzerinden insanların nasıl sınıflandırıldığını anımsıyor.
  </p>
  <p class="2011yenimetin">
   Shaun Gladwell’in ‘Özür 1-6’ isimli videosu Avustralya’nın devasa boyutlu kurak topraklarındaki otoyollarda arabaların ezdiği kanguruları konu ediniyor. Seyir yaptığı coğrafyaya ait durmayan yüksek teknoloji ürünü motosikleti kullanan kimliği belirsiz sürücü, doğanın döngüselliğinin bütünleşik parçası olan kanguruların ölü bedenlerine gösterdiği törensel ihtimam üzerinden doğadan özür diliyor. Çalışma, insanların güya daha iyi yaşamak için daha iyi yaşayabilecekleri ortamı yok ettikleri bir zamanda, bizleri bizim dışımızdaki dünya hakkında düşünmeye teşvik ediyor.
  </p>
  <p class="2011yenimetin">
   <span>
    Ergin Çavuşoğlu’nun ‘Sonsuz Okyanusta Duruş’ isimli videosu sergi başlığı ile en doğrudan ilişkiyi kuran eser belki de. Eser doğanın insan karşısında ne derece güçlü olduğunu, insanın ise tüm teknolojik gelişmelere karşın ne kadar aciz kalabildiğini vurguluyor. Bu vurguyu aktarabilmek üzere, ucu bucağı olmayan okyanusta kopan fırtınada sanki çöldeki serap gibi beliren deniz feneri, şato ve şehir ışıklarının sanrısal rehberliğinde karaya ulaşmaya çalışan denizcileri konu ediniyor. Üç görüntüden oluşan ve William Langewiesche’nin ‘Yasadışı Deniz’ isimli kitabından bir bölümün yazarın kendisi tarafından okunduğu düzenleme, Japonya’daki tsunami felaketini, İstanbul’da beklenen ve faturası çok ağır olacağı neredeyse kesin olan depremi, durmayan yağmurlar sonrası dünyanın her tarafında gerçekleşen ve büyük zarar veren seller gibi afetleri düşünmeye iten bir çalışma.
   </span>
  </p>
  <p class="2011yenimetin">
   Bu eserlerin dışında Pae White’ın ‘Yabani Ahududu Çalısı – Balerin’ (2009) ve ‘Ölen Meşe’ (2009) adlı eserleri üç boyutlu modelleme ve animasyondaki becerisi; Charles Sandison’ın Darwin’in ‘Türlerin Kökeni’ çalışmasına dayanılarak üretilen eseri ise metin fragmanlarını algoritmik olarak görselleştirmesi, evrimi alışagelmedik bir şekilde temsil etmesi ve mekânla bütünleşen aktarımı ile dikkat çekiyor.
  </p>
  <p class="2011yenimetin">
   <span>
    2005 yılında 9. İstanbul Bienali’ndeki işleri görmek üzere Antrepo’ya gitmiş, ardından küratörlüğünü sevgili Rosa Martinez’in yaptığı, 18 Eylül 2005 - 8 Ocak 2006 tarihleri arasında açılan, İstanbul Modern’in ilk uluslararası sergisi ‘Çekim Merkezi’ne geçmiş ve müzeden çıktığımda “Oh be sanat varmış!” diye hissetmiştim. Çıkışta aynı rotayı tersten izlemiş Haldun Dostoğlu ile karşılaşmış, fikrini sormuş ve sevinerek aynı duyguları paylaştığını öğrenmiştim. Sanat üretiminin kalitesinden çok kaç para ettiğinin tartışıldığı bir ortamda, insanı heyecanlandıran bir başka kaliteli sergi düzenledikleri, ‘sanat iletişebilirmiş’ dedirttikleri için serginin küratörleri Paolo Colombo ile Levent Çalıkoğlu’na ve sanatçılara teşekkür etmek gerekir.
   </span>
  </p>
  <p class="2011yenimetin">
   <span>
    *Sanatçı, akademisyen
   </span>
  </p>
 </p>
</font>

Kaynak: [www.aksiyon.com.tr](http://aksiyon.com.tr:80/aksiyon/haber-29884-kaybolan-cennet-bulunan-iletisim.html), [web.archive.org (arşiv bağlantısı)](http://web.archive.org/web/20110714211536/http://aksiyon.com.tr:80/aksiyon/haber-29884-kaybolan-cennet-bulunan-iletisim.html)
