# Asgari ücretli azami ümitli

*Hülya Aksu 2015.05.26*

<div class="pNewsDetailMainContent ctx_content" itemprop="articleBody">
 <blockquote>
  <p>
   949 Lirayı kimi 1500, kimi de 1800 lira yapacağını söyledi. Partilerin asgari ücret vaatleri büyük ses getirdi. Asgari ücretlilerin çoğu bu rakamları makul bulup “keşke gerçekleşse.” diyor.
  </p>
 </blockquote>
 <p>
  7Haziran genel seçimlerine sayılı günler kaldı. Önümüzdeki seçimin atmosferi 2011 genel seçimlerinden oldukça farklı. 2011’de yeni anayasa, hak ve özgürlükler öne çıkarken, bu kez partilerin ana gündemini ekonomi politikaları oluşturdu. Ekonomisi olumsuz sinyaller veren Türkiye’de, Cumhuriyet Halk Partisi’nden (CHP) Halkların Demokratik Partisi (HDP) ve Bağımsız Türkiye Partisi’ne (BTP) kadar bütün partiler seçim vaatlerini halkın ekonomisini iyileştirici politikalar üzerine kurdu. Partiler özellikle 949 TL olan asgari ücreti artırma vaatleriyle öne çıktı. CHP, iktidara geldiği takdirde asgari ücretin net 1500 liraya çıkarılacağını vadetti. Saadet Partisi’yle (SP) Büyük Birlik Partisi’nin (BBP) bir araya gelerek oluşturduğu Millî İttifak da aynı miktarı telaffuz etti beyannamelerinde. MHP 1400 liraya yükselteceği sözünü verirken, baraj sınırındaki HDP kapıyı 1800 liradan açtı. Hiçbir iddiası bulunmayan BTP ise 5 bin lira gibi, şu an iyi kazanan birinin bile ortalama ücretinin çok üstünde bir rakamı taahhüt etti. Partilerin asgari ücretleri artırma sözleri toplumun büyük kesimi tarafından memnuniyetle karşılandı. Bu vaatlerin oy tercihlerinde tesirli olacağından korkan iktidar, meydanlarda asgari ücretin artmasının zararlarına dair seçmeni ikna etmeye çalışıyor. Bakanlar fabrikaları gezerek asgari ücretlilere aldıkları maaşın artmasının işvereni olumsuz etkileyeceğini anlatıyor. Genel seçimler için mitingden mitinge koşturan Cumhurbaşkanı Recep Tayyip Erdoğan dahi, bir zamanlar düşük asgari ücretin bir zulüm olduğunu haykırdığı konuşmalarını unutmuşçasına, asgari ücrete zam sözlerini “açık artırma” olarak yorumladı. Siyasiler arasında devam eden asgari ücret tartışmasına asıl bu ücretle geçinmeye çalışanlar ne diyor? Partilerin seçim vaatlerine inanıyorlar mı? Aksiyon’un konuştuğu asgari ücretlilerin tamamı, maaşlarının yükselmesi gerektiğini düşünüyor. Mevcut gelirle büyük şehirlerde yaşayabilmenin çok zor olduğunu söylüyor ve emekli olduklarında mutlaka daha küçük bir şehre yerleşip kırsala yakın olmanın hesabını yapıyorlar. Asgari ücretlere makul oranlarda zam yapılması vaadini gerçekçi bulurken, 5 bin lira gibi sözleri hayalden ibaret diye niteliyorlar. Bir kısmı vaatlerin eskiden olduğu gibi havada kalacağından endişe ediyor. “Türkiye şartlarını biliyoruz. 5 bin lira gibi rakamların gerçekliği zaten yok! Bizim de böyle uçuk taleplerimiz olmadı. İnsan gibi yaşayabileceğimiz bir ücret istiyoruz, hepsi bu!” diyorlar.
  <br>
   <br>
    <strong>
     Ömer Gök (40), Güvenlik Görevlisi
     <br>
      İstanbul bizi yutmadan MEMLEKETE gidelim
     </br>
    </strong>
   </br>
  </br>
 </p>
 <p>
  Adana’dan İstanbul’a göç etmeden önce büyük hayallerimiz vardı. Daha yaşanabilir ve düzgün bir hayat kurmak istiyorduk. Osmaniye’nin Düziçi ilçesindeki Berke Barajı’nın inşaatında çalışıyordum. Baraj bittikten sonra başka yerlerde iş bulamadım. Eşim ve çocuğumla Adana’ya taşındık. Adana, Düziçi’nden büyük bir yerdi. Hem annem, babam oradaydı hem de iş fırsatları çoktu. İlk başta bir şirkette güvenlik görevlisi olarak işe başladım. Ailemi de anne ve babamın evinin altındaki daireye yerleştirdim. Birkaç yıl her şey yolunda gitti fakat şirketin iflas etmesiyle işten çıkmak durumunda kaldım. Daha büyük bir şehre gitmeyi aklıma koymuştum. Rotayı taşı toprağı altın denilen İstanbul’a çevirdim. İstanbul’daki eniştemin yardımıyla bir şirkette güvenlik görevlisi olarak asgari ücretle işe girdim. Bir ev kiralayarak ailemi de yanıma aldım. 5-6 yıl boyunca çok güzel geçindik. Kazandığım para hem ev kirasına hem de giderlerimize yetiyordu. Hatta bir köşeye para bile ayırıyorduk. Zaman içinde 2 çocuğum daha oldu. Mesai ücretiyle maaşım 1200 TL’ye çıktı. Her yıl ev kirası arttı, en son 650 lira oldu. Elektrik, su, pazar parası ve çocukların masraflarına yetişemez oldum. Daha ucuz bir ev bulmak için bakmadığımız yer kalmadı. Bayrampaşa’da 500 TL’ye ev yok. Önceden ailem memleketten bulgur, un, salça ve et gibi yiyecekler gönderirdi. Şimdi kimse kalmadı köylerde. Çiftçi çiftçiliği bırakmış, besici hayvancılığı... Her şey marketten alınıyor. Bunlar memleketten gelirdi, bizim de giderlerimiz azalırdı. Maaşım belli. Ne yer ne içeriz burada? Çocuklara istediklerini alamıyorum, onlara bu maaşla iyi bir hayat sunamıyorum. Biraz merhametli davransın herkes; kiralar, pazar, market fiyatları ortada. Bu ücretle nasıl geçinmemizi bekliyorlar? Belimizi doğrultamaz hâle gelince çareyi memlekete dönmekte bulduk. İstanbul’u çok seviyoruz. Eşim ve çocuklarım buradan ayırılmak istemiyor, hepsinin gözü yaşlı. Ama İstanbul bizi yutmadan, Adana’ya dönmek tek çaremiz.
  <br>
   <br/>
   <strong>
    Ayhan Yaner (56), Şoför
    <br/>
    Siyasilerin vaatleri hayalî, ama keşke gerçekleşse
   </strong>
  </br>
 </p>
 <p>
  Türkiye’nin gerçeklerini unutmamak lazım. Biz İstanbul gibi metropol bir kentte yaşıyoruz. 1200 lira maaşı burada az bulabiliriz. Geçmişte sendikalarda görev yaptım. Anadolu’ya gittiğimizde o zamanlar 300 lira asgari ücret alan adam ‘Allah razı olsun’ derdi. Çünkü adam 60 lira ev kirası veriyordu. Ben Sinopluyum. En kral daire orada 250 TL. Kırsal kesimdekileri asgari ücretin 949 lira olması etkilemiyor ki... Fakat büyük şehirlerde şimdiki rakamlarla geçinilmez. Yenibosna’da evler bin lira. Neden bahsediyoruz? Asgari ücretin planlaması yanlış. Büyük şehre, sanayi bölgelerine, iş kollarına göre ücretler verilmeli. Örneğin, adam tornahanede asgari ücretle çalışıyor, iflahı kesiliyor çalışmaktan. Yaptığı işe göre ücret belirlenmeli. Biz buradan kaybediyoruz. Siyasilerin şimdiki vaatleri o yüzden bana biraz hayalci geliyor. Sözleri olumlu fakat hayalî buluyorum. Çünkü bir zamanlar Tansu Çiller ve Mesut Yılmaz yarışa girdi, 2 anahtar vereceğim dedi de ne oldu? Ataköy’de evler yapıldı. Emlak Konut yaptı, yani devlet. Hani halka verilecekti o evler? Kim oturuyor şimdi orada? İşte bizim bunlara karnımız tok. Siyasilerin vaatleri hayalî, ama ah keşke gerçekleşse!
  <br/>
 </p>
 <p>
  <strong>
   Sıdıka Polat(47), Mutfak Görevlisi
   <br/>
   Hayat pahalanıyor, asgari ücretin aynı kalması saçma
  </strong>
 </p>
 <p>
  Benim bir kızım var, eşim de emekli polis. Kızım ilkokul dördüncü sınıfa gidiyor, benim maaşım onun eğitimine anca yetiyor. Eşimin emeklisiyle de evi geçindiriyoruz. Bu zamanda tek maaşla ev geçindirmek çok zor. 47 yaşındayım ve evladımın geleceği için çalışmak durumundayım. Her şey pahalanıyor, pazara çıkıyorum sadece yeşillik ve sebzeye 70 lira veriyorum. Et, süt, yoğurt bunlar yok zaten. Onlara ayrı bir bütçe planlaması yapıyoruz. Canımız ne zaman isterse o zaman alamıyoruz yani. Asgari ücretin 2 bin lira olması lazım. Bu yüzden siyasetçilerin açıkladığı rakamların 2 bin liraya kadar olanını mantıklı buluyorum. Bu memlekette asgari ücretle geçiniyorum diyen bulamazsınız. Ev kiraları almış başını gitmiş. En kötü ev 500 liradan başlıyor. E, asgari ücretli ne yer, ne içer? Her şeyin fiyatı artıyor, asgari ücretin sabit kalması kadar saçma bir durum var mı? Çok şükür Allah’a, aç değiliz, açıkta değiliz. Fakat evlatlarımız için kenara köşeye bir şey koyamıyoruz.
  <br/>
  <br/>
  <strong>
   Turhan Siyahkuş (53), Şoför
   <br/>
   Yaşayabilmek için cambaz olmak lazım!
  </strong>
 </p>
 <p>
  3 çocuğum var, ikisi okuyor diğeri çalışıyor. Evimize iki asgari ücret giriyor. Sabah yedi buçukta oturuyorum direksiyon başına, akşam yedi buçuğa kadar çalışıyorum. Bizim ki stresli bir iş. Sabahtan akşama kadar trafiktesin. Aldığımız ücretler çok komik. Pazara markete gidiyorsun, 50 liradan aşağıya çıkamıyorsun. O da en temel ihtiyaçları alabiliyorsun. Elektrik, su, diğer harcamalar o ay ne kadar geliyorsa cebimizden onu veriyoruz. İstanbul’da bu maaşla yaşamak eziyet. Küçük bir kasabada bahçenize bir şey ekebilirsiniz, ama bu şartlarda yaşayabilmek için cambaz olmanız lazım. Yani borçsuz yaşayamıyorsunuz bu şehirde. Aylığı alınca hemen bitiyor, diğer aylığı bekliyorsunuz. Çocuklarım evlendikten sonra Tekirdağ tarafına gitmek istiyorum. Sessiz sakin, trafikten uzak bir yer. Bizi bu maaşla anca köy paklar! Bazı siyasetçi arkadaşlar asgari ücreti 5 bin lira yapacağız diyorlar ya, bunlar bana çok abartı geliyor. Ama 1500-1800 lira arasındaki rakamlar olabilir şeyler. Vergiden düşerler, işverene ağırlık olmaz. Mantıklı geliyor bana.
  <br/>
  <br/>
  <strong>
   Melek Bayram (40), Aşçı
   <br/>
   MAAŞIM ALDIĞIM GÜN BİTMESİN
  </strong>
 </p>
 <p>
  Bir dernekte aşçılık yapıyorum. İki kızım var. Anne ve babamla yaşadığımız için kira ödemiyoruz. Eve iki maaş giriyor; biri benim, diğeri çalışan kızımın. Kızım üniversiteye gidecekti ama maddi durumumuz olmadığı için bir yıl çalışmak durumunda kaldı. Benim maaşımla evin ihtiyaçlarını gideriyoruz. Geçen gün hesapladım; markete, pazara 500 lira harcamışız. Gören de her şeyi yiyoruz zanneder. Makarna 1,5, patates 5 TL olmuş. Maaşım aldığım gün bitiyor. Kesinlikle maaşımızın artması lazım. 1400 ve 1800 lira diyenleri olumlu buluyorum. 5 bin lira diyenler halkın zekâsıyla dalga geçiyor.
 </p>
 <p>
  <strong>
   NÜFUSUN YARISI MADDİ YOKSUNLUK YAŞIYOR
  </strong>
 </p>
 <p>
  Bağımsız Büro Sen’in Türkiye İstatistik Kurumu (TÜİK) “Gelir ve Yaşam Koşulları Araştırması”ndan derlediği son bilgilere göre, zengin ile fakir arasındaki fark, son dönemlerin en yüksek düzeylerine çıktı. Araştırmaya göre, Türkiye’de en zengin kesimin geliri en yoksul kesimin gelirinin 7,7 katı büyüklüğe ulaştı. Yüzde 20’lik gruplarda, en yüksek gelire sahip nüfus toplam gelirden yüzde 46,6 pay alırken, en yoksul kesimin aldığı pay ise sadece yüzde 6,1’de kaldı. Ciddi finansal sıkıntıyla karşı karşıya olan nüfusun oranı yüzde 49,7. Bu oran şu anlama geliyor: Her iki kişiden biri “beklenmedik harcamalar, evden uzakta bir haftalık tatil, ödeme zorluğu, iki günde bir et, tavuk, balık içeren yemek, evin ısınma ihtiyacı, çamaşır makinesi, renkli televizyon, telefon ve otomobil” harcamalarının en az 4 tanesini karşılayamıyor. Yoksulluk sınırının altındaki 949 liralık asgari ücretle geçinmeye çalışan 6 milyon kişi, bu kesimin içinde.
 </p>
 <p>
  <strong>
   Asgari ücretin artması işçiye ne kazandıracak?
  </strong>
 </p>
 <p>
  Meydan gazetesi yazarı Mehmet Bulut, asgari ücretin artmasının işçilere her açıdan yararlı olacağını söylüyor. Ekonomi Bakanı Nihat Zeybekçi’nin dediği gibi zararlı bir yanı yok. Bulut, şayet işverenler bu artış nedeniyle sıkıntıya girecekse ve küçülme ya da kapanma yolunu seçecekse buna ilişkin teşvik politikaları geliştirmenin de hükümetin diğer bir görevi olduğunu ifade ediyor. Bu durumun da asla mazeret olarak görülmemesi gerektiğini belirten Bulut “Yüksek asgari ücret zararlı mı?” yazısında konuya şöyle değiniyor: “Burada önemli olan böyle bir yasal düzenleme yapılırsa işverenler artık işçilerini daha üst düzeyden SGK’ya bildirmek zorunda kalacak. İşçilerin daha üst düzeyden SGK’ya bildirilmeleri hâlinde alacakları hakların tutarı da değişecek. Çünkü SGK sigortalılara verdiği hakların tutarında temel olarak ne kadarlık ücret üzerinden bildirildiklerine bakmakta. Buna göre asgari ücretin artırılması öncelikle gerçekten asgari ücret alan işçilerin gelirini yükseltecek.”
  <br/>
  <br/>
  <strong>
   Asgari ücret üzerinden SGK’ya bildirilen çalışanlar şu alanlarda daha yüksek avantajlara sahip olacak:
  </strong>
 </p>
 <p>
  Emekli aylığınız  Ölüm hâlinde hak sahiplerine bağlanacak olan ölüm aylığı  Malul kalmanız hâlinde malullük aylığınız  İş kazası geçirmeniz hâlinde bağlanacak geliriniz  Hastalanmanız ve rapor almanız hâlinde geçici iş görmezlik ödeneğiniz (rapor paranız)
  <br/>
  Anne olmanız hâlinde çalışamadığınız dönemde alacağınız rapor paranız
 </p>
</div>


Kaynak: [www.aksiyon.com.tr](http://www.aksiyon.com.tr/ekonomi/asgari-ucretli-azami-umitli_551036), [web.archive.org (arşiv bağlantısı)](http://web.archive.org/web/20151218015345/http://www.aksiyon.com.tr/ekonomi/asgari-ucretli-azami-umitli_551036)
