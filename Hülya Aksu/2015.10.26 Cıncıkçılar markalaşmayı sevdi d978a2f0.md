# Cıncıkçılar markalaşmayı sevdi

*Hülya Aksu 2015.10.26*

<div class="pNewsDetailMainContent ctx_content" itemprop="articleBody">
 <p>
  Dünyanın en büyük 6. ihracatçısı konumundalar. Sokak aralarındaki mütevazı dükkânlarından çıkan cıncıkçılar, nam-ı diğer züccaciyeciler, dünya markası olma yolunda hızla ilerliyor.
 </p>
 <p>
  Büyük zincir marketler şehri sarmadan önce, hemen her sokağı züccaciye dükkânları süslerdi. Evlerin küçük-büyük bütün ihtiyacı, çeyizden konu komşuya götürülecek hediyelik eşyaya kadar her şey, bu mütevazı dükkânlardan temin ediliyordu. Ürün çeşidi çok fazla olmayan ama aynı zamanda fiyatlarıyla her aile bütçesine uyan züccaciyeciler, alışveriş merkezlerinin yaygınlaşmasıyla birlikte sokak aralarından AVM’lerin en geniş koridorlarına terfi etti. Bu terfiyle birlikte, züccaciyecilik anlayışında da önemli değişiklikler meydana geldi. Bardak, kaşık ve tencere gibi ürünler satanlar, ev tekstilini de içine alan kurumsallaşmış firmalara döndü. Sektör kısa zamanda öyle atılımlar yaptı ki ihracatın en önemli kollarından biri hâline geldi. Züccaciyeciler Derneği (ZÜCDER) Başkanı Ömer Ertuğrul Erdoğan, esnafın markalaşmayı öğrenmesiyle sektörün her geçen gün büyüdüğünü, dünyada değişen trendlerle birlikte Türkiye’deki anlayışın da farklı bir yola girdiğini anlatıyor.
 </p>
 <p>
  Organize mağazalar zincir firmalarının her geçen gün ürün gamlarını genişletmesi, tüketicinin ihtiyaçlarına göre mağazalarını şekillendirmesi, sektörde çok sayıda firmanın büyümesine ve istihdam sayılarını artırmasına yol açtı. ZÜCDER Başkanı Erdoğan, “On sene öncesine kadar 150 mağazası olan kişi veya kurumlar yoktu. Firmalar kurumsallaştıkça çok şubeli, çok katlı cadde veya AVM mağazacılığı da gelişti ve sektör değişmeye başladı. Herkes birbirindeki değişiklikleri gördü ve cesaret aldı. Pek çok şirket, sektörün gelişmesiyle atağa geçti.” diyor. Peki, sektör 4,5 milyar dolar ihracat yapacak kadar büyümeyi nasıl sağladı?” diye sorduğumuzda Erdoğan, bu durumu tetikleyen pek çok nedenin olduğunu söylüyor: “Perakendenin organizeye dönmesiyle pazar yapısının değişmesi sektörü harekete geçirdi. Dünyada da artık her şey değişiyor. Şirketler fuarlara katılıyor, oralardaki yenilikleri, gelişmeleri yakından takip edip burada uyguluyorlar. Örneğin, ithal edilen ürünlerin üreticilerimiz tarafından da kaliteli bir şekilde üretilmesi ürün çeşitliliğini artırdı. Firmalarımız kendi yaptıkları ürünleri hem yurtiçinde ve hem de yurtdışında mağazalar açarak satma olanağı buldu.”
 </p>
 <p>
  Züccaciye denildiğinde akla cam, porselen, plastik eşyası gibi ürünler gelse de tüketim şekillerinin değişmesi sektördeki ürün çeşitliliğini de her geçen gün değiştiriyor. Perakende sektörünün büyümesiyle birlikte zincir marketlerin ve mağazaların aldığı pay hızla artıyor. Artık hangi AVM’ye gitseniz karşınıza her katta birden fazla züccaciye dükkânı çıkıyor. Sektördeki büyümeyi fark edenler pastadan pay almak için kıyasıya yarışıyor, bu da sektörde daha fazla firmanın ortaya çıkmasına vesile oluyor. Bu durumun hem sektörü hem de tüketiciyi olumlu yönde etkilediğini belirten Erdoğan, sektörde çok firmanın olmasının Türkiye adına faydalı olduğunu anlatıyor: “Eskiden porselen fabrikalarının birçoğu Almanya’daydı artık o fabrikaların tamamı Çin’e, Polonya’ya satıldı ya da bizim üreticilerimiz aldı. Şu anda yurtdışına açılmış çok sayıda firmamız var. Dünya markası nasıl olunur, bunların ciddi konuşulması lazım. Bunlar konuşuldukça Türkiye de çok iyi yerlere gelecek.” Sektör sadece mutfakla ya da ev aletleriyle ilgili ürünler satmıyor. Son yıllarda ev tekstilini de içine alan farklı konseptler geliştiriliyor. Bazı firmalar 4-5 katlı mağaza açarak A’dan Z’ye ev ihtiyaçlarıyla ilgili tüm ürün gruplarına yer veriyor. Erdoğan, sektörün ekonomide yaşanan son zamanlardaki durumdan ciddi etkilendiğini ama uzun vadede bakıldığında, çok iyi yerlere gelineceğini işaret ediyor: “Artık hem ürün çeşitliliği sürekli artıyor hem de markalaşma bilinci oturdu. Züccaciye ismini ‘Ev ve mutfak eşyaları’ diye revize etmeye çalışıyoruz. Bu kapsamda ‘Ev ve Mutfak Eşyaları Federasyonu’nu kurduk. Dünyada ev ve mutfakla, evin diğer eşyaları kombine dönüyor. Avrupa’da 4-5 katlı bir mağazaya girdiğinizde her katında evle ilgili farklı ürünler bulabiliyorsunuz. Türkiye’de de artık işler buraya doğru kayıyor.”
 </p>
 <p>
  25 kuruşluk bardakla 8 çay
 </p>
 <p>
  Her sektörde olduğu gibi züccaciye sektöründe de genel ve özel olarak adlandırılan problemler mevcut. Erdoğan, genel sorunların en başında KDV yüksekliğinden kaynaklanan haksız rekabetin geldiğini söylüyor. Sektörü derinden etkileyen KDV’nin yüzde 18’den yüzde 8’e inmesi gerektiğini Erdoğan şu sözlerle anlatıyor: “En basit örneğiyle bir çay bardağı yapıyorsunuz ve toptan alındığında bardak 25-30 kuruşa geliyor. Bugün bir yere çay içmeye gittiğinizde 1 lira, iyi bir yerde içtiğinizde ise ortalama 2,5 lira para ödüyorsunuz. Çayın KDV’si yüzde 8, bardağın ise yüzde 18. İçtiğiniz bir bardak çayın parasıyla 7-8 bardak alabiliyorsunuz. Bu kadar yüksek KDV haksız kazancı ve kayıt dışılığı getiriyor.” KDV’deki yüksekliğin yanısıra KKDF de sektörü zorluyor. Öte yandan küçük ev aletlerine getirilen ÖTV’ler sektör temsilcileri tarafından adil bulunmuyor çünkü günümüz şartlarında su ısıtıcısı, ütü gibi zaruri aletler lüks tüketim malı değil. Senelerdir bütün sektörlerde dile getirilen enerji ve işçilik üzerindeki yüklerin aşağıya çekilmesi züccaciye sektörünün de en büyük dileklerinden. Dünyayla rekabet edebilmek adına devletin atması gereken çok önemli adımların olduğunu söyleyen Erdoğan, ülkenin rekabet gücü belli bir standarda çıkarılabilirse, sektördeki firmaların dünyayla rekabet etmesinin daha kolay olacağını dile getiriyor.
 </p>
 <p>
  <strong>
   SON TRENDLER NELER?
  </strong>
 </p>
 <p>
  Ürünlerde pastel tonlar revaçta. Tencere ve tavalarda granit  ve seramik, porselende ise “Bone China” denilen ince, şeffaf ve daha beyaz olanların yanı sıra bu yıl güllü desenler çok revaçta.
 </p>
 <p>
  <strong>
   E-TİCARETE YENİ ALIŞIYORUZ
  </strong>
 </p>
 <p>
  Firmaların bir kısmı zaten internet sitelerinde online satış yapıyor. Ancak organize bir züccaciye firmasının online satış yaparak yüksek cirolar yakalamış olduğunu zannetmiyorum. E-ticarete daha yeni alışıyoruz.
 </p>
 <p>
  <strong>
   SEKTÖREL BİLGİLER
  </strong>
 </p>
 <p>
  Ev ve mutfak eşyaları sektörünün toplam ihracatı 4,474 milyar dolar. Dünya ihracatında sıralamanın başını Çin çekiyor. Çin yüzde 48, Almanya ve İtalya yüzde 5, ABD yüzde 3, Türkiye ise pastadan yüzde 2,92 pay alarak dünya ihracat sırlamasında 6. sırada. 2015 Ocak-Ağustos döneminde mutfak sektör ihracatı 2,57 milyar dolar. Geçen yılın aynı dönemine göre ihracat yüzde 14 düşüş gösterdi. İthalat ise 1,497 milyon dolar. Türkiye dünya ithalatında yüzde 1,15 pay ile 20. sırada yer alıyor.
 </p>
</div>


Kaynak: [www.aksiyon.com.tr](http://www.aksiyon.com.tr:80/dosyalar/cincikcilar-markalasmayi-sevdi_552698), [web.archive.org (arşiv bağlantısı)](http://web.archive.org/web/20151101071717/http://www.aksiyon.com.tr:80/dosyalar/cincikcilar-markalasmayi-sevdi_552698)
