# Ekonomiye güven sıfırlanıyor

*Hülya Aksu 2015.06.08*

<div class="pNewsDetailMainContent" itemprop="articleBody">
 <p>
  Birkaç yıl önce ekonominin gidişatından memnun olan vatandaşın güveni sıfırlanmak üzere. TÜİK’in açıkladığı Tüketici Güven Endeksi, durumun vahametini ortaya koyuyor.
 </p>
 <p>
  2001 krizinin ardından iktidara gelen AK Parti hükümeti, ekonomisi enkaza dönen bir Türkiye devralmıştı. 13 yıldır iktidarda olan hükümet, ekonomide önemli başarılar elde etti. Enflasyon düştü, millî gelir arttı, bütçe açığı, kamu borcu azaldı ve işsizlik düştü. Vatandaşa bakan yönüyle ekonomide her şey istenildiği gibi gidiyordu. Fakat son 2 yıldır işler tersine döndü. Enflasyon rakamları tahminlerin üzerinde, işsizlik tırmanıyor, vatandaşın mali durumu her geçen gün eriyor.
 </p>
 <p>
  Birkaç yıl önce hâlinden memnun olanların ekonomiye güveni sıfırlanmak üzere. Türkiye İstatistik Kurumu’nun (TÜİK) her ay hazırladığı Tüketici Güven Endeksi, bu durumun vahametini gözler önüne seriyor. Endeks, son bir yıldır dikkat çekici bir gerileme içinde. Bundan birkaç yıl evvel 90 ve 70 puan arasında olan Güven Endeksi, mayıs ayında 64’e düştü. Tüketici Güven Endeksi bir yıldan beri neden düşüyor? Endeksin ekonomiye doğrudan bir etkisi var mı?
 </p>
 <p>
  Tüketici Güven Endeksi, TÜİK ve Türkiye Cumhuriyet Merkez Bankası (TCMB) tarafından tüketicilerin eğilimini ölçmek için yayımlanan aylık bir anket. Endeks; tüketicilerin mali durumları ve genel ekonomiye ilişkin hazır ve gelecek dönem beklentilerinin değerlendirilmesine, harcama ve tasarruflarına ilişkin eğilimlerinin saptanmasına yarıyor. Endeks kendi içinde dört alt başlıkta sıralanıyor: hanenin maddi durum beklentiler, genel ekonomik beklentileri, işsiz sayısı beklentisi ve tasarruf etme ihtimali. Bu dört değişkenin aldığı değerlerin ortalaması Tüketici Güven Endeksi değerini veriyor.
  <br>
   <br>
    <strong>
     Yüzün altı tehlikeli
    </strong>
   </br>
  </br>
 </p>
 <p>
  Tüketici Güven Endeksi anketinin işleyişi şöyle: Endeks 0 ile 200 arasında değerlendiriliyor. Eğer endeks 100’ün üzerinde bir değere tekabül ediyorsa, tüketici güveninde artış olduğu sonucu çıkarılıyor. 100’ün altına düşerse de güvende azalma olduğuna işaret ediyor. Buna göre, 100’ün üzerindeki değerler tüketicilerin ekonomi hakkındaki görüşlerinin olumlu olduğunu, gelecekte daha fazla harcama yapabileceğini ve bunlara bağlı olarak ekonominin büyüyeceğini işaret ediyor. 100 biriminin altındaki değerler ise tüketicilerin ekonominin gidişatı hakkında olumsuz görüş içinde olduğunu, ilerleyen dönemlerde harcamalarını kısacağını ve ekonominin büyümeyeceğini gösteriyor.
 </p>
 <p>
  Endeks son birkaç aydır hızla düştüğü için sürekli gündemde. Güven Endeksi’ndeki geriye gidiş kriz yıllarını hatırlatıyor. Endeks son bir yılda en düşük seviyesini mayıs ayında gördü ve 2014’ün aynı ayına göre yüzde 12 gerileyerek 64,29 puan oldu. Nisan ayında 65,35’ti. Bu değer, halkın ekonomik gidişat hakkındaki düşüncesinin daha kötümser hâle geldiğini gösteriyor.
 </p>
 <p>
  Güven Endeksi’nde  mayıs ayında hanelerin maddi durum beklentisi aynı düzeyde kalırken, genel ekonomik durum beklentisi yüzde 0,7 azaldı. Önümüzdeki 12 ay içinde tasarruf edeceğini belirten tüketicilerin sayısı yüzde 11,6 geriledi ve tasarruf etme ihtimali endeksi 19,8 değerine düştü. Endeks değerleri en son küresel ekonomik krizin yaşandığı yıllarda (2008-2009) bu kadar düşük düzeye inmişti. Söz konusu dönemde endeks, nisan ayından itibaren düşmeye başlayarak 56 puanı görmüştü. Bu durum tüketicinin ekonomiye güveninin kalmadığını, gelecekte mali durumunun kötüleşmesini beklediğini ve harcamaları kısacağını gösteriyordu.
 </p>
 <p>
  Tüketici Güven Endeksi’nin zirve yaptığı yıllara bakıldığında, Türkiye’de hızlı reformların yapıldığı, AB ile ilişkilerin geliştirildiği yıllara denk gelmesi şaşırtıcı değil. 2004-2007 yılları arasında Güven Endeksi’nin 90 ile 80 arasında seyretmesi tüketicilerin ekonomiden memnun olduğu izlenimini ortaya koyuyordu ki bu yıllar arasında Türkiye, ekonomik anlamda önemli büyümeler elde etmiş, pek çok yatırım yapmıştı.
 </p>
 <p>
  <br>
   <strong>
    Ekonomi iyi yönetilmiyor
   </strong>
  </br>
 </p>
 <p>
  Endeksin son 2 yıldır düşme eğiliminde olmasını ekonomistler, vatandaşın ekonomideki sıkıntılı gidişatı derinden hissetmesine bağlıyor. Bu sonuçlara göre ekonomi politikalarından memnun olmayan kişilerin sayısının her geçen gün artması sürpriz değil. Seçim dönemlerinde yapılan anketler kötü gidişatı ortaya çıkarmıştı. Metropoll Stratejik ve Sosyal Araştırmaları “Türkiye’nin Nabzı Nisan 2015” araştırmasında, son dönemde ekonominin kötü yönetildiğini düşünenlerin oranı yüzde 13 arttı. Geçen yıl nisan ayında “Ekonomi kötü yönetiliyor” şeklinde cevap verenlerin oranı yüzde 44 iken bu yıl yüzde 57 oldu. Ekonominin iyi yönetildiğini düşünenlerin oranı ise geçen yıl yüzde 45 iken bu yıl yüzde 33’e düştü. Cumhuriyet gazetesinde çıkan bir haberde de Gezici Araştırma Şirketi’nin 1 Mayıs İşçi Bayramı için yaptığı anket sonuçlarında, çalışanların yüzde 67’sinin işini kaybetme korkusuyla karşı karşıya kaldığı görülüyor. Tüketicinin güveni her geçen gün sıfıra yaklaşırken, önümüzdeki dönemlerde hükümet edecekler için güvenin yeniden tesisi, acil önceliklerden biri olacak.
 </p>
 <p>
  <strong>
   Tüketici güveni neden düştü?
  </strong>
 </p>
 <p>
  Tüketici güvenindeki düşüşün arka planını, Prof. Dr. Seyfettin Gürsel düşük büyüme sorununa işaretle açıklıyor. 2012 yılından bu yana düşük ve yetersiz büyümenin yaşandığını vurgulayan Gürsel, tüketicinin bunun bilincinde olduğunu anlatıyor. Aksiyon’a değerlendirmelerde bulunan iktisatçı şunları söyledi: “Öte yandan sürekli yükselen bir enflasyon var. Gıda enflasyonu çok yükseldi, bu da özellikle düşük ve orta gelirli çoğunluğun satın alma gücünü olumsuz etkiliyor. İşsizlik arttı. Tüketicilerin çoğunluğu bu durumu yaşadığı için hem bugüne hem de geleceğe olumlu bakmıyor. Artı bir de siyasi belirsizlikler var. Her ne kadar yeni Türkiye iddiaları olsa da tüketicinin çoğunluğu yeni bir büyüme döneminin yaşanacağına güvenmiyor. Dolayısıyla bu belirsizlikler de tüketicinin ekonomik gidişatla ilgili görüşünü etkiliyor. Endeksin geçmiş dönemlerine baktığımızda Tüketici Güven Endeksi 2004-2007 yılında yüksekti. Çünkü Türkiye’de yüksek bir büyüme vardı. Kişi başına büyüme ortalama yüzde 3,5 civarındaydı ve bunu çıkan makaleler de teyit ediyor. Dünya Bankası ve Merkez Bankası’ndan çıkan makaleler bu büyümenin ne kadar kapsayıcı olduğunu gösteriyordu ve sonuçta ekonominin kapsayıcı bir büyüme gerçekleştirdiği görülüyordu. Düşük gelirli tüketici de bu büyümeyi hissediyordu. O yıllarla bu yıllar kıyaslanamaz dahi. Öte yandan seçimlerden sonra ekonomi yönetiminde çok radikal değişiklikler olursa ve geçen aylarda Cumhurbaşkanı Erdoğan’ın savunduğu para politikaları olursa mini finansal bir kriz çıkabilir. Kötü sonuçların yaşanmaması için acilen yapısal reformlara ihtiyacımız var.”
 </p>
 <p>
  <img alt="" src="/web/20150720134923im_/http://www.aksiyon.com.tr/dosyalar/ http:/medya.aksiyon.com.tr/aksiyon/2015/06/08/569067.jpg "/>
 </p>
</div>


Kaynak: [www.aksiyon.com.tr](http://www.aksiyon.com.tr/dosyalar/ekonomiye-guven-sifirlaniyor_551190), [web.archive.org (arşiv bağlantısı)](http://web.archive.org/web/20150720134923/http://www.aksiyon.com.tr/dosyalar/ekonomiye-guven-sifirlaniyor_551190)
