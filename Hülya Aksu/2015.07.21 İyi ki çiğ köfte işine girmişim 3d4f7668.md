# İyi ki çiğ köfte işine girmişim

*Hülya Aksu 2015.07.21*

<div class="pNewsDetailMainContent ctx_content" itemprop="articleBody">
 <p>
  Birkaç yıl önce çiğ köfte dendiğinde, seyyar tezgâhlarda satılan bir yiyecek akla gelirdi. Etli olduğu için pek tercih edilmezdi. tatsız bir olayla çiğ köftenin kaderinin değişeceği kimin aklına gelirdi?
 </p>
 <p>
  Nereye gitseniz bir çiğ köfte işletmesiyle karşılaşıyorsunuz. Hızlı üretilip tüketilmesi ve fiyatlarının ucuz olmasıyla çiğ köfte bir fast-food markası hâline geldi. Sektörün cirosu kısa zamanda yıllık 630 milyon TL’ye ulaştı. Peki, böylesine yöresel bir yemek nasıl oldu da bu kadar markalaştı? Bu sorunun peşine düştük ve çiğ köfte denince akla ilk gelen Komagene’nin üretim merkezine misafir olduk. Sultanbeyli’de kurulan tesisi Yönetim Kurulu Başkanı Çetin Tekdemir ile gezdik. Tesisin hijyenik ve kadın çalışan sayısının çok olması göze ilk çarpanlardı. Çalışanlarıyla iyi iletişim kuran Tekdemir ile markanın hikâyesini konuştuk.
 </p>
 <p>
  <strong>
   -Öncelikle Komagene ismi nereden geliyor?
  </strong>
  <br/>
  Komagene, Hz. İbrahim’in yaşadığı dönemde bugünkü Adıyaman civarında kurulmuş bir krallık. Komagene döneminin Nemrut’u, Hz. İbrahim’in büyük bir ateşte yakılmasını emreder. Komagene’deki bütün odunları toplatır, halkın da ateş yakmasını yasaklar. Hikâyeye göre bir avcı avladığı ceylanı eve getirir. Hanımına yemek hazırlamasını söyler. Kadın odun bulup ateş yakamaz. Ceylanın but tarafından eti ayrılır ve bir taşla iyice ezilip kıyma kıvamına getirilir. Et sonra bulgur, biber ve tuzla yoğurulur. Böylece çiğ köfte ortaya çıkar.
 </p>
 <p>
  <strong>
   -Komagene’den önce bilişim sektöründeydiniz. Gıda sektörüne geçme fikri nasıl doğdu?
  </strong>
  <br/>
  Bilişim sektöründe büyük markaların satıcılığını, çözüm ortaklığını yapıyorduk. Markalar doğal olarak belli kısıtlamalar getiriyordu. Onların oyun alanlarında oynamak zorundaydık. Artık kendi kararlarımızı verebileceğimiz bir markamızın olmasını istiyorduk. Komagene’yi almamızda bizi motive eden en önemli unsur, markalaşmış olmasıydı. Komagene, aynı zamanda sektörün ilk etsiz çiğ köfte bayiliğini veren kuruluş. Bu da cazip geldi.
 </p>
 <p>
  <strong>
   -Bilinen bir marka hâline getirme süreci nasıl gelişti?
  </strong>
  <br/>
  Yiyecek ve içecek sektörü doğru iş yaptığınız sürece cazip ve geniş bir alan. Kârlılık ve süreklilik var. Büyük holdinglere baktığınızda artık onlar da perakende sektörüne kayıyor. Çünkü sahada ciroyu kontrol etmek çok önemli ve kritik bir şey. Eğer orada bunları başarabilirseniz kral sizsiniz. Komagene’yi 2009’da aldığımızda 80 şubesi vardı ve birkaç ildeydi. Bizse Türkiye’nin her tarafına gitmek istiyorduk. Hedeflerimizi iyi belirledik, 7-8 ayda şirketin iç yapısını oluşturduk. AR-GE çalışmalarına ağırlık verdik ve hızla büyümeye başladık. Şu anda Türkiye genelinde 750’den fazla bayiliğimiz var. Komagene’de hayal ettiklerimizi yapmamız ve her aşamada karar verici olmamız bizi aşırı motive ediyor.
 </p>
 <p>
  <strong>
   -Etsiz çiğ köfteye rağbet olmaz deniliyordu ama tersi oldu.
  </strong>
  <br/>
  Evet. Etsiz çiğ köfteye geçişin sebebi 2004’te İzmir’de yaşanan bir zehirlenme olayı oldu. Etli çiğ köfte alıp zehirlenen 30 kişilik bir gruptan sonra Sağlık Bakanlığı dükkânlarda etli çiğ köfte satışını yasakladı. Sadece restoranlarda satışa izin verdi. Bu olaydan sonra etsiz çiğ köftenin önü açıldı. Etli çiğ köfteyi etten dolayı yiyemeyen ciddi bir kitle vardı. Etsiz çiğ köfte çıkınca bu kitle harekete geçti ve uzak durduğu çiğ köftenin tadına baktı. “Etsiz çiğ köfte olur mu!” diyenler de zamanla etsize kaydı.
 </p>
 <p>
  <strong>
   -Etsiz çiğ köfteyi cazip kılan neydi?
  </strong>
  <br/>
  Çiğ etle yapılanlar, doğru şartlar yerine getirilmediğinde sağlık için tehlike oluşturuyor. Yasal olarak da nakliyesi, servisi, saklama koşulları oldukça zor. Etsiz çiğ köfte bu ihtiyaçtan doğdu. AB mevzuatı açısından da avantajlı ve diyet beslenmeye uygun.
 </p>
 <p>
  <strong>
   -Bazı firmalar et tadını yakalamak için bulyon koyuyor.
  </strong>
  <br/>
  Etsiz çiğ köfte diyerek bu ürünleri satıyorsunuz ama kullandığınız bulyonlarda etten elde edilmiş et tozu var. Bu çok az miktarda olsa da içinde et kalıntısı oluyor. Yani söyleminizle yaptığınız iş çelişiyor. İkincisi, herkesin bildiği gibi bulyonların içinde Çin tuzu, keyif ve hazzı artırıcı tartışmalı bir madde var. Bu maddenin insanlarda uzun vadede sağlık sorunlarına sebebiyet verdiğiyle ilgili genel bir kanaat var. O yüzden biz bulyon kullanmıyoruz. Çiğ köftelerimizin içine badem, ceviz ve fındık koyuyoruz.
 </p>
 <p>
  <strong>
   -Komagene’yi diğer markalardan farklı kılan ne?
  </strong>
  <br/>
  Bizim önceliğimiz çiğ köfte ama meze dediğimiz taze ev yemeklerini de hazırlıyoruz. Haydari, şakşuka, içli köfte gibi... Komagene’de satılan her şey yüzde yüz doğal. Hiçbir katkı maddesi ve benzeri ürünler koymuyoruz. Anadolu’nun çeşitli yerlerinden ürünlerimizi alıyoruz. Komagene ürünlerinde sürprizlere yer yoktur. Türkiye’de ilk vegan sertifikasını (hayvansal kalıntı olmadığını ispat eden belge) alan biziz. Ayrıca helal sertifikamız da var.
 </p>
 <p>
  <strong>
   -Türkiye’de bayiliği en çok olan çiğ köftecisiniz değil mi?
  </strong>
  <br/>
  Evet. Komagene, franchise sistemiyle büyüdü. 25-30 bin lira arası yatırımla kendi işinin patronu olmak isteyen küçük ve orta büyüklükteki yatırımcılar bizim hedefimizdi. 6-12 ay içinde de kendi yaptığı yatırımı çıkarıyor insanlar. Bayiler hiçbir şey üretmiyor, üretimi biz yapıyoruz. Çiğ köfte, mezeler her şey paketli geliyor ellerine. Sadece yeşillik vermiyoruz. Onları da bayiler kendileri alıyor. Bu iş modeli hedeflediğimiz kitle için çok ideal. Bayilerimiz yaptıkları işlerden keyif duyuyor. Çünkü cazip bir iş.
 </p>
 <p>
  <strong>
   -Ürünleri bayilere nasıl ulaştırıyorsunuz?
  </strong>
  <br/>
  Türkiye’de şu an soğuk zincire yatırım yapan yegâne marka biziz. 750 şubeye ürünlerin nakliyatını soğuk zincir araçlar ile yapıyoruz. Soğuk zincir maliyetli bir sistem fakat bizim için müşteri memnuniyeti, kalite ve hijyen çok önemli. Filoda 25’e yakın soğuk araç zincirlerimiz var, belli noktalardaki soğuk hava depolarında bulunan ürünleri TIR’lara yükleyip oradan birçok noktaya +4 derece ile ürünleri teslim ediyoruz. Bütün araçlarımızı on-line olarak takip ediyoruz. Türkiye’de çiğ köfte tüketicilerinin aldıkları ürünlerin çoğu otobüslerin altında ya da kargo ile sağlıksız bir şekilde gönderiliyor.
 </p>
 <p>
  <strong>
   -750’den fazla bayiniz var. Denetlemesi zor olmuyor mu?
  </strong>
  <br/>
  Zor ama saha ekibimizle kendi aramızda kurduğumuz bir mobil denetim sistemi var. Sahadaki arkadaşlarımız durmadan denetim yapıyor ve değerlendirmeleri sistem üzerinden bizimle paylaşıyor. Örneğin, kaç bayi denetlendi, hangi bayi kaç kilo çiğ köfte, paket, ayran, sos vesaire aldı? Bütün bunlar kayıt altına alınıyor ve karşılaştırma yapılıyor.
 </p>
 <p>
  <strong>
   -En çok çiğ köfteyi hangi iller satın alıyor?
  </strong>
  <br/>
  Mevsimsel olarak değişiyor. Ama İstanbul, Ankara, Karabük, Kayseri ve Konya’da satışlar çok iyi.
 </p>
 <p>
  <strong>
   -“Hayallerimiz var.” dediniz. Gelecek hayalleriniz neler?
  </strong>
  <br/>
  Şirket olarak sürekli değişim ve hareket hâlindeyiz. Bunu müşterilerimize de hissettiriyoruz. Türkiye’de işini kurallara göre iyi yapan bir numaralı marka olmak istiyoruz. Süperiz demiyoruz, hatalarımızı gidermeye çalışıyoruz. Bu yıl kendimize hedef olarak 48 milyon TL ve artı KDV gibi bir ciro koyduk. Türkiye’deki bayi sayımızı 1200 ile 1400 arasına çıkarmak istiyoruz. Avrupa’da da 20’den fazla şubemiz var. Bu sayıyı 100’e ulaştırmak istiyoruz.
 </p>
</div>


Kaynak: [www.aksiyon.com.tr](http://www.aksiyon.com.tr:80/sektor/iyi-ki-cig-kofte-isine-girmisim_551663), [web.archive.org (arşiv bağlantısı)](http://web.archive.org/web/20160304084635/http://www.aksiyon.com.tr:80/sektor/iyi-ki-cig-kofte-isine-girmisim_551663)
