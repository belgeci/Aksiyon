# Kararsız seçmene çare bulundu

*Hülya Aksu 2015.06.02*

<div class="pNewsDetailMainContent ctx_content" itemprop="articleBody">
 <p>
  Kime oy vereceğinize hâlâ karar veremediniz mi? O hâlde size iyi bir haberimiz var. İşinizi kolaylaştıracak bir internet sitesi kuruldu. Yapmanız gereken tek şey kararsizkalma.com’a girip 25 soruyu cevaplamak.
 </p>
 <p>
  Yaklaşan seçimlerde kime oy vereceğini bir türlü bilemeyen kararsız seçmen için yeni bir alternatif var artık. 3H Hareketi üyeleri tarafından birkaç hafta önce yayını başlatılan kararsizkalma.com adlı internet sitesi, siyasi görüşlerinizin hangi partiyle daha uyumlu olduğunu göstermek için 25 soruluk bir anket hazırladı. Sorulara verilen cevaplarla seçimlerde hangi partilere oy vermenin sizin için makul seçenek olduğu listeleniyor. Anket, seçmen olarak hem kendinizi hem de mevcut partinizi daha iyi tanımanızı amaçlıyor.
 </p>
 <p>
  Sosyal medyada âdeta bomba etkisi yapan anketi kısa sürede bir milyona yakın kişi cevapladı. Anketteki uç sorular bazılarının kafasını karıştırdı. Kimi sorulan sorulara kızdı, kimi de “hayatta oy vermem” dediği partiye eğiliminin olduğunu görünce şaştı kaldı. Bazıları 3H’nin seçim anketini HDP virali olarak yorumlarken, bazı kesimler AK Parti karşıtı olduğunu söyledi. Testi çözüp paylaşanlar, “İki parti arasında kararsızdım, bu testle karar verme sürecim hızlandı. Kime oy vereceğimi biliyordum ama bu testi çözdükten sonra inancım ikiye katlandı.” şeklinde yorumlar yapıyor.
 </p>
 <p>
  Biz de bu seçimlerde hangi partiye oy vereceğini tam kestiremeyen Büşra Tanrıver ile testi çözdük. Tanrıver, “Partilerin seçim vaatleri bana hayalci geliyor, o yüzden kime oy vereceğim konusunda kararsızdım. Testi çözdükten sonra ilk sırada HDP, CHP, LDP ve Komünist Parti çıktım. İlk üç tamam ama Komünist Parti nasıl çıktım hâlâ şaşırıyorum.” diyor. Seçimlerde oy vereceği partiyi önceden kararlaştıran Cemal Sungur da anketin doğru olup olmadığını görmek için testi yapanlardan: “Seçimlerde oyumu AKP’ye verecektim. Yine de testi yaptım ve yüzde 69 AKP, sonrasında MHP ve Saadet Partisi çıktı.”
 </p>
 <p>
  <strong>
   3H yöneticileri ile anketi konuştuk.
  </strong>
 </p>
 <p>
  <strong>
   -kararsizkalma.com’un hikâyesi nasıl başladı?
  </strong>
  <br>
   <strong>
    Alper Akalın:
   </strong>
   Avrupa’daki bir arkadaşımız İngiltere’deki seçimler öncesinde çeşitli sitelerde seçmenlerin hangi partiye eğilimleri olduğunu gösteren testler yayımlandığını söyledi. Biz de “Bunu neden Türkiye’ye uyarlamıyoruz?” diye düşündük. İlk başlarda “Bu testle insanlar bir parti teklif ediliyormuş hissine kapılır mı? Yapmak istediğimiz tam olarak anlaşılır mı?” gibi tereddütlere düştük. Sonra yapmaya karar verdik. Bir buçuk aylık çalışmayla site ortaya çıktı.
  </br>
 </p>
 <p>
  <strong>
   -Soruları hazırlama aşaması nasıl geçti?
  </strong>
  <br>
   <strong>
    Muhammed Tuna
   </strong>
   : Bütün partilerin seçim programlarında yer alan bildirgeleri inceledik. Siyasilerin basında ve sosyal medyada söylediklerine baktık. “Türkiye’de seçmen davranışını inceleyen bir siyaset bilimci ya da sosyolog neye bakar? Hangi meselelere odaklanır? Seçmenler oy verirken nelere dikkat ediyor?” gibi konulardan yola çıktık. 17 siyasal, 8 iktisadi olmak üzere 25 meselede argüman koymak suretiyle sorular hazırlandı.
  </br>
 </p>
 <p>
  <strong>
   Alper Akalın:
  </strong>
  Soruları hazırlarken partilerle herhangi bir görüşmemiz olmadı. 3H Hareketi olarak hiçbir parti ile organik bağımız yok. Biz tamamıyla bağımsız bir kuruluşuz ve anket firması da değiliz.
 </p>
 <p>
  <strong>
   -Seçmenler neye göre oy veriyor?
  </strong>
  <br>
   Sibel Dolgun: İnsanlar oy vereceği partiyi tam tanımıyor. Bazen kulaktan dolma bilgilerle veya aileden gelen gelenekle oy veriliyor. Bazen de kendi fikirlerinden ziyade politik ve popülist söylemlere oy veriliyor. Biz aslında bu testle bir nevi insanlarda farkındalık oluşturuyoruz. Ankete katılanların parti programlarını okumasını teşvik etmiş gibi olduk. CHP’liyim, MHP’liyim diyen biri sorulan sorulara verdiği cevapla başka bir parti çıkıyor ve bu da onu diğer partinin programlarını okumaya sevk ediyor.
  </br>
 </p>
 <p>
  <strong>
   -Ankette gerçekten uç sorular var. Neden böyle bir tarz tercih ettiniz?
   <br>
    Enes Özkan:
   </br>
  </strong>
  Soruların biraz bamteline dokunmasını istedik. Herkesi ortak bir noktada buluştursaydık test başarılı olmazdı. Burada önemli olan politik ve ekonomik düşünceleriniz tam olarak nerede? Kırmızı çizgileriniz var mı? Soruların amacı bunları test etmek. “Uç” konuları da olabildiğince koyalım ki bunlar da konuşulsun. Mesela Diyanet’in kaldırılması belki şu anda Türkiye’ye çok fazla ama bunu telaffuz eden partiler var. Test yaptığımız kişiler diyorlar ki, “Ben nükleer santrale karşıyım ama üçüncü havalimanına ve köprüye değilim. Neden aynı sorunun içine üç projeyi de koydunuz?” Bu soruya bu şekilde cevap verenlerin çevresel duyarlılığı nerede bitiyor? Biz bunu görmek istedik. Soruların hepsi belli eğilimlerin kırılma noktalarını ölçmek için konuldu.
 </p>
 <p>
  <strong>
   Alper Akalın:
  </strong>
  Testteki sorular Türkiye’nin sınırlarını değil, gidebileceği potansiyeli ölçme adına konuldu. Mesela evlilik dışı ilişki, kürtaj ve alkolle müdahale sorularını orta yaş ve üzerine sorduğunuzda cevap olarak “mevcut durum yeterli” diyor ama test sonuçlarından gördüğümüz kadarıyla gençler böyle düşünmüyor.
 </p>
 <p>
  <strong>
   -Testi çözenlerin tepkileri nasıldı?
   <br/>
   Alper Akalın:
  </strong>
  İlk başlarda seçim anketini görenlerin “Bunlar HDP reklamı yapıyor. Soruları hazırlayanlar CHP’li” gibi sözleriyle karşılaştık. İçimiz rahat çünkü testi Saadet Partisi’ne kendini yakın hissedenler de yapıyor ve sonuçlar karşısına geldiğinde yine aynı parti çıkıyor. AK Parti’ye yakın kişiler de bu testi çözdü ve testin sonucunda en çok eğilim gösterdikleri parti yine AKP çıktı.
 </p>
 <p>
  <strong>
   -Toplamda en çok eğilim hangi partiye?
   <br/>
   Alper Akalın:
  </strong>
  Şu parti birinci çıktı gibi bir sonuç vermiyoruz. Böyle bir amacımız olmadı. Fakat parti eğilimlerinde AKP birinci çıkmadı. En çok eğilim özgürlükçü sol dediğimiz partilere olmuş. CHP, HDP kendisini solda konumlandırdığı için biz onlara sol diyoruz ve eğilimlerde de yüzde 50 çıkıyorlar. Liberal Demokrat Parti (LDP) baraj altında olan bir parti, kimse çok bilmese de o da yüzde 15’e dayanıyor.
 </p>
 <p>
  <strong>
   -Teste gençlerin katılımı oldukça fazla. Peki, onlar Türkiye’yi nasıl görüyor?
   <br/>
   Alper Akalın:
  </strong>
  Türkiye’de son iki yılda birçok insan -ki buna muhafazakârlar da dâhil- son politikalardan hoşnutsuz. Özgürlüklerin kısıtlandığını hissediyor. Bireysel hak ve özgürlüklerin bütün Türkiye’yi kuşatacak şekilde sürekli gerilediği bir döneme şahitlik ediyoruz. Test sonuçlarına baktığımızda gençler kısaca şunu diyor: “Bu politik ortamdan sıkıldık!” Testten çıkan en net sonuç gençlerin değişim arzu ettiği. Bu değişimi de bireysel hak ve hürriyetlerinin gelişerek değişmesi olarak arzu ediyorlar.
 </p>
 <p>
  <strong>
   BAĞIMSIZ ADAYLARA YER VERMEDİK
  </strong>
 </p>
 <p>
  “Anketin sonucunda sadece partiler sıralanıyor. Maalesef bağımsız adaylara yer veremedik. Bağımsızların bu 25 meselede ne düşündüğünü bilmiyoruz o yüzden koyamadık. Baraj altında olan partileri koyduk fakat onlar evrensel anlamda bir ideolojiyi temsil ediyor.”
 </p>
 <p>
  <strong>
   PARTİ PROGRAMLARINI OKUYUN
  </strong>
 </p>
 <p>
  “Bu testle niyet okuma yapmıyoruz. Test sonucunda kafanızdaki partiden farklı bir partiye daha yakın çıktıysanız, mutlaka eğiliminizin fazla çıktığı partinin de programını okumalısınız. Bu sayede o partiye ilişkin görmediğinizi görme, duymadığınızı duyma şansına erişirsiniz.”
 </p>
 <p>
  <strong>
   3H’LİLER KİMDİR?
  </strong>
 </p>
 <p>
  3H Hareketi (Hürriyet, Hukuk ve Hoşgörü) liberal demokrasi ve özgürlükleri savunan gençlerin oluşturduğu bir düşünce topluluğu. 3H gençleri her türlü yozlaşmanın karşısında ve özgürlükçü, liberal alanlarda ses çıkaran tek hareket. Hemen herkes onları Taksim Gezi Parkı eylemleri yıl dönümünde bir binaya astıkları ‘Korkmayın’ pankartı ile tanıdı. Hâlbuki gençler 2006 yılından bu yana hayli aktifler.
 </p>
</div>


Kaynak: [www.aksiyon.com.tr](http://www.aksiyon.com.tr/secim/kararsiz-secmene-care-bulundu_551080), [web.archive.org (arşiv bağlantısı)](http://web.archive.org/web/20151217133246/http://www.aksiyon.com.tr/secim/kararsiz-secmene-care-bulundu_551080)
