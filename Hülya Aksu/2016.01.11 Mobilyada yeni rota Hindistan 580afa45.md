# Mobilyada yeni rota Hindistan

*Hülya Aksu 2016.01.11*

<div class="pNewsDetailMainContent ctx_content" itemprop="articleBody">
 <p>
  Geçen yıl sancılı bir dönem geçiren mobilya sektörü, yaralarını sarmak için İSMOB Fuarı’nı bekliyor. Sektör, 3 milyar dolarlık ihracat hedefinin yüzde 25’ini yani 750 milyon doları bu fuardan elde etmeyi planlıyor...
 </p>
 <p>
  2015 birçok sektör için sıkıntılı ve kayıp dolu bir yıl oldu. TL’nin dolar karşısında aşırı değer kaybetmesi, üst üste gelen seçimler, ülkemizdeki terör olayları ve çevre ülkelerdeki çatışmaların üzerine Rusya ile uçak krizinin patlak vermesi, özellikle ihracat yapan birçok sektördeki firmayı iflasın eşiğine getirdi. Bunca zorluğa karşı sektör temsilcileri yeni pazar arayışlarına devam ediyor. O sektörlerden biri de mobilyacılık.
 </p>
 <p>
  Mobilyacılar ihracatın yüzde 41’ini Türkiye’ye yakın ülkelere yapıyordu. Komşularla problemlerden dolayı sektör, ihracatta ciddi kayıplar yaşıyor ve bu yüzden rotayı Afrika, Güney Amerika ve Hindistan pazarına çevirdi. Nitekim bunda da başarılı oldu. Sektörün yeni pazarlara girmesinde, Türkiye Mobilya Sanayicileri Derneği (MOSDER) ve Uluslararası İstanbul Mobilya Fuarı (İSMOB) oldukça etkili oldu.
 </p>
 <p>
  MOSDER’in düzenlediği İSMOB fuarı, dış tedarikçilerin Türk firmaları tanımasında ve sektördeki şirketlerin yeni pazarlara açılmasında büyük rol oynadı. Çin ve İtalya’nın ardından dünyanın en gözde fuarlarından olan İSMOB, bu yıl fuar takvimini öne çekerek 12-17 Ocak arasında TÜYAP’ta kapılarını açmaya hazırlanıyor. Mobilyacılar kayıplarını bu fuarla telafi etmek isterken, İSMOB, uluslararası fuar takviminde yılın ilk mobilya fuarı olmasıyla da şu sıralar herkesin radarında.
 </p>
 <p>
  Sektördeki son trendlerin görücüye çıktığı ve yeni pazarlara açılma imkânı sağlayan mobilya fuarı İSMOB bu hafta boyunca açık olacak. Geçen yıl 11’incisi düzenlenen fuara 100 bin kişi katılırken, bu yıl 120-130 bin katılımcının geleceği tahmin ediliyor. MOSDER Başkanı İsmail Doğan’ın verdiği bilgilere göre, İSMOB’a katılımcı sayısı her yıl yüzde 20 oranında artıyormuş. Sektör, 3 milyar dolarlık ihracat hedefinin yüzde 25’ini yani 750 milyon doları İSMOB’dan elde ediyor. Mobilyacılar için fuar bu yüzden ayrı bir önem taşıyor. Fuara yaklaşık 60 ülkenin de gelmesi bekleniyor.
 </p>
 <p>
  Mobilya fuarları dünyada genellikle yılın ilk ya da ikinci haftaları yapılıyor. İSMOB dünyada yapılan ilk mobilya fuarı olduğu için bütün ülkelerin gözü Türkiye’de olacak. Dünyadaki en büyük fuarlar Çin ve İtalya’nın. Ardından ise Türkiye geliyor. MOSDER Başkanı Doğan, katma değerli ürünler üretilerek gelecek yıllarda İtalya’dan ikinciliği alacakları konusunda iddialı.
 </p>
 <p>
  İSMOB sektör için bu kadar etkili iken, “Peki 2016 yılında mobilyacıları neler bekliyor?” diye soruyoruz. Çevre ülkelerle yaşanan gerilim sebebiyle sektörün çıkış noktası bulmak için başka ülkelere açıldığını anlatıyor: “Hindistan’ın sürekli artan 1,2 milyarlık nüfusu ilgimizi çekiyor. Yönümüzü buraya döndük. Brezilya pazarı, Afrika gibi pazarlar da var. Geçmişteki krizler sonrasında Avrupa için hazırlandığımız gibi şimdi uzak pazarlara odaklanıyoruz.”
 </p>
 <p>
  İthalatının 3 katı ihracat gerçekleştiren mobilyacılar, bu sene 2,4 milyar dolarlık ihracatı sırasıyla Irak, Libya, Almanya, Azerbaycan, Fransa’ya yaptı. Türkiye’nin gündemini uzun süre meşgul eden Rusya krizinden ise sektör pek etkilenmemiş. Rusya ile mobilya ticaretinin uçak krizi öncesi de düşük seyrettiğini anlatan Doğan, mevcut gelişmelerin Rusya’ya mobilya satışlarını sınırlı etkilediğini söylüyor. MOSDER Başkanı, “Yıllardır devam eden bir sıkıntı vardı bu ülkeyle. O yüzden çok doğrudan etkilendiğini düşünmüyoruz.” diyor.
 </p>
 <p>
  Ancak İran pazarı mobilyacıları ciddi ciddi düşündürüyor. İran sektör için çok önemliydi. Son 3 yıldır gümrük kapılarının kapanması, dövizdeki devalüasyon ve dolardaki artış bu ülkeye olan ihracatı geriletti. Mobilyacıların İran pazarının tekrar açılacağına inancı tam. Pazarın açılması hâlinde ise ihracatla ilgili kayıpların İran pazarından ciddi anlamda çözüleceğine inanılıyor.
 </p>
 <p>
  Sektör temsilcileri ve öncü firmalar 2016’yı nasıl değerlendiriyorlar, onların sözleriyle bir bakış atalım:
 </p>
 <p>
  <strong>
   MOSDER Başkanı ve Doğtaş Yönetim Kurulu Başkanı İsmail Doğan:
  </strong>
 </p>
 <p>
  <strong>
   BÜYÜME HEDEFİMİZ YÜZDE 5
  </strong>
 </p>
 <p>
  Mobilya pazarı yurtiçinde 10 milyar lira ciroya ulaştı. 2015’te aslında yüzde 15 seviyesinde bir büyüme bekliyorduk. Ancak büyüme rakamı yüzde 8’de kaldı. Bunda mobilya gibi ürünlere uygulanan 12 taksitin sınırlandırılarak 9’a çekilmesinin etkisi büyüktü. Taksit sayısının tekrar 12’ye çıkması bize yüzde 10 ile 15 arasında katkı sağlayacak. Ayrıca ihracatımızdaki gelişmeler ve dolar kurundaki dalgalanma bir de seçimler büyümemizi etkiledi. Bu sene yine büyüme hedefimiz yüzde 15. Doğtaş Kelebek 2015’te yüzde 28 büyüdü. Bu sene de yüzde 30 büyüme hedefliyoruz. 2015’te büyümenin etkisiyle ciro 500 milyon liraya yaklaştı. 2015’te 28 mağaza daha açtık. Bu sene ise 50 yeni mağaza açacağız. 468 mağazaya ulaşacağız. Şu an 418 civarında. Bunun 90’ı yurtdışında. Bu sene mağaza sayısının fazla olması, seçim süreci ve sıkışmış bir dönem vardı, yatırımcının da talepte çekimser kalması hedeflerimizi bir nebze ertelememize neden oldu.
 </p>
 <p>
  <strong>
   Boydak Holding Yönetim Kurulu Üyesi Bekir Boydak:
  </strong>
 </p>
 <p>
  <strong>
   2015’TE YÜZDE 10 CİVARINDA BÜYÜDÜK
  </strong>
 </p>
 <p>
  İstikbal, Bellona gibi markaların sahibi Boydak’ın mobilya ayağı 2015’te 2014’e göre enflasyonun üzerinde yüzde 10’a yakın bir büyüme yakaladı. Diğer rakamları bir toplantı ile açıklayacağız, bu sebeple genel bir değerlendirme olarak mobilya ayağımız hem iç piyasada hem ihracat pazarlarında sıkıntı yaşamadı.
 </p>
 <p>
  <strong>
   MOSDER Genel Sekreteri Abdullah Tuğlu:
  </strong>
 </p>
 <p>
  <strong>
   9,5 MİLYAR DOLARA ERİŞECEĞİZ
  </strong>
 </p>
 <p>
  İhracatın yüzde 41’i yakın ülkelere idi. Şimdi Afrika’ya açılıp Güney Amerika’ya rota kırdık. 2014 ihracatımız adına iyi idi, 2 milyar 400 milyon dolar ile kapadık. Bu sene de 2 milyar 600 milyon dolara yürüyoruz. Yaşananlardan dolayı ilk 3 ayda bir daralma oldu. Ama ardından toparlanma geldi. İthalatta da daralma var. 2014 itibarı ile ithalat 866 milyon dolar idi. Ama devlet tarafından ithalata sınırlamalar getirildi, belli ülkelere karşı ilave vergiler konuldu. Buna bağlı olarak 9 ayda ithalatta ciddi gerileme var. Bunun yararını gördük. Biz, ithal hammadde ile üretim yapmıyoruz. Bu anlamda açık vermeyen, ihracatı ithalatının 3 katı olan bir sektörüz. Üretimde de her sene yüzde 5-10 artış var. Bunu satışlara vurduğunuzda bu sene 9-9,5 milyar dolara erişeceğimizi tahmin ediyorum.
 </p>
 <p>
  <strong>
   Çilek Mobilya Yönetim Kurulu Üyesi Talha Çilek:
  </strong>
 </p>
 <p>
  <strong>
   YENİ YERLERE TOHUMLARIMIZI ATIYORUZ
  </strong>
 </p>
 <p>
  2015’i bir önceki yıla kıyasla yüzde 10 civarı büyümeyle kapattık. Ama bu yurtiçi pazarımız için öyle. Çünkü yurtdışında maalesef düşüş var. Azerbaycan, İran, Irak, Rusya... Hepsinde dolar bazında bir miktar düşüş var. Ama 2016’dan daha umutluyuz. Nitekim başka pazarlara da açılıyoruz. Amerika ve Çin pazarı gibi yeni yerlere tohumlarımızı atıyoruz. 2016 büyüme hedefimiz yüzde 20 civarında. Ayrıca 2015’te yarıya yakını yurtdışında olmak üzere 45 yeni mağaza açmıştık ve toplam satış noktamızı 444’e çıkardık. 2016’da da 45 civarı yeni mağaza açmayı planlıyoruz. Şu an 5 kıtada 66 ülkedeyiz. Rusya’da bayi ve satış noktalarımız var. Tüketici nezdinde sıkıntımız yok ancak yeni ürün ulaştırmakta sıkıntı yaşıyoruz.
 </p>
</div>


Kaynak: [www.aksiyon.com.tr](http://www.aksiyon.com.tr:80/dosyalar/mobilyada-yeni-rota-hindistan_553575), [web.archive.org (arşiv bağlantısı)](http://web.archive.org/web/20160115225556/http://www.aksiyon.com.tr:80/dosyalar/mobilyada-yeni-rota-hindistan_553575)
