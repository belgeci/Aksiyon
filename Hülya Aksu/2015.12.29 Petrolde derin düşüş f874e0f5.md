# Petrolde derin düşüş

*Hülya Aksu 2015.12.29*

<div class="pNewsDetailMainContent ctx_content" itemprop="articleBody">
 <p>
  Petrol fiyatları 11 yılın en düşük seviyelerinde. Petrol gelirine bağlı ülkelerde sıkıntı artarken, ithalatçılar keyifli. Türkiye ise vergiler yüzünden henüz ucuz petrolün tadına varabilmiş değil.
 </p>
 <p>
  Küresel petrol arzındaki artışın talebi aşacağı ihtimali, petrol fiyatlarını 11 yılın en düşük seviyesine getirdi. Petrol fiyatları geçen yılın haziran ayından bu yana zaten inişteydi. Haziran 2014 ile Ocak 2015 arasında varil fiyatı yüzde 60’tan fazla değer kaybetti. Geçen haftalarda düzenlenen Petrol İhraç Eden Ülkeler (OPEC) toplantısı sonrası ise yeni bir şok dalgasına girildi. Bir hafta içinde ham petrol yüzde 12 değer kaybıyla 36,71 dolara, Brent petrol ise yüzde 20 oranında düşüşle 37,93 dolara geriledi.
 </p>
 <p>
  Küresel ekonomideki yavaşlamaya paralel olarak petrol talebinin düşeceği beklentisi, temel sebep görülüyor. OPEC üyelerinin arz konusunda yeni bir anlaşmaya varamaması, fiyatlar üzerindeki baskıyı artırdı. Enerji uzmanı ve Yüksek Makine Mühendisi Dr. Serdar İskender, son bir yıldaki fiyat hareketlerini değerlendirirken, başta Suudi Arabistan, OPEC üyesi ülkelerin, 4 Aralık’taki, petrol talebinin düşmesine rağmen üretimi sürdürme kararlarını hatırlatıyor. Üyelerin, arz fazlasına rağmen kaya petrolü üreticilerini piyasa dışına çıkarma ve pazar payını koruma politikasını sürdürmeleri, yüksek arzın devam edeceğini kesinleştirmiş oldu, diyor İskender. Diğer bir ifadeyle, OPEC’e üye ülkelerin günlük toplam 31,5 milyon varillik üretime devam edeceği netleşti.
 </p>
 <p>
  Fiyatlardaki düşüşün bir diğer nedeni Çin. Dünyanın en büyük ikinci petrol tüketicisi Çin’in, büyüme ve ihracatının yavaşlamasıyla petrol talebini azaltacağı beklentisi, düşüşü hızlandırdı. Bu dönemde Amerikan Merkez Bankası’nın (Fed) faiz artırma kararını açıklaması da piyasaları etkiledi. Fed kararı sonrası büyümede yavaşlama ve talepte azalma endişeleri fiyatlardaki son harekette büyük ölçüde rol oynadı.
 </p>
 <p>
  Pek çok uzmana göre petroldeki radikal gerilemenin önemli nedenleri arasında ABD ve İran’ın küresel petrol arzına girmeleri de sayılmalı. 2016’da İran’ın petrol ihracatını artırması, fiyatların düşük kalacağını garantileyecek. İran’ın günlük üretimini 500 bin varilden fazla artıracağı ve yaptırımlardan önceki 3,6 milyon varil seviyesine geri geleceği öngörülüyor.
 </p>
 <p>
  En çok kim etkileniyor?
 </p>
 <p>
  Petrol arzının rekor miktara ulaşması hengamesinde, üreticiler pazar paylarını koruma telaşesinde. Hiçbir petrol ihracatçısı, mevcut alıcılarını rakiplerine kaptırmak istemiyor. Öte yandan, mevcut durumun, enerji hisseleri başta olmak üzere borsalarda ciddi kayıplara neden olduğunu da belirtmek gerekir. Bazı enerji devleri, 2016 yılında harcamalarda kısıntıya gitti. Petrol ve enerji firmalarının, gidişatın daha ne kadar böyle devam edeceğine dair ciddi hesaplar yaptığında şüphe yok. Ama bu kolay öngörülebilir bir durum değil. İskender, petrol fiyatlarındaki düşüşün duracağına dair net bir işaret olmadığını düşünüyor.
 </p>
 <p>
  Peki, petroldeki düşüş eğilimi ülkeleri nasıl etkiliyor? İskender’e göre durgunluktan çıkmaya çalışan Avrupa ve petrol ithalatına bağımlı, cari açığını kontrol altına almaya çalışan Türkiye gibi gelişen ülkeler için mevcut durum önemli bir avantaj oluşturuyor. Rusya, İran, Suudi Arabistan ve Venezuela gibi ülkeler ise, petrol fiyatlarının düşüşünden en çok zarar görenlerin başında geliyor.
 </p>
 <p>
  <strong>
   Rusya için sonun başlangıcı mı?
  </strong>
 </p>
 <p>
  Ekonomisini ayakta tutan en önemli kalemlerden biri petrol ve doğalgaz satışları olan Rusya, fiyatların yıkıcı etkisinden diğerlerine göre daha çok etkileniyor. Çıkarım maliyetlerinin Ortadoğulu üreticilerinkine göre çok daha yüksek olması bir yana, bu iki kalem Rusya ihracatının yüzde 60’ından fazlasını oluşturuyor. Fiyatların çakılması, ülkenin bütçe açığını derinleştiriyor. Müşterilerini rakip ülkelere kaptırmak istemeyen Rusya, günlük petrol üretimini Sovyetler Birliği dönemindeki 10 milyon varil seviyesine yükseltti. “Rusya için tehlike çanları çalıyor mu?” sorusuna, şu sözlerle cevap veriyor İskender: AB ülkeleri ve ABD’nin  uyguladığı ağır yaptırımlar altında sıkıntıya düşen, ekonomisi bozulan ve daralan Rusya için petrol fiyatlarının düşüşü sonun başlangıcını hatırlatıyor. Rusya ekonomisinin durgunluktan çıkabilmesi için petrol fiyatlarının 70 dolar seviyesinin üzerine çıkması gerekiyor. Rusya’nın eski ekonomik gücüne kavuşabilmesi için de fiyatların 100 doları geçmesi lazım.”
 </p>
 <p>
  Öte yandan Rusya için başka senaryolar da dillendirilmiyor değil. ABD’nin Kırım’daki tutumu nedeniyle Rusya’nın kolunu petrol fiyatlarını düşürerek bükmeye çalıştığı uzun zamandan beri konuşuluyor. Bu durum karşısında ekonomisini petrol ve doğalgaz fiyatlarına bağlayan Rusya’nın, kendini düzeltmek için fiyatların artışını sağlamak amacıyla Ortadoğu’da tehlikeli senaryolara girişebileceği ihtimali ciddi olarak değerlendiriliyor.
 </p>
 <p>
  <strong>
   Türkiye işin neresinde?
  </strong>
 </p>
 <p>
  Türkiye açısından durumun farklı bir boyutu söz konusu. Düşen petrol fiyatlarının Türkiye’de neden akaryakıt ve sanayi üretim girdi maliyetlerine yansımadığı merak ediliyor. Akaryakıt ürünleri üzerinden alınan vergilerin sabit olmasından dolayı fiyatlardaki düşüş yansımıyor. Dahası, söz konusu dönemde liranın dolar karşısındaki değer kaybı da bir engel teşkil etti. Akaryakıt ürünlerindeki özel tüketim ve katma değer vergilerinin fiyat içindeki payının yüzde 60-65 gibi yüksek değerlerde bulunması, petroldeki düşüşün pompaya daha düşük oranlarda yansımasına neden oluyor. Akaryakıttaki yüksek vergi oranının üzerine ürün bedeli de eklendiğinde maliyet ve vergiler satış fiyatının yüzde 87’sini oluşturuyor. Satış fiyatının kalan yüzde 13’ünü ise nakliye, yatırım, ana dağıtım şirketi ve bayi kârı gibi kalemler oluşturuyor.
 </p>
 <p>
  Bu şartlar altında, Türkiye’de satılan akaryakıt ürünlerindeki yüksek vergi yükü düşürülmeden, uluslararası borsalarda düşen petrol fiyatlarından pompa fiyatları etkilenmeyecek ve dünyanın en pahalı akaryakıtlarını kullanmaya devam edeceğiz gibi gözüküyor.
 </p>
</div>


Kaynak: [www.aksiyon.com.tr](http://www.aksiyon.com.tr/dosyalar/petrolde-derin-dusus_553405), [web.archive.org (arşiv bağlantısı)](http://web.archive.org/web/20160126023457/http://www.aksiyon.com.tr/dosyalar/petrolde-derin-dusus_553405)
