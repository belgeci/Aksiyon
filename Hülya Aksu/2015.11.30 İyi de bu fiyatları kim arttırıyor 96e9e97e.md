# İyi de bu fiyatları kim arttırıyor?

*Hülya Aksu 2015.11.30*

<div class="pNewsDetailMainContent ctx_content" itemprop="articleBody">
 <p>
  Dünyada gıda fiyatları sürekli düşerken Türkiye’de artıyor. Buna rağmen üretici, komisyoncu ve perakendeci sattığı gıda ürünlerinden para kazanamamaktan dertli. Tüketici ise pahalılıktan şikâyetçi. Peki, sistemin esas kazananı kim ya da kimler?
 </p>
 <p>
  Bu yıl aşırı soğuklar, don ve yağmurlar yüzünden sebze-meyve iki kat daha pahalı olacak...” Önümüzdeki günlerde böyle haberler ihtimal dışı değil. Havalar ne zaman soğusa semt pazarlarına ve marketlere direkt “ateş” düşer. Raflarda ve tezgâhlarda en temel ihtiyaçların yanlarına yaklaşılmaz, kilo ile alınan sebze-meyveler pahalılık yüzünden gramla alınır.
 </p>
 <p>
  Fiyat artışları özellikle sonbaharın sonlarına doğru başlayıp kış aylarında şiddetleniyor. Pahalılık çoğu zaman hava şartlarına, üreticilere ve haldeki satıcılara bağlansa da, geçen yıl patates ve limonda yaşananlar olayın arka planında farklı nedenler olduğunu göstermişti. Pazarlar ve marketlere ateş düşmeden önce, gıda ürünlerindeki bu fahiş artışları sektördeki çalışanlarla değerlendirdik. Açıkçası sistemin karmaşıklığı içinde kaybolmamak oldukça güç. Üretici para kazanamamaktan, aracı ve komisyoncu masraflardan dertli. Bu karmaşık sistemin içinde gıdaya pahalıya ulaşan tüketici ise fiyatlardan şikâyetçi.
 </p>
 <p>
  Gıda maddeleri üreticiden sofraya gelene kadar birkaç elden geçiyor. Hâl böyle olunca ürünlerin fiyatları da yükseliyor. Genelde gıda ürünlerinde artan fiyatlar karşısında ilk suçlanan üretici olur. İşin aslı, tüketicinin pahalıya tükettiği gıda ürünlerine karşılık, üretici çoğu zaman para kazanamaz.
 </p>
 <p>
  <strong>
   Hesap nasıl işliyor?
  </strong>
 </p>
 <p>
  Yaş sebze ve meyve üreticiden tüketiciye genellikle komisyoncular aracılığıyla ulaşıyor. Ürünü çiftçiden alan toptancı, hale getirdiği ürünün fiyatı üzerine yasa ile belirlenen yüzde 8 komisyon bedeli ekliyor. Pazarcı esnafına, manavlara veya küçük marketlere satıyor. Meselâ, Domatesiyle meşhur Çanakkale’den 80 ile 90 kuruş arasında üreticinden çıkan domates pazara ve markete gelene kadar 3-4 lira oluyor. Üreticinin ton başına geliri 900 lirayı buluyor. Toptancı çiftçiden aldığı domatesi hale getirdiğinde 1 lira 30 kuruşa satıyor ve ton başına 400 lira kâr ediyor. Domates pazarda 2 lira 50 kuruştan satışa çıktığında pazarcının bir ton domatesten kârı 1200 lira oluyor. Marketlerde ise durum daha başka. Aynı domatesin market raflarında satış fiyatı  3 lira 50 kuruş oluyor. Yine bir tonluk domatesten market sahibi, 2200 liralık kâr elde ediyor. Bir dönüm tarlasından yılda 10 ton domates kaldıran çiftçi, yılda 9 bin lira kazanırken, toptancı 4 bin lira, pazarcı 12 bin, market sahibi ise 22 bin lira kazanıyor.  Çiftçi tarlasında bir ya da iki ürün yetiştiriyor. Kazancını da bu ürünlere göre alıyor fakat komisyoncu, pazar ve market sahipleri ise birkaç farklı ürünü aynı anda satabiliyor. Dolayısıyla elde edilen kazancı bu şekilde değerlendirmekte de fayda var.
 </p>
 <p>
  Bu zincir karşısında üreticiler emeklerinin karşılığını alamamaktan şikâyetçi. Onlara göre sistemde büyük adaletsizlik var. Yirmi yıldan fazla çiftçilikle uğraşan Eşref Görmez, Çanakkale’de domates üreticiliği yapıyor. Toprak sevgisi ve baba yadigârı iş olmasa hayatta çiftçilik yapmam diyen Görmez sistemdeki adaletsizliği şöyle anlatıyor: “Bahçemdeki 70 ton domatesi saatini 80 liradan suladım. Her sulamada 600 liradan fazla su faturası ödedim. 60 ton ürünü kilosu 80 kuruştan toptancıya sattım. Kazancım 50 bin lira civarında. Masraflar belli, kazanç belli. En fazla cefayı biz çekiyoruz ama karşılığını hep başkaları alıyor.” Çiftçiler, giderlerinin, kazançlarından fazla olmasından dertli. Devletten para desteği yerine, mazot, ilaç ve gübre fiyatlarında yıllardan beri indirim istiyorlar fakat istediklerini tam olarak alabilmiş değiller. Özellikle seçim dönemlerinde siyasi partilerin kendilerini seçim malzemesi olarak görmelerinden bıkmışlar. Malatya’da kayısı üreticiliği yapan Mahmud Özyılmaz, çiftçilerin oy sandığı olarak görülmesini şu sözlerle eleştiriyor: “Seçim vaatlerini inceleyin, iktidara gelmek isteyen partilerin çiftçiye vaatlerini göreceksiniz. Peki, verilen sözlerin kaçta kaçı yerine getirildi? Binde biri belki. Biz para istemiyoruz! Bize yol göstersinler, bizi eğitsinler. Avrupalı çiftçiler gibi tarımda teknoloji kullanalım. Ama hâlâ KDV’nin düşmesi, mazot vs. gibi konulardan diğerlerine bir türlü gelemedik!” 1 Kasım seçimlerinden önce AKP, iktidara geldiği takdirde yem ve gübredeki KDV’yi kaldırılacağı sözünü vermişti çiftçilere. Eğer AKP vaadini yerine getirirse, çiftçi ve besici yüzde 8 ile 18 arasında yem ve gübreye ucuza ulaşacak. Uzmanların verdiği bilgiye göre, bir çiftçi 500 liralık yem alıyorsa bu 420 liraya, 1000 liralık gübre ise 800 liraya inecek. Bu düşüş direkt tüketiciye yansımış olacak. Şimdi gözler verilen bu sözlerin gerçekleşip gerçekleşmeyeceğinde.
 </p>
 <p>
  <strong>
   Günah keçisi olmaktan bıktık
  </strong>
 </p>
 <p>
  Çiftçide durum böyleyken, zincirin diğer halkalarından olan toptancı, hal komisyoncusu ve perakencide durumlar nasıl? Sebze ve meyve fiyatlarının yükselmesinde en çok suçlanan kesim olan komisyoncular ve tüccarlar da yüksek fiyatların sorumluluğunu üstlenmiyor. Yaş sebze ve meyvelerin manavlara, küçük marketlere ve semt pazarlarına toptan satıldığı haller belediyelere bağlı. Komisyon ve tüccarlar da halde iş yapıyorlar. Türkiye’nin hemen her şehrinde haller mevcut. İstanbul’da Anadolu ve Avrupa yakasında bulunan iki hal burada tüketilen sebze-meyvenin yüzde 40’a yakınını sağlıyor. Ne zaman kar ve aşırı yağmur yağsa pazar ve marketteki fiyatlar hemen artar, bunun suçlusu ise “haller” olur. Haldeki kabzımallar ise bu durumdan oldukça rahatsız. “Her şeyin günah keçisi biz ilan ediliyoruz.” diyorlar. Haldeki komisyoncular aldıkları ürünlerin üzerine yüzde 8 komisyon koyarak satışını yapıyor. Bunun üstünde bir fiyat koymaları yasak. Bayrampaşa Yaş Sebze Meyve Hali’nde komisyonculuk yapan Rıza Tümen, yıllardan beri şikâyet edilen maliyet yüksekliğinin fiyatları artırdığını anlatıyor. Tümen, “Üretici malını toplar, bize verir. Komisyoncu olarak onların mallarını da pazar ve market gibi perakendeye satıyoruz. Koyduğumuz komisyon belli. Maliyetlerimizden kimsenin haberi yok. Her yerde mazot fiyatları düşüyor, bizde artıyor. Kiralar zaten ortada. Nakliye, işçi, sigorta, KDV, stopaj bunların hepsi yüzde 8 komisyonun içinde. Bunları kazançtan düşünce ortaya ne kalıyor? Herkes bizi en çok kazanan zannediyor ama yanlış. Burada kârlı çıkan market sahipleri.” Yenibosna Toptancı Hali’nde toptancılık yapan Mehmet Özbey, kendisiyle konuştuğumuz sırada bir market sahibine meyve-sebze satıyordu. Özbey, halden aldığı ürünleri, 4-5 lira fark koyarak perakendeye satıyor. Bir market sahibi bir kasa mandalinayı 5 liraya alırken, kilosunu markette 3-3,5 lira arasında satıyor. Toptancı Mehmet Özbey, “İşin içinde çok farklı kollar, uluslararası büyük şirketler var. Devlet serbest piyasa diye büyük marketlerdeki fiyatları denetlemiyor. Sistem bazılarının işine yarıyor. Sistemi bir yerden düzeltsen birilerinin işleri bozulur. Bu şekilde konuşmak istemem ama durum böyle. Herkes birbirini suçluyor.” diyor. Büyük market sahipleriyle görüştüğümüzde onlar da haldeki komisyoncular gibi artan maliyetlerden şikâyetçi. Marketteki fiyatlar pazarlara göre bu yüzden biraz daha pahalı. Fakat bazı büyük marketler tüketiciye taze ve fiyatları daha makul ürünler sunmak için direkt üreticiyle irtibata geçiyor, ürünleri ilk elden alıyor. Aracısız yapılan bu işlem doğal olarak tüketicinin cebine yansıyor. Tüketici hem taze hem de daha makul ücretlerle gıdaya ulaşmış oluyor.
  <br>
   <br>
    <strong>
     Hal Yasası işe yaradı mı?
    </strong>
   </br>
  </br>
 </p>
 <p>
  3 yıl önce yürürlüğe giren ‘Hal Yasası’ ile sebze-meyvenin hallerden geçme zorunluluğu kaldırılmıştı. Tarladan sofraya gelene kadar fiyatı 5-10 kat artan meyve-sebzeyi ucuzlatacağı iddiasıyla çıkarılan yasadan istenilen sonuç alınamadı. Yasanın komisyoncuları aradan çıkartıp çiftçilerin direkt pazara girmesini sağlayacağı, bu sayede vatandaşların meyve-sebzeyi ucuza yiyeceği öne sürülüyordu. Merkez Bankası uzmanlarının şubat ayında yaptığı araştırmaya göre, söz konusu yasanın perakende fiyatlarına herhangi bir yansıması olmadığı ortaya çıktı. Domatesten marula, elmadan muza kadar 28 farklı ürünün yasa öncesi ve yasa çıktıktan sonraki fiyatlarını karşılaştıran uzmanlar fiyatlarda herhangi bir değişim olmadığını tespit etti. “Taze Meyve-Sebze Tedarik Zincirindeki Engelleri Azaltıcı Tedbirlerin Fiyatlar Üzerindeki Etkisi” araştırmasında, perakende firmalarının, fiyatlama gücünün toptancı ve üreticiye kıyasla ciddi oranda fazla olduğu, bu sebeple toptan fiyatlardaki gerilemenin perakende fiyatlara yansımamasının fiyat belirleme gücündeki bu farktan kaynaklanabileceği belirtiliyor.
 </p>
 <p>
  Geçen yıl patates ve limon fiyatlarında çok büyük artışlar meydana gelmişti. Kilosu 50 kuruş olan patates bir anda 5 ile 7 lira arasına çıkmış, limon ise 10 liraları görmüştü. Bu ürünlerdeki fiyat artışları hava muhalefetiyle açıklansa da, bir kısım artışların arkasında spekülatörlerin olduğu vurgusu yapılmıştı. Üretici, toptancı ve komisyoncuya, “Kim bu spekülatörler” diye sorduk. Kimse doğru düzgün bir cevap veremedi. İsmini vermek istemeyen bir ziraat mühendisi, bazı üretici ve tüccarların stok yaparak bilinçli olarak fiyatları yükselttiğine işaret ediyor: “Tarladan çıkan dayanıklı ürünleri piyasaya sürmeyip stoklayan büyük çiftçiler veya üreticiden ürünleri alıp stoklayan tüccarlar bunları azar azar piyasaya sürerek fiyatları artırıyorlar. Medyanın etkisiyle diğer stokçu anlayış da bu durumdan haberdar oluyor, onlar da aynı sistemi uyguluyor. Patates bir anda 2 liradan 6 liraya çıkıyor. Sonra da olan halka oluyor. Geçen yıl yaşananlara bu gözle bakmata da fayda var.”
 </p>
 <p>
  <strong>
   Hollanda nasıl başarılı oldu?
  </strong>
 </p>
 <p>
  Hollanda Avrupa’nın en küçük yüzölçümüne ve en yoğun nüfusuna sahip ülkesi. Toprakların yarısı deniz seviyesinin en az bir metre altında. Tabii onlar bu durumu fırsata çevirmiş. Deniz seviyesinin altında kalan topraklar doldurulmuş. 2014’te 80,7 milyar Euro tarım ihracatı yapan Hollanda, süs bitkileri ve sebze ihracatında dünya lideri, et ihracatında dünya dördüncüsü, süt ve süt ürünlerinde dünya üçüncüsü. Hollanda, ABD ve Fransa ile birlikte dünyanın en büyük ilk 3 tarım ihracatçısı konumunda. Hollanda bu işi nasıl yapmış, diye düşündüğünüzde, işin arka planında teknolojinin, Ar-Ge’nin, doğru pazarlama stratejilerinin ve en önemlisi kooperatifleşmenin olduğunu görebiliyorsunuz. Tabii bir de uzun vadeli, sürdürebilir tarım politikaları ülkenin en önemli güçlerinden biri. Tarım sektöründe her şey teknoloji ve verimlilik üzerine. Her şey bilimsel. Hollandalılar için toprak çok kıymetli. Küçük büyük herkes bunun farkında. Üniversitelerle büyük işbirliği yapılıyor. Hollanda’nın tarım ve özellikle süs bitkisi sektöründeki başarısında kooperatiflerin ve mezat sisteminin payı oldukça mühim. Bütün tarımsal üretim ve pazarlama, üretici kooperatiflerinin eliyle yürütülüyor. Çiftçiler güçlerini birleştirmiş. Çok büyük kooperatiflerde on binlerce üye var. Ülkede üretici-toptancı-perakendeci arasındaki ilişki oldukça iyi. Bu iyi ilişkiler doğal olarak tüketiciye yansıyor. Hollanda’nın formülü aslında basit; sektörün bütün oyuncuları arasındaki ilişkiyi iyi kurmak ve üretim kalitesini sürekli artırmak. Bu şekilde hem çiftçi hem toptancı hem de sanayici kazanıyor. Ülkede bir ürünün, ne zaman, ne kadar üretileceği de programlanıyor. Çiftçiler de buna göre ürünlerini ekiyor. Türkiye’deki gibi bir yıl patatesi çok ekip, para etmeyince diğer yıl az ekmek gibi bir durum yok. İhtiyaç ne kadarsa ona göre tarımsal ürünler üretiliyor. Hollanda’da sorun yok mu? Elbette var ama onlar çözüm yollarını hemen tespit edip uygulamaya geçiriyorlar. Türkiye’deki gibi sorunlar kangren hâline dönüşmüyor.
 </p>
 <p>
  <strong>
   SÜRDÜRÜLEBİLİR POLİTİKALARA İHTİYAÇ VAR
  </strong>
 </p>
 <p>
  Prof. Dr. Osman Nuri Aras, gıda fiyatlarının normal seyirlerde ilerlemesi için tarımda ciddi reformalar yapılması gerektiğini söylüyor. Aras yapılması gerekenleri şöyle anlatıyor: “Tarımda ileri ülkelerin başarısı, sektörde yüksek teknoloji, bilgi ve nitelikli insan gücü ağırlıklı bir üretim yapmalarından kaynaklanıyor. Yani düşük teknolojili fiziki sermayeden daha çok ileri teknoloji, beşerî sermaye, entelektüel sermaye gibi yeni üretim faktörleri üretimde ağırlığa sahip. Ayrıca bu ülkelerde sürdürülebilir tarım politikaları mevcut. Türkiye’de ise millî gelir ve istihdam bakımından tarımın payının olması gereken düzeylerin altında olması, tarım sektörüne ilişkin politikaların yetersiz ve başarısız olmasından kaynaklanıyor. Türkiye’nin gıda arz güvenliğini sağlaması ve dünya gıda arz güvenliğinde de önem taşıyan bir ülke olabilmesi için tarım sektörüne yönelik, sektörde öncü ülke tecrübelerinden yararlanarak politikalar belirlemesi ve üretim metotlarını uygulaması gerekiyor.
 </p>
</div>


Kaynak: [www.aksiyon.com.tr](http://www.aksiyon.com.tr/ekonomi/iyi-de-bu-fiyatlari-kim-arttiriyor_553104), [web.archive.org (arşiv bağlantısı)](http://web.archive.org/web/20151212062130/http://www.aksiyon.com.tr/ekonomi/iyi-de-bu-fiyatlari-kim-arttiriyor_553104)
