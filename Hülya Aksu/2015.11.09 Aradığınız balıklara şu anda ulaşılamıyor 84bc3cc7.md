# Aradığınız balıklara şu anda ulaşılamıyor

*Hülya Aksu 2015.11.09*

<div class="pNewsDetailMainContent ctx_content" itemprop="articleBody">
 <p>
  Balık sezonu 1 Eylül’de açıldı ama el yakan fiyatlar yüzünden kimse balığın keyfini çıkaramıyor. Balıkçılarla konuşunca, durumun görünenden kötü olduğunu anlıyoruz.
 </p>
 <p>
  stanbul’un son yıllarda en çok konuşulan semtlerinden Rumeli Feneri’nde büyük bir sessizlik hâkim. Hanelerin çoğu uykuda. Sahilde gece yarısına doğru ışıklarını karartmış pek çok balıkçı teknesi, Boğaz’ın derin sularına inmek için sıra bekliyor. Balığın olduğunu duyan tekneler, diğer teknelere haber veriyor. “Vira bismallah” sesleriyle Marmara’ya açıldıktan sonra uzun bir bekleyiş başlıyor. Atılan ağlara balıklar birikiyor. Ve sonunda balık dolu ağlar güverteye seriliyor.
 </p>
 <p>
  Ama şu sıralar balık tezgâhına iki kere düşünmeden gidemiyorsunuz. Balık fiyatları neredeyse et fiyatlarıyla kafa kafaya. Bunun nedenini öğrenmek için gittiğimiz Rumeli Feneri’nde, balıkçıları keyifsiz görüyoruz. Bu yıl denizlerde pek balık yokmuş. Eylül ayından beri bereketsiz günler geçirdiklerini anlatan balıkçılar, balıkların başka ülkelere göçe başladığını söylüyor. Balıkçılara göre yalnız Marmara’da değil, üç tarafı denizlerle çevrili Türkiye’de durum bu.
 </p>
 <p>
  “Doğar doğmaz bizi pat diye denize atmışlar. Yani denizde doğdum ben. O gün bugündür de denizlerdeyim...” 67 yaşındaki Mustafa kaptan, şu sıralar denizdeki bereketsizlikten çok dertli. Kahvehanede oturduğu arkadaşları tezgâhtaki balıkların pahalılığından şikâyet ederken, kaptan da sürekli, fiyatlardaki artışın nedenini anlatmak durumunda kalıyormuş. Aynı soruyu biz de sorduğumuzda Mustafa kaptan bir de sizin için anlatayım diyor: “Değerini bilemedik. Onlar da gelmiyorlar herhâlde. Balıkçılıkta teknoloji gelişti, gelişmesi çok güzel de nasıl kullandığın önemli. Sonarlar, dip radarlar... Bu cihazlar balık neslini gittikçe yok etti. Ağlarını millet bu teknolojiye göre büyütüyor. Gemilerini de... Zaten 50-55 kulaçtan sonra Karadeniz’de oksijen yok. Ağların yüksekliği yüz kulaç, yani 150 metreyi geçiyor. Boyu bin kulaç, balığın hiç kaçar şansı yok. Apartman gibi büyük ağlarla avlıyorlar. Böyle bir mantık var mı?”
 </p>
 <p>
  Çevre kirliliği de bir başka sorun Mustafa kaptana göre.  “Sen denize kıymet vermezsen balık nasıl gelsin? Balığın azlığındaki en büyük nedenlerden biri de yanlış avlanmadır. Troller, balıkları denizde daha yavru iken avlayıp katlediyor. Modern bir avlanma teşkilatımız var ama yasaklara uymada zorluk yaşanıyor. Bitti denince balıkçılığın o an bitmesi lazım. Ama adam dinlemiyor ki, çıkıyor avlanıyor bilinçsizce.”
  <br/>
  Trolle avcılık deniz dibini sürtme yöntemi ile yapılıyor. Trol ağının kurşun yakası deniz dibini tarayarak ilerlediğinden, dipteki kayalıklara, oyuklara yumurta bırakan canlıların yuvaları bozuluyor. Deniz ekosistemi içinde çok önemli yeri olan deniz çayırları tahrip ediliyor. Trol ağlarının göz genişliği çok küçük olduğundan ağa giren küçük boyda su ürünleri ağ torbanın içinde ezilerek telef oluyor. Trol ağlarının deniz dibine ve deniz canlılarına verdiği zarardan dolayı 1380 sayılı Su Ürünleri Kanunu’nda Marmara Denizi başta olmak üzere, İçsular, İstanbul ve Çanakkale boğazlarında her türlü trol ile avcılık yasak. Trolle avlananlara para cezası veriliyorsa da, cezaların caydırıcılığı yok. Birkaç bin lira para cezasının, kazancın yanında önemi kalmıyor.
 </p>
 <p>
  <strong>
   Rakamlar iç karartıcı
  </strong>
  <br/>
  Mustafa kaptanın komşusu Remzi kaptan, bu seneki hava şartlarının balık için pek iyi gitmediğinden bahsediyor. Karadeniz’deri fırtınalar ve sürekli değişen havalar yüzünden balıkların kaçtığından bahsediyor: “Deniz suyu 18 derece. Balıklar ızgara hâlinde, yani toplanmıyor. Hamsi çıktı da millet açıldı Karadeniz’e. Zaten yanlış avlamalarla balık kaçıyor. Şimdi HES yapıyorlar Karadeniz’e. Balık orada tutunmuyor, gidiyor başka yerlere. Bir de böyle işlerle uğraşıyoruz.” Uzmanlar, HES’lerin denizdeki balıkların kaçmasında etkili olduğundan bahsediyor. Fakat teknolojik cihazların verdiği zararla mukayese edilemez, diyorlar. Öte yandan büyük balık filolarının yüksek tonda balık toplamasıyla balıkların üremesi, beslenmesi ve mevsimsel göçlerini tamamlaması engelleniyor. Türkiye İstatistik Kurumu (TÜİK) rakamlarını incelediğimizde, Türkiye’deki su ürünleri üretiminin 2011 yılından bu yana gerilediği görülüyor. TÜİK, 2014 yılı su ürünleri üretiminin bir önceki yıla göre yüzde 11 azalarak 537 bin tona düştüğünü ortaya koyarken, üretimdeki düşüşün en önemli nedeninin avcılıkla yapılan üretimdeki azalma olduğu anlaşılıyor. Üretimde en yüksek paya sahip hamsinin miktarı 96 bin 440 tonla bir önceki yıla göre yüzde 46 azaldı. Düşüşü dikkat çeken balıklardan sardalyanın üretim miktarı bir önceki yıla göre yüzde 24 azalmış. 18 bin 77 ton istavritin ise yüzde 42 azalarak, 16 bin ton olduğu görülüyor. 2014 yılında en çok yetiştirilen tür alabalık, levrek ve çipura olmuş. Deniz ürünleri avcılığı ile yapılan üretimde ilk sırayı yüzde 48 ile Doğu Karadeniz Bölgesi alırken, yüzde 22 ile Batı Karadeniz, yüzde 12 oranı ile Ege ve Marmara, yüzde 4 ile de Akdeniz izliyor. Bu arada su ürünleri üretimi üç yıldır üst üste azalırken, kültür balıkçılığının payı ise yüzde 40’ı aştı. 2013 yılı avlanılan deniz ürünleri üretim rakamlarına bakıldığında, Türkiye 339 bin ton ile Avrupa ülkeleri arasında 7. sırada yer alıyor.
 </p>
 <p>
  <img alt="" src="http://web.archive.org/web/20151113034633im_/http://medya.aksiyon.com.tr//aksiyon/2015/11/09/572968.jpg "/>
 </p>
 <p>
  <strong>
   Orman mühendisi balıkçılıktan ne anlar?
  </strong>
  <br/>
  Ülkenin üç tarafı denizlerle çevrili ama bir denizcilik bakanlığı yok diyor balıkçılar. Balıkçılığın Tarım Orman ve Köy İşleri Bakanlığı’na teslim edilmesine de şiddetle karşı çıkıyorlar. Denizden çıkardığı ağları toplarken konuştuğumuz İbrahim kaptan, “Orman mühendisi balıkçılıktan ne anlar?” diyor. Türkiye’de deniz çok ama bunu adamakıllı yönetecek kimse olmadığından dert yanan kaptan, “İster çevre kirliliği de, ister denizin bereketsizliği. Eğer bahane bulmak istersen çok. Adamakıllı bir yöntemle denizleri kontrol ettiniz, balık yetiştiriciliğine ciddiyetle yaklaştınız da deniz balık vermedi mi? Bu işin bakanlığı olsa, ciddi mesai harcansa elbet rayına oturur her şey, ama bakalım bizim ömür yeter mi?” diyor. Konuştuğumuz kaptanların verdiği bilgiye göre, balıkçıların yüzde 70’i şu anda zararda. Bir balıkçı sezona ortalama 600-700 bin lira maliyet yaparak başlıyor. Denizde balık iyiyse maliyetini çıkarabiliyor ve üstüne kâr da yapıyor. Fakat denizde balık yoksa kimi balıkçı kıyıya teknesini demirliyor. Mehmet kaptan geçen günlerde yakın bir balıkçı arkadaşının yaşadığı haciz olayını şöyle anlatıyor: “Bu kıyıda hemen hemen bütün gemiler zararda. Belki yüzde 30’u kendini kurtardı. O da şimdi hamsi çıktı da Karadeniz’e koştular. Belki bir kısmı oradan kurtaracak kendini o da hamsi ağı olanlar. Geçenlerde bir arkadaşımın büyük teknesine banka haciz koydu. Borcu vardı ödeyemedi, banka da bağladı tekneyi. Mahvoldu. Yıllardır birikimiyle tekneyi yaptı, binlerce metrelik ağını aldı, en son teknolojiyle donattı teknesini. Balık tatmin etmeyince bu sene borçlarını da ödeyemedi. Öylece kaldı. Biz de hacizliyiz, sanki biz doğru muyuz? Burada kaç kişi aynı hâlde.”
 </p>
 <p>
  <strong>
   Şantiye hali
  </strong>
  <br/>
  Rumeli Feneri’nde durumlar limoniyken, Avrasya Tüneli’nin yapılışından dolayı yerleri değişen Kumkapı balıkçılarının yanına da uğradık. Gerçi balıkçıların yeni yerini bulabilmek için sahil yolunu boydan boya gezme ihtimaliniz oldukça yüksek! Çünkü kendileri tünelin şantiye alanına gönderilmiş. Eğer sahil yolundaki balıkçılara gelmek isterseniz tabelaları dikkatle takip etmenizde yarar var. Kumkapılı balıkçıların bir kısmı AK Parti’nin iktidara gelmesiyle işlerin yoluna koyulacağını düşünüyor. Bir kısmı da değil AK Parti, “feriştahı gelse” tünel inşaatı bitmeden işlerinin açılmayacağını söylüyor. Balıkçı Erhan, piyasaların şu sıralar limoni olduğunu, halin eski yerinden taşınmasıyla işlerinin biraz etkilendiğini anlatıyor: “Balık kısmet işi. Bu sene balık az. Fiyatlar yüksek. İnşaattan dolayı insanlar burayı bulmakta zorluk çekiyor. Taşındığımızdan haberi olmayanlar eski yerimize gidiyorlar, bazıları oradan adres alıp geliyor. Balık hali Avcılar tarafına gitti. Maliyetlerimiz de arttı hâliyle. Ama ben şunu düşünüyorum AK Parti iktidar oldu, piyasa da düzene girer bence.” Kumkapı’daki balık hali artık Gürpınar’da faaliyet gösteriyor. Balıkçılar balıklarını almak için Gürpınar’a gitmek durumundalar. Rumeli Kavağı’ndaki balıkçıların hemen hepsi halin taşınmasıyla maliyetlerinin yüzde 50’den fazla arttığından bahsediyorlardı. Kumkapılı balıkçılar da halin taşınmasıyla maliyetlerinin artmasından dertli. Bu yıl zaten balık yok, üstüne bir de halin taşınmasıyla ekstra maliyet geldi diyorlar. Balıkçı Ali, “Halin taşınması, bizim bu şantiye gibi yerde satış yapmaya çalışmamız çok kötü oldu. Geçen yıla göre yarıdan fazla zarar ettik. Üstüne bir de maliyetler geldi. Yani şu piyasadakilerin ancak yüzde 20’si kâr ediyordur. Eski yerimize taşınmayı dört gözle bekliyoruz. Yoksa burada feriştahı gelse bizi kurtaramaz.” diyor.
 </p>
 <p>
  <strong>
   Fiyatlar normale dönecek
  </strong>
  <br/>
  Balıkçılar, balık sektörünün altın piyasası gibi olduğunu, balık çok tutulursa aniden fiyatının düştüğünü, ertesi gün tutulmayınca da hemen çıktığını söylüyor. Balıkçı Ali, “Yıllardır bu işin içindeyim ben de anlamadım bu durumu. Bir bakıyorsun fiyatlar tavan, bir bakıyorsun dip. Geçen gün balığı Rumeli Kavağı’ndaki balıkçı teknelerinden aldım. İki palamut 25 lira. Ben tanesini 25’e satıyorum anca çıkarıyorum maliyetimi. Hamsi falan pahalı ama bu haftadan sonra düşer inşallah. Vatandaşlar fiyatlardan şikâyetçi. 10 liraya hamsi mi olur diyor. Haklı.” Balıkçılar balıkseverlere müjdeyi veriyor. Büyük ihtimalle balık birkaç haftaya düzelir, yılbaşından itibaren de kendini toparlar diyorlar.
 </p>
 <p>
  <strong>
   BALIK PAZARLARI
  </strong>
  <br/>
  İstanbul’un çeşitli yerlerinde balık pazarları ve çarşıları bulunuyor. Buralarda onlarca çeşit taze balık yer alıyor. Kimi balıkçı ürünlerini halden alırken kimileri de Rumeli Kavağı gibi yerlerden gidip kendisi alıyor. Bu çarşı ve pazarlardan alışveriş yaparken hem de balık yiyebilirsiniz. (Beşiktaş, Beyoğlu, Üsküdar, Kadıköy Balık Pazarları)
 </p>
 <p>
  <strong>
   TAZE BALIK NASIL ANLAŞILIR?
  </strong>
  <br/>
  Göz bebekleri dışa doğru bombeli balık tazedir. Bayat balığın ise göz bebekleri çökmüş, gözleri mat ve donuktur. Solungaçları kırmızı ise taze, kiremit rengi ise bayattır. Balığın üzerine elinizi bastırıp sonrasında çektiğinizde balıkta herhangi bir iz oluşmuyorsa balık tazedir. Oysa bayat balıkta üzerine bastırıp, elinizi çektiğinizde balığın eski şekline dönmediğini göreceksiniz.Taze balığın pulları vücuduna yapışıktır. Elinizi balığın üzerinde gezdirdiğinizde pulları elinize geliyor fakat dökülmüyorsa balık tazedir. Balık alırken dikkat edilmesi gereken noktalardan bir diğeri de kokusu. Taze balıkta sadece hafif bir deniz kokusu olur. Balık beklemiş ise kokusu artmış ve ağırdır.
 </p>
 <p>
  <img alt="" src="http://web.archive.org/web/20151113034633im_/http://medya.aksiyon.com.tr//aksiyon/2015/11/09/572969.jpg "/>
 </p>
 <p>
  <strong>
   BALIK FİYATLARI (Kg/TL)
  </strong>
  <br/>
  Balık fiyatlarını öğrenmek için İstanbul’da yer alan birçok pazara uğradık. Balık fiyatları ilçelere ve günlere göre sürekli değişiklik gösteriyor. Fakat ortalama fiyatlar şöyleydi:
 </p>
 <p>
  <strong>
   PAZAR
  </strong>
  <br/>
  Hamsi:     8-12
  <br/>
  Alabalık:     9-11
  <br/>
  Palamut:     11-14
  <br/>
  Mezgit:     11-14
  <br/>
  Çipura:    13-19
  <br/>
  İstavrit:    11-17
  <br/>
  Uskumru:     19-20
  <br/>
  Levrek:    19-21
  <br/>
  Tekir:     20-25
  <br/>
  Somon:    27-30
 </p>
 <p>
  <strong>
   MARKET
  </strong>
  <br/>
  Hamsi:     10-13
  <br/>
  Alabalık:     11-12
  <br/>
  Palamut:     14-16
  <br/>
  Mezgit:     16-17
  <br/>
  Çipura:    17-22
  <br/>
  Uskumru:     19-20
  <br/>
  İstavrit:    16-18
  <br/>
  Levrek:    20-22
  <br/>
  Tekir:     22-25
  <br/>
  Somon:    30-34
 </p>
 <p>
 </p>
</div>


Kaynak: [www.aksiyon.com.tr](http://www.aksiyon.com.tr:80/ekonomi/aradiginiz-baliklara-su-anda-ulasilamiyor_552922), [web.archive.org (arşiv bağlantısı)](http://web.archive.org/web/20151113034633/http://www.aksiyon.com.tr:80/ekonomi/aradiginiz-baliklara-su-anda-ulasilamiyor_552922)
