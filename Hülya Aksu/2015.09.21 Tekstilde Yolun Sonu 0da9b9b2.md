# Tekstilde Yolun Sonu

*Hülya Aksu 2015.09.21*

<div class="pNewsDetailMainContent ctx_content" itemprop="articleBody">
 <blockquote>
  <p>
   Sanayinin motor güçlerinden tekstil, zor günlerden geçiyor. Üreticiden tüccara sektörün bütün kesimleri durgunluktan şikayetçi. “Bir ara dönemden mi geçiliyor, yoksa artık sektör kalıcı bir gerileme sürecine mi girdi?” sorusuna cevap aranıyor.
  </p>
 </blockquote>
 <p>
  Çok değil bundan birkaç yıl evvel, piyasanın hâlâ coşkulu olduğu dönemlerde, mal yükleyen veya indiren ve kamyonetler yüzünden İstanbul’un Lâleli semtinde uzunca trafik kuyrukları oluşurdu. Tramvay yolunun geçtiği caddede, alışveriş yapan kalabalıklar arasında yürümek hayli zordu. Tekstil sektörünün kalbi bilinen Lâleli sokaklarında artık ne kamyonetlerle mal taşıma telaşı var ne de alışveriş yapan kalabalıklar... Lâleli sokakları boş, esnaf huzursuz, stresli ve kızgın. Özellikle küçük ve orta ölçekli üretici ve esnaf, adı konulmamış krizi “İliklerimize kadar hissediyoruz.” diyor. Sokak aralarında bulunan dükkânlar en işlek saatlerde kepenklerini indirmiş, bazı firmalar iflas bayrağını çekmiş.
 </p>
 <p>
  Lâleli’deki huzursuzluk hâli yalnızca tekstilcide yok. Simitçi ve işportacılar da iş yapamamaktan dertli. Bir zamanlar başlarını kaşımaya vakti olmayan hamalların yük arabaları boş dönüyor. Sadece Lâleli değil, tekstilcilerin yaygın olduğu Merter, Zeytinburnu, Fatih, Osmanbey ve Eminönü gibi muhitlerde, hatta Anadolu’da da durum aynı. Tekstil sektörü her geçen gün kan kaybediyor. Pek çok büyük ve orta ölçekli firma iflas ederken, kalanlar direnmeye çalışıyor. Peki, sektör neden 1998 krizinden daha kötü bir hâle geldi? Çıkış yolları ne?
 </p>
 <p>
  Ekonominin 7 Haziran genel seçimlerinin öncesinde şiddetlenen sıkıntıları, seçimlerden sonra katmerlenen siyasi belirsizliklerin de etkisiyle hız kesmeden devam ediyor. Döviz kurlarındaki artış ve terör eylemlerine eklenen Amerikan Merkez Bankası Fed’in faiz artırımı ihtimali, zaten kırılgan durumdaki Türkiye ekonomisini daha da kötüleştiriyor. Gidişattan etkilenmeyen sektör kalmadı. Milyonlarca kişiye istihdam sağlayan tekstil, olumsuzluklardan nasibini alanlar arasında ilk sıralarda.
 </p>
 <p>
  Tekstili sadece ekonomideki genel hasar ve siyasi gerginliklerin yansımaları vurmadı. Rusya-Ukrayna arasındaki çatışma ve bu iki ülkedeki ekonomik kriz ile Avrupa’nın sorunları kadar, Ortadoğu’da bitmeyen çalkantılar ve komşularla problemler yüzünden ihracatın her ay düşmesi de çarkların ağır işlemesine sebep oluyor.
 </p>
 <p>
  İhracat, tekstilin en önemli gelir kalemlerinden biri. İhracat yapamayan ya da eski performansını yakalayamayan şirketler kapılarına kilit vurdu. Türkiye’nin önemli ve köklü şirketleri iflasını duyurdu, pek çok işletme kapandı. Ödeme yapamayacak hâle gelen kimi firmalar gece yarılarında, işçilerinden gizli bir şekilde makinaları kaçırmaya teşebbüs etti.
 </p>
 <p>
  Sektör yaralarını sarmak için çıkış yolları arıyor. Rusya, Ukrayna, Mısır, Suriye ve Irak gibi ülkelerden darbe alan tekstilci, rotayı İran, Gana, Cezayir, Tunus gibi yerlere çeviriyor. Fakat esnafa göre hiçbir şey bir daha eskisi gibi olmayacak ya da işler hızla iyiye gitmeyecek. Konuştuğumuz Merter, Lâleli ve Eminönü’ndeki esnafa göre, sektörün problemleri çözülmediği müddetçe küçük ve orta ölçekli şirketlerde iyileşme zor.
 </p>
 <p>
  <strong>
   Ruble sabit kalsa...
  </strong>
 </p>
 <p>
  Tekstilci, dış pazarlardaki gelişmelere özellikle dikkat çekiyor. Rusya’da rublenin çöküşü, ABD ve Avrupa kaynaklı yaptırımlar ve petrolün ucuzlamasıyla düşen gelirler, kuzey komşumuzdan Türkiye’ye ticari seyahatleri durma noktasına getirdi. Öte yandan, Rusya’nın da müdahil olduğu Ukrayna’daki çatışmalar, Ukrayna-Türkiye ticareti üzerinde ciddi anlamda olumsuz tesir gösterdi. Lâleli İş Adamları Derneği’nin geçen ay İstanbul Gazetesi’nde açıkladığı bilgilere göre, krizden önce Rusya, Lâleli pazarının yüzde 27’sine sahip iken, şimdilerde bu oran yüzde 15’lere kadar gerilemiş durumda. Ukrayna ise yüzde 12 pazar payına sahipti ve bu oran bugün yüzde 7’lere indi. Sektördeki en önemli ihracat kolunu oluşturan bavul ticareti ise geçen yıllara göre yarıya indi. Lâleli’de yirmi yıldan fazla tekstil sektöründe esnaflık yapan Muhammed Hascı, rublenin dolar karşısında değer kaybetmesiyle siparişlerde yüzde 50’ye yakın düşüş yaşadıklarını anlatıyor: “Şu anda ruble sabit kalmadığı için Rusya’daki firmalar alım yapamıyor. Herkes beklemede. Rublenin değeri her gün değiştiği için hangi fiyata, neyi, ne kadara satacağını kimse bilemiyor. Bu yüzden bizim piyasadaki herkes temkinli. Siparişlerimizde kayıp yaşıyoruz. Geçen yıl günde 10  bin ile 20 bin dolar arasında ciro yapardık. Şimdi maliyetleri zor çıkarıyoruz. Ruslar lirayla ticaret yapmıyor. Rubleyi liraya göre sabitleyecek bir sistemin kurulması, tüm esnafın ortak hayali.” sözleriyle durumu özetliyor Hascı.
 </p>
 <p>
  <strong>
   Güven ortamı yok
  </strong>
 </p>
 <p>
  Lâleli Mesih Paşa Caddesi’ndeki dükkânının önünde oturan Şakir Küçük, caddeyi işaret ederek iki yıl önce sokak aralarından taşıp gelen kalabalığı anlatıyor: “Görüyorsunuz esnaf sabahtan akşama kadar kapının önünde oturuyor, normalde kapı önlerinde kimseyi göremezdiniz. Buralarda Ruslar, Ukraynalılar bavullarla gezer, alışveriş yapardı. Bavul yetişmezdi. İnsanlar ticaret yapmaktan yemek yemeye fırsat bulamazlardı ama artık bunlar kalmadı.” Rus ve Ukraynalı müşterilerin yerini Özbekistan ve Kazakistan’dan gelenlerin aldığını ifaden eden Küçük, onların alışverişinden de pek memnun değil. “Neden?” diye sorduğumuzda ise, “Onlar poşetle alışveriş yapıyorlar. İki üç bin dolarlık mal alıyorlar. Lâleli esnafı Rus müşterilerle kalkınıyor. Artık ‘bakkal’ dediğimiz insanlar, yani küçük müşteriler geliyor. Önceden market gibi müşteriler gelirdi.”
 </p>
 <p>
  “Turistlerin gelmemesindeki en büyük sebep pariteden kaynaklanan sorunlar mı?” sorusuna ise Küçük’ün cevabı şöyle oluyor: “Hayır. İnsanlar Türkiye’ye gelmek yerine ucuz ülkelere gitmeyi tercih ediyor. Çin gibi. Turist de gelmekten korkuyor. Terör her yerde. Önceden Rusya ve Ukrayna’daki karışıklıklar ve ekonomik sıkıntılarla mücadele etmeye çalışıyorduk. Şimdi bir de terör çıktı. İnsanlar başıma bir şey gelir endişesiyle Türkiye’ye gelmek istemiyor. Güven ortamında alışveriş yapmak istiyorlar. Haklılar da. Bizim can güvenliğimiz var mı?”
 </p>
 <p>
  <strong>
   Artık her yer “Kiralık”
  </strong>
 </p>
 <p>
  Sıkıntılar, bu muhitteki ticaretten ekmeğini kazanan sair iş kollarına da sirayet etmiş. Hamallar bile durağanlıktan şikâyetçi. Lâleli’nin havasını en çok kendilerinin teneffüs ettiğini söyleyen hamal Yasir, işlerin durumunun vitrin camlarından anlaşılabileceğini belirtiyor. Yasir, “Görüyorsunuz dükkânların çoğunda kiralık yazısı var. Eskiden biri zor durumda kaldığında başka bir arkadaş hemen dükkânı el altından satın alırdı, kimseye duyurmazdı. Yani biri dükkânını satmak istediğinde kiralık yazısı asmazdı. Ama artık o durum kalmadı. Lâleli tarihinde ilk defa kiralık yazılarıyla doldu her yer.”
 </p>
 <p>
  Hamal Yasir’le konuştuğumuz sırada yan büfeden sohbetimize katılan işletmeci Gökhan Nadir, iki yıldan beri çok sayıda dükkânın kepenk kapattığını, piyasadaki kötü gidişatın devam etmesi hâlinde dükkân kapatmaların, satılık ve kiralık ilanlarının daha da artacağını söylüyor: “Kim dayanabilir ki bu kadar zor şartlarda iş yapmaya? Ekonominin ne olacağı belli değil. Yatırım yapamıyorsun, çok fazla mal alamıyorsun. Herkeste bekleme hâli var. Bizim gibi orta ölçekli ve küçük firmalar bu kadar zor durumlara nasıl dayanabilir ki?”
 </p>
 <p>
  Merter ve Eminönü’nde de durumlar pek iç açıcı değil. Merter’deki iş yerinden İtalya ve Almanya ile birlikte, Asya ve Ortadoğu’dan pek çok ülkeye kumaş gönderen Murat Biricik, sektörün bir başka problemine dikkat çekiyor: “Bizim sektörün en önemli dertlerinden biri kargo taşımacılığı. Kargolar çok pahalı. Buradan bir ülkeye mal gönderdiğimizde ciromuzun belli bir kısmını oraya ayırmak durumunda kalıyoruz. Fiyatlar ülkelere göre değişiyor. Bir kilo mal 9-10 dolar civarında. Dolar sürekli yükseliyor. 200 kilo mal gönderdiğinizi düşünün, kazandığınızın hepsini kargoya mı vereceksiniz?” Lojistik sektörünün durgunluk olduğu dönemlerde yapılandırılması gerektiğini anlatan Biricik, devletin şirketlerle iş birliği yaparak esnafın üzerindeki yükü hafifletebileceğine inanıyor.
 </p>
 <p>
  <img alt="" src="http://web.archive.org/web/20160109203317im_/http://medya.aksiyon.com.tr//aksiyon/2015/09/21/571558.jpg "/>
  <br>
   <br>
    <strong>
     Krizi fırsata çevirenler
    </strong>
   </br>
  </br>
 </p>
 <p>
  Tekstilcilerin yaygın olduğu bir başka yer ise Unkapanı’ndaki İMÇ (İstanbul Manifaturacılar Çarşısı). İMÇ’de artık Türk esnaf kadar Suriyeli işveren de var. İMÇ’de zora düşen firmalar geçen kıştan itibaren el değiştirmeye başlamış. Esnafın verdiği bilgiye göre, Suriyeli zenginler krizi fırsata çevirdi. Suriyeli işadamları Fatih ve Eminönü gibi yerlerde bulunan konfeksiyonlarla anlaşarak ürünlerini oraya diktiriyor. Ardından lisan kolaylığıyla Ortadoğu’nun pek çok ülkesine mal gönderiyor.
 </p>
 <p>
  Krizi fırsata çevirenlerden biri de Ukrayna’ya ihracat yapan Yunus Zariçler. Ukrayna’nın en büyük caddelerinden birinde dükkân kiralayan Zariçler, “Krizden önce burada dükkân kiralamak İstanbul’un Bağdat Caddesi’nde kiralamak kadar zordu. Fiyatlar yüksekti ve diğer firmalarla rekabet oldukça güçtü. Ama şimdi oradaki ekonomik durgunluk yüzünden kiralar düştü. Bir zaman zarar edeceğimizi göze alarak işlek caddedeki dükkânı tuttuk. Fakat ilerisi için kârlı olacağını düşünüyoruz.” diyor.
 </p>
 <p>
  <strong>
   Prim ve KDV belimizi büktü
  </strong>
 </p>
 <p>
  “Tırnaklarımızla kazıyarak bugünlere geldik. Hayatımızda hiç bu kadar zor bir dönem geçirmemiştik.” Yirmi yıldan fazladır bu sektörde çalışan Hamide-Recep Kaç çifti, İstanbul Pendik’te yer alan tekstil şirketlerinde, mevcut durumlarını böyle tarif ediyorlar. Birkaç büyük markaya fason ürünler diken Kaç çiftinin, orta ölçekli bir şirketleri var. Şirketi kurarken büyük umutlarla yola çıktıklarını ifade eden Hamide Kaç, “İnanır mısınız, burayı büyütebilmek için gece gündüz demeden çalıştık. Önce küçük bir konfeksiyon dükkânında başladık işe, sonra Allah verdi, çok şükür 2 katlı bir dükkânımız, 70 kadar çalışanımız var. Birkaç büyük firmaya fason ürünler dikiyoruz. Doların yükselmesi, maliyetlerdeki artış yüzünden artık şirketler bir bir bizden ayrılmaya başladı. İflas etmemek için direniyoruz.” diyor.
 </p>
 <p>
  Büyük şirketlerin rotayı ucuz iş gücünün olduğu Hindistan, Pakistan ve Bangladeş gibi ülkelere çevirdiğini söyleyen Hamide Kaç, içinde bulundukları şartların küçükten büyüğe herkesin belini büktüğünü belirtiyor: “Ülkenin durumu zaten zor. Buna bir de devletin üzerimize yüklediği KDV ve SSK primleri eklenince kazandığımızı devlete veriyoruz. Geçen gün Maliye’den birkaç kişi geldi, inceleme yaptı. Hesap defterinde gözden kaçırdığımız bir günlük mesai saati için binlerce liralık ceza kesti. Bizim zaten kazancımız ne kadar?” Kaç çiftininki gibi sektörde fason üretim yapan birçok firma şu sıralar büyük şirketlerin Türkiye’de üretim yapmaktan vazgeçmesiyle iyice sarsılmış durumda.
 </p>
 <p>
  Osmanbey’de fason üretim yapan bir başka firma sahibi Hamit Yıldız, iki büyük firmayla çalıştığını, bu firmalardan birinin üretimini Bangladeş’e taşımasıyla zora düştüğünü söylüyor. Yıldız, “On yıldan beri çalıştığımız iki firmaya gömlek ve ceket dikiyoruz. Bu firmalarla uzun süredir çalıştığımız için biraz piyasaya yabancı kaldık. Başka firmalarla görüşme gereği duymadık, çünkü işlerimiz çok iyiydi. Bu yılın başında firmanın biri üretimini iş gücü maliyeti ile diğer maliyetlerin düşük olması ve Türkiye’deki belirsizlik ortamından dolayı Bangladeş’e taşıyınca, ciromuzda yüzde 60’ına yakınını kaybettik.” diyor.
 </p>
 <p>
  Suriyeli mültecilerin ucuz iş gücüyle çalıştırılması, tekstil sektöründeki istihdamı olumsuz etkileyen bir başka problem. İşçiler Suriyeli vatandaşlara kızmadıklarını, yokluktan dolayı onların da çalışmak zorunda olduklarını, bu durumu anlayışla karşıladıklarını söylüyor. Fakat kendi ülkelerinde yabancı gibi kaldıklarını belirten tekstil işçileri, kime kızacaklarını bilmediklerini anlatıyor: “Hükümete mi, patrona mı, yoksa gariban Suriyeliye mi kızacağız? Problemimizi kim çözecek, biz de bilmiyoruz.” Aslında sadece Suriyeliler değil, şu anda sektörde çok fazla kayıt dışı çalışan yabancı işçi mevcut. Bu durumu Lâleli’de hemen görebiliyorsunuz. Yabancı çalışanların hem farklı dil konuşabilmeleri hem de masraflarının yerli işçilere göre az olması işverene cazip geliyor; özellikle de piyasanın durgun olduğu dönemlerde.
 </p>
 <p>
  <img alt="" src="http://web.archive.org/web/20160109203317im_/http://medya.aksiyon.com.tr//aksiyon/2015/09/21/571559.jpg "/>
 </p>
 <p>
  <strong>
   Teşvik politikaları
  </strong>
 </p>
 <p>
  Sektördeki sorunlar esnafın anlattığıyla sınırlı değil. Tekstilde yıllardan beri devam eden problemler mevcut. Her ne kadar bunların bir kısmı iyileştirilse de küçük ve orta ölçekli şirketler istenilen büyümeyi elde edemiyor. Konuştuğumuz orta ölçekli tekstil şirketleri finansman sorunlarının kendilerini çok olumsuz etkilediğinden bahsediyor. Özellikle ticari bankaların sektörde faaliyet gösteren firmalara açtıkları kredilerin yetersiz oluşu, faizlerin yüksekliği ve vadelerin kısa olması yatırım yapma imkânını kısıtlıyor. Şirket sahiplerine göre, Eximbank tarafından verilen kredilerin miktarının artırılması ve adil bir şekilde bölünmesi en elzem konuların başında. Ayrıca Eximbank’a yapılan kredi başvurularının yavaş sonuçlanması da sektördeki ayrı bir dert. Enerji fiyatlarının AB ülkelerine nispetle pahalılığı, elektrik giderleri, akaryakıt ve hammadde fiyatlarındaki yükseklik, yerli üreticinin rekabet şartlarını bozuyor. Üstelik, yabancı yatırımcıların maliyet avantajları sunan ülkeleri tercih etmelerine de sebep oluyor. Öte yandan kayıt dışı yollarla çok fazla kumaş girişi, iç piyasada haksız rekabetin yaşanmasına yol açıyor.
 </p>
 <p>
  Sektör temsilcileri, tekstil için özel politika geliştirilmesi ve KOBİ’lere has teşviklerin olması gerektiğinin altını çiziyor. Bunlar tamamen iyileştiğinde, dünyayla rekabet etme imkânlarının artacağına inanıyorlar.
 </p>
 <p>
  <strong>
   KÖTÜ GİDİŞAT TERSİNE DÖNECEK
  </strong>
 </p>
 <p>
  Peki, tekstildeki bu kötü gidişat ne zaman düzelecek, sektör temsilcileri ve uzmanlar çıkış yolları için ne düşünüyor? Aksiyon’un konuştuğu sektör temsilcileri ve uzmanlar sektörün geleceği hakkında çok farklı düşüncelere sahip olsalar da, hepsinin ortak isteği; bir an önce siyasi belirsizliğin son bulması, güven ortamının geri kazanılması ve sektöre acil yardım edilmesi. Türkiye Giyim Sanayicileri Derneği Başkanı Şeref Fayat, 2015’in biraz daha kayıplarla geçeceğini düşünse de 2016-17’nin kazanım yılları olacağı görüşünde. Fayat, Avrupa pazarının tekrar Türkiye’ye döneceğinden çok ümitli. Taraf gazetesi ekonomi yazarı Süleyman Yaşar ise ekonomide en çok istihdam sağlayan tekstile bir an önce teşvik verilmesi gerektiğini belirtiyor. Yaşar, sektöre üvey evlat muamelesi yapıldı, daha fazla yapılmasın görüşünde. Bağımsız Tekstil İşçileri Sendikası Genel Başkanı Metin Burak da siyasi belirsizlikler ve döviz kurlarının sürekli yükselmesi yüzünden işsizliğin artabileceğine işaret ediyor. Burak, ‘önlem alınmazsa tekstilcilerin makineleri çalışamaz hâle gelir’ diyor.
 </p>
 <p>
  <strong>
   Türkiye Giyim Sanayicileri Derneği Başkanı Şeref Fayat:
   <br>
    Avrupa pazarı Türkiye’ye dönecek, umutluyuz
   </br>
  </strong>
 </p>
 <p>
  Tekstil ve hazır giyim sektörü etle tırnak gibi. İhracatta hazır giyimde temmuz ayına kadar yüzde 13 gibi eksideydik fakat ağustos ayında Avrupa Birliği’ndeki taleplere bağlı olarak uzun zamandır otomotiv sektöründeki ihracat liderliğini aldık.
 </p>
 <p>
  Fakat ağustostaki düzelme ne yazık ki tekstil ve hammadde sektöründe görülmedi. Parite kaynaklı özellikle hammaddenin dolar gelip, Euro ihracat yapılan sektörün bu yapıyı sürdürebilmesi mümkün değil. Bundan dolayı yerinde teşvik verilmesi lazım. Biz de rekabetçi olmak adına doğu ve güneydoğuya yatırımlar yapmayı planlıyorduk. Maalesef güvenlik sebebiyle bu yatırımları şimdilik yapamıyoruz. Sektörün bu işten çıkmaması için yerinde teşvik edilmesi gerekiyor. Bu olmazsa insanlar parite etkisiyle daralan kâr marjlarından dolayı sektörden çıkabilir.
 </p>
 <p>
  “Nitelikli Üretici Sertifika Pro-gramı” diye bir program başlattık. Marka sahiplerinin Turquality projesinde olduğu gibi belli bir sayıda istihdama sahip, ihracat miktarı yüksek firmaların kayıt dışı firmalardan ayrılıp teşvik edilmesi gerektiğini düşünüyoruz. Bununla ilgili bakanlıklara sunumlarımızı yaptık ama seçim ortamında bunun anlaşmasıyla ilgili maalesef çalışamıyoruz.
 </p>
 <p>
  Ukrayna krizinden sonra sektör, rotayı İran, Gana, Tunus gibi yerlere çevirdi; ama Rusya-Ukrayna’nın yanında buralar çok düşük. Mesela İran’a son 8 aydır yüzde 20 artış var ama toplam sattığımız mala bakıyorsunuz 70 milyon dolar. Biz Rusya’ya 2-3 milyar dolarlık satış yapıyoruz. Evet, yeni rotalar yararlı olacak, nefes aldıracak ama Ukrayna-Rusya boyutunda değil. Yine de alternatif pazarlara çok ağırlık vereceğiz. Özellikle Amerika tekstil ve hazır giyimciler için çok önemli bir pazar. Avrupa Birliği’ne (AB) sattığımız malın neredeyse 20’de birini sattığımız bir pazar, vergiler dolayısıyla. Şu anda kurların biraz daha iyi olduğu, daha güçlü olduğu bir dönemde vergiler de olsa Amerika pazarını tekrar geliştirme gibi bir planımız var.
 </p>
 <p>
  Ayrıca 2016-2017 yılını iyi geçireceğiz; çünkü AB’nin özellikle Euro birliğinin dolar karşısında değer kaybetmesi  Euro’yu ihracatçı olarak daha öne çıkaracak. Bu yılın ikinci yarısında da rakamlara yansıdı bu durum. Bizim için dezavantajlı olan parite kaynaklı sıkıntı Avrupa’nın büyümesiyle tekrar eski hâline yani avantaja dönecek. Dolayısıyla Avrupa Uzakdoğu’dan da artık alımını azaltacak. Türkiye’ye dönmek isteyen AB’nin ekonomik büyümeyle beraber Türkiye’den alımlarını artıracağı bir sürece gireceğini düşünüyorum. Bu durumun da 2-3 yıl boyunca tüm ihracatçıların elini güçlendireceği beklentisi içindeyiz. Öte yandan Rusya ve Ukrayna’daki durumlar da birkaç yıl daha devam eder ama toparlanır.
 </p>
 <p>
  <img alt="" src="http://web.archive.org/web/20160109203317im_/http://medya.aksiyon.com.tr//aksiyon/2015/09/21/571560.jpg "/>
 </p>
 <p>
  <strong>
   Bağımsız Tekstil İşçileri Sendikası Genel Başkanı Metin Burak:
   <br>
    Gidişat daha da kötüleşecek gibi
   </br>
  </strong>
 </p>
 <p>
  Hükümetin kurulamayışıyla piyasada ciddi bir kriz yaşanıyor. Döviz kurunun sürekli artışı hem içeride hem dışarıda pazar kaybettiriyor. Tekstil ihracatına baktığımızda da yüzde 10’a yakın bir gerileme var ve bu durum daha da kötüye gidecek gibi. Birçok fabrika yarı yarıya makinesini çalıştırmıyor. Önümüzdeki seçimlerde ya aynı tabloyla karşılaşacağız ya da daha beteri olacak. Yaptığımız analizler bize bunu gösteriyor. Çünkü ekonomideki güven, halklar arasındaki barışın zedelenmesi, kurun sürekli tavan yapması gidişatın kötü olacağının habercisi. Tekstilde işçi çıkarmalar birkaç yıldan beri devam ediyor. Türkiye’de zaten işsizlik vardı ama Suriye’de yaşananlardan sonra bu durum daha da arttı. Tekstil işçisi 1 milyon 100 binden fazlaydı. Şimdi 1 milyon 40 bine geriledi. Tekirdağ, Çerkezköy ve İstanbul’daki konfeksiyonlarda hem kazançlarda hem de işçi sayısında inanılmaz düşüşler meydana geldi. İç piyasada alım gücü diplerde. Borç içinde yüzüyor hemen herkes. Özellikle mütevazı gibi görünüp TOKİ’lere, kooperatiflere özendirilerek bankalardan kredi aldırıldı ve buna otomobiller de eklenince insanlar taksitli alışverişe alıştırıldı. Bu durum borç yükünü artırdı.
 </p>
 <p>
  <strong>
   Eski bürokrat ve Taraf gazetesi ekonomi yazarı Süleyman Yaşar:
   <br/>
   4.5G ihalesinden elde edilen gelir KOBİ’lere verilmeli
  </strong>
 </p>
 <p>
  Tekstil, Türkiye’de ihracatın en çok yapıldığı sektör. Bazen otomotivi dahi geçiyor. Hem konfeksiyon hem de diğer malları dâhil ettiğinizde ihracattaki yeri büyük. Sektörün dışarıdan ve içerinden olumsuz etkilenmesi, doğal olarak istihdamı etkiliyor. Ayrıca Türkiye’nin döviz kazançlarının düşmesine, cari açığın artmasına yol açıyor. Türkiye’de istihdamın yüzde 76’sını ve ticaretin yüzde 56’sını KOBİ’ler sağlıyor. Hükümet sektördeki kötü gidişata karşı derhâl önlem almalı. 4.5G ihalesinden elde edilen 3,9 milyar Euro ya da 13 milyar lira KOBİ’lere destek için kullandırılabilir. Merkez Bankası, siyasi konularla uğraşmak yerine bu gibi sorunlarla uğraşmalı. Tekstil sektörüne üvey evlat muamelesi yapılmamalı.
 </p>
 <p>
  <strong>
   RAKAMLARLA TEKSTİL SEKTÖRÜ
  </strong>
 </p>
 <p>
  Türkiye Avrupa’nın üçüncü büyük tekstil ihracatçısı, dünyanın altıncı en büyük hazır giyim ihracatçısı.  Dünya tekstil ihracatının büyüklüğü 300 milyar dolar civarında. Hazır giyim ihracatı ise 500 milyar dolara yaklaşıyor.  2023 yılında dünya tekstil ticaretinin 550 milyar dolara, hazır giyim ticaretinin ise 740 milyar dolara ulaşacağı tahmin ediliyor.  2023 vizyonu doğrultusunda Türkiye ihracat büyüklüğünün tekstil ve hammaddelerinde 20 milyar dolara, hazır giyim ve konfeksiyonda 52 milyar dolara ulaşması hedefleniyor.  2014 yılında toplam tekstil ihracatı yaklaşık 9 milyar dolar ve toplam hazır giyim ihracatı da 19 milyar dolar olarak gerçekleşti.  Tekstil ve hammaddeleri ihracatı geçen yıl ocak-ağustos döneminde 5 milyon 903 bin dolar civarındayken bu yıl 5 milyon 266 bine geriledi.
 </p>
 <p>
  <strong>
   98 KRİZİNDEN DAHA BETER DURUMDAYIZ
  </strong>
 </p>
 <p>
  Esnaftan bazısı, şu anki hâli “1998 yılındaki krizden daha beter” diye tarif ediyor. Asya ekonomilerinde patlayan kriz, Çin, Japonya ve Rusya’yı derinden etkilemiş, tabii bu krizden Türkiye de nasibini almıştı. Esnaf o yıllardaki krizle şimdikini şöyle mukayese ediyor: “98 krizi esnafı etkilemişti ama çabuk atlatabildik. Şimdi ayağa kalkmak istiyoruz ama kime gideceğimizi bilmiyoruz. Siyasiler de bir yol göstermiyor. Belirsizlik nefesimizi kesiyor.” Türkiye’de 1996-98 yılları arasında tekstil sektörünün geleceğini parlak gören herkes pastadan pay kapma yarışına girmişti. Köşe başlarında bakkal dükkânı gibi konfeksiyon ve tekstil işi yapan iş yerleri türedi. Doktorundan, avukat ve manavına kadar herkes tekstilci olmuştu. Yatırımlar çok plansızdı, yurtdışındaki fuarlardan baklava alır gibi makine alanlar olmuştu. Gerekli fizibilite çalışması yapılmadan pek çok şirket kuruldu ve 98 kriziyle pek çoğu kurulduğu gibi battı. Bugünkü olumsuzlukların ise biraz farklı bir gerekçesi var.
 </p>
</div>


Kaynak: [www.aksiyon.com.tr](http://www.aksiyon.com.tr/kapak/tekstilde-yolun-sonu_552324), [web.archive.org (arşiv bağlantısı)](http://web.archive.org/web/20160109203317/http://www.aksiyon.com.tr/kapak/tekstilde-yolun-sonu_552324)
