# Etin tadı kaçtı

*Hülya Aksu 2015.04.28*

<div class="pNewsDetailMainContent" itemprop="articleBody">
 <blockquote>
  <p>
   Yılbaşından itibaren kırmızı ete sürekli zam geldi. Ocak ayında kilogramı ortalama 30 lira olan kıyma, Nisanda 37 liraya kadar çıktı. Peki, Vatandaşa kasabın yolunu unutturan et fiyatlarını kim yükseltti?
  </p>
 </blockquote>
 <p>
  Ortaköy’de bir kasabın dükkân camına astığı bir ilan sosyal medyada gündem ve kasapların son günlerdeki sıkıntılarına kuvvetli bir tercüman oluyordu: “Mutfakta yangın var! Türk milletini dünyanın en pahalı etine mahkûm eden zihniyet utansın!”
 </p>
 <p>
  Bayrampaşa’da 20 yıldan fazla kasaplık yapan Ömer Sönmez, vatandaşın et alışverişi yapmaktan çoktan vazgeçtiğini, dükkânın önünden geçerken selam veren müşterilerin zamlardan sonra selamı sabahı kestiğini söylüyor. Sönmez, “Yüksek fiyatları nasıl yansıtalım? Vatandaş tezgâhtaki fiyatları görünce dükkâna gelmez oldu. Herkes fiyatları bizim yükselttiğimizi sanıyor ama alakası yok!” diyor.
 </p>
 <p>
  Yılbaşından beri kırmızı ete sürekli zam geldi. İstanbul’un birçok bölgesinde aşırı zamlanan et fiyatları yüzünden kasaplar artık fiyat etiketlerini tezgâhlarına asamaz hâle geldi. Ocak ayında ortalama kilogramı 30 lira olan kıyma, şubatta 34, nisanda ise 37 liraya kadar çıktı. Peki, bu et fiyatlarını kim yükseltti?
 </p>
 <p>
  Kımızı et, sofraya gelene kadar üç kez el değiştiriyor. Besiciler, tedarikçiler ve market-kasap gibi satıcılar. Besiciler, büyükbaş hayvanı yetiştirip gövdesini tedarikçilere satıyor. Satılan ete “karkas et” deniyor. Karkas etin kilosu ortalama 22 ile 23 lira arasında. Bu fiyatlar şehirlere göre değişiyor. Tedarikçiler, karkas eti ihtiyaca göre pirzola, bonfile, kıyma gibi kısımlara ayırıyor. Her et işleminin ayrı bir ücretlendirmesi var. İşlemden geçirilen et, işletmenin girdi maliyetleri de hesaplandıktan sonra yüzde 10 ile 20 arasında fiyatlandırılıp market ve kasaba gönderiliyor. Eti satın alanlar gider ve kârını yansıttıktan sonra da et tezgâhtaki yerini alıyor. Sistem yıllardan beri böyle sürerken et fiyatlarının kısa zamanda anormal yükselişinin sebebi ne? Bu soruyu sektör temsilcilerine sorduğumuzda her kesimden farklı açıklamalar geldi.
 </p>
 <p>
  <strong>
   Yem ithalatı besiciyi zorladı
  </strong>
 </p>
 <p>
  Besicilere göre, kırmızı et fiyatlarının pahalanması girdi maliyetlerindeki artıştan. Elektrik, mazot ve ithal edilen yem maddeleri gibi girdi maliyetlerinin yükselmesi, besicinin belini büktü. Türkiye, yağlı tohum, soya ve küspe gibi hayvancılık alanında çok kullanılan yem maddelerinde dışa bağımlı. Doların artması bu maddelerin fiyatlarını da yükseltti. Bu durumu fırsata çevirenler de oldu. Bazı yem fabrikaları depolarında stokladıkları yemleri doların artmasıyla piyasaya zamlı sürdü. Besici, geçen yıla göre yemi neredeyse 2 kat daha pahalıya aldı. Bu da et fiyatlarının yükselmesinde önemli rol oynadı.
 </p>
 <p>
  Tedarikçilere göre de iç piyasada kesimlik hayvan sıkıntısı var. Dişi, damızlık ve anaç hayvanların bilinçsizce kesilmesi iç pazarda canlı hayvan sıkıntısı oluşturdu. Kırklareli Damızlık Sığır Yetiştiricileri Birliği Başkanı Ali Dermenci, son yıllarda yaklaşık 3 milyon dişi hayvanın bilinçsizce kesildiğini, 17 milyon anaç hayvan sayısının 14 milyona düştüğünü belirtiyor. Dermenci, bu durumun sektörü sıkıntıya soktuğunu ve fiyatların artmasında etkili olduğunu söylüyor. Türkiye’nin nüfusu her geçen yıl artmasına karşın 2013-2014 yılları arasındaki et üretiminde önemli bir artış gerçekleşmedi. Gıda Tarım ve Hayvancılık Bakanlığı’nın verilerine göre, 2013 yılında büyükbaş ve küçükbaş olmak üzere 996 bin ton et üretildi. 2014 yılında ise bu sayı bir milyon civarı.
 </p>
 <p>
  <strong>
   İthalata 3,5 milyar dolar gitti
  </strong>
 </p>
 <p>
  Öte yandan iç piyasadaki canlı hayvan sıkıntısı ithalata kapı araladı. Devlet et fiyatlarının normale dönmesi için canlı hayvan ithalatına izin verdi. Fakat bu durumdan memnun olmayan çok sayıda besici ve tedarikçi var. Onlar ithalatın ülkedeki hayvancılığı daha da yavaşlatıp bitireceğini düşünüyor. Bazı kesimlere göre, ithalat kısa süreli çözüm ve fiyatları belli bir dönem normalde tutacak. Türkiye Ziraat Odaları Birliği (TZOB) Genel Başkanı Şemsi Bayraktar, TZOB olarak et ithalatına karşı olduklarını yaptığı açıklamada dile getirdi. TZOB, ana hedefin, ette ithalatın ülke gündeminden tamamıyla çıkarılması görüşünde. TZOB Başkanı Bayraktar’a göre, ithalat yapılan dönemde, kasaplık, besilik, damızlık canlı hayvan ve karkas olmak üzere 3,5 milyar dolara yakın bir döviz dışarı aktarılmış. Bayraktar, “Eğer bu miktar ülke içinde kullanılacak olsaydı ülke hayvancılığı daha iyi konuma gelirdi.” diyor. TZOB Başkanı, önceliğin ithalattan ziyade iç üretimin desteklenmesine, yem ve canlı hayvan başta olmak üzere maliyet düşürücü tedbirlerin hayata geçirilmesine, ıslah çalışmalarına devam ederek hem üretici hem tüketici açısından piyasanın düzenlenmesine verilmesi gerektiği fikrinde. Bu arada hükümet et ve süt ürünleri piyasalarında istikrarı sağlamak üzere Et ve Süt Kurumu’nu (ESK) kurdu. Fakat sürekli artan et fiyatları karşısında ESK’in vazifesini yapıp yapmadığı da tartışılır bir konu hâline geldi.
 </p>
 <p>
  Bazı et tedarikçilerinin gündemdeki et fiyatlarını fırsat bilerek açıklamalar yapması da fiyatları yukarı çekti. Bu kuruluşlar arasındaki rekabetçi konuşmalar, birçok spekülatörün fiyatları artırmasına sebep oldu.
  <br>
   <br>
    <strong>
     Osmaniye’den et siparişi
    </strong>
   </br>
  </br>
 </p>
 <p>
  Gaziosmanpaşa’da eşinin 1.150 TL’lik aylığıyla geçinen 2 çocuklu Songül Ceber ile kasapta karşılaşıyoruz. Et fiyatlarını nasıl bulduğunu sorduğumuz Songül Hanım, “Bu fiyatlarla biz yarışamayız. Et girmeyen eve dert girermiş. Eve et az giriyor ama derdi çok büyük yer kaplıyor. Her gün haberlerde farklı et fiyatlarıyla karşılaşıyoruz. Kasaba gitmek gelmiyor içimizden ama mecbur yaşamak için birkaç gram da olsa alıyoruz.” diyor. Markette karşılaştığımız Meryem Eroğlu ise memleketi Osmaniye’den et siparişi verdiklerini söylüyor. Meryem Hanım, “Marketteki et fiyatlarını görünce Osmaniye’de oturan annemlerden et istemek daha mantıklı geldi. Artık oradan küçükbaş hayvan kestirip buraya getirtiyoruz. Onunla kurbana kadar idare ederiz.” diyor. Kasaplar ise hâllerinden pek memnun değil. Bazı kasaplar tezgâhlarındaki büyükbaş et miktarını azalttığını, fiyat etiketlerini de asmaz hâle geldiğini söylüyor. Müşterilerinin azaldığını dile getiren esnaf, artan fiyatlardan dolayı vatandaşların kendilerini suçlu ilan etmesinden dertli.
 </p>
 <p>
  Sonuç olarak, besiciden 22 liraya çıkan et sofraya gelene kadar 38 lira oluyor. Sektör temsilcilerine göre, dolardaki yükseliş böyle giderse Kurban Bayramı’na kadar et fiyatlarındaki artış devam edecek. Fiyatların normale dönmesinde ithalata kapı açan Gıda Tarım ve Hayvancılık Bakanlığı’nın aldığı tedbirler ne kadar işe yaracak önümüzdeki günlerde göreceğiz.
 </p>
</div>


Kaynak: [www.aksiyon.com.tr](http://www.aksiyon.com.tr/gida/etin-tadi-kacti_550710), [web.archive.org (arşiv bağlantısı)](http://web.archive.org/web/20150807162438/http://www.aksiyon.com.tr/gida/etin-tadi-kacti_550710)
