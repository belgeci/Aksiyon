# İstikrar ateş pahası

*Hülya Aksu 2016.02.16*

<div class="pNewsDetailMainContent ctx_content" itemprop="articleBody">
 <p>
  Seçimlerde tek başına iktidar için en etkili söylem ‘istikrar’ idi. Vadedilen oldu! Ekmekten ulaşıma, elektrikten suya, iletişimden gıdaya zamlar arka arkaya gelmeye başladı. Ateş pahası olmayan bir şey neredeyse kalmadı.
 </p>
 <p>
  Gün geçmiyor ki yeni ve etkili bir zam dalgası daha yaşanmasın. Hükümet yetkilileri, her ne kadar zamları yalanlasa ve yetkili medya organları tarafından haberler ‘düzeltme’ ya da ‘güncelleme’ olarak makyajlansa da gerçekler pek değişmiyor. Hayat her geçen gün biraz daha pahalanıyor.
 </p>
 <p>
  OGS’den HGS’ye, Motorlu Taşıtlar Vergisi’nden Gelir Vergisi’ne, elektrikten, gıdaya, birçok harç ve maktu vergiye zam yapıldı. Bütün bu zamların henüz dumanı tüterken ekmeğe ve toplu taşımaya yapılan zamlar insanları şoke etti. Böylece devletin cebinden çıkmamış olsa bile asgari ücretlinin cebine giren 2016 yılındaki iyileştirme de geri alınmış oldu.
 </p>
 <p>
  Sivil toplum kuruluşları ve sendikaların her ay açıkladığı rapor ve araştırmalar bu durumu teyit eder mahiyette. Memur-Sen’in açlık, yoksulluk araştırmasına göre; asgari ücretliye yapılan 300 liralık artışın 162 lirası uçtu. Emekliye ocak ayında yapılan 100 liralık seyyanen zam da çoktan uçtu gitti. Vatandaşın hayat standardı her geçen gün düşerken yeni yapılan zamlara hükümet kanadından bir türlü makul bir açıklama da gelmiyor. Ekonomistler, özellikle seçimler öncesi bol keseden atılan vaatlerin yeni zamları tetiklediğini, daha da tetikleyeceğini düşünüyor. Vatandaşın endişesi ise gelen zamlar kadar hangilerinin daha yolda olduğu.
 </p>
 <p>
  Zamlar enflasyon hedeflerini de şaşırttı. Merkez Bankası Başkanı Erdem Başçı, enflasyonun ilk çeyrekte çift rakamlara ulaşılabileceği uyarısında bulunmuştu. Fakat enflasyondaki hızlı yükseliş çoğu kimse tarafından beklenmiyordu. Tüketici enflasyonu ocak ayında yüzde 1,82’lik artış ile hedeflenen rakamın üzerinde. Yıllık enflasyon, yüzde 8,81’den yüzde 9,58’e çıkarak son 20 ayın zirvesine ulaştı. Geçen ocak ayında, bir önceki yılın aynı ayına göre yüzde 9,58 oranında artış gösteren Tüketici Fiyat Endeksi (TÜFE), Mayıs 2014’te görülen yüzde 9,66’lık orandan sonra en yüksek seviyeye geldi. Yılın ilk ayında neredeyse çift haneye yaklaşan enflasyon rakamlarına bakılırsa bu yıl enflasyon açısından zor bir yıl olacak.
 </p>
 <p>
  Enflasyonun sebebi elbette fiyatlardaki artışlar. Gelin son zamanlarda neye ne kadar güncelleme, düzeltme ya da daha doğrusu zam gelmiş birlikte göz atalım:
 </p>
 <p>
  <strong>
   Gıda tartışmasız liste başı:
  </strong>
  Son yılların en çok tartışılan konusu gıda fiyatları. Sürekli artan fiyatlardan dolayı sebze-meyveden süt ve ete kadar gıdadaki hemen her ürüne zam geldi. Özellikle kırmızı et fiyatlarındaki artış ithalata rağmen engellenemedi. 2015 Ocak ayında 33 lira olan dana etinin fiyatı, bu yılın aynı ayında 40 liraya kadar çıktı. Eylül ayında 35-40 kuruşa satılan soğan, şimdi 4 TL. Kış aylarındaki olumsuz hava şartlarını fırsat bilen aracılar fiyatların artmasındaki en büyük sebep olarak görülüyor.
 </p>
 <p>
  <strong>
   Köprü ve otoyol kuyrukta:
  </strong>
  2016’dan önce son olarak 2012’de zamlanan köprü ve otoyol fiyatlarına 3 Ocak’tan itibaren geçerli olacak şekilde yüzde 16 zam yapıldı. OGS ve HGS’li geçişlerde uygulanan yüzde 20 indirim kaldırıldı. Böylece OGS ve HGS’de en kısa mesafe geçiş ücreti yüzde 38 zamlanmış oldu. Köprülerde ise yüzde 16 zamla 4 lira 75 kuruşa yükseldi. Yani köprü geçiş ücreti de yüzde 39 arttı.
 </p>
 <p>
  <strong>
   Petrol düştü, ulaşım pahalandı:
  </strong>
  Dünyada 115 dolardan 30 doların altına kadar ucuzlayan petrol fiyatlarına rağmen Türkiye’de toplu taşımaya da zam geldi. 14,5 milyon insanın yaşadığı İstanbul’da İstanbul Büyükşehir Belediyesi Ulaşım Koordinasyon Merkezi (UKOME) kararıyla İETT, Otobüs AŞ ve Özel Halk Otobüsleri ile raylı ve deniz ulaşım sistemlerinde uygulanacak ücret tarifesi yılın ilk ayında zamlandı. Buna göre ortalama yüzde 7 zam yapıldı. Yeni tarifeye göre tam 2 lira 15 kuruştan 2 lira 30 kuruşa, öğrenci 1 lira 10 kuruştan 1 lira 15 kuruşa, indirimli 1 lira 50 kuruştan 1 lira 65 kuruşa yükseldi. Tam aylık mavi kart 185 TL, indirimli mavi kart ve öğrenci aylık 80 TL olarak belirlendi. Metrobüs fiyatlarında ise geçerli olan kademeli ücret tarifesi de yeni tarifeye göre ayarlandı. Yalnız İstanbul’da değil, Türkiye’nin pek çok yerinde ulaşım zamlandı.
 </p>
 <p>
  <strong>
   Kendi aracın olsa da zor:
  </strong>
  Bütün dünyanın aksine bizde bir türlü düşmeyen akaryakıt fiyatları bir yana araç sahipleri, 2016’da zorunlu trafik sigortalarını da yüzde 20 zamlı ödeyecek. Ankara, İstanbul, İzmir, Bursa, Antalya ve Adana gibi büyük şehirlerde en düşük trafik sigortası poliçesi 500 TL, en yüksek ise 5 bin TL olacak.
 </p>
 <p>
  <strong>
   Vergi de arttı, harç da:
  </strong>
  1 Ocak’tan itibaren vergi, harç ve hizmet bedelleri yeniden değerleme oranı olan yüzde 5,58 oranında zamlı uygulanmaya başlandı. Yeni yılla birlikte motorlu taşıtlar vergisi, çevre temizlik vergisi, pasaport, nüfus cüzdanı, ehliyet, noter kâğıtları, özel işlem vergileri, damga vergileri yüzde 5,58 oranında zamlandı.
 </p>
 <p>
  <strong>
   Kültür de pahalandı:
  </strong>
  2015’te müze ve ören yerlerini ziyaret eden sayısında büyük düşüş yaşanmasına rağmen 2016 fiyatlarında yüzde 400’e varan zam yapıldı. Efes, Topkapı Sarayı, Ayasofya Müzesi giriş fiyatları 30 TL’den 40 TL’ye, Olympos ve Side ören yerleri ziyaret ücreti 5 TL’den 20 TL’ye yükseltildi.
 </p>
 <p>
  <strong>
   İletişim kurmasanız da olur:
  </strong>
  Cep telefonlarından alınan vergide 40 lira zam yapılarak 120 liradan 160 liraya çıkarıldı. Artış oranı yüzde 33 olarak hesaplandı. Cep telefonuyla tütün ve alkollü ürünlerin asgari maktu vergisi de yükseldi.
 </p>
 <p>
  <strong>
   Mum yakıp derdimize baksak:
  </strong>
  Türkiye’deki 38 milyon elektrik abonesi yeni yıla elektrik zammıyla girdi. Petrol ve doğalgaz fiyatlarının rekor düzeyde düştüğü bir dönemde bu zam gerçekleşti. Enerji Piyasası Düzenleme Kurumu (EPDK) 1 Ocak 2016’dan geçerli olmak üzere sanayi elektriğine yüzde 6,68, konut elektriğine yüzde 3,85 oranında zam yaptı.
 </p>
 <p>
  <strong>
   Olmadı, pastahane mi açsak:
  </strong>
  Yeni yılın belki de en çok tartışmalı geçen zammı ekmekte yapıldı. Bakanların ‘zam yok’ açıklamalarına rağmen Ankara ve İstanbul’da ekmeğe 25 kuruş zam geldi. Bazı yerlerde ekmek 1 liraya satılırken geliri yüksek yerlerde oturanlar ekmeğe 1 lira 50 kuruştan ulaşıyor. Halk ekmek de ‘düzeltme’den nasibini aldı. Zamlı fiyatlarla birlikte en fazla satılan ekmek 60 kuruştan 75 kuruşa çıktı.
 </p>
 <p>
  <strong>
   Tezek hâlâ iyi alternatif:
  </strong>
  Doğalgaz fiyatlarını, ham petrol ve petrol ürünleri belirliyor. Son dönemde petrolün varil fiyatı 120 dolar (brent) seviyelerinden 30 dolara geriledi. Ancak dünyada ucuzlamasına rağmen Türkiye’de doğalgazda indirim olmadı. Enerji yönetiminin indirime yanaşmaması bir yandan doğalgaz faturalarını şişirirken diğer yandan da elektrik faturalarını artırıyor. Nedeni; elektriğin yaklaşık yarısının doğalgazla çalışan santrallerde üretilmesi.
 </p>
 <p>
  <strong>
   ASGARİ ÜCRETTE
   <br/>
   ESKİ TAS ESKİ HAMAM
  </strong>
 </p>
 <p>
  150 işçinin çalıştığı bir tekstil atölyesinde paketlemecilik yapan evli ve iki çocuk babası Kaşif Yılmaz’ın maaşı, asgari ücretin artmasıyla bin liradan bin 300 liraya yükseldi. Bir ay önceye göre durumlarının yine aynı olduğunu söyleyen Yılmaz, “Asgari ücret yükseldi ama zamlanmayan hiçbir ürün kalmadı. Önceden ayın ilk günü maaştan kalan 90-100 liraydı, şimdi ise 100-150. Elimizi neye atsak ateş pahası. Ücretimdeki artış nereye gitti anlamadım. Allah’tan evimiz baba yadigârı da kira ödemiyoruz. Ödeyenlerin nasıl geçindiğini düşünmek bile istemiyorum.” diyor. Yılmaz ile bir ay önce ve şimdi aldığı maaşın harcamalarını karşılaştırdık.
 </p>
 <p>
  Maaş 1000 lirayken
  <br/>
  Elektrik faturası:    70 TL
  <br/>
  Su:    60 TL
  <br/>
  Doğalgaz:    180 TL
  <br/>
  Telefon (2 kişi):    60 TL
  <br/>
  Gıda:    400 TL
  <br/>
  Ulaşım:    90 TL
  <br/>
  Okul ihtiyaçları:    50
  <br/>
  Kalan:    90
  <br/>
  Maaş 1300 lirayken
  <br/>
  Elektrik faturası:    100 TL
  <br/>
  Su:    80 TL
  <br/>
  Doğalgaz:    250 TL
  <br/>
  Telefon (2 kişi):    75 TL
  <br/>
  Gıda:    450 TL
  <br/>
  Ulaşım:    115
  <br/>
  Okul ihtiyaçları:    75
  <br/>
  Kalan:    155
 </p>
 <p>
 </p>
</div>


Kaynak: [www.aksiyon.com.tr](http://www.aksiyon.com.tr:80/ekonomi/istikrar-ates-pahasi_553884), [web.archive.org (arşiv bağlantısı)](http://web.archive.org/web/20160301010311/http://www.aksiyon.com.tr:80/ekonomi/istikrar-ates-pahasi_553884)
