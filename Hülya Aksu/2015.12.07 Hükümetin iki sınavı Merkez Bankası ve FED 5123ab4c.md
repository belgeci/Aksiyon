# Hükümetin iki sınavı Merkez Bankası ve FED

*Hülya Aksu 2015.12.07*

<div class="pNewsDetailMainContent ctx_content" itemprop="articleBody">
 <p>
  Prof. Dr. Seyfettin Gürsel, 64. Hükümet programında elle tutulur bir politika önerisi olmadığı ve ekonomiyi karanlık tünelden çıkaracak güçlü bir ışığın yer almadığı görüşünde.
 </p>
 <p>
  Başbakan Ahmet Davutoğlu, Rusya’yla yaşanan uçak krizinin gölgesinde 64. Hükümet’in parti programını Meclis’te ilan etti. Uçak krizinden önceki hafta Meclis konuşmasında, Başbakan, yeni hükümetin bir reform hükümeti olacağını, daha özgür, rekabetçi ve insan odaklı bir anlayış idealini sürdüreceklerini belirtiyordu. Bahçeşehir Üniversitesi İktisat Profesörü Seyfettin Gürsel, ekonomiyi sıkıntılarından kurtaracak unsurların, açıklanan programda yer almadığı görüşünde. Gürsel’e göre, iktidarın önünde şu anda iki önemli sınav var: Fed’in beklenen faiz artırım kararı ve nisanda görevi dolacak olan Erdem Başçı sonrası Merkez Bankası. Gürsel, Rusya’nın Türkiye’ye yaptırımları hakkındaki değerlendirmelerini de paylaştı.
 </p>
 <p>
  <strong>
   -Rusya, yaptırımlarını her geçen gün artırıyor. Bu durumun ekonomiye etkisi nasıl olur?
  </strong>
  <br>
   Rusya ekonomik baskılar yapıyor çünkü özür bekliyor. Rusya ile olan kriz Türkiye ekonomisini çökertmez. Ama zaten çok parlak olmayan bir ekonomik büyüme var. Kısacası, Ruslar meydan okudu ve Türkiye’nin canını yakacak ciddi hamleler yaptı. İhracata kısıtlamalar getirdi, bazılarını yasakladı. Turizm, gıda ve inşaat sektörleri bu krizden ciddi zararlar görüyor. Özellikle turizmi askıya almaları ekonomiye verecekleri en büyük zarar. Çünkü gelen turist sayısında Ruslar ikinci sıradaydı. Ruslara da en az maliyeti olan önlem buydu, gerçi en kolayı da... Türkiye makroekonomik düzlemde pek etkilenmez bu krizden, ama mikro düzeyde bazı şirketler batabilir.
  </br>
 </p>
 <p>
  <strong>
   -Hükümet zararı karşılayacağını söylemişti.
  </strong>
  <br>
   Hükümet zarar gören şirketler için devreye girip destek olacağını ve zararları telafi edeceğini söylüyor ama bunu neye göre ve nasıl yapacak? Çünkü bütçe zaten vaatler yüzünden çoktan aşıldı. Bu zararlar kaça mal olacak, neyle karşılaşılacak bilinmiyor.
  </br>
 </p>
 <p>
  <strong>
   -Rusya bu krizden kârlı çıkar mı?
  </strong>
  <br>
   Kriz daha da derinleşebilir ama Rusya zararlı çıkar. Zaten onlar da ciddi meseleleri pek dillendirmiyorlar. Mesela doğalgaz... Rusya ekonomik anlamda zorda, küçüldüler. Dolayısıyla gaz konusunda iki kere düşüneceklerdir. Türk Akımı projesini askıya alacaklarını söylüyorlar ama orta-uzun vadede baktığınızda bu Türkiye’yi çok etkilemez. Rusları daha çok etkiler. Gaz ihracatını artırmak onlar için önemli bir proje. Türkiye açısından ise daha çok transit bir geçiş. Bir de tabii, nükleer santral var. Ondan pek söz etmediler; o tabii çok radikal bir karar olur. Büyük ihtimalle iş oraya kadar da gitmeyecektir.
  </br>
 </p>
 <p>
  <strong>
   -Ruslar bu gerilimi devam ettirerek neyi amaçlıyor?
  </strong>
  <br>
   Bu krizin çıkmasını biraz da onlar istedi. Düşen uçakla önce kendilerini mağdur gösterdiler. Elde edeceklerini de böylelikle ettiler. Güvenlikli bölgeyi yani Suriye hava sahasının kontrol edilmesini istemiyorlardı ve bunu şimdi çok rahatlıkla torpillediler. Ne Batılılar ne Türkiye tek başına gidip Suriye hava sahasına bir güvenli bölge kurabilir. Ruslar da esas olarak bunu istiyordu sanırım. Suriye’de kendi durumlarını tescil ettirmek istediler. Yaptılar.
  </br>
 </p>
 <p>
  <strong>
   -64. Hükümet’in programını nasıl değerlendiriyorsunuz?
  </strong>
  <br>
   Hiçbir tanım, durum tespiti, rakamsal hedef ve elle tutulur politika önerisi yok. Hükümetin programında kötü gidişattan çıkmak için bir ışık yok gibi. Tam tersi bol övünme var. Ekonomik gidişattaki problemler belirlenmiş, bunlar yazılmış ama bakıyorsunuz durum nasıl çözülecek diye hiçbir bilgi verilmemiş. 64. Hükümet programı nitelikli bir büyümeye dair fazla umut vermiyor.
  </br>
 </p>
 <p>
  <strong>
   -Hükümet, programında sık sık verimlilik artışından bahsediyor. Bunu nasıl sağlayacaklar?
  </strong>
  <br>
   Program makro ekonomik istikrarı güçlendirmekten, beşerî sermayenin geliştirilmesinden, iş gücü piyasasının etkinleştirilmesinden, teknoloji ve yenilik geliştirme kapasitesinin artırılmasından ve fiziki altyapının iyileştirilmesinden söz ediyor. Beşerî sermayenin geliştirilmesi eğitimin kalitesi ile yakından ilgili. AKP bu gerçeği görüyor. Eğitim bölümünde kaliteye yönelik pek çok iddia var. Özellikle öğretmen kalitesi ile düşünmeye yönelik müfredat değişikliği vurguları olumlu. Ancak bu iddiaların nasıl gerçekleştirileceğine dair dikkate değer öneriler yok. Okul basmalar, müfettiş yollamalar ve paralel yapı bahanesiyle öğretmenleri hapse atma gibi durumlar söz konusu. Bunların kaliteli okullar olduğunu da biliyoruz. Programda geçen eğitim reformlarıyla bu yapılanlar çelişiyor. O yüzden bu bölüm çok umut verici değil.
  </br>
 </p>
 <p>
  <strong>
   -Büyük sorunlardan biri de tasarruf.  Bu konuda neler  vadediyor?
  </strong>
  <br/>
  Cari açığı azaltarak yüksek büyümenin yolu, son yıllarda zayıf seyreden yatırımlar ile büyük ölçüde gerileyen iç tasarrufları artırmaktan geçiyor. Tasarrufların nasıl artırılacağı ise birkaç marjinal politikanın dışında tam bir muamma. Uluslararası yükümlülükler gözetilerek lüks ve ithalat yoğunluğu yüksek tüketimin vergi artışları ile caydırılacağı, altın bankacılığının teşviki, bireysel emeklilikte de “otomatik katılım” uygulamasına geçileceği vadediliyor. Yani siz gönüllü olarak değil, zorunlu olarak sisteme katılacaksınız. Bu çok tartışmaya açık. Orta vadede bunun olumlu bir getirisi olabilir ama gönüllü olmayan vatandaşlar ne yapacak? Hukuki sorunlar çıkar. Maaş ve ücretlerden kesinti yapılması düşünülüyormuş. Bu bana 27 Mayıs’tan sonraki tasarruf bonoları uygulamasını hatırlattı. Bu önlemlerle tasarrufların kolay kolay artmayacağının hükümet de farkında olmalı ki bir de “kamuoyuna yönelik tasarruf çağrısı kampanya-sı”ndan söz ediyor. Bu kampanya nasıl olacak? Tasarruflarla ilgili bunların dışında bir şey yok.
 </p>
 <p>
  <strong>
   -Kayıt dışılığa karşı ciddi bir reform yapılır mı?
  </strong>
  <br/>
  Kayıt dışılığı azaltacağız deniliyor programda. İki türlü kayıt dışılık var. SGK’ya kayıt yaptırmayanlar ve SGK’ya kayıtlı olup ücreti eksik bildirilenler. Her ikisiyle de mücadele edeceğiz deniliyor ama burada da yeni teşvikler yok. Daha çok denetim var. Yani sopa gösteriliyor. Bir daha prim affı yok deniliyor ama bu da çok söylendi. Asgari ücret artışı zaten kayıt dışılığı etkileyecek, yaygınlaştıracak. Orada da devlet ne kadar araya girecek ya da girmeyecek tam belli değil.
 </p>
 <p>
  <strong>
   -Asgari ücret artışı en çok kimi etkiler?
  </strong>
  <br/>
  7 Haziran’ın paniği ile asgari ücret konusuna paldır küldür girdiler. Yeterince hesap kitap yapmadılar. Çünkü mesele sadece asgari ücret artışıyla kalmayacak, genel ücret şoku söz konusu. Asgari ücretin yakınındaki ücretlerde hemen yukarıya gidecek. Ortalama ücret yüzde 10 kadar artacak gibi geliyor. Verimliliği ve kârlılığı olmayan firmaların artışla baş etmesi mümkün değil. Esas şoku KOBİ’ler görecek. Bu durum onları batırır, onlar da batmamak için kayıt dışılığa ağırlık verecek. Dolayısıyla orta vadede ciddi bir çıkmazla karşı karşıya kalacak iktidar. Enflasyonu da etkileyecek bu artışlar. Enflasyon zaten tek haneye indirilemiyor, bu durum karşısında Merkez Bankası’nın duruşu önemli.
 </p>
 <p>
  <strong>
   -64. Hükümet’in Merkez’e karşı tutumunu nasıl değerlendiriyorsunuz?
  </strong>
  <br/>
  Merkez Bankası ile ilgili sadece ifade değişikliği var programda. Diyorlar ki fiyat istikrarıyla çelişmemek kaydıyla büyüme ve istihdamı destekler hükümet. Şimdi bu nereden icap etti? Bu, AKP’yi bölen meşhur faiz tartışmasının bir yansıması; boş bir laf... Para politikasıyla büyüme ve istihdamı destekleyemezsin. MB yıllardan beri bunu yapamıyor. Yüzde 5’e getiremiyor enflasyonu. Kredibilite kaybına da uğradı Merkez. Üstüne bir de Fed 15-16 Aralık’ta faiz artışına başlarsa Merkez Bankası da buna açık açık nasıl tepki vereceğini söyledi: Faiz artışı...
 </p>
</div>


Kaynak: [www.aksiyon.com.tr](http://www.aksiyon.com.tr/ekonomi/hukumetin-iki-sinavi-merkez-bankasi-ve-fed_553165), [web.archive.org (arşiv bağlantısı)](http://web.archive.org/web/20160119042754/http://www.aksiyon.com.tr/ekonomi/hukumetin-iki-sinavi-merkez-bankasi-ve-fed_553165)
