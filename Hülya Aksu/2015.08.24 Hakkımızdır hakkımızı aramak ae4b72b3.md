# Hakkımızdır hakkımızı aramak

*Hülya Aksu 2015.08.24*

<div class="pNewsDetailMainContent ctx_content" itemprop="articleBody">
 <p>
  Son dönemde hakkını arayanlar hızla artarken tüketici hakem heyetlerinde müthiş bir yoğunluk oluşuyor. Şikâyetleri aylar sonra sonuçlandıran heyetler olduğu gibi çok kısa sürede neticelendirenler de var.
 </p>
 <p>
  Uzun zamandır almayı düşündüğünüz dizüstü bilgisayarı indirime girdiğini gördünüz ve hemen aldınız. Eve geldiğinizde bilgisayar ekranının kırık olduğunu fark ettiniz; ne yaparsınız? Ya da çok sevdiğiniz, kullanmaya kıyamadığınız halıyı yıkama şirketine verdiniz. Şirketin yanlış deterjan kullanmasıyla halının zarar gördüğünü anladınız; bu durumda tepkiniz ne olurdu? Olacağı varmış diyerek sineye mi çekersiniz? Yoksa Ali İhsan Yücesoy gibi hakkınızı aramak için çalmadık kapı mı bırakmazsınız?
  <br>
   Tarih bölümü ikinci sınıf öğrencisi Yücesoy, uzun zamandır beklediği cep telefonunu en nihayetinde alır. Telefonu üç hafta sonra bozulan Yücesoy, çareyi servise göndermekte bulur. Ancak servis 30 iş günü geçmesine rağmen telefonu tamir edip teslim etmez. Yücesoy, telefon için ödediği ücretin servisten iade edilmesini ister ama isteği kabul edilmez. Hakkını aramak için tüketici hakem heyetine başvurur. Konuyu inceleyen heyet, Yücesoy’un haklı olduğuna karar verir ancak karşı taraf bu karara uymaz. Yücesoy, konuyu Tüketici Mahkemesi’ne götürür ve dava açar. Mahkeme, açılan davada Yücesoy’u haklı bulur ve şirketin parayı iade etmesini ister.
   <br>
    Ali İhsan Yücesoy gibi pek çok vatandaş, satın aldığı bir ürün ya da hizmette sorunla karşılaştığında soluğu tüketici hakem heyetlerinde alıyor. Hakem heyetlerine başvurular son zamanlarda o kadar arttı ki artık heyetler iş yapamaz hâle geldi. Bu durumdan mustarip olan vatandaşlar heyetlerin çalışmadığından hayıflanırken, heyetler ise vatandaşın hem bu düşüncelerinden hem de devletin kendilerine karşı ilgisizliğinden şikâyetçi. Tüketici hakem heyetleri, tüketici ve satıcı arasındaki uyuşmazlıkları çözmek ve tüketici mahkemelerinde delil ileri sürülebilecek kararlar almak için tüketicilere yardımcı oluyor. Yani satın aldığınız bir mal ya da hizmette problemle karşılaştığınızda hakkınızı aramak için hakem heyetlerine başvurabiliyorsunuz. Hakem heyetleri geçen yıla kadar bütün şikâyetlere rahatlıkla cevap verebiliyordu; fakat geçen sene Yargıtay’ın bankaların kredi kullanımında tüketiciden aldığı dosya masraflarına ilişkin tüketici lehine karar vermesi, sistemi altüst etti. 2013’te yaklaşık 1,5 milyon olan başvuru sayısı 2014’te 3,5 milyona ulaştı. Bankalardan sonra elektrikteki kayıp-kaçak bedelinin alınmasıyla da hakem heyetlerine bir yılda başvuru sayısı 5 milyonlara yaklaştı. Heyetler öyle bir duruma geldi ki şikâyet dilekçesi veren vatandaşın dosyasına bakmak için beş-altı yıl sonraya sıra verilir oldu. Bazı ilçelerdeki hakem heyetleri başvuru yoğunluğundan yeni şikâyetler almazken, bazıları da tüketicilere 2036 yılına randevu veriyor.
    <br>
     Biz de hakem heyetlerinin işleyişlerini yerinde görmek ve sistemdeki bu tıkanmaların arka planını öğrenmek için İstanbul Beylikdüzü Tüketici Hakem Heyeti’nin kapısını çaldık. Heyet üyelerini aylık toplantı yaparken yakaladık. Heyet beş kişiden oluşuyor: Kaymakamın tayin ettiği bir başkan, belediyeden bir personel, barodan gönderilen avukat, ticaret odasından bir yetkili ve tüketici örgütlerinden bir üye. Heyet ayda iki kez toplanıyor. Toplantıda hem tüketiciden gelen başvuru dosyaları imzalanıyor hem de kararlar inceleniyor. Bazı toplantılara tüketiciler de katılıyor. Dilekçesinde durumu tam anlaşılmayan tüketiciler toplantıya çağrılıp konuşuluyor ve aleyhine olabilecek bir durum varsa izah ediliyor. Tabii her hakem heyetinde böyle bir işleyiş yok. Beylikdüzü Tüketici Hakem Heyeti diğer heyetlerden biraz daha farklı.
     <br>
      Onlar geçen yıllarda sistemde yaşanan tıkanmaları görünce çözüm odaklı çalışmak için kendilerine bir sistem geliştirmişler. Bu sistem kısa sürede meyvesini vermiş. Dosyalar erken sonuçlanmaya başlamış. Öyle ki tüketici kredisi dosya masrafı için başvuran ve isminin açıklanmasını istemeyen bir vatandaş, kendisine verilen kâğıtta “6 ay ile 1 yıl içerisinde sonuçlanır” yazmasına rağmen, aradan bir hafta geçtikten sonra bankadan gelen SMS’e şaşırdığını söylüyor: “4 Haziran’da hakem heyetine şikâyet dilekçemi verdim. Kasım-aralık gibi sonuçlanmasını beklerken cep telefonuma bir mesaj geldi. Okuyunca şaşırdım. Aynen şöyle yazıyordu: ‘Sayın müşterimiz, Beylikdüzü Tüketici Hakem Heyeti’nin vermiş olduğu karar doğrultusunda tüketici kredisi dosya masrafları olarak sizden alınan 1969 TL hesabınıza yatırılmıştır.’ Hemen hesabımı kontrol ettim. Gerçekten de yatırılmıştı.”
      <br/>
      Peki, sistem nasıl işliyor? Heyetin avukat üyesi Serpil Ülker, bu sorumuzu şöyle cevaplıyor: “Heyet başkanımız günlük performansların yansıtıldığı bir çizelge tutuyor. Bu çizelgede kaç tüketiciyle görüşüldüğü, kaç karar imzalandığı gibi konuların olduğu birtakım bilgiler yer alıyor. Herkesin yaptığı iş kayıt altına alınıyor. Sonra bu işlemler rapor edilip kaymakamımıza sunuluyor. Kaymakam bey de o ay çok çalışan elemanlara takdir belgesi veriyor. Bu da çalışma şevkini artırıyor. Bir de arkadaşlarımızla uyumlu çalışıyoruz. Sorunlara her zaman çözüm odaklı bakıyoruz ve bu durum hızımızı artırıyor. 250 bin nüfuslu bir ilçede geçen yıl 26 bin karara imza attık. Bir dosyayı en fazla 2 ya da 3 ayda karara bağlıyoruz. Şu an ise bekleyen hiçbir dosyamız yok. Bir kurum gibi çalışıyoruz.”
      <br/>
      Tüketiciden gelen başvuruların nasıl incelendiğini ise Tüketiciyi Koruma Derneği Genel Başkan Yardımcısı Ruhi Orhan şöyle açıklıyor. “İlk önce gelen başvuru dilekçesini inceleyip aramızda tartışıyoruz. Demokratik bir şekilde karar veriyoruz. Eğer bizim bilmediğimiz bir konuda şikâyet gelmişse bilirkişi tayin ediyoruz. O incelemelerde bulunuyor ve bir karar veriyor. Ardından şikâyet edilen kuruma hakkınızda böyle bir karar var diyor, savunma yapması içi yasal bir aylık zaman tanıyoruz. Onlardan gelen savunma incelendikten sonra da karara bağlayıp raportör arkadaşlara gönderiyoruz. Onlar kararları yazıp belgeleri bize gönderiyor, imzaladıktan sonra tüketiciye gönderiyoruz. Eğer tüketici, şikâyetçi olduğu kurum ya da kişi ile anlaşamazsa bu sefer işi tüketici mahkemesine gönderiyor.” Orhun, tüketicinin her zaman haklı olmadığını da söylüyor.
     </br>
    </br>
   </br>
  </br>
 </p>
 <p>
  <strong>
   Çabalarınız boşa gitmesin!
  </strong>
 </p>
 <p>
  Genellikle tüketiciler, karar ellerine ulaştıktan sonra ne yapacağını tam olarak bilemiyor. Avukat Serpil Ülker, yapılması gerekenleri şöyle anlatıyor: “Tüketiciler, karar ellerine ulaştıktan sonra uzlaşma açışından şikâyet ettikleri kuruma müracaat etsinler. Ancak oraya kararın asla aslını vermesinler, fotokopisini versinler. Ve karşı taraftan bir cevap gelmesi için en fazla 10 gün beklesinler. Eğer karşı taraf ücreti geri vermiyorsa bu sefer icra dairesine gitsinler. Fakat burada çok önemli bir husus var; ‘ilamlı icra’ya başvuru yapsınlar. Eğer ilamlı icraya başvuru yapmazlarsa tüm bu yapılanlar boşa gider. Daha sonra alacaklarını karşı taraftan bu şekilde tahsil edebilirler.”
  <br/>
  Ülker, bu kadar yoğun çalışma şartlarına rağmen kendilerine devlet tarafından ilgi gösterilmediğinden de yakınıyor: “Biz burada gönüllü olarak çalışıyoruz. Hiçbir arkadaşımız maaş almıyor. Sadece huzur hakkı denilen 200 lira alıyoruz. Ayrıca yemek ve ulaşım masraflarını da kendimiz karşılıyoruz. Bir sanatçının dahi doğum günü hatırlanırken bizim 15 Mart Tüketiciler Günü’müz hatırlanmıyor. En azından toplantı yaptığımız günler bize yemek verilse bu dahi bizi rahatlatacak. Emeklerimizin hiçbir karşılığını alamıyoruz. En azından ufak tefek de olsa böyle yardımlar bekliyoruz.”
  <br/>
  Tüketici hakem heyetleri, vatandaşa daha iyi hizmet verebilmek için heyetin üzerindeki bu yoğunluğun azaltılması için kurumsal bir işleyişe sahip olunması gerektiğinin altını çiziyor. Heyet, sadece bu işlerle ilgilenen yeni çalışanların olması gerektiğini söylüyor.
 </p>
 <p>
  <strong>
   EN ÇOK ŞİKÂYET EDİLEN, BANKALAR
  </strong>
 </p>
 <p>
  Başvuruların yüzde 95’i dosya masrafı, tahsis ücreti, kredi kartı aidatı, banka işletim ücreti gibi bankalar üzerinden gelen şikâyetlerden oluşuyor. Kalan yüzde 5 ise cep telefonu ve bilgisayar gibi ayıplı mallardan geliyor. Bankalara şikâyetin neden arttığını ise Tüketici Sorunları Derneği Genel Başkan Vekili Avukat Rıdvan Yıldız şöyle anlatıyor: “Bankaların aldığı Deli Dumrulvari ücretler yüzünden şikâyetler hızla artıyor. Mevzuatta yasaklansa bile bankalar bir yolunu bulup tüketicileri mağdur ediyor. Vatandaşlarımız ne yazık ki kendi ekonomilerini yeterince iyi idare edemiyor. Kredi kartı borçlu sayısı ve batık kredilerdeki ciddi artış, Türkiye’de halkın gelir-gider ve harcamalarındaki dengesizliğin bir sonucu. İsrafa varan gereksiz tüketimin sebeplerinden biri de finansal okuryazarlığın çok düşük olması. Finansal okuryazarlıkta emekleme aşamasında olmamız tüketicileri mağdur ediyor.”
 </p>
 <p>
  <strong>
   İNSANLAR GÜVENİ OLMADIĞI İÇİN HAKKINI ARAYAMIYOR
  </strong>
 </p>
 <p>
  Bir tüketici olarak hakkımızı aramada ne kadar etkiniz? Ya da hakkımızı arama konusunda duyarsız mıyız? Bu ve benzeri soruları Tüketiciyi Koruma Derneği Genel Başkanı Haşmet Atahan ile konuştuk.
 </p>
 <p>
  <strong>
   -Toplumun genelinde hak aramaya karşı bir duyarsızlık hâkim mi sizce?
  </strong>
  <br/>
  Duyarsızlıktan çok, güvensizlik demek daha doğru olur. Toplum, hak arama özgürlüğünü kullanarak, haksızlığa karşı çıkarak uğradığı mağduriyetini giderebileceğine ve mağdur edenlere bedelini ödetebileceğine inanmıyor. Güveni yok, güvenemiyor. Bu nedenle de hakkını arama mücadelesine girmiyor, giremiyor. Güvensizliğin giderildiği her ortam ve fırsatta, hak arama iradesi gösterenler hızla artıyor. Yeter ki güven duyabileceği ortam oluşsun. Bunu tüketici hakem heyetleri ve tüketici mahkemelerine yapılan başvurulardan açıkça görmekteyiz. Tüketici, eşinden dostundan bir şekilde şikâyette bulunup hakkını elde ettiğini gördükçe, kendisi de hakkını aramaya girişiyor. Son yıllarda hızla artan başvurular nedeniyle hakem heyetleri ve mahkemeler çalışamaz hâle gelmiş, tıkanmış durumdadır.
 </p>
 <p>
  <strong>
   -Sorunlarla karşılaşmamak için alışveriş sırasında nelere dikkat etmeli?
  </strong>
  <br/>
  Tüketici, acele karar vermeksizin, önce iyi bir araştırıcı olmalıdır. Taklit üründen, korsan ve belgesiz üründen sakınmalı. Ürünlerin ambalajlarının orijinal olduğundan emin olmalı. Son kullanma tarihlerini mutlaka kontrol etmeli. Satın alacağı hizmet ya da ürünün fiyat, kalite, teknik özellik, servis bakım-onarım hizmeti, yedek parça güvencesi ve garanti şartları gibi konularda bir karşılaştırma yapmalı ve bu değerlendirme sonrası bilinçli bir tercihte bulunmalıdır. Aldığı malın faturasını kesinlikle saklamalı, kaybetmemelidir. Ürünün ambalajını da en az, cayma hakkını kullanma süresi boyunca saklamalıdır.
 </p>
 <p>
  <strong>
   FATURA, FİŞ, DEKONT GİBİ BELGELER GEREKİYOR
  </strong>
 </p>
 <p>
  Tüketici hakem heyetleri, illerde ticaret il müdürlüğü, ilçelerde ise kaymakamlık bünyesinde bulunuyor. Tüketicilerin hangi hakem heyetlerine gitmesi gerektiğini şikâyet miktarları belirliyor. 2 bin 200 TL’ye kadar olan şikâyetlere ilçe hakem heyetleri, 2 bin 200 ile 3 bin 200 TL arasında olanlara ise il hakem heyetleri bakıyor. 3 bin 200 TL üzerinde olan şikâyetlere de tüketici mahkemeleri... Şikâyetiniz 10 TL’lik dahi olsa hakem heyetlerine başvurabiliyorsunuz. Tüketici, ikamet ettiği ya da ticaret yaptığı yerde hakem heyetlerine başvurabiliyor. Başvurular içinse şikâyetinizi ispatlayacak fatura, fiş, dekont, makbuz gibi belgeler gerekiyor. Dilekçeyi verirken nüfus cüzdanı fotokopisi ve yarım kapaklı evrak dosyası isteniyor.
 </p>
</div>


Kaynak: [www.aksiyon.com.tr](http://www.aksiyon.com.tr/ekonomi/hakkimizdir-hakkimizi-aramak_552059), [web.archive.org (arşiv bağlantısı)](http://web.archive.org/web/20151225125908/http://www.aksiyon.com.tr/ekonomi/hakkimizdir-hakkimizi-aramak_552059)
