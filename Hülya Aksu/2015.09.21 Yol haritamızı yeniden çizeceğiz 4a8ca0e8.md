# Yol haritamızı yeniden çizeceğiz

*Hülya Aksu 2015.09.21*

<div class="pNewsDetailMainContent ctx_content" itemprop="articleBody">
 <blockquote>
  <p>
   Süvari Giyim CEO’su Fatih Coşkun, iş dünyasının gelecek planlarını tekrar gözden geçirdiğini söylüyor. coşkun’a göre 2016 daha iyi bir yıl olacak.
  </p>
 </blockquote>
 <p>
  1967 yılında hazır giyim toptancılığı ile başladığı yolculuğuna, 1997 yılından itibaren açtığı mağazalarla perakendeci olarak devam eden Süvari Giyim, tekstil piyasasındaki durağanlığı fırsata çeviren ender şirketlerden. Süvari Giyim CEO’su Fatih Coşkun, uzun süredir yaptıkları ARGE çalışmaları sayesinde, Rusya ve Ukrayna’da yaşanan ekonomik krizden en az etkilenen Türk firmalarından biri olduklarını belirtiyor. Coşkun, 2015’in bekleme ve gözlem yapma yılı olduğunu söylüyor, gelecek yılın ise iş dünyası açısından daha kazanımlı bir yıl olacağının haberini veriyor. Süvari CEO’su Coşkun ile tekstil sektörünün son durumunu ele aldık.
 </p>
 <p>
  <strong>
   -Sektördeki olumsuz gidişat ne zaman baş gösterdi?
  </strong>
  <br>
   2013’ün sonlarına doğru gidişatın iyi olmayacağının sinyalleri gelmeye başladı. 2014 yılında Rusya ve Ukrayna arasında yaşanan çatışmaların iki ülke ekonomisini kötü etkilemesi, Türk tekstil sektörünü de zora soktu. Döviz kurundaki dalgalanmalar da baş gösterince iplik fabrikalarından kumaş fabrikalarına kadar birçok işletme kurun yükselmesine direnmekte zorlandı. Gaziantep, Adana ve Malatya gibi bölgelerde pek çok iplik ve tekstil fabrikası kapandı. Atölyeler ya kapasitesini düşürdü ya da işçilerini ücretsiz izne ayırdı.
  </br>
 </p>
 <p>
  <strong>
   -Piyasada adı konulmayan bir kriz mi yaşanıyor?
  </strong>
  <br>
   Dolar 1,80’di şimdi ise 3’lere kadar çıktı; bu çok net bir devalüasyondur. Bunu kriz diye adlandırmamak garip olur. Azerbaycan ve Türkmenistan’da yüzde 25 devalüasyon oldu ve kriz dendi. Türkiye’de yüzde 40’tan fazla. Türkiye’de yaşananlar için hâlâ kriz yok derseniz bu çok doğru olmaz. Net bir şekilde kriz var ve piyasa artık bunu ciddi ciddi dillendiriyor.
  </br>
 </p>
 <p>
  <strong>
   -Kur yüksekliği ihracata iyi gelecek deniyordu.
  </strong>
  <br>
   Döviz düşük olduğunda da ihracat kötü etkileniyor, yüksek olduğunda da... Piyasa ani hareketleri sevmiyor. Sabit kurlarda sektör daha iyi işler yapıyor, bu da ihracata olumlu etki ediyor. Döviz hızlı yükseldiğinde ihracat tarafı artacak diyoruz ama hiçbir zaman sonuçlar öyle gelmiyor. Şirketlerin iki dengesi var; biri ihracat, diğeri iç piyasa. Birinin dengesi bozulunca sonuçlar çok da iyi olmuyor. Şu anda yaşadığımız hadise de bu.
  </br>
 </p>
 <p>
  <strong>
   -Bu süreçte yurtdışında mağaza kapattınız mı?
  </strong>
  <br>
   Şu anda hiç mağaza kapatmadık. Ciddi teknoloji ve ARGE yatırımları yapıyoruz, altyapımızı sağlamlaştırıyoruz. Yurtdışındaki operasyon birimlerimizle sürekli istişare hâlindeyiz. Hatta krizi fırsata çevirdiğimiz yerler oldu. Rusya’da zarar ettiğini düşündüğümüz bir mağazamız vardı. St. Petersburg’da bulunan bir AVM’den dükkân kiralayarak o mağazayı oraya taşıdık. Normalde o AVM’den hayatta dükkân kiralayamazdık ama krizden dolayı bu durumu fırsata çevirdik. Krizi fırsata çevirmek için sürekli hamleler yapıyoruz. Tabii bir yandan krizle mücadele edip bir yandan da bunlarla uğraşmak zor.
  </br>
 </p>
 <p>
  <strong>
   -İç piyasa ne durumda?
  </strong>
  <br/>
  İnsanlar şu anda alım yaparken temkinli davranıyor. Piyasaya baktığımızda zaten herkesin cirolarında bir düşüş var. Döviz karşısında kaybetmeyen, serveti, sermayesi erimemiş olan hiç kimse yok herhâlde. Geçen yıla kıyasla memnun değiller. İlk 500’deki firmaların birkaçı kapandı, artık onlar yok. Binlerce çalışanı olan fabrikalar kapandı. Bunlar çok net örnekler. Bir kısmı hissediyor bu krizi, bir kısmı hissetmiyor, bir kısmı da hissetmek istemiyor.
 </p>
 <p>
  <strong>
   -Süvari’nin gelecek planlarında neler var?
  </strong>
  <br/>
  2023 yılında bin mağaza açma hedefimiz vardı, piyasadaki kötü gidişattan dolayı planlarımızı revize edeceğiz. Ama bin mağaza hedefinden vazgeçmeyeceğiz. Ekonominin gidişatını bekliyoruz. Dışarıdaki ülkelerde de durumu gözetleyeceğiz. Gelecek yılın daha kazanımlı olacağı öngörüsündeyiz.
 </p>
</div>


Kaynak: [www.aksiyon.com.tr](http://www.aksiyon.com.tr/kapak/yol-haritamizi-yeniden-cizecegiz_552325), [web.archive.org (arşiv bağlantısı)](http://web.archive.org/web/20160109202928/http://www.aksiyon.com.tr/kapak/yol-haritamizi-yeniden-cizecegiz_552325)
