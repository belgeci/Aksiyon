# Pata-Test!

*Hülya Aksu 2015.05.05*

<div class="pNewsDetailMainContent" itemprop="articleBody">
 <p>
  Sıkıntıları bitmek bilmeyen halkımız şimdi bir de patatesle imtihan oluyor. Fiyatların 70 kuruştan 4-5 liraya fırlaması özellikle dar gelirli ailelerin mutfaklarında ciddi sıkıntı doğurdu. Patates pazarda adeta krallığını ilan etti. Peki, neden?
 </p>
 <p>
  Son birkaç ay içinde pazarda markette dolaşıp da yüksek etiketlerin şaşkına çevirmediği insan sayısı azdır. Herşey ateş pahası, fakat öyle bir gıda var ki fiyatıyla âdeta dudak uçuklatıyor! Patates... İstanbul Bahçelievler’de pazar alışverişi yapan Şerife Özter, “İlk başta şaşırdım. Herhâlde dedim 3 kilosu 5 lira. Sonra pazarcıya sordum. Sadece kilosuymuş. Böyle fiyat mı olur? Fakir ne yiyecek?” diye tepki gösteriyor. Şerife Hanım gibi çok sayıda vatandaş, patates fiyatıyla karşılaştığında aynı hissiyatı dile getiriyor: “Patates de mi pahalandı?” Peki, mutfakların vazgeçilmezi patatesin fiyatını kim, nasıl yükseltti? Yoksa işin arkasında başka güçler mi var? Mesela patates lobisi!
 </p>
 <p>
  Vatandaşın tepkisini fark eden Gıda Tarım ve Hayvancılık Bakanlığı, patatesteki yükselişin sebebini bulmak için “Patates Timi” adında bir ekip oluşturdu. Tim, günler süren incelemelerden sonra Nevşehir’deki depolarda binlerce ton patates ele geçirdi ve fiyatların bu stokçuluk yüzünden arttığını açıkladı. Çiftçi ve tüccarlar ise tek sebebin bu olmadığı görüşünde. Onlara göre işin arka planında başka olaylar var.
 </p>
 <p>
  <strong>
   Doğal afetler...
  </strong>
 </p>
 <p>
  Türkiye patates üretiminin merkez üslerinden Niğde’de çiftçiler, fiyatların artmasındaki ana sebep olarak doğal afetler yüzünden üretimin zarar görmesini gösteriyor. Niğde’de 30 yıldır çiftçilik yapan Tekin Ulusoy, son iki yıldır meydana gelen don ve aşırı yağmurların patates tarlalarına büyük hasar vermesiyle ürünlerde rekoltenin düştüğünü söylüyor. Ulusoy’a göre, patates üretiminin az olması piyasada arz-talep dengesini bozdu ve fiyatları tırmandırdı. Ayrıca tarlada zarar gören patateslerin büyük kısmı da çürüdüğü için tohum olarak kullanıldı.
 </p>
 <p>
  Ziraat Mühendisleri Odası (ZMO) tarafından yakın zamanda yayımlanan patates raporu, Türkiye’nin patates üretimi ve tarım politikaları hakkında bilgilere yer veriyordu. Rapor, fiyatların artmasındaki en temel etken olarak yanlış tarım politikalarını gösteriyor. 1990-2013 yıllarını kapsayan dönemde, Türkiye’de nüfusun yüzde 36 artmasına karşılık, dar ve orta gelirli vatandaşların temel gıdaları arasında yer alan patates üretimi yüzde 8 geriledi. 2000 yılı sonrası dönemde nüfusun yüzde 19 arttığı, buna karşılık patates üretiminin yüzde 26 düştüğü görülmekte. 2012’de patates üretimi 4,8 milyon ton iken, 2013’te yüzde 18’lik bir düşüşle 3,9 milyon ton olarak gerçekleşti.
 </p>
 <p>
  Belirli bir üretim planlaması olmadığı için fazla üretim yapılan 2012 yılında girdi fiyatlarındaki fahiş artışlara karşılık, patates piyasada hak ettiği değeri bulamadı. Buna ihracat imkânlarının kısıtlı oluşu da eklenince, satılamayan patates tarlada ve depolarda kaldı. Bir kısmı hayvan yeminde kullanıldı, bir kısmı çöpe gitti. Bu nedenle çiftçi 2013’te patates ekimini azalttı. Bazı tüccarlar da elindeki ürünü daha yüksek fiyatlara satmak için stok yaptı. Ayrıca Irak’a yapılan ihracatın da etkisiyle fiyatlar olağanüstü seviyelere çıktı.
 </p>
 <p>
  <strong>
   Tekelleşti, fiyatlar uçtu
  </strong>
 </p>
 <p>
  Türkiye Ziraat Derneği (TZD) Başkanı İbrahim Yetkin’e göre, fiyatların artmasında stokçuluk anlayışının etkisi yadsınamaz. Yetkin, olumsuz hava şartlarını fırsat bilen bazı stokçuların, depolardaki ürünleri azar azar piyasaya sürdüğü, bunun da fiyatları artıran önemli bir etken olduğu görüşünde. Yetkin, bu durumun çözülmesi için üreticinin yeni bir modelle tüketiciye ulaşması gerektiğini söylüyor: “Üretici birliklerinin piyasadaki fiyat düzenlemesine katkısı olmalı. Üreticilerin piyasayı dengeleyici ve arz-talep dengesini düzenleyici yeni bir modelle tüketiciye kadar olan zincirde yer alması gerekiyor. Zaten gelişmiş ülkeler ve gelişmekte olan ülkeler böyle yapıyor. Bu şekilde olmadığı takdirde işte fiyatlar böyle artıyor. Stokçular kazanıyor.”
 </p>
 <p>
  Öte yandan tüccarlar, bazı firmaların piyasayı tekelleştirdiğini, fiyatları artıran bir başka sebebin de bu olduğunu söylüyor. Tüccarlara göre, piyasanın tekelleşmesiyle bazı firmalar tarlalardaki ürünlerin yarısından çoğuna sahip oldu. Bu kurumlar, ürünleri istedikleri fiyattan halka sattı. Tüccar Ahmet Özmen, patatesin tekelleşmesinin halka nasıl yansıdığını şöyle anlatıyor: “Soğuk havalarda ya da en ufak olumsuz olayda bunlar hemen fiyatları yukarı çekiyor. Piyasada ürün fazla olsa bile az varmış gibi gösteriyor. Patates lobisi bunlar! Devlet de buna dur demiyor. Olan küçük çiftçiye ve halka oluyor.”
 </p>
 <p>
  <strong>
   ‘Lobisi ortaya çıksın!’
  </strong>
 </p>
 <p>
  Patates fiyatının anormal artışını çarşı-pazardaki vatandaş şaşkınlıkla izliyor. Bazı pazar esnafı vatandaşların kendilerine kızmasından dertli. Vatandaşa göre patates fiyatını pazarcı artırıyor. “Çiftçiden 1 liraya gelen patates nasıl olur da 4-5 liraya çıkıyor!” diye veryansın ediyorlar. Pazarcılar ise halden ürünleri pahalıya aldıklarını, masraflarını çıkartmak için üzerine fiyat koymak zorunda olduklarını söylüyor.
 </p>
 <p>
  İstanbul’un Fatih ilçesindeki meşhur Çarşamba Pazarı’nda alışveriş yapan Ömer Solmaz, özel bir şirkette şoförlük yaptığını ve aylık 1200 liralık kazancıyla beş kişilik ailesine baktığını anlatıyor. Ömer Bey, her ay ev kirasına 500 lira ödüyor ve kalan 700 TL ile de evinin diğer masraflarını ve çocuklarının ihtiyaçlarını görmeye çalışıyor. Son aylarda sürekli artan gıda fiyatları yüzünden Solmaz ailesinin alışveriş torbasındakilerin sayısı, geçen yıla göre hayli azalmış. Solmaz, fiyatları pazarcıların artırdığını söylüyor ve ekliyor: “Fakirin yemeği patates bile 4-5 lira olmuş. Önceden o parayla 5 kilo alırdık, şimdiyse gramla alıyoruz. Aylık pazar ve market masrafımız 250 lira. Geçen yıla bakıyorum bir de şimdiye, resmen yaşamak için yiyoruz! ‘İnsan gerçekten hayret ediyor’ diyorlar ya bu maaşla geçinmek gerçekten de öyle!”
 </p>
 <p>
  Yenibosna semt pazarında alışveriş yapan Emine Durak da patatesin rekor derecede artmasını, siyasilerin her zorlukta müracaat ettiği lobileri hatırlatarak “patates lobisine” bağlıyor. Durak, “Haberlerde sürekli lobi deyip duruyorlar. Asıl patates lobisi var! Öğretmen hâlimle bile patates almak için iki kez düşünüyorum. Kimse bu patates lobisi çıkarsınlar ortaya.” diyor.
 </p>
 <p>
  Fiyat artışlarını herkes birbirinin üzerine atsa da çözüm Gıda Tarım ve Hayvancılık Bakanlığı’nda. Bakanlığın tarımda geçici çözümler yerine, uzun vadeli çözümlere ihtiyacı var. Patatesteki üretimin artması ve fiyatların normale dönmesi için Ziraat Mühendisleri Odası, hazırladığı raporda çözüm önerileri de sunuyor. Rapordaki bazı önerilere göre, üreticilerin söz sahibi olabilmeleri ve haklarını etkin kullanabilmeleri ancak örgütlenmeyle mümkün. Buna ek olarak, patateste sorunun çözümü için, vakit geçirmeksizin arz-talep ve ihracat imkânları ile iklim koşullarını dikkate alarak üretim planlaması yapılmalı. Patates yetiştirmeye elverişli yeni üretim bölgeleri belirlenmeli. Elektrikte uygulanan yüzde 18 KDV, tarımda kullanılan elektrikte yüzde 1’e indirilmeli, pay ve fonlar kaldırılmalı. Öte yandan, patates üretiminde kullanılan diğer girdilerin vergi oranları düşürülmeli ve patates işleme tesislerinin sayısı artırılmalı. Bunlar yapıldığı takdirde hem üretimin artacağı hem de fiyatların normal seyirde gideceği ifade ediliyor.
 </p>
</div>


Kaynak: [www.aksiyon.com.tr](http://www.aksiyon.com.tr/ekonomi/pata-test_550782), [web.archive.org (arşiv bağlantısı)](http://web.archive.org/web/20150811172205/http://www.aksiyon.com.tr/ekonomi/pata-test_550782)
