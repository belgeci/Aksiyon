# Seçim güvenliğinin sigortası Cihan

*Hülya Aksu 2015.06.16*

<div class="pNewsDetailMainContent" itemprop="articleBody">
 <blockquote>
  <p>
   Haklarında çok çirkin iftiralar atıldı. 7 haziran’ın kazananı tüm engelleme ve baskılara rağmen yine Cihan Haber Ajansı oldu. Genel Müdür Abdülhamit Bilici, “Allah’a şükürler olsun, dokuzuncu seçimden de alnımızın akıyla çıktık.” diyor.
  </p>
 </blockquote>
 <p>
  Türkiye, 7 Haziran’da tarihinin en önemli seçimlerinden birini yaşadı. Sonuçları bu kadar öngörülemez bir seçim sürecine uzun süredir şahit olmamıştık. Gün boyu ekranlarda, radyolarda, sosyal medyada sonuçlar tahmin edilmeye çalışıldı. Ama gözler ve kulaklar sandıklara ve sonuçların en sağlıklı açıklandığı yer olan Cihan Haber Ajansı’na kilitliydi.
 </p>
 <p>
  Türkiye’de seçimin markası hâline gelen Cihan, siber ve fiziki saldırılara rağmen son seçimden de alnının akıyla çıkmayı başardı. Bir kez daha hızlı ve doğru sonuçlarla herkesin takdirini toplayan Cihan, 7 Haziran’dan önce çirkin iftiralara, algı operasyonlarına maruz kaldı. Bazı medya organlarında çıkan “El konulacak” haberlerinin gölgesinde seçimlere hazırlandı. Peki, 7 Haziran akşamı bütün Türkiye’nin merak ettiği ajansta havalar nasıldı? Cihan Haber Ajansı Genel Müdürü Abdülhamit Bilici ile 7 Haziran öncesi ve sonrasını, Cihan’ın demokrasi mücadelesini konuştuk.
 </p>
 <p>
  <strong>
   -30 Mart’ta stresliydiniz. 7 Haziran akşamı nasıldı?
  </strong>
  <br>
   Benzer durumdaydık. Bu seçimde siber saldırılar bir yana havuz medyasının çok çirkin ve alçakça iftiralarıyla da uğraştık. Seçimden üç gün önce hedef gösterildik. Bir buçuk yıldan beri yaptıkları çirkin yayınlardan bir farkı yoktu ama bu sefer bizi isim isim hedefe koymuşlardı. Âdeta şunu söylüyorlardı: “Bu isimleri gözaltına alın, buraya baskın yapın ve çalışamaz hâle getirin!” Etrafta sürekli ‘el konulacak’ dedikoduları dolaşıyordu. Arkadaşların psikolojisi şöyleydi: “Kesin ya bir baskın olacak ya siber saldırı ile çalışmamız engellenecek ya da hizmet veren internet servislerinden destek istediğimiz hâlde hükümetin baskısından dolayı destek alamayacağız.” Üzerimizdeki baskıyı düşünebiliyor musunuz? Kâbus gibi bir akşam yaşadık. Allah’a şükürler olsun, 9. seçimden de alnımızın akıyla çıktık ve rahat bir nefes aldık.
  </br>
 </p>
 <p>
  <strong>
   -Şamil Tayyar’ın attığı tweet de tuzu biberi olmuştur?
  </strong>
  <br>
   Tayyar, “Seçim günü 17 itibarıyla Cihan ve Doğan Haber Ajansı’nın internet sitesi hacklenecek.” dedi. O saat itibarıyla siber saldırılarla web sitemiz girilemez hâle geldi. Web sitemiz de çökünce, “Eyvah, bunun arkası gelecek” diye çok endişe ettim. Abonelerimiz için farklı bir sistem kurmuş ve orası için daha sıkı tedbirler almıştık. Seçim sonuçlarını o kanal üzerinden verdik. Karşımızda devlet imkânlarını da kullanan bir yapı vardı. Bu kanala da zarar gelir diye çok korktum, ama sistemimiz sağlıklı çalıştı. Verileri hızlı bir şekilde aldık, sonuçları da güvenle abonelerimize aktardık. Ama yapılan baskı ve haksızlıkların geriye doğru mutlaka sorgulanması lazım. AK Partili bir milletvekili neredeyse saatine varana kadar her şeyiyle bu saldırıyı nasıl biliyor? İnternet sitemizin çökertilmesi kabul edilemez bir şey! Haber verme hakkımız engelleniyor. Medyaya ve demokrasiye yapılmış bir saldırı bu. İnanıyorum ki ülkemiz normale döndüğünde bize 3 seçimdir bu işi yapanlar adalete hesap verecek.
  </br>
 </p>
 <p>
  <strong>
   -Siber saldırılara karşı ne gibi önlemler almıştınız?
  </strong>
  <br>
   Bilgi-İşlem’deki arkadaşlar, neredeyse bununla yattı, bununla kalktı. Daha güçlü koruma tedbirlerini nasıl alabiliriz diye araştırdılar hep. Konunun önemi 30 Mart’ta net bir şekilde ortaya çıkmıştı. Sistemimizde iki tane yenilik yapmıştık ve bizi en çok bunlar telaşlandırıyordu. Önceki seçimlerde de tek tek sandık sonuçlarını topluyor ama abonelerimize ilçe sonuçlarını veriyorduk. Bu seçimde ilk defa sandıkların tek tek sonuçlarını verdik. Binlerce sandığın, 20 partinin ve bağımsızların seçime katıldığını düşünürseniz müthiş bir işlem ve çok kısa sürede bunların yapılıyor olduğu bir sistemi ayakta tutmak başlı başına büyük bir zorluktu. Sırf bu işlerle uğraşmaktan dolayı bir arkadaşımız ciddi sağlık sorunları yaşadı. İkincisi ise sandık tutanaklarının her birinin fotoğraflarını topladık. Hile ihtimallerine karşı demokrasiye bir destek olsun istedik. Bu bilgiler sistemimizde mevcut ve herkese açık. Bir de şunu söylemek istiyorum: 2002’den beri Türkiye’de çok farklı siyaset tarzları oldu. Bizim ilk işe başladığımız zaman AK Parti antidemokratik yapıların hedefindeydi. Ajans olarak bu işi yapmamız da bir tür demokrasiyi korumak ve sandıklarda muhtemel bir hileyi önlemek içindi. O gün belki AKP’ye daha yakındık ama sandıktan ne çıktıysa onu verdik. Böyle yapmasaydık Cihan’a bugün duyulan güven asla oluşmazdı. Bir ya da iki seçimde saygınlığımız biterdi. Bakın, devlet ajansının bu işte pek dürüst çalışmadığı üçüncü seçimde tescillenmiş oldu. Biz 9 seçimdir testten geçiyoruz. Sonuçları verdiğimiz bütün kanallar ve partiler bizi denetliyor. Seçim sonuçlarında hepsi dediler ki: “Cihan bu işi doğru yapıyor.”
  </br>
 </p>
 <p>
  <strong>
   -Anadolu Ajansı’nın verdiği sonuçlar çok tartışılıyor.
  </strong>
  <br>
   Anadolu Ajansı’nın oynamış olduğu rol devlet kurumlarının partizanlaşmasından kaynaklanıyor. Son iki seçimde diyelim hata yaptılar, bu seçimde bir şans daha verildi. İki hata affedilebilir ama üçüncüsünde de aynı şeyi yaptılar. Meselenin sorgulanması lazım. Gerçekten sandık sonuçlarını mı veriyorlar yoksa bir algı mı yönetiliyor? Bu ciddi bir soru işareti. Sonuçta burası bir devlet ajansı ve herkese karşı sorumluluğu var. Çünkü hepimizin vergisiyle finanse ediliyor. Yanlış yapma gibi bir lüksü yok. Hiçbir medya grubunun böyle ilkesizlik ve manipülasyon yapma hakkı yok ama kamu kurumu olarak onlar daha ciddi ve tarafsız olmalı. Yeni Meclis bunu mutlaka sorgulamalı ve sorumluları da hesap vermeli. Buna TRT de dahil.
  </br>
 </p>
 <p>
  <strong>
   -Anadolu Ajansı sandıktan sonuçları nasıl veriyor?
  </strong>
  <br/>
  Bunu bence gazeteciler araştırmalı. Sandık başındaki görevlilerimizin söylediği şu: “Biz hiçbir yerde AA adına sandıklardan sonuç almaya çalışan birileriyle karşılaşmadık.” Bizim partililerle işimiz yok. Bir partinin lehine ya da aleyhine çalışmış olsaydık bu anında çıkardı. Mesela, cumhurbaşkanlığı seçiminde adaylardan biri Erdoğan’dı. Eğer hileci olsaydık ilk başta onu kaybediyor gösterirdik. Büyük tartışma çıkardı. Cihan’ın herkesin anladığı ve gördüğü şekilde demokrasinin olmazsa olmazı hâline gelmesi ibretlik. Türkiye’de sivil bir gözün oy kullanma ve sayma sürecini gözlemesinin seçim güvenliği açısından ne kadar önemli olduğunu son 3 seçimdir anladık.
 </p>
 <p>
  <strong>
   ARKADAŞLARIMI TEBRİK EDİYORUM
  </strong>
  <br/>
  “Çok dua aldık, gönüllü ve fedakâr arkadaşlarımız cansiparane çalıştılar. Görünmez kahramanları var bu işin. İnanılmaz büyük bir çalışmaydı ve çok zor şartlar altında yapıldı. Son üç seçimdir, özünde zaten zor olan işi bir engelli koşuya çevirdiler. Önümüze sürekli engeller konuyor, biz de her engeli azimle aşmaya çalışıyoruz. İnanılmaz çalışmalar yapan arkadaşlarımı tebrik ediyorum.”
 </p>
</div>


Kaynak: [www.aksiyon.com.tr](http://www.aksiyon.com.tr/dosyalar/secim-guvenliginin-sigortasi-cihan_551291), [web.archive.org (arşiv bağlantısı)](http://web.archive.org/web/20150721124902/http://www.aksiyon.com.tr/dosyalar/secim-guvenliginin-sigortasi-cihan_551291)
