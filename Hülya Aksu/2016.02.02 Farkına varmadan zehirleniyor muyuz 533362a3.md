# Farkına varmadan zehirleniyor muyuz?

*Hülya Aksu 2016.02.02*

<div class="pNewsDetailMainContent ctx_content" itemprop="articleBody">
 <p>
  Parlak elmalar, armutlar, portakallar... Canlı görünüşüyle dikkat çeken kimi meyvelerin üzerinde sağlığa zararlı bir kimyasal madde olabileceğini biliyor muydunuz?
 </p>
 <p>
  Çarşı-pazarda alışveriş yaparken fark etmişsinizdir; elma, armut, portakal gibi ürünler artık daha parlak ve diri. Doğal zannedip bu tarz ürünleri aldığımız çok olmuştur. Fakat bazı ürünlerin parlaklığı ne yazık ki sadece doğallıktan kaynaklanmıyor. Sebze ve meyvelerin raf ömrünü uzatmak ve onlara parlaklık vermek için, parafin kullanılmış olabileceği ihtimalini de dikkate almalısınız.
 </p>
 <p>
  Parafin; petrol ve petrol benzeri ürünlerden elde edilen renksiz, kokusuz bir mum çeşidi olarak tanımlanıyor. Kullanım yerleri epey fazla. Tekstil, eczacılık, kozmetik sanayii, katı ve sıvı yiyeceklerin saklanması gibi alanlarda kullanılıyor. Kremler, merhem, fitil ve kabızlık ilaçlarının üretiminde de etken maddelerden biri. Ancak, bazı parafinli ürünlerin, kanserden romatizmaya metabolizma üzerinde çok ciddi rahatsızlıklara yol açtığına dair bulgular da mevcut. Parafinden korunmak zor; ama imkânsız değil.
 </p>
 <p>
  <strong>
   Neden zararlı?
  </strong>
 </p>
 <p>
  Parafinin insan sağlığını en çok tehdit ettiği alan olarak gıda öne çıkıyor. Parafin genellikle tarlada değil, aracılardan geçtikten sonra uygulanıyor. Sert kabuklu dediğimiz hemen her sebze ve meyvede çok sık kullanılıyor. Kozmetikteki zararları sık gündeme gelse de gıdada kullanılan parafinin sağlık açısından daha acil riskler taşıdığını düşünen uzmanlar var.
 </p>
 <p>
  Beslenme uzmanı Hayrettin Mutlu, parafinin sentetik olarak elde edildiği için metabolizmada sindirim enzimlerinden etkilendiğini söylüyor. Ama asıl zararın, zirai ilaçları hapsetmesinden dolayı, tüketildiğinde ortaya çıktığını belirtiyor. Bakteriler de bu ortamda kolaylıkla ürüyor.
 </p>
 <p>
  Parafin yağ ve mumlarının ağız yoluyla vücuda alınmasının zararları da az değil. Yutulduğu takdirde, parafin, karaciğer, böbrekler ve lenf düğümlerinde birikerek kalp kapakçıklarında iltihaplı rahatsızlıklara neden olabiliyor.
 </p>
 <p>
  <strong>
   Kurtulmak mümkün mü?
  </strong>
 </p>
 <p>
  Her parlak sebze-meyve parafinlidir diye düşünmek doğru değil. Bir ürünün parafinli olup olmadığını anlamanın en kolay yolu satın alınacağı zaman üzerini sert bir cisimle kazımak. Eğer bu kazımada beyaz tozlar veya pulcuklar görülüyorsa, kuvvetle muhtemel parafin uygulanmıştır. Yine ürün ilk ele alındığında yapışkanlı hissi veriyorsa, parafinin bulunduğu düşünülebilir.
 </p>
 <p>
  Parafinden tamamen kurtulmak imkânsız. En azından sirke, karbonat ve limonla temizlik veya bol suyla yıkamak, parafinin meyve ve sebzelerin dış kısmından atılmasına yardımcı oluyor. Tüketici Sorunları Derneği Başkanı Aydın Ağaoğlu, tüketicilerin sebze meyveleri güvenilir ve bildik yerlerden almalarını tavsiye ediyor. Ağaoğlu, Gıda Tarım ve Hayvancılık Bakanlığı’nın bu konularda çalışması olduğunu fakat yetersiz kaldığını da belirtiyor. İş yine vatandaşa düşüyor. Alışveriş yaparken satın alacağınız ürünleri mümkünse kendiniz seçin, dikkatle kontrol edin.
 </p>
</div>


Kaynak: [www.aksiyon.com.tr](http://www.aksiyon.com.tr:80/dosyalar/farkina-varmadan-zehirleniyor-muyuz_553738), [web.archive.org (arşiv bağlantısı)](http://web.archive.org/web/20160212142517/http://www.aksiyon.com.tr:80/dosyalar/farkina-varmadan-zehirleniyor-muyuz_553738)
