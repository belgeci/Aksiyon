# Şapkadan borç çıkaran sistem

*Hülya Aksu 2015.09.28*

<div class="pNewsDetailMainContent ctx_content" itemprop="articleBody">
 <p>
  Kimi sigortalı olduğunu bilmeden adrese gelen yüklü borç tebligatlarıyla şaşkınlık yaşıyor, kimi de hastane kapısından geri dönüyor. Nedir bu Genel Sağlık Sigortası’nın vatandaşa çektirdiği?
 </p>
 <p>
  Bundan birkaç yıl önce sosyal güvencesi olmayanlar için devlet, Genel Sağlık Sigortası (GSS) adında bir uygulama başlattı. GSS sosyal güvencesi olmayan, kayıt dışı çalışan veya işsiz vatandaşların da sağlık hizmetlerinden faydalanabilmesini amaçlıyordu. Herkes otomatik olarak sisteme dâhil ediliyordu ve bu yüzden çoğu kimsenin haberi dahi olmuyordu. İşin aslına bakılırsa şu an GSS’nin ne olduğunu bilenler de çok değil.
 </p>
 <p>
  İnternette yer alan şikâyet siteleri, sözlük, forum ve tüketici derneklerine gelen şikâyet başvuruları GSS’nin az bilinirliğini ve uygulamadaki hataları ortaya koyuyor. GSS, iyi niyetlerle başlasa da uygulamaya geçtiği günden beri kafalarda ciddi soru işaretleri oluşturdu. Kimi, maddi durumu olmayanların sosyal güvenceye kavuşmasını sağlayan sistemi överken, kimine göre GSS vatandaşı soymak  için bir dümen. İş ve Sosyal Güvenlik Uzmanı Ersin Umdu, GSS’nin vatandaş için yararlı olduğunu düşünenlerden. Ama sistemdeki yanlışlıklar yüzünden Umdu, GSS’nin halk nezdinde doğru anlaşılmadığını söylüyor.
 </p>
 <p>
  <strong>
   NEDİR BU GSS?
  </strong>
  <br/>
  GSS, 1 Ocak 2012 tarihinden beri zorunlu olarak bütün sosyal güvencesiz kişiler için uygulanan bir sistem. Herhangi bir sosyal güvenceniz yoksa veya eş, çocuk, anne-baba gibi bir sigortalı yakınınız tarafından bakılmakla yükümlü bir statüye sahip değilseniz, GSS kapsamında sigortalı olmanız gerekiyor. Böylece sağlık hizmetlerinden normal sigortalılar gibi yararlanabilirsiniz. GSS, Yeşil Kart ile sağlanan tüm hakları kapsıyor. Primsiz sigortalılar sadece devlet hastanesinden, primli sigortalılar ise normal sigortalılar gibi bütün hastanelerden yararlanabiliyor.
 </p>
 <p>
  <strong>
   GSS’YE NASIL KAYIT YAPTIRILIR?
  </strong>
  <br/>
  Sistem, kişileri herhangi bir başvurusu olmaksızın dâhil ediyor. GSS hakkında detaylı bilgi almak için www.turkiye.gov.tr adresinden sorgulama yapmak yeterli. Yapılan sorgulama ile birlikte, hangi tarihlerde sisteme dâhil olunduğu, kaç gün GSS hizmetlerinden yararlanıldığı gibi bilgilere ulaşılabiliyor.
 </p>
 <p>
  <strong>
   GELİR TESTİ NEDEN ÖNEMLİ?
  </strong>
  <br/>
  Vatandaşların çoğu adreslerine gelen borç tebligatıyla GSS’nin varlığından haberdar oluyor. Bu borçlar GSS’ye kayıt olunduğu tarihe göre belirleniyor. Bazıları 2-3 yıl GSS’den hiç haberdar olmadığı için 5-6 bin liralık borç ile karşılaşıyor. Umdu, bu durumda yapılması gerekenleri şöyle sıralıyor: “Adrese dayalı kaymakamlık ya da valilikte bulunan Sosyal Yardımlaşma ve Dayanışma Vakfı’na giderek gelir tespiti yaptırıyorsunuz. Test, kişi başı düşen aile içindeki gelir üzerinden yapılıyor. Sonucunda ise primli ya da primsiz ödeme şekli belirleniyor. Aile içindeki kişi başı gelir asgari ücretin üçte birinden az ise, hiçbir ücret ödenmiyor. Burada aile içindeki kişi başı gelir çok önemli. Yani sizin geliriniz sıfır olabilir ama anneniz ya da babanız onlarla beraber topladığınızda size düşen hisse asgari ücretin üçte birinden az ise bu durumda prim ödemeden Genel Sağlık Sigortası kapsamına giriyorsunuz. Ama asgari ücretin üçte birinden fazla ise bu sefer kademeli olarak en fazla 305 lira olacak şekilde Genel Sağlık Sigortası’na prim ödeyerek, primli sisteme dâhil oluyorsunuz. Prim tarifeleri ortalama 305, 170 ve 50 lira arasında değişiyor.”
 </p>
 <p>
  <strong>
   GELİR TESTİ YAPTIRILMAYINCA NE OLUR?
  </strong>
  <br/>
  Gelir testi yaptırılmadığı takdirde en üst prim olan 300 lira ile her ay devlete borçlanıyorsunuz. Fakat testi yaptırdıktan sonra gelirinize göre prim ödüyorsunuz.
 </p>
 <p>
  <strong>
   KİMLER GELİR TESTİ YAPTIRMAK ZORUNDA?
  </strong>
  <br/>
  Anne babalarından sağlık yardımı alamayanlar (18 yaş üstü ve öğrenci olup 25 yaşını aşmış olanlar,) sigortalı bir işte çalışmayan işsizler, Türk uyruklu olmayan yabancılar (1 yıldan fazla Türkiye’de ikamet etmek şartıyla) ve kısmi süreli çalışıp 30 günün altında prim ödeyenler. 25 yaşından küçükler, öğrenciyseler ve anne veya babanın sigortasından yararlanıyorlarsa, bir sorun yok. Bu kapsamdaki öğrenciler, öğrenci belgeleri ile birlikte SGK’ya başvurarak kayıt yaptırmak zorunda. Ancak 25 yaşını aşmış ve bir işte çalışmıyor ise gelir tespiti yaptırması ve gerekiyorsa prim ödemesi gerekecek. Ayrıca kız çocukları evlenmedikleri sürece anne veya babalarının sigortalarından yararlanarak GSS’li olabiliyor. Ancak, yasanın çıktığı tarihten sonra 18 yaşını dolduranlar, aynı erkek çocuklarda olduğu gibi, çalışmıyorlarsa gelir tespiti yaptırarak GSS’ye prim ödeyecekler.
 </p>
 <p>
  <strong>
   ASKER OLANLAR NE YAPMALI?
  </strong>
  <br/>
  Askerden gelenlerin hemen gelir testi yaptırması gerekiyor. Yaptırmadıkları takdirde onların da borçlandığını belirtiyor Umdu: “Mesela biri askerden geldi ve iş arıyor ama bulamadı. Hemen askerden geldikten sonra bir Sosyal Yardımlaşma Vakfı’na giderek gelir tespiti yaptırması ve sonuca göre prim ödemeye başlaması lazım.”
 </p>
 <p>
  <strong>
   GSS BORCU OLANA HASTANEDE BAKILIYOR MU?
  </strong>
  <br/>
  Önceden rehinli hastalar vardı tedavi parasını ödeyemeyince rehine tutuluyordu hastanede. Hatta hükümet, “rehinli hastalar sorununu çözdük” dedi. İşte rehinli hastalar sorunu bu şekilde çözüldü. Hasta provizyon alamadığı için zaten hastaneye gidemiyor ve gidemediği için rehine tutulamıyor. Acil hâller tanımına giren durumlarda tedavi olabiliyorsa da muayene, tetkik gibi sonraki süreçte onlara bakılmıyor. Bir de eğer gidilen hastane özel hastaneyse kişinin genel sağlık sigortası da yoksa bu sefer özel hastane kendi hastane limitlerine göre tahsilini yapıyor.
 </p>
 <p>
  <strong>
   ÖZEL SAĞLIK SİGORTALILAR DA GSS’Lİ OLUYOR MU?
  </strong>
  <br/>
  Özel sigortanız olsa dahi GSS’li olmak zorundasınız. Geliriniz fazlaysa üstüne bir de daha fazla prim ödemek durumunda kalıyorsunuz yani 305 lira olan. “Hayır ben istemiyorum, benim özel sigortam var” deseniz dahi bu sigortayı olmak zorundasınız.
 </p>
 <p>
  <strong>
   BORÇLULARA AF GELİYOR, AF KİMLERİ KAPSIYOR?
  </strong>
  <br/>
  GSS borcu olanlar için 6-7 aydır af var ve bu af 30 Eylül tarihinde sona eriyor. Peki, bu af kimleri kapsıyor? Umdu bu durumu şöyle açıklıyor: “Af dediğimizde borcun genel bir kısmı ya da faizi silinir, bu af olur. Fakat şimdiki durum böyle değil. Diyelim ki sizin 2013-2014 yılı arasında GSS borcunuz var ve 2015’in Ocak ayından beri de çalışıyorsunuz. Af dediğimizde bu borcun silinmesi lazım ama kanun diyor ki, “Hayır bu böyle değil, eylül ayının sonuna kadar bir yardımlaşma vakfına git, yeniden gelir tespitine gir ve gelirine göre borcunu yapılandır.” Yani 2013’teki gelir durumunu şu andaki durumunla kıyaslıyor. Ben şu anda çalışıyorsam sistem beni çalışıyor olarak gördüğü için otomatikman beni zaten çıkan borçla muhatap kabul ediyor. Eğer gelir tespitine girmezseniz SGK en üst rakam neyse onunla sizi sigortalatıyor. Bu yeniden değerleme sürecinde daha alt düzeydeki limitlerden prim ödeyerek o borcunuzu daha az düzeydeki primlere göre tekrar yeniden değerleyebilir. Geriye dönük borçlarınız yeniden değerlemeye tabi tutuluyor.”
 </p>
 <p>
  <strong>
   GSS ŞU ANDA ZULME DÖNÜŞMÜŞ DURUMDA
  </strong>
 </p>
 <p>
  Genel Sağlık Sigortası vatandaşa yarar sağlıyor mu? Sosyal Güvenlik Uzmanı Ersin Umdu (Millet gazetesi yazarı), büyük resme bakıldığında “evet yararlı” diyor: “Aslında bu vatandaşın yararına olacak bir şeydi ama sistem doğru kurgulanmadığı için her ay borç tahakkuk ediyor ve bu borç vatandaşı bilgilendirmeden yapılandırıldı. İkincisi, sigorta kademeli olarak fiyatlandırıldı. Hizmet aynı hizmet, ama 305 lira ödeyenle 50 lira ödeyen aynı hizmeti alıyor. Adaletsizlik bu. Gereksiz bir bürokrasiyle gereksiz yere konu karmaşık hâle getirildi. GSS zorunlu bırakılmaz, isteğe bırakılmalıydı. GSS, kişileri sosyal güvencenin dışında bırakmayacak bir alternatif çözüm getirmesi açısından doğru. Eğer sosyal güvencem yoksa ve tedavi olmak istiyorsam, ben devlete giderim, gelir durumumu ölçtürürüm, primli veya primsiz şekilde çıkan tarifeye göre primleri öder ya da ödemeyerek devlet tarafından güvence altına alınarak tedavi olurum. Bu hakkı zorunlu verdiğiniz zaman artık hak olmaktan çıkıp zulme dönüşüyor. Şu an Genel Sağlık Sigortası o durumda hak olmaktan çıkıp eziyete dönüşmüş durumda.”
  <br/>
 </p>
</div>


Kaynak: [www.aksiyon.com.tr](http://www.aksiyon.com.tr:80/saglik/sapkadan-borc-cikaran-sistem_552380), [web.archive.org (arşiv bağlantısı)](http://web.archive.org/web/20151104221220/http://www.aksiyon.com.tr:80/saglik/sapkadan-borc-cikaran-sistem_552380)
