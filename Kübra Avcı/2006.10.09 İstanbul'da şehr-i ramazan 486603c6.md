# İstanbul’da şehr-i ramazan

*Kübra Avcı 2006.10.09*

<div>
 <p>
  <font>
   Sultanahmet Meydanı bu yıl Ramazan’ın en gözde sembolü oldu. Samanyolu TV’nin buradan yaptığı yayın da binlerce insan için cazibe kaynağı oldu.
   <br/>
   <br/>
   İnsanların ruh hâllerini etkileyen mekânlar, yılların birikimini nesillere duygu yoluyla aktarıp gönül bağlarını kuvvetlendirir. Bu tür mekânlar hayatımızda öyle yer eder ve bazı ulvî kavramlarla anılmaya başlar ki zamanla kutsal bir kavramın bu tür mekânlarla birlikte anıldığına dahi şahit oluruz. İçinde bulunduğumuz mübarek ramazan ayının da kavram olarak bütünlük oluşturduğu mekânlarla bir birlikteliği var…
   <br>
    <br>
     Yabancıların 'Mavi Cami' olarak andığı 'Sultanahmet Camii' en az kendisi kadar ünlü meydanında ramazanın tadını çıkarmaya çalışan binlerce insanı ağırlıyor. İstanbul'un değişik ilçelerinden, hatta Türkiye ve dünyanın değişik yerlerinden gelenler, en azından bir akşamı bu atmosferde geçirebilmek, meydanda edilen toplu dualara canı gönülden 'âmin' demek için buradalar.
     <br>
      <br>
       Yedi tepeli şehrin bir numaralı tepesine kurulan cami ve ayrılmaz parçası olan ünlü meydan akıl gözüyle değil gönül gözüyle gören insanların manevi duygular ikliminde coşup durulduğu bir yer adeta.
       <br>
        <br>
         Eminönü Belediye Başkan Yardımcısı Mahir Katırcı, ramazan için hazırlık yapmaya bir ay önce başladıklarını söylüyor. Bölgedeki en büyük sorun olan otopark problemini çözmek için, Topkapı Sarayı’nın altındaki toprak sahayı ve Ayasofya'nın önünü saat 5'ten sonra otopark olarak kullanmaya başladıklarını belirtiyor.
         <br/>
         <br/>
         Yabancı turistler hariç günde ortalama 30 bin kişinin ziyaret ettiği Sultanahmet'te gıda, hediyelik eşya ve yardım derneklerine ait 86 stant var. Yabancılara kültürümüzü tanıtmak isteyen heyecanlı öğrenciler de göze çarpıyor meydanda. Sahlep ikram ediyorlar, ramazanı anlatmaya çalışıyorlar onlara. Avustralya'dan gelmiş Hıristiyan bir çift, organizasyonu ilgi çekici buldukları için burada olduklarını, ilk kez bir ramazan coşkusu yaşadıklarını ve çok memnun kaldıklarını söylüyor.
         <br/>
         <br/>
         Ramazan ve iftar sofralarının yıllardır başmisafiri olan Samanyolu TV ekibi ise halktan gelen sevgiye bir cevap olarak Sultanahmet Meydanı'na gelip, halkla iç içe bir ramazan programı hazırlıyor bu sene. Binlerce gönlün birleştiği bu yerde insanlar akşam ezanının yaklaşması ile iftarlarını açabilecekleri bir yerin telaşına düşüyor veya evden getirdiği yiyecekleri çimenler üzerinde boş bulduğu bir köşeye serip mahyâların yanmasını, ezanın okunmasını bekliyor.
         <br/>
         <br/>
         Sultanahmet Meydanı’nı dolduranlar, hep birlikte olmanın ve dualarla oruç açmanın çok güzel bir duygu olduğunu söylüyor. İftar vaktinin yaklaştığı, açlığın dorukta olduğu anları kışkırtıcı yemek kokuları içinde bu nimetlerden kendini çekerek geçiren meydandaki bu büyük kalabalık sabırla bekliyor; Samanyolu TV'nin konukları tarafından yapılan toplu duaya iştirak ediyor. Her şeyin hâkim ve sahibine yollanan dualardan sonra altı şerefeli caminin ışıkları yanıyor, mahyâlar aydınlanıyor, ezanlar okunmaya başlıyor. Ve kutlu mekân artık oruç tutanların dudak kıpırtılarıyla yaptığı dualarla dolu sessiz bir iklime geçiyor.
         <br/>
         <br/>
         Ramazanı tanımaya çalışan turistler de oruç tutan halkla yan yana bir yerlere oturup, elinde dürümüyle Sultanahmet'i izliyor. Oruç açanların hareketlerini izleyip aynı duyguları paylaşmaya çalışıyor…
         <br/>
         <br/>
         Yemekler yenip namazlar kılındıktan sonra pamuk helva, kayısı döneri, rengarenk Osmanlı macunu, kestane gibi yiyeceklere geliyor sıra. Bunlar, birazdan okunacak yatsı ezanı ve arkasından kılınacak teravih namazını beklerken vakit geçsin diye atıştırılan tatlılar aslında. Araya birkaç bardak çay içmeyi sıkıştırabilenler de oluyor çay bahçelerinde yer bulabilirse. Ardından herkes ihtişamıyla büyüleyen Sultanahmet Camii’ne giriyor teravih için. Genci, yaşlısı, çocuğu, turisti...
         <br/>
         <br/>
         Teravih namazının ardından belediyenin düzenlemiş olduğu kültürel etkinlikler başlıyor ve kalabalık, heyecanını bir nebze olsun yitirmeden, tasavvuf grupları konserlerini, mehteran ve sema gösterilerini izleyerek tamamlıyor tatlı bir ramazan akşamını.
         <br/>
         <br/>
         <br/>
         MACERACI İLE SULTANAHMET'TE RAMAZAN
         <br/>
         <br/>
         Murat Yeni: Burada toplanan Türkiye'yi yansıtmak istedik.
         <br/>
         <br/>
         -Sultanahmet'te ramazan programı yapma fikri nereden çıktı?
         <br/>
         <br/>
         Ramazan programı için dört yıldır Anadolu'da geziyorduk. Anadolu'yu, Anadolu insanının güzelliklerini göstermeye çalışıyorduk. Ama Anadolu'dan insanlar zaten akın akın Sultanahmet'e geldiğinden bu sene burada toplanan Türkiye'yi yansıtmak istedik.
         <br/>
         <br/>
         -Burada insanlar toplu halde dua ediyor, konuklarınıza dua ettiriyorsunuz. Sizi ta yürekten yakalayan bir dua oldu mu hiç?
         <br/>
         <br/>
         En güzel duayı yüzden alabilirsiniz. Yüze baktığınız vakit duanın mahiyetini görebilirsiniz, insanın buraya geliş maksadını anlayabilirsiniz. Ben özellikle yüzünde dua bulduğum insanları seçiyorum konuşmak için. Zira, bu manevi hâl ekrana da seyirciye de yansıyor. Sözde değil özde, kalpten yüze yansımayla görüyoruz onları.
         <br/>
         <br/>
         -Ekran başındakilere dahi yansıyan bu enerjinizi neye borçlusunuz?
         <br/>
         <br/>
         Kameramanımız Murat Taştan ve reji ekibi ile birlikte pozitif enerji yayan bir ekip olduğumuzu düşünüyorum. Tüm bu enerjimiz de Allah'a olan sevgimizden geliyor. Eğer Allah böyle bir yetenek verdiyse bunu O'nun rızası için kullanmalıyım. Bir tarafta şeytanı konuşmak öte tarafta Allah'ı konuşmak var. İmana uyan bir eylem ruhu da doyuruyor. Ruhunuz Allah rızasına uygun hareket etmiyorsa ona hiçbir kıyafeti giydiremezsiniz.
         <br/>
         <br/>
         Reha Yeprem: Seçtiğimiz her mekânın bir anlamı var
         <br/>
         <br/>
         -Böyle bir tarihî atmosferde hissiyatınız nasıl?
         <br/>
         <br/>
         "On bir ayın sultanı" ifadesi tam manasıyla hissettiklerimi anlatıyor aslında, diğer on bir ayda yaşamadığımız duygular bunlar. Reha Yeprem için bu program bir kurs dönemi. Hayatımın boş geçirilmiş dönemlerini burada konuk olan birbirinden değerli hocalarımız sayesinde telafi etmeye çalışıyorum.
         <br/>
         <br/>
         -Neden Sultanahmet seçildi bu yılki program mekânı için?
         <br/>
         <br/>
         Samanyolu TV'nin program için seçtiği mekânlar muhakkak bir mesaj taşır. Sultan Ahmet, Efendimiz’in (s.a.s) değerlerini baş üstünde taşımış bir padişah, özellikle akın akın insanların teveccüh ettiği bu kocaman caminin inşaatında toprak taşımış bir gönül insanı. Aziz Mahmut Hüdayi Hazretleri'nin talebesi. Mekân, bu yönüyle çok önemli. Tarihî bir perspektifle bakarsak, bu mekân binlerce yıl evvel Bizans imparatorunun bir işaretiyle günlerce aç bırakılmış aslanların köleleri yediği ve insanların çılgın naralarla bu gösterileri izlediği, zulmün yaşandığı bir hipodrom olarak kullanılmış. Bugünse Efendimiz’in getirdiği değerlerle on bir ayın sultanını, nazlı bir misafiri ağırlıyor.
         <br/>
         <br/>
         -Ramazan'da manevi bir havaya bürünen televizyon kanalları için ne düşünüyorsunuz?
         <br/>
         <br/>
         "Yarım doktor candan, yarım hoca dinden eder" diye bir söz var ama biz "güzel bakan güzel görür" düsturunca yaklaşıyoruz bu tip programlara. Reyting uğruna bile olsa diğer kanalların da ramazan programları yapıyor olması bizi mutlu ediyor.
         <br/>
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </p>
 <!---------
						<p align="justify" style="margin-top: 8px; margin-bottom: 8px">
						<font face="Verdana" color="#000000" style="font-size: 8pt">
						(Bu yazı 124 kez okunmuştur)</font>
						</p>
---------->
</div>


Kaynak: [www.aksiyon.com.tr](http://www.aksiyon.com.tr/yazdir.php?id=25552), [web.archive.org (arşiv bağlantısı)](http://web.archive.org/web/20061010195943/http://www.aksiyon.com.tr/yazdir.php?id=25552)
