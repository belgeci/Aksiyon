# Sahte paralar WC'de aklanıyor

*Bülent Ceyhan 2006.01.09*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Parayı Lidyalılar icat etti, kalpazanlığı da... Kolay para kazanmanın cazibesine kapılan kalpazanlar o gün bugündür sahte para basıyor. En kaliteli parayı basmak için değişik yöntemler deneyen suç şebekeleri özellikle madeni parayı tuvaletçi ve minibüsçüde aklıyor.
  </font>
 </div>
 <div id="newsText">
  <font class="detail-text">
   Türk Lirası tedavülden kalktı. Bol sıfırlı paralardan ayıkladığımız cüzdanlarımıza Yeni Türk Lirası (YTL) yerleştirerek girdik yeni yıla. Hiç düşündünüz mü cebinizdeki paraların, özellikle bazı madeni YTL'lerin sahte olabileceğini? Peki, bu parayla yakalandığınızda bir yıla kadar hapis cezası alabileceğinizi?
   <br/>
   <br/>
   Bugüne kadar düşünmediniz ise bundan sonra daha dikkatli olmanızda fayda var. Zira kalpazanlar da yeni yıla boş girmedi! Son sürat madeni 1 YTL basarak piyasaya süren şebeke mensupları, alışverişin arttığı Kurban Bayramı için özellikle sahte kâğıt para hazırladı. Kurban satış noktalarını ve alışveriş merkezlerini hedef seçen dolandırıcılar sahte paraları buralarda aklamaya çalışıyor. Emniyet yetkilileri, ocak ayının ilk haftasında piyasaya sürülen sahte paralar hakkında vatandaşı daha dikkatli olmaları yönünde uyarıyor.
   <br/>
   <br/>
   Peki, sahte paralar nerelerde ve kimler tarafından basılıyor? Bu paraların maliyeti nedir? Yakalandıklarında cezası ne kadardır? Bu soruların cevabını, bu işin içindeki insanlarla görüşerek bulmaya çalıştık.
   <br/>
   <br/>
   "Bizim için, madenî olup da baskısını yapamayacağımız para yok." diye başlıyor söze bir kalıpçı Üstelik gerçek paradan kesinlikle ayırt edilemeyeceğini söyleyecek kadar da kendinden emin. Kendisini Akyazılı olarak tanıtan A.G, işin inceliklerini gürültünün hâkim olduğu bir mekânda, kalıp makinelerinin yanı başında anlatıyor. Ona göre madeni 1 YTL'nin maliyeti, 15-35 kuruş arasında değişiyor. 15 kuruşa yapılan ve kalitesi çok düşük olan para çabuk fark edilebilir. "Bunların sahte olduğu çıplak gözle anlaşılabilir. Hatta mıknatısla anlayabilirsiniz. Ancak piyasada bunlardan az miktarda var. Asıl sahte olarak basılanlar kaliteli ve gerçeğinden ayırt edilemez. Zaten darphanenin bastığı madeni paranın bir güvenliği yok." diye konuşan A.G, sahte paraların değişik yöntemlerle şebeke tarafından piyasaya sürüldüğünü ifade ediyor.
   <br/>
   <br/>
   Sahte madeni paranın basımında kullanılan maddenin adı "zamak" olarak nitelendiriliyor. Ağırlaşmasının sağlanması için içerisine kurşun eritiliyor. Klişe pandoğraf adı verilen makinede bakırla kalıp yapılıyor. Para üzerindeki şekil ise erozyon makinesinde çeliğe aktarılıyor. Elde edilen kalıpla yapılan iki ayrı baskının ardından son olarak montaj işlemi gerçekleştiriliyor. Günde 13 bin adet 1 YTL'lik basılabiliyor. Hatta bazıları aynı şekilde madeni 2 avro basıyor. Bu paraları Avrupa'ya ve turistlerin çok yoğun olduğu Antalya'ya gönderiyorlar.
   <br/>
   <br/>
   Kurban alışverişlerinde dikkat!
   <br/>
   <br/>
   Baskı şebekesi kalıpçı, malzemeci ve kaplamacıdan oluşuyor. Bundan sonra devreye diğer şebeke üyeleri giriyor. Çünkü baskıyı yapanlar piyasaya sürme işiyle ilgilenmiyor. Bir aracı sahte paraları diğer üyelere veriyor. Sahte parayı aklayacak olan bu grup, önce paranın dağıtılacağı bölgeyi ve zamanı planlıyor. Özellikle akşam saatlerinde büfeler ve alışveriş merkezleri hedef olarak seçiliyor.
   <br/>
   <br/>
   İstanbul Şirinevler bölgesinde madeni para basan bir şebekenin günde 5 bin YTL'yi akladığına dikkat çeken şahıs, yöntemlerini ise şöyle açıklıyor: "Minibüsçülerle, tuvaletçilerle anlaşıyorlar. Tuvaletçiye, minibüsçüye 1000 adet sahte 1 YTL veren şebeke karşılığında 900 YTL alıyor." A.G, santrüfij adı verilen makineyle evde bile sahte madeni para basılabildiğini dile getiriyor. Ona göre, kağıt para basmak biraz daha riskli olsa da zor değil. En iyi yöntem, kâğıt 500 bin liralıkların mürekkebini silerek, üzerine YTL baskısının yapılması Bazı şebekeler bu işi çok iyi yapıyor. Bastıkları paralar mor ötesi ışınlarda dahi görünmüyor. A.G.'nin en ilginç iddiası ise bazı kalpazanların, darphanede para yapımında kullanılan kâğıda kolayca ulaşabiliyor olması.
   <br/>
   <br/>
   A.G. her kalpazanın bir imzası olduğunu belirterek, "Bire bir aynı parayı basamaz ya da basmaya çalışmaz. Bir hata bırakır. Bu onun imzasıdır." diyor. Kalpazanların bir de hurafe inanışları var: "Bire bir aynı parayı basarsan ömür boyu yatarsın. Biraz hata bırakırsan sahtecilikten yırtarsın." Hâlbuki polisin tuttuğu raporda, vatandaşın kandırılabilme oranını yani yüzde 50'yi geçen tüm sahte para için kalpazanların aldığı ceza aynı: 12 yıla kadar hapis.
   <br/>
   <br/>
   Emniyet güçleri, sahte para basımında artış olduğunu doğruluyor. Madeni paranın sahte olup olmadığının anlaşılmasının zor olduğunu ancak kâğıt paranın bire bir aynısının basılamayacağını vurguluyor.
   <br/>
   <br/>
   Kalpazanların bastığı sahte döviz ya da kâğıt YTL, belli bir komisyon karşılığında şebekenin diğer üyelerine satılıyor. Komisyon ücreti paranın kalitesine göre yüzde 8-25 arasında değişiyor. Şebeke, Kurban Bayramı süresince çok sayıda sahte parayı aklamayı hedefliyor. Özellikle kurban satış noktalarını hedef seçen şebeke üyelerine karşı polis şu uyarıda bulunuyor: "Anadolu'dan, kırsal kesimlerden kurbanlık satmak için gelen gariban vatandaşlarımızı bu paralarla dolandırıyorlar. Alışveriş merkezlerini, büfeleri kendilerine hedef olarak seçen şebeke üyeleri çoğunlukla akşam ve gece geç saatlerde paraları aklamaya çalışıyorlar." Haber yayına hazırlandığı sırada 2006'nın bu konudaki ilk olayı Kayseri'de yaşandı. 6 bin 500 YTL değerindeki 52 koyununu kalpazanlara satan Ömer Kızıl, kendisine verilen paraların sahte olduğunu kuyumcuda öğrendi. Elindeki 131 adet 50 YTL'lik banknotla eşine söz verdiği altınları almanın hayalini kuran Kızıl, polise başvurdu. Olayla ilgili olarak 2 kişi gözaltına alınırken, sahte para ile alınan 52 koyunu satıp karşılığında gerçek paraları alıp kaçan bir zanlının yakalanması için çalışılıyor.
   <br/>
   <br/>
   İstanbul Emniyeti, piyasada halen 300 bin sahte YTL'nin dolaştığını düşünüyor. Darphane ve Damga Matbaası Genel Müdürlüğü Daire Başkanı Hasan Akkaya tarafından yapılan uyarıda, vatandaşların sahte olduğundan şüphelendiği paraları almaması gerektiği belirtildi. 'Metal Para Hattı' adıyla bir de danışma sistemi oluşturan başkanlık, 0212 274 98 13 no'lu telefondan da bilgilendirme yapıyor.
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-12863-34-sahte-paralar-wcde-aklaniyor.html), [web.archive.org (arşiv bağlantısı)](http://web.archive.org/web/20140101055333/http://www.aksiyon.com.tr:80/aksiyon/haber-12863-34-sahte-paralar-wcde-aklaniyor.html)
