# Bosna'da savaşanlara 'uyuyan terörist' muamelesi

*Bülent Ceyhan 2007.05.21*

<font class="agenda2NewsSpot">
 Boşnaklar için mücadele eden Müslüman savaşçılar, 15 yıl sonra Bosna Parlamentosu'nun aldığı kararla şok yaşıyor. Parlamento, Amerika'nın baskısıyla yaklaşık 500 kişinin vatandaşlık haklarını iptal ederek sınırdışı kararı aldı.
</font>
<font class="newsDetail">
 Bosna-Hersek'te 1992 yılında başlayan ve üç yıldan fazla süren iç savaş sırasında Müslümanlar, Sırplar tarafından öldürülüyor kadınlara ise tecavüz ediliyordu. Tarihe kara bir leke olarak geçen Bosna savaşı sırasında yaşananlar televizyon ekranlarında gözler önüne seriliyordu. Sırplar kimi zaman başlarına fes giydirdikleri Müslümanların kafasına kurşun sıkarken, kimi zaman ise aşağılarken görüntüleniyordu. Halk Avrupa'nın göbeğinde sistemli bir soykırıma uğrarken insan hakları savunucusu dünya ülkeleri herhangi bir girişimde bulunmuyordu. Savaş sırasında yaklaşık 200 bin Boşnak öldürüldü, 2 milyon kadar insan da yerini yurdunu terk etmek zorunda kaldı.
 <br/>
 <br/>
 Tüm bunlar yaşanırken Müslüman ülkelerde yardım kampanyaları düzenleniyor, gözünü karartanlar gizli yollardan Bosna'ya ulaşarak savaşmayı tercih ediyordu. Türk, Pakistanlı, Cezayirli, Tunuslu, Sudanlı, Suriyeli, Mısırlı, Çeçen birçok mücahit canlarını ortaya koyarak Boşnakları savunmaya çalışıyordu. Öyle ki bugün Bosna-Hersek mezarlıklarında birçok milletten Müslüman'a ait kabirler yaşananların delili. Nihayetinde 1995 yılında Aliya İzzetbegoviç, Franjo Tudjman ve Slobodan Miloseviç arasında imzalanan anlaşma ile savaş bitmiş oluyordu. Yurtdışından savaşmaya gelen 4-5 bin Müslüman savaşçı ülkelerine geri dönerken bir kısmı Bosna'da kalmayı tercih ediyordu. Birçoğu Bosnalı hanımlarla evlenerek aile kurmuş, çocuk sahibi olmuştu.
 <br/>
 <br/>
 Ancak bugünlerde Bosna halkı için canları pahasına savaşanlar Bosna Parlamentosu'nun aldığı kararla büyük bir şok yaşıyor. 15 yıldır Bosna'da hiçbir adlî suça karışmayan aralarında 70 Türk'ün de bulunduğu 488 kişi, Amerika'nın 11 Eylül saldırılarının ardından geliştirdiği terörle mücadele kapsamında vatandaşlıktan atıldı. Amerika, Bosna vatandaşlığına geçmiş bu kişileri 'uyuyan teröristler' olarak değerlendiriyor. Hangi gerekçeyle vatandaşlıktan atıldıklarını anlayamayan yabancı asıllılar, avukatlar tutarak temyize gidiyor. Bosna hükümeti yetkilisi Dragan Mektic, "Bizler, yapılan incelemelerin sonucunda ülkenin güvenliğini tehlikeye sokan kişileri sınır dışı edeceğiz." demekle yetiniyor. İnsan Hakları savunucuları değişik tepkilerle kazanılmış vatandaşlık haklarının geri alınamayacağını, bu kişilerin sınır dışı edilmeleri halinde ülkelerinde idam edileceklerini dile getiriyor.
 <br/>
 <br/>
 İnsani Yardım Vakfı (İHH) Basın Sözcüsü Osman Atalay, özellikle Tunus asıllıların ülkelerinde idam edileceğini ve tüm ailelerin dağılacağını vurgularken, "Yaşananlar çok büyük bir vefasızlıktır. Bu kişiler büyük bedeller ödedi. Karara karşı sessiz kalınması ise vahim bir durum. Onları gerekçe göstermeden Bosna-Hersek vatandaşlığından çıkararak sınır dışı etmek büyük bir hukuksuzluk. Karar tamamen siyasidir. Boşnakların, Bosnalı yetkililerin vicdanî sorumlulukları var." şeklinde konuşuyor. Helsinki İnsan Hakları Komitesi ve Uluslararası Af Örgütü de kararı kınayan ve tepki gösteren kuruluşlardan. Sivil toplum kuruluşları kararın insan haklarına aykırı olduğunu açıkladı.
 <br/>
 <br/>
 GUANTANAMO KORKUSU
 <br/>
 <br/>
 Sınır dışı kararının ardından 6 Cezayir asıllı Bosnalının sorgulanmak üzere Guantanamo'ya gönderildiği belirtiliyor. Ayrıca ülkeyi terk etmeye başlayan bazı mücahitlerin Hırvat sınırında ABD istihbarat görevlileri tarafından yakalanarak sorgulandıkları öne sürülüyor. Bosna-Hersek'te bir anlamda Guantanamo korkusu yaşanıyor. Halk sorgusuz sualsiz evlerinden alınıp götürülebileceğinden korkuyor. Özelikle yazar-çizer ve yönetici konumundaki kişilerin tepkisizliği de bu korkudan kaynaklanıyor. Osman Atalay, bu kişilerin savaş sırasında yaşananları unuttuğunu belirtiyor. Ona göre Boşnakların işkence ve tecavüzlerle öldürüldükleri Srebrenitsa'dan sonra şimdi Guantanamo kaygısı var: "Savaş döneminde yardım dileklerine karşılık vererek bu topraklarda savaşan kişileri şimdi kendi elleriyle Guantanamoya gönderiyorlar." Temyize giden yaklaşık 500 kişi karar iptal edilmediği takdirde sınırdışı edilecek.
 <br/>
 <br/>
 TOPLU MEZAR ÇOK
 <br/>
 <br/>
 Bosna-Hersek'te 3 yılı aşan savaşa dair bir çok yerde toplu mezar bulundu. BM tarafından güvenli bölge ilan edilen Srebrenitsa, İkinci Dünya Savaşı'ndan sonra meydana gelen en büyük toplu katliama sahne olmuştu.
 <br/>
</font>

Kaynak: [www.aksiyon.com.tr](http://www.aksiyon.com.tr:80/aksiyon/haber-18144-32-bosnada-savasanlara-uyuyan-terorist-muamelesi.html), [web.archive.org (arşiv bağlantısı)](http://web.archive.org/web/20110820145108/http://www.aksiyon.com.tr:80/aksiyon/haber-18144-32-bosnada-savasanlara-uyuyan-terorist-muamelesi.html)
