# En hızlı oto cerrahı

*Bülent Ceyhan 2005.12.19*

<div>
 <p>
  <font>
   Oto tamirciliğine 13 yaşında çırak olarak başlayan Murat Yüksel, Güney Kore’de düzenlenen 6. Hyundai Dünya Teknisyenler Olimpiyatı’nda 3. oldu. Arıza tespit ve tamir testlerini en hızlı şekilde geçen Murat Usta bildiği halde cevaplamayı unuttuğu soru yüzünden birinciliği, belki de rekoru elinden kaçırdı.
   <br/>
   <br/>
   Oto tamirhanesinde motor yağından kararmış tulumu giydiğinde henüz 13 yaşındaydı. Eline büyük gelen 14-15 anahtarı ile ustasının direktiflerini yerine getiriyordu. Hiç binmediği ve bir gün sahibi olmayı düşlediği arabaların içinde çalışmak ona heyecan veriyordu. Babası vefat ettiğinden ortaokuldan ayrılmak zorunda kalmıştı. Ailesinin geçimini sağlamak için para kazanması gerekiyordu çünkü. Oto elektrikçi Selahattin Usta elinden tutmuş, bir sanat sahibi olması için dükkanında çalışmasına izin vermişti.
   <br>
    <br>
     Bu küçük atölyede çok şeyler öğrendiğini söylüyor 35 yaşındaki Murat Yüksel. “Ustam beni çocuklarından ayırmadı. Bana çok emek verdi, işin inceliklerini öğretti.” dediği Selahattin Duyar’ın yanında 4 yıl çıraklık yaptı. 1987’de ustasından hellallik alarak Kosifler BMW Oto Servis’te işe başladı. Burada, teknolojinin gelişmesiyle otomobillerdeki sistemin çok değiştiğini gördü. Ne de olsa daha önce sadece Anadol, Renault ve Tofaş marka otomobillerin arızalarıyla ilgileniyordu. Teknolojiye kısa sürede adapte oldu. Otomobillerin diğer aksamlarının tamiri konusunda da uzmanlaştı. Kontağı çevirdiğinde motorun öksürdüğünü, tedaviye ihtiyacı olduğunu ilk burada çalışırken öğrendi.
     <br>
      <br>
       İşindeki başarısı sebebiyle 1993 yılında Hyundai Assan İstanbul Merkez Servisi’ne transfer olur. Yanında çalıştığı bütün ustalar tarafından yetenekleri övülen elektrikçi çırağı, arabanın boya ve kaportası hariç her parçasına müdahale edebilen Elektro Mekanik Teknisyen Murat Usta olmuştur artık. Üstelik Hyundai’nin Türkiye genelinde kendisi gibi uzmanlaşmış sadece 24 başustası vardır. 22 yıllık ustalığının ardından Kasım 2005’te karşısına uluslararası arenada da başarı kazanma şansı çıkar. Güney Kore’nin başkenti Seul’de iki yılda bir düzenlenen ‘Hyundai Dünya Teknisyenler Olimpiyatı’nda Türkiye’yi temsil edecektir çünkü. Altıncısı düzenlenecek yarışma için tam iki ay, araçların sistemleri üzerine yazılmış kitapları okur. Eğitim uzmanları da kendisini pratik alanda teste tâbi tutar. İstanbul’da finalistler arasında düzenlenen yarışmada zorlanmadan birinci olur. Sıra Güney Kore’ye gelmiştir.
       <br>
        <br>
         Cerrah gibiyim
         <br/>
         <br/>
         Başkent Seul’deki yarışmaya toplam 43 ülkeden 63 teknisyen katılır. Hyundai İstanbul Merkez Servis’ten Murat Yüksel ise Türkiye adına yarışır. Tamir olimpiyatında yarışmacılar 8 teste tâbi tutulur. İlki yazılı, diğerleri ‘arızayı tespit ve tamir’ testidir. Yazılı sınavı tercümanların yardımıyla geçen Murat usta, 45 dakikalık sürelerin tanındığı arıza tespit ve tamir istasyonlarının başına geçer. Yedi farklı binek aracı üzerinde, “Motor İşletim Sistemi, Otomatik Şanzıman, Araç Üzeri Arıza Teşhisi, Elektrik Sistemi, Gövde Elektriği, Motor Mekanik ve Kaporta” gibi konu başlıklarının olduğu 14 pratik uygulamadan oluşan bir testte yeteneklerini sergiler. Arızaları en hızlı bulup tamir eden yarışmacı olarak dikkat çeker. Hatta gözlemciler molalarda yeteneklerinden dolayı kendisini övmekten geri durmaz.
         <br/>
         <br/>
         “Bir cıvatayı hangi açıda tutacağınız, hangi ağırlıkla baskı yapacağınız, kaç tur çevireceğiniz bellidir. Her birinin bir standardı var. Önemli olan bunlara uygun bir şekilde arızayı gidermek.” diyen Murat Usta bütün sınavları başarıyla geçer. Ancak sınav sonuçları açıklandığında dünya üçüncüsü olduğunu öğrenir. Bu sonuca sevinemez: “Yıkıldım. Ben birinci olmayı bekliyordum. Sonra öğrendim ki gördüğüm ve cevabını bildiğim bir soruyu yapmamışım. Heyecanım yüzünden 6 puanım kesildi. Bu olmasaydı 98 puanla rekor kıracaktım. Bu puana da ulaşmak kolay olmayacaktı.” Murat Usta kurallara göre bir daha bu sınava giremeyecek. O soru da içinde bir ukde olarak kalacak. 92 puan alan Murat Yüksel 3. olurken, yarışmayı Kanadalı teknisyen 94 puanla birinci olarak bitirdi. İkinciliği Japon ve Çinli teknisyenler paylaştı.
         <br/>
         <br/>
         “Her arızanın tamiri belli bir standarda uygun olarak yapılıyor. Arızalı aracın karşısına geçince onu tedavi edecek doktor, ameliyata hazırlanan cerrah gibi hissediyorum kendimi. Artık ellerim cerrah hassaslığına sahip.” diyor. “Yüzde yüz olmasa da, kontağı çalıştırıp motorun sesini duyunca arızanın nerede olduğu anlarım. Sıradan bir insanın duyamadığını duyarım motorun sesinde. Böylece anormalliği anlarım ve arızayı gideririm.” diyecek kadar da iddialı 22 yıllık usta. Önceden anahtar takımlarıyla altından kalkıyordu işin. Artık teknolojinin gelişmesi ile elektrik, motor ve şanzıman gibi parçalardaki arızaları tespit etmeye yarayan Hi-scan adlı elektronik alet  elinden düşmüyor Murat Usta’nın; “Daha çok elektronik aletlerle çalışmak zorundayız. Ama hiçbir cihaz arızanın nerede olduğunu söylemez; cihazlar sadece ipucu verir. Ne olursa olsun yine de anahtarı terk etmek mümkün değil. Araçlar geliştikçe teferruatları artıyor. Eskiden üç dört yere bakıp arızayı tespit ederdik, şimdi öyle değil. Her gün yeni şeyler öğreniyor, yeni şeyler keşfediyorum. Bu iş bana büyük heyecan veriyor. Kim ben her şeyi biliyorum derse yalan söylemiş olur zaten.” Murat Usta, en büyük keyfinin, arızasını giderdikten sonra aracın direksiyonuna geçip onu yolda test etmek olduğunu söylüyor.
         <br/>
         <br/>
         Diğer servislerde bazen 2-3 gün uğraşılmış ama arızası tespit edilememiş araçlar en son ona getiriliyor. Bu araçları tamir ettiğinde ise daha çok mutlu oluyor. Hatta bazen Türkiye’nin diğer illerindeki servislere giderek bu durumdaki araçları elden geçiriyor. Yüksel, yetkili servislerin avantajlarının Türkiye’de yeni anlaşılmaya başlandığını ve buraların tercih edilmesi gerektiğini söylüyor. Ancak ilk ustasını rahmetle anarak küçük atölyeleri ve tamirhaneleri de unutmuyor: “Araçlar onarıma muhtaç olduğu müddetçe bu işi yapan ustalara her zaman ihtiyaç vardır. Her alanda kullanılan robotlar arabanın montajını yapar; ama arabayı tamir edemez.”
         <br/>
         <br/>
         Eğitimini yarıda bırakarak bu mesleğe çırak olarak giren Murat Usta şimdi dışarıdan açık lise okuyor. Ara sıra servise getirdiği 5 yaşındaki oğlunun arabalara meraklı olduğunu ve elektronik aletleri çok sevdiğini söylüyor. Diğer ustalar da çocuğun babası gibi marifetli olduğunu söylese de Murat Usta oğlunun sonuna kadar okumasını istiyor. Eğer oğlu kendi isteğiyle okula gitmek istemezse o zaman belki bu işi yapmasına izin verebileceğini belirtiyor.
         <br/>
         <br/>
         ARIZA BULMA YARIŞI
         <br/>
         <br/>
         Daha önce tüm Hyundai teknisyenleri arasında düzenlenen 1999 ve 2001’deki yarışmalarda Türk teknisyenler dünya ikinciliği ve ‘Arıza Bulma’ dalında 2003’te dünya üçüncülüğü kazanmıştı. Ancak bugüne kadar en iyi puanı Murat Yüksel aldı. Hyundai Assan Servis Eğitim Uzmanları, Türkiye genelindeki 89 serviste çalışan yaklaşık 550 teknisyeni sürekli olarak eğitimden geçiriyor. Murat Yüksel gibi 24 başusta bulunuyor. Servis Eğitim Müdürü Hasan Yürükçü, Türklerin pratik konusunda diğer ülkelerdeki teknisyenlere oranla daha iyi olduğunu belirterek, “Araç sistemleri sürekli değişiyor. Önümüzdeki 10-20 yıl içerisinde hidrojen gibi maddelerle çalışan araçlar çıkacak. Ustalara her yeni sistem hakkında bilgi veriyor, buna adapte olmaları için yardımcı oluyoruz. Gelecekte teknisyenlerimiz daha iyi olacak.” diyor.
         <br/>
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </p>
 <!---------
						<p align="justify" style="margin-top: 8px; margin-bottom: 8px">
						<font face="Verdana" color="#000000" style="font-size: 8pt">
						(Bu yazı 934 kez okunmuştur)</font>
						</p>
---------->
</div>


Kaynak: [www.aksiyon.com.tr](http://www.aksiyon.com.tr:80/yazdir.php?id=23037), [web.archive.org (arşiv bağlantısı)](http://web.archive.org/web/20060524151313/http://www.aksiyon.com.tr:80/yazdir.php?id=23037)
