# Ameliyat değil anestezi korkutuyor

*Nursel Dilek Manavbaşı 2014.12.02*

<div class="pNewsDetailMainContent" itemprop="articleBody">
 <p>
  Ameliyat olacak hastaların büyük endişelerinden biri de anestezi: Ya ameliyatta uyanırsam? Ya hiç uyanamazsam?... Peki, böyle bir ihtimal gerçekten var mı?
 </p>
 <p>
  Clay, kalp krizi sonucu acilen ameliyata alınır. Doktorlar açık kalp ameliyatına karar vermiştir. Tüm hazırlıklar yapılır, hastaya narkoz verilerek ameliyata başlanır. Ancak yolunda gitmeyen bir şeyler vardır. Hasta, anesteziden fazla etkilenmemiştir. Masanın etrafında olup bitenden haberdar olmaya, tüm acıyı hissetmeye başlar. ‘Benim bunları hissetmemem gerekiyor, kendimden geçmedim’ gibi sözler söylemeye çalışsa da doktorlara sesini duyuramaz… Kalbinden midesine kadar inen bıçak darbesini, kaburga kemiklerinin testereyle kesilmesine kadar çoğu şeyi hisseder...”
  <br/>
  Bahsedilen sahneler, orijinal ismiyle ‘Awake’, yani ‘Anestezi’ filminden bir kesit. Film, geçirdiği ameliyat esnasında tüm acıyı hisseden bir hastanın öyküsünü anlatıyor. Ancak film piyasaya çıktığından beri izleyenleri bir korku almış durumda. Acil ameliyata alınan kadar birçok kişi, ameliyatını anestezi korkusuyla erteliyor. Üstelik bu endişe son zamanlarda oldukça yaygın. Peki, filmin gerçek hayata yansıması mümkün mü? Filmdeki gibi hasta ameliyat esnasında uyanabilir mi ya da uyanmama gibi bir durum söz konusu mu?
 </p>
 <p>
  <strong>
   ‘Anestezik farkındalık’
  </strong>
  <br/>
  Ameliyat masasına yatan birçok kişi benzer hikâyeler anlatır: “Rüya gibi bir şeyler gördüm, doktorların seslerini duyuyordum…” Yaşanılan durumun tıptaki adı anestezik farkındalık. Her bin kişiden birinin başına gelmesi istatistiki olarak mümkün; fakat filmde anlatıldığı gibi hastanın operasyon esnasında acı duyması çok daha düşük bir ihtimal!
  <br/>
  Anestezi, ağrısız ve güvenli bir ameliyat için kişinin çeşitli ilaçlar yardımıyla ağrı duymasının önlenmesi işlemi. Genel, bölgesel ve lokal olmak üzere üç kısma ayrılıyor. Genel anestezi uygulamasında hasta bilinçsizlik ve ağrısızlık durumunda tutuluyor. Tüm anestezik maddelerin dozu ameliyat boyunca hastayı ağrısız ve bilinçsiz tutacak ve ameliyat bitiminde rahatça ve ağrısız olarak uyandırılabilecek konsantrasyonlarda ayarlanıyor. Tüm ameliyatlar ve anestezi tiplerinin bazı riskler taşıdığı gerçek. Bu riskler cerrahinin tipinden hastanın tıbbi durumuna, anestezi ve ameliyathanelerin teknik donanımına kadar birçok faktöre bağlı. Ancak uzmanlar tam donanımlı bir hastanede uzman bir anestezi ekibi tarafından yapılan anestezinin trafiğe çıkmaktan daha güvenli olduğu görüşünde. Anestezik farkındalıkta ise hasta hiçbir ağrı duymuyor, sadece anestezi seviyesinin yüzeysel olmasından dolayı etraftaki olayların veya konuşulanların farkında olabiliyor. Uzmanlara göre anestezi altında uyanıklık ya da farkında olmak çok nadir rastlanılan bir durum. Hastalar genellikle ağrı olmaksızın sanki rüyadaymış gibi bazı sesler duyduklarını ifade edebiliyor. Yani bazı hastalar anestezi esnasında büyük bir ihtimalle ağrı duymuyor fakat ortamda gelişen olaylardan haberdar olabiliyor.
  <br/>
  Anestezi uzmanları hastaya dolaşım yoluyla birtakım maddelerin, ilaçların çeşitli oranlarda karıştırılarak verildiğini, hasta kimyasına göre bu maddelerin dozajlarının anestezist tarafından iyi ayarlanması gerektiğini, aksi hâlde hastanın anestezi esnasında farkındalık durumu yaşayabileceğini söylüyor. Kadıköy Florence Nightingale Hastanesi Anesteziyoloji ve Reanimasyon Uzmanı Dr. Fikret Kutlu, modern anestezi tekniklerinin kullanılmadığı dönemlerde bu durumla karşılaşılabildiğini dile getiriyor. Günümüzde ise teknikler ve kontrolü kolay ilaçlar sayesinde oldukça ender rastlanılan bir durum olduğuna dikkat çekiyor: “Anestezi verilen hastalar hiçbir zaman yalnız bırakılmaz. Hastaların bir kısmı anestezi doktorunun kendisini uyuttuktan sonra ameliyathaneden ayrıldığını zanneder. Ancak ameliyat öncesi yapılan muayenesinde gayet sağlıklı bulunan hastalarda bile yaşamsal fonksiyonlarda beklenmedik değişiklikler olabilir. Ameliyat sürecinde daima yanınızda olan anestezi doktorunuz uyku derinliğinizi saptayarak böyle bir duruma izin vermeyecektir.”
  <br/>
  Peki, anestezi nedeniyle uyanamama riski yüksek mi? Bundan 30 yıl önce 3 bin anestezi uygulamasından birinde anesteziye bağlı ölüm yaşanmış. Bu oran günümüzde 185 bin anestezi uygulamasında bir. Yani çok düşük bir ihtimal. Anestezi uzmanı Dr. Fikret Kutlu’ya göre toplumda anestezi uygulamaları ve anestezi uzmanının çalışma alanlarıyla ilgili bilgi yetersiz. “Bu nedenle hastalar ve hasta yakınları ameliyattan çok anesteziden korkuyor.” diyor. Bunun için hastanın ameliyat öncesi anestezi uzmanıyla görüşüp konuşmasını öneriyor.
  <br/>
  Türkiye’de her yıl çeşitli nedenlerle 20 milyonu aşkın kişi ameliyat masasına yatıyor. Dünya genelinde ise 230 milyon hastaya cerrahi girişim için anestezi uygulanmakta. Sayıları az da olsa anestezik farkındalık vakaları da yaşanıyor. Yapılan araştırmalara göre anestezide farkındalık en çok sezaryen doğumlarda, açık kalp ameliyatlarında ve trafik kazası gibi travma sonrası ani ameliyat geçirenlerde görülebiliyor. Sezaryen operasyonlarında sık görülme nedeni ise bebeğe zarar vermemek için düşük doz ilaç kullanılması. Bu tür doğum yapanlarda farkındalık riski yüksek. Bu durumu yaşayan hastalar, daha bayılmadım, demek istediklerini ancak ne konuşabildiklerini ne de hareket edebildiklerini anlatıyor.
 </p>
 <p>
  <strong>
   ANESTEZİ ÇEŞİTLERİ
  </strong>
 </p>
 <p>
  Genel anestezi: Bilincin ve duyu fonksiyonlarının damardan veya solunum yoluyla verilen ilaçlar yardımıyla ortadan kaldırılması durumu. Bu tip anestezi yöntemi geniş sahaları kapsayan operasyonlarda, beyin, karın ve kalp ameliyatlarında uygulanıyor. Lokal anestezi: Cilt kesisine dikiş atmak gibi basit işlemlerde başvuruluyor. Bölgesel anestezi: Hastanın şuuru açık oluyor. Ancak anestezi yapılan bölgede ağrı duyulmuyor. Çoğunlukla işlem sırasında damardan bazı sakinleştirici ilaçlar verilerek hastalarda uykuya benzer bir hâl oluşturuluyor. Bu yöntemle fıtık, apandisit, ağrısız doğum ve ortopedi ameliyatları yapılabiliyor.
 </p>
</div>


Kaynak: [www.aksiyon.com.tr](http://www.aksiyon.com.tr:80/saglik/ameliyat-degil-anestezi-korkutuyor_540106), [web.archive.org (arşiv bağlantısı)](http://web.archive.org/web/20150524005531/http://www.aksiyon.com.tr:80/saglik/ameliyat-degil-anestezi-korkutuyor_540106)
