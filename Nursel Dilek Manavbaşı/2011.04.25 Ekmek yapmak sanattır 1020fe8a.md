# Ekmek yapmak sanattır

*Nursel Dilek Manavbaşı 2011.04.25*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Fırından aldığı somunun içinden çıkanı görünce kendini evde ekmek yapmaya veren bilişim uzmanı Mustafa Güneş, kısa sürede bu işin profesörü olmuş. Bir de site kuran Güneş, “Gelin, sağlığımız için kendi ekmeğimizi kendimiz yapalım.” diyor.
   <span>
   </span>
  </font>
 </div>
 <div id="newsText">
  <font class="detail-text">
   <p>
    <p class="MsoNormal">
     Ekmek… Sofranın baş tacı, zengin-fakir bütün mutfakların olmazsa olmazı… Peki, her daim yediğimiz nimetin siz de artık eski tadında olmadığını düşünenlerden misiniz?
    </p>
    <p class="MsoNormal">
     Hem dünyada hem de Türkiye’de böyle düşünenlerinin sayısı giderek artıyor. Ekmek yapma makinelerinin çıkması sayesinde çoğu kişi kendi ekmeğini kendi yapıyor. Onlardan biri de Ankara’daki Bilgi Teknolojileri ve İletişim Kurumu’nda bilişim uzmanı olarak çalışan Mustafa Güneş. Kendisi 3 yıl önce kurduğu internet sitesiyle hem evde ekmek yapımını teşvik ediyor hem de sitesinde ve forumunda ekmeğe dair bütün bilgileri paylaşıyor.
    </p>
    <p class="MsoNormal">
     Güneş, köy ekmekleriyle meşhur Kütahya Gedizli. Çocukluğu annesinin hazırladığı ekmeklerin başında geçmiş. Güneş’in ekmek yapma macerası, başına gelen kötü bir olayla başlıyor. Bir arkadaşının önerisiyle aldığı ekmekten bir madde çıkması, hayatının en güzel hobisine kapı aralıyor: “Ankara’nın en güzel ekşi mayalı ekmeğini yaptığını iddia eden bir fırından gelen somunun içinden hoş olmayan bir şey çıkınca evde ekmek yapmanın kaçınılmaz olduğuna inandım.”
    </p>
    <p class="MsoNormal">
     Bu olaydan sonra Güneş, önce yurt dışından getirilen kitapları inceler, sonra internetten dokümanlar indirir. Süreç bununla da sınırlı kalmaz. Fırınlarda gecelemeler, un fabrikalarını ve değirmenlerini incelemeler, ustalarla yapılan görüşmelerle daha bir anlam kazanır durum.
    </p>
    <p class="MsoNormal">
     Önce muhtelif ekmek yapma makineleri ile uygulamalar başlar. Sonra eski kıtır kabuk, çiğnemlik dokulu misler gibi köy ekmekleri için el emeği uygulamalar yapılır. Ailecek faydalarını gördükçe eşe-dosta ya ekmek götürülür ya da ekmek yapma makinesi… Güneş ailesinde başlayan bu sevda, kısa sürede akrabalar arasında da ekmek yapma arzusuna dönüşür. Bu arzu, çok miktarda benzeri soruların ortaya çıkmasına sebep olur. Sorularla baş edemez hâle gelince Prof. Dr. Cemal Çevik’in önerisiyle bu merak bir sitede hayat bulur: www.ekmeksanatı.com...
    </p>
    <p class="MsoNormal">
     2008’de ‘Ekmek yapmak nefis ve leziz bir sanattır” sloganıyla ortaya çıkan site diğerlerinden farklıdır. İçinde her yerde bulunan bilgilerden ziyade araştırma, uygulama ya da kaynağı belirtilerek alınan bilgilere dayalı bir kütüphane niteliğindedir adeta. Ayrıca dünyada belki de eşi olmayan 315 adet tek tek uygulanmış ve detaylı bir şekilde fotoğraflarla yapımı anlatılmış zengin bir tarif koleksiyonu da var. Siteyi diğerlerinden ayıran en önemli özellik, hiçbir ticari kaygı gütmemesi. Site tamamen bilgi paylaşımına dayanıyor. Mustafa Güneş, siteden ekmek satışı yapmamalarının sebebini, severek yaptığı işin arka planda kalmasını istememesine bağlıyor.
    </p>
    <p class="MsoNormal">
     Güneş, evde ekmek yapımının yurt dışında çok uzun süredir uygulandığını, ülkemizde yeni yeni rağbet gören bir faaliyet olduğunu belirtiyor. Bunun çeşitli nedenlerini de şöyle sıralıyor: “En büyük iki sebep, ekmek yapımının sanayileşmesi sonucunda eski lezzetlerin ortadan kalkması ve hijyen sorunu. Son zamanlarda yaygınlaşan glüten (çölyak), buğday unu ve maya alerjileri gibi rahatsızlıklar da evde ekmek yapmaya zorlamakta.”
    </p>
    <p class="MsoNormal">
     Sitede hem vakti olanlar için el emeği ekmek yapımı hem de vakti olmayanlar için çok geniş bir ekmek yapma makinesi bölümü var. El emeği ekmekte tüm yapım teknikleri fotoğraflı ve görüntülü anlatılırken, makineler konusunda da çok sorulan sorular, tarifler ve incelemeler siteye ilave edilmiş. Bu bilgileri ekmek sevdalılarıyla paylaşmak aslında hiç kolay değil. İşin maddi boyutunu bu anlamda hiç hesaba katmadan bu işe gönül vermiş birisi Güneş. Makinelerle ilgili bölümü oluşturmak ve en doğru bilgiyi vermek için birçok markayı alıp evinde tek tek denemiş. Hangi marka ne kadar enerji harcıyor, hangisinin ekmeği standartlara daha yakın, en iyi hangisi pişiriyor, bütün detayları paylaşmış sitede. Aile aldığı çoğu makineyi de eşe dosta hediye etmiş. Güneş, bununla da yetinmemiş, bu denli yoğun bilgi yüklü bir siteyi okuyanların ekmek yapmayla ilgili sıkıntıları gündeme gelince bir forum oluşturmaya karar vermiş: “Ekmek dostlarından biriyle konuşurken böyle bir foruma ihtiyaç olduğunu düşündük. Yabancı ülkelerde yaygın olmasına rağmen ülkemizde bulunmadığı önerisi üzerine www.ekmeksanati.info’yu ‘Ekmek dostlarının ilk ve tek buluşma platformu’ sloganıyla açtık.”
    </p>
    <p class="MsoNormal">
     Kendi ekmeğini kendi yapanların çoğu bu forumda buluşuyor. Mustafa Güneş, çoğu zaman ekmek yapmaya çalışan dostlarıyla internet başında vakit geçiriyor. Amacı hem onları teşvik etmek hem de onların en iyi ekmeği pişirmelerine katkı sağlamak. Kimileri yaptığı ekmeğin fotoğrafını atıyor kimi de hamurun kıvamını forumda paylaşıp Güneş’e soruyor. Bu sayede sanal işbirliğiyle ekmekler ortaya çıkıyor.
     <span>
     </span>
     Forumun şu anki üye sayısı 800. Forumda 1100 konu başlığı ve 7 bin mesaja sahip bir bilgi birikimi var. Ekmek makinesi almak isteyenler, evde ekmek yapmak isteyenler ya da kafasına herhangi bir şey takılanlar soru sorup kısa sürede cevabını alıyor.
    </p>
    <p class="MsoNormal">
     Ekmek sanatı forumunda kısa bir süre sonra ihtisaslaşma da oluşmuş. Farklı ekmek yapma teknikleriyle ustalık hatta üstatlık seviyesine ulaşanlar var. Bu kişiler bilgilerini üyelerle paylaşarak zincirin büyümesine katkı sağlıyor. Güneş, site ve forumun yurt içi ve yurt dışından çok sayıda takipçisi olduğunu belirterek özellikle bilişim sektöründe çalışan çok sayıda kişinin bu konuya ilgi duyduğunu, çok güzel ürünler ortaya çıkardığını ifade ediyor.
    </p>
    <p class="MsoNormal">
     “Peki, neden evde ekmek? Hemen yandaki fırından mis gibi ekmeği alıp sıcak sıcak yemek yetmiyor mu?” sorularına Güneş’in cevabı gayet net: “Yetmiyor; çünkü evde iyi kalite un ve bildiğiniz malzemelerle yaptığınız ‘katkı malzemesiz’ ekmeği piyasada bulma şansınız çok zor. Varsa da sürekli almaya gücünüz yetmeyecektir. Hijyen konusuna ise hiç girmiyorum. Burada değinmek istediğim ve bu işi zevkle yaptıran konu farklı. Düşünün, saat gecenin 10’u, 11’i. Evde çocuklar akşam yemeğini yiyeli çok olmuş ve acıkmışlar. Evde hem de babaları bir şekilde ekmek yapıyor. Mutfağa mis gibi ekmek kokusu yayılmış. Fırını açıyorsunuz, nar gibi kızarmış, soğuk havayı görünce çıtır çıtır mırıldanan bir ekmeği dışarıya alıyorsunuz. Elinizle tutma imkanınız yok. Başında hep beraber bekleşiyorsunuz. Böylesi karamelize olmuş, çiziklerinden ayrılmış ekmek tutulacak kadar soğuyunca iki elinize sıkmadan alıyorsunuz, ellerinizin arasındaki ipek gibi ekmeği ezmeden ters yönlere ustaca döndürerek ‘kırıyorsunuz’, pamuk gibi dokusu görülüyor. Hemen köy tereyağı, bal veya keçi/koyun peyniri, ev yapımı kırma zeytin, yanında kekikli sızma zeytinyağı ile seremoniye başlıyorsunuz.”
    </p>
    <p class="MsoNormal">
     Güneş’in bu işi yapmasının belki de en önemli sebebi şu sözlerinde gizli: “Vadem dolup bu dünyadan göçünce çocuklarım hep şunu diyecek: Ah nerede o eski ekmekler? Fırından sıcak sıcak çıkarır, üzerine tereyağı sürer, şapır şupur yerdik.”
    </p>
    <p class="MsoNormal">
    </p>
    <p class="MsoNormal">
     Vekil, bürokrat ve iş adamı eşleri bu sitenin takipçisi
    </p>
    <p class="MsoNormal">
    </p>
    <p class="MsoNormal">
     Mustafa Güneş’in eşi Cennet Hanım da dağarcığındaki nefis yemek tariflerini www.cennetsofrası.com adresinde paylaşıyor. Tamamen bize özgü, unutulmaya yüz tutmuş yemeklerin detaylı ve uygulamalı tarifinin yapıldığı bir site. Bunların yanında gittiği yemeklerde ya da arkadaşlarıyla katıldığı toplantılarda aldığı yöresel tarifleri sitesinden aktarıyor Cennet Hanım. Hiçbir ticari amaç gütmeyen sitede ‘sofra müdavimleri’ başlığı altında da Cennet Hanım’ın katıldığı yemeklerin ve sofraların detayları yer alıyor. Sitenin müdavimleri arasında çok sayıda milletvekili ve bakan eşlerinin yanında üst düzey bürokrat ve iş adamları eşleri de var. Cennet Hanım’ın da eşi Mustafa Bey gibi tek bir amacı var: Kayıt altına alınmamış Anadolu sofralarının eşsiz lezzetlerini bir sonraki nesillere aktarıp unutulmasına engel olmak...
    </p>
   </p>
  </font>
 </div>
 <div>
 </div>
 <div>
 </div>
</div>


## Yorumlar

### Ayhan Reis, 03 May 2011, 12:44
> Mustafa beyi can-ı gönülden tebrik. İnsanların en hayırlısı insanlara faydalı olandır.

Kaynak: [www.aksiyon.com.tr](http://www.aksiyon.com.tr:80/aksiyon/haber-29242-243-ekmek-yapmak-sanattir.html), [web.archive.org (arşiv bağlantısı)](http://web.archive.org/web/20130908211133/http://www.aksiyon.com.tr:80/aksiyon/haber-29242-243-ekmek-yapmak-sanattir.html)
