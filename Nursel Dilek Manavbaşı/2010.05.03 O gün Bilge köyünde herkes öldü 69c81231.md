# O gün Bilge köyünde herkes öldü

*Nursel Dilek Manavbaşı 2010.05.03*

<font class="agenda2NewsSpot">
 Mardin katliamının yıl dönümünde dehşet gecesinin tanıklarıyla konuştuk. Görünen o ki, Bilge köyünün acısı hâlâ dinmiş değil. Köy sakinlerini hayatta tutan tek sebep ise yetim kalan çocuklar.
</font>
<font class="newsDetail">
 <p class="MsoNormal">
  Mardin’in Mazıdağı’na bağlı Bilge köyü sakinleri, 4 Mayıs gecesi olacaklardan habersiz Sevgi ve Habip için gelmişti bir araya. Arı ailesi Diyarbakır’dan çoluk çocuk kalkıp Mazıdağı’na kız istemeye gitmiş, Çelebi ailesi ise bu mutlu gün için aile fertlerini çağırmıştı küçük köy evlerine. Köyün eski muhtarı Cemil Çelebi kızının bu mutlu gününde köy imamı ve köy öğretmeni de olsun istedi. İmam dua edecek, öğretmen akıl verecekti evliliğe adım atan gençlere. Öğretmen uyuyakalınca köy imamına kaldı her şey. Yemekler yenildi, çaylar içildi derken, oğlanın babası Mithat Arı, “Allah’ın emri Peygamber’in kavliyle” diyerek kızını istedi ailenin. Çelebi ailesi de verdi kızını. İmam dua için ellerini açtı, hep bir ağızdan âmin sesleri yükseldi.
 </p>
 <p class="MsoNormal">
  Yatsı ezanı vakti geldiğinde cemaat ayaklandı camiye gitme niyetiyle. Ancak genç imam, ‘burada kılalım’ dedi ısrarla. Camiyle ev arası uzaktı. İmam ise bu kadar kalabalığı ilk kez bir arada bulmuşken namazı evde kıldırayım istedi. Yatsı namazı için saf tuttu Arı ve Çelebi ailesinin erkekleri. Her zamanki gibi uydular imama. Ya rükûdaydılar ya secdede. Ama hepsi Allah’ın huzurundaydı. Ve ne olduysa o anda oldu. Katiller onları namazda yakaladı. Çoğu korucu 12 saldırgan ayrı ayrı girdi içeri. İki kişi kadınların bölümüne, diğerleri erkeklerin odasına girdi. Üzerlerine mermi yağdı. Hem namazdaydılar hem de arkadan vuruldular. Mardin Mazıdağı’nda gün ışıkları aydınladığında acının fotoğrafı daha net çıktı ortaya. Tam 44 can. Hiçbir suçu olmayan 6 çocuk, nişan için bir araya gelen içlerinde hamilelerin de olduğu 16 kadın. Onların ağabeyleri, babaları, eşleri… Öylesi bir düşmanlık ki ne çocuk tanıdı ne kadın. 44 kişi otomatik silahlarla tarandı. Tüm Türkiye’yi dehşete düşüren olay Bilge köyünde 4 Mayıs gecesi yaşandı. Köyde yaşayanların kaderi o gece değişti. 61 çocuk bir gecede yetim kaldı. Hadise soykırımdan farksızdı. Adı katliamdı; ama sebeplerini sosyologlar dahi açıklayamadı.
 </p>
 <p class="MsoNormal">
  O geceden bu yana bir yıl geçti. Katliamın sanıkları 44 kez ağırlaştırılmış müebbet hapis cezasına çarptırıldı. Katillerin aileleri ise Kırklareli’nde bir siteye yerleştirildi. Peki, ya mağdurların hayatında ne değişti? Katliama tanıklık edenler, bir gecede annesini, babasını, eşini kaybedenler, yetim kalan çocuklar… Köyün sembolü hâline gelen Asuman’a ne oldu? Olayın yaşandığı ev katliamın izlerini hâlâ taşıyor mu? Köy halkı yaşadıkları travmayı atlatabildi mi bir yılda?
 </p>
 <p class="MsoNormal">
  Katliamın yıl dönümünde hem köyde yaşanan değişimi görmek, hem de tanıklara kulak vermek için Bilge köyünün yolunu tuttuk.
 </p>
 <p class="MsoNormal">
  “HAİN KÖY, ZALIM KÖY”
 </p>
 <p class="MsoNormal">
  <span>
  </span>
  Mardin’e 30 kilometre uzaklıkta Bilge köyü. Girişte asker karşılıyor bizi. Çok geçmeden anlıyoruz ki bir yıldır burada nöbet tutuyor asker. Evlerin damlarında, mezarlıkta, okulda… Kafanızı kaldırdığınız her yerde asker gözünüze çarpıyor. Vahşetin en acıtan yüzü mezarlıkta çıkıyor karşımıza. Bir zamanlar yemyeşil bir alan olan bu yer, şimdi gözyaşlarıyla sulanan bir mezarlık. Herkesin soyadı aynı, ölüm tarihi aynı.
 </p>
 <p class="MsoNormal">
  Bir mezarın başından Kürtçe- Türkçe ağıt yükseliyor: ‘Hain Köy, zalım köy’ diye. 30 yaşındaki Ayşe Çelebi, 4 Mayıs gecesi dul kalanlardan. Yaslandığı mezar, askerden yeni gelen eşi Kenan Çelebi’nin. Bir yanında kayınbabası, bir yanında 5 yaşındaki oğlu Abdullah yatıyor. Bu köye gelin gelmiş Ayşe. 9 yıllık evliliğimden geriye ‘acı’ kaldı diyor. ‘O gece yedi kişiyi toprağa verdim; eşimi, oğlumu, kaybettim’ diyor. Mezar taşlarından başka köyde hiçbir şeyin değişmediğini anlatıyor: “Bir yıl geçmiştir, acı yine aynı acı. Her şey boştur, hepsi topraktır. Ersiz kaldım, evsiz kaldım. Kimse kalmadı buralarda. Hain köyde kaldık biz. Müslüman yapmaz bunu. Koynumuzda yılan beslemişiz.”
 </p>
 <p class="MsoNormal">
  Katliam gecesi evdeymiş Ayşe. Kundaktaki oğlunu uyutmak için gitmemiş düğüne. Silah seslerini duyunca fırlamış dışarı. ‘Kızı verdiler, şimdi de silahlar atılıyor’ diye düşünmüş. Silah seslerine çığlıklar karışınca kundaktaki oğlunu alıp düğün evine koşmuş: “Gittim ki Kenan’ım orda yatıyor. Boğazından kan geliyor. Dedim, niçin? Kim yaptı bunu? Kaynanama baktım, kayınbabama baktım, oğluma baktım, hepsi ölmüş.”
 </p>
 <p class="MsoNormal">
  Her sabah, her akşam geliyor Ayşe mezarlığa. Önce kocasına, sonra babasına, sonra oğluna… Mezar mezar dolaşıyor; dualar ediyor yakınlarına. ‘Gelmezsem dayanamıyorum.’ diyor. ‘Buradaki insanlar nasıl yaşıyor biliyor musun?’ diye soruyor ve cevaplıyor ardından: “Arkamıza döndüğümüzde yetimleri görüyoruz. O yetimleri büyütmemiz lazım, ondan yaşıyoruz. Yetim çocuklar olmazsa, bu köy, artık ölü köy.” Biz mezarlıktan ayrılırken Ayşe, eşinin mezarına yaslanıp Kürtçe ağıtlara devam ediyor: “Hain köy, zalim köy, ersiz kaldım, evsiz kaldım hain köy!”
 </p>
 <p class="MsoNormal">
  <span>
  </span>
  “KEŞKE BEN DE ÖLSEYDİM, OĞLUM DA ÖLSEYDİ”
 </p>
 <p class="MsoNormal">
  4 Mayıs gecesi Türkiye’yi ayağa kaldıran Bilge köyündeki katliamın mağdurlarının her birinin hikâyesi ayrı bir dram. Ancak köyde öyle bir isim var ki onun durumu tam bir muammaydı. 21 yaşındaki Asuman Çelebi’nin annesi ve 4 kardeşi vahşi saldırıda hayatını kaybetti. Asuman’ın annesini ve kardeşlerini öldürenlerin arasında kayınları ve kayınbabası da vardı. Genç kadın olaydan bir gün sonra hayatının en zor kararlarından birini vermek zorunda bırakıldı. Aile büyükleri Asuman’a iki seçenek sundu: “Ya karnındaki bebeği, 1,5 yaşındaki çocuğu ve kocasıyla bir daha dönmemek üzere köyü terk edecek ya da çocuğunu onlara verip köyde yaşamaya devam edecek.” Asuman kaçmak ya da korku içinde köyde yaşamak arasında sıkışıp kaldı. Gitmek de, kalmak da zordu Asuman için. Oğlunu bırakmak istemiyordu; ama giderse annesini, ablasını öldürenlerin yüzüne nasıl bakacaktı. Oğlunu yanına alsa köyde de yaşatmayacaklardı. Uykusuz gecelerin ardından hayatının en acı kararını verdi Asuman. 1,5 yaşındaki oğlunu eşine verip köyde kalmayı tercih etti.
 </p>
 <p class="MsoNormal">
  O gecenin sembolü hâline gelen Asuman şimdi 22’sinde. Kız kardeşleriyle annesinden kalma evlerinde yaşıyor. O günden bu yana 50 kilodan 39 kiloya düşmüş. Karnındaki bebeği ölü doğmuş. Oğlunu olay gününden beri hiç görmemiş. ‘En çok annemle oğlumu özledim’ diyor. 11 kardeştik biz. Annem, ablam, iki dayım, iki amcam, dört teyzem, halam, kuzenlerim, yeğenim diye sıralıyor ölenleri. O gece en yakınlarından 21 kişiyi kaybettiğini anlatıyor ağlayarak.
 </p>
 <p class="MsoNormal">
  Bilge köyünde doğup büyümüş Asuman. Evlilik çağına geldiğinde teyze oğlu Şükrü Çelebi’yle evlenmiş. Görücü usulüydü; ama severdik birbirimizi diyor ve başlıyor anlatmaya: “Biliyor musun iki çocuk annesiydim. Köyde üç kapım vardı girecek. Annem, ablam, kendi evim. Şimdi kapandı kapılarım. Ne iki çocuk annesiyim, ne anne kaldı ne abla. Oğlumun beyni su topluyordu. Bir buçuk sene Mardin’e, Diyarbakır’a götürdüm. Çocuğumu iyileştirdim, doktor dedi ki ‘Ölü çocuğu diriltmişsin.’ Onu büyüttüm, kocaman adam ettim, yolladım. Şimdi kimsem yok.”
 </p>
 <p class="MsoNormal">
  Olay gecesi evindedir Asuman. Eşi Şükrü ise Nusaybin’de. Eşi yanında olmayınca o da gitmez düğüne. İlk önce silah seslerini duyar, ardından çığlıkları. Oğlunu alıp koşar düğün evine. Kan gölüne dönen evde önce ablasını bulur. Yarası ağırdır; ama hayattadır ablası. Kim yaptı diye feryat edip kaldırmaya çalışır onu. Ablası, son nefesinde bile Asuman’ın karnındaki bebeği düşünür. ‘Sen hamilesin, kaldırma bebeğin düşer’ der ve kucağında can verir Asuman’ın. Ardından kanlar içindeki annesini bulur. O, çoktan kaybetmiştir hayatını. Sırtındaki kurşunları saymakla bitiremez. O ölmüştür; ama canı daha fazla acımasın diye çıkarır sırtından kurşunları: “Biliyor musun önce ablamı gönderdim ölüme, sonra annemi, sonra karnımdaki bebeğimi. Bu acılara dayanamıyorum. Daha fazla da dayanamam, giderim onların yanına. Ya beni öldürürler, ya da kahrımdan ölürüm.”
  <span>
  </span>
 </p>
 <p class="MsoNormal">
  Asuman annesinin sırtından çıkarttığı kurşunu bir yıldır saklıyor. Ancak o insanlar öldüğünde çıkarırım o kurşunu diyor. Bunu birkaç kişinin yapmadığına, arkasında çok büyük bir güç olduğuna inanıyor. ‘Aynı sofradan yemek yediğimiz insanlar bizi sırtımızdan nasıl vurur?’ diye sorguluyor. Hem eşinden hem oğlundan ayrı Asuman. Onların hasreti bir yana, köyde ‘düşman gelin’ olarak anılmak daha da yaralamış onu: “Hep içerdeyim, dışarı çıkmak istemiyorum. Mezara da gitmek istemiyorum. Onlar konuşmuyor ki! Onların geliniyim diye köydekiler de beni dışlıyor. Onlardan geriye kalan tek kişi benim. Onlar da haklı ne edeyim. Mecburdum oğlumu göndermeye, yoksa yaşatmazlardı onu da. Kızına bakarız; ama oğlunu öldürürüz dediler. Eşim böyle bir şey yapmazdı. Onu da seviyorum ama birleşirsek öleceğiz. Biliyorum ki kocam da ölecek, oğlum da. Eskiden üç kişi koyardık yastığa başımızı. Şimdi tek kaldım.” Ölenlerin fotoğraflarından bir CD yapıp telefonuna kaydetmiş Asuman. Annesi, ablası, dayıları, teyzelerinin fotoğrafları geçiyor sırayla. Fonda ‘İşte bu beni yaraladı’ diye bir türkü çalıyor. Asuman “Beni anlatıyor.” diyerek ağlıyor. Olay gecesi o evde bulunan Asuman’ın kız kardeşi giriyor araya. O gece yaşanan vahşeti anlatıyor: “ Erkekler ve kadınlar ayrı odalarda oturuyordu. Biz de nişanlanan Sevgi’nin odasındaydık. Sevgi’nin ablası gelip herkesi öldürdüler deyince, Sevgi de çıktı dışarı. Ben de çocukları alıp dolaba saklandım. Silah sesleri devam ediyordu.”
 </p>
 <p class="MsoNormal">
  Evden ayrılırken Asuman’ın son sözleri kazınıyor kafamıza: “Buradaki çocuklar hayata yeniden başlayabilir; ama biz ölü sayıyoruz kendimizi. Bu köydeki herkes ölmüştür. Kimimizin kocası yok, kimimizin çocuğu, kimimizin anası babası. Bir aileden en az 4–5 kişi yok artık bu köyde. Nasıl yaşayacak bu insanlar, sorarım size?”
 </p>
 <p class="MsoNormal">
  “SAHİPSİZ KALAN KUR’ANLARIN HAKKINI İSTİYORUZ”
 </p>
 <p class="MsoNormal">
  Köydeki evlerden birinin duvarında büyük harflerle yazılmış bir yazı dikkatimizi çekiyor: “Biz, hakkımızı istiyoruz.” Belli ki tutuklu sanıklara 44 kez ağırlaştırılmış müebbet hapis cezası bile köy halkının acısını azaltmamış. Asıl yardımın katillerin ailelerine yapıldığı söyleniyor. ‘Mağdur bizdik, devlet onları apartmanlara yerleştirdi’ deniliyor. Acıyı en katmerli yaşayanlardan biri de evin sahibi eski muhtar Cemil Çelebi’nin kızı Rukiye Çelebi. Rukiye o gece evde olduğu hâlde kurtulanlardan biri. “Yemin ederim bizi yaşıyor sanmayın, o gece hepimiz öldük.” diyor: “Olaydan 15 dakika önce evime gittim. Onların ailelerini de düğüne davet ettiğimiz hâlde kimse gelmedi. Demek ki bütün ailenin planladığı bir şeydi bu. Evim onlarınkiyle yan yana. Evlerin yanından geçerken sesler geliyordu. Sanırsın ki nişan bizde değil onlarda. Sonra ben tekrar düğün evine döndüm. Ellerinde keleşlerle geldiler, tarayıp gittiler. Anamın, babamın, kardeşlerimin son nefesine şahit oldum.” Rukiye, her şey bir yana o gece evde okunan Kur’an’ı Kerim’in yüzü suyu hürmetine adaletin yerini bulmasını istiyor. Verilen cezadan memnun olmadıklarını belirten Rukiye, ‘O Kur’anlar kurşunlandı; üzerlerine kan lekeleri bulaştı. Onlar Kur’an’a bile ateş ettiler. Hangi Müslümanlığa sığar bu, sorarım size?”
 </p>
 <p class="MsoNormal">
  Rukiye katliamın yaşandığı evlerine doğru götürüyor bizi. Kapıyı ölen muhtarın gelini Mekke Çelebi açıyor. Kapılar kapanmasın diye evi kapatmamış aile. Bu evde ailenin gelini, oğlu ve çocukları yaşıyor bir yıldır. O günden eser kalmasın diye evin içini dışını boyamışlar. Ancak duvardaki kurşun delikleri, tavandaki kan izleri hâlâ katliamın en acı tanıkları. O gün evde ne var ne yoksa gömmüşler mezarlığa. Mekke Çelebi ‘Kaynatamın kurşunları buradan çıktı’ diyerek işaret ediyor yaslandığı yastığı. Çamaşır makinesindeki, buzdolabındaki mermi izlerini gösteriyor. ‘Annemi burada, babamı şurada, abimi şu odada kaybettim’ diye sıralıyor. Toplam beş çocuk yedi nüfus yaşıyor evde. Ancak köydeki diğer yetimlerle birlikte 32 kişiye bakıyor Mekke.
 </p>
 <p class="MsoNormal">
  Köyden ayrılırken cevabı yok kafamızdaki soruların.
  <span>
  </span>
  Ölen de vuran da aynı aileden… İnsan bir gecede her şeyini kaybeder mi? Bir evden aynı anda 44 cenaze çıkar mı? Namus, rant, kan davası, töre, para, petrol… Hangi gerekçe 44 canın, yetim kalan çocukların sebebi gösterilebilir ki?
 </p>
 <p class="MsoNormal">
  Bilge köyü sakinleri 4 Mayıs gecesinden beri bu soruların cevabını arıyor. Her evden en az beş cenazenin çıktığı köyde geride kalan aileler de kendilerini ‘ölü’ sayıyor. Bir gecede hayatları değişen insanların tek umudu ise mezarlıklarda oynayan çocuklar. Onlar da olmasa çocuk çığlıkları değil ağıtlar yükselecek Bilge köyünden. Ancak, katliamın nedeni ne olursa olsun artık bu köyde hiçbir şey eskisi gibi olmayacak.
 </p>
 <p class="MsoNormal">
 </p>
 <p class="MsoNormal">
  Köy Muhtarı Abdurrahman Çelebi:
 </p>
 <p class="MsoNormal">
 </p>
 <p class="MsoNormal">
  Katillerin evinden çıkan bombalar Ergenekon’la bağlantılı
 </p>
 <p class="MsoNormal">
 </p>
 <p class="MsoNormal">
  Bir yıl öncesine kadar 285 kişi vardı, şimdi 121 kişi var. 52’si
  <span>
  </span>
  öğrenci. Devlet Bilge Köyü İlköğretim Okulu yaptı. Benim kafamı karıştıran katillerin evlerinden çıkan bombalar. Erzincan’ın Ekmekli köyü sulama barajından çıkartılan mühimmatın ve Umut Kitapevi’ne yapılan saldırıda ele geçirilen bombaların seri numarası aynı. Kesinlikle namus davası değil. Bence arkasında büyük örgütler var. Bombaları askeriye verdi diyenler var. Asker de vermedim diyor. Ben tim koruyucusuyum. Askeriye vermez bunu. PKK yüzde 90 yapmış olabilir. O katiller o gün, PKK’nın yandaşlarıyla görüşmüş. Emin Çelebi 33 kere telefonla konuşmuş. Zaten istemiyoruz, dava açıp Çelebi soyadını değiştirsinler. Şimdi ben 60 çocuğa bakıyorum. 2 kız kardeşim, 2 erkek kardeşim, eşim, çocuğum, amca oğlum öldü. Geride 9 çocuğum kaldı. Ben düğün sırasında evdeydim, düğün evine sonra gidecektim. O sırada silah seslerini duydum. Jandarma olay yerine 5–6 dakikalık mesafede ama çok geç geldi. Kalktığımda bir baktım birisi sürekli elektrik trafosuna ateş ediyor, elektrik kesilsin diye. Ben de ona ateş ettim, kaçtı. Her gün uyandığımızda 44 mezar karşımıza çıkıyor. Ağlıyoruz, nedenini soruyoruz, üzülüyoruz; ama arkamıza dönüp baktığımızda bu yetim çocuklar var. Buradaki insanlar yaşıyorsa bu yetimlerin yüzü suyu hürmetine yaşıyor. 1 ay ben yemek yemedim. Ama bu çocuklara kim bakacak dedim. Yurtlara da vermek istemedim. Biz onlara ana baba şefkati veremeyiz ama bu çocuklar boynumuzun borcu.
 </p>
 <p class="MsoNormal">
 </p>
 <p class="MsoNormal">
  Olayın arkasında petrol mü var?
 </p>
 <p class="MsoNormal">
  Çelebi ailesinin yakınlarından biri olayın sebebini rant meselesi olarak gösteriyor. Olayın geçmişinin 1984’e kadar uzandığını anlatıyor. Eski adı Zınkirt olan Bilge köyüne çoban olarak gelmiş Çelebi ailesi. Köyün yerlileri Akyüz ve Akbaş aileleri ile Çelebiler arasında toprak anlaşmazlığı yüzünden kan davası başlıyor. Katliam zanlılarının babası Şeyhmus bu esnada öldürülüyor. Çelebiler hariç herkes İstanbul, İzmir, Mardin, Bursa ve Diyarbakır’a taşınıyor. Çelebi ailesindeki amca oğulları ise büyük bir mal varlığının üzerine konuyor. İki amca oğlu arasında bu paylaşımda haksızlık oldu iddiasıyla husumet başlıyor. 44 kişinin hayatını kaybettiği aileden 1994’te de 7 kişi öldürülmüş. O saldırıyı da PKK’nın gerçekleştirdiği söylenmiş. Ancak birçok köylünün kafasında soru işareti kalsa da bir delile rastlanmamış. Bu olay üzerine köy boşaltılmış. Devlet ise Çelebi ailesini korucu olmaya ikna edip iki sene sonra geri döndürmüş. Tabii tüm toprakların sahibi olarak.
  <span>
  </span>
  Çelebi ailesi gitgide zenginleşiyor, köyden ayrılanlardan kalan arazilerin üzerine 4 alabalık tesisi kuruluyor, bunların biri katliam zanlılarına, diğer üçü ise katledilenlere kalıyor. Haksızlığa uğradığını düşünen zanlılar, tarlaları ekmek istiyor ancak izin alamıyor. Sonraki yıllarda bu rant paylaşımı yine çekişmelerle devam ediyor. İddiaya göre, katliam zanlılarından JİTEM ile irtibatlı istihbaratçı Mehmet Sait Çelebi, eski muhtar Cemil Çelebi ile 3 milyon liralık bir petrol kaçakçılığına karışmış. Buna göre 6 yıl önce köyün yakınından geçen boru hattından 2 ay boyunca ham petrol çalınmış. Bu rant, diğer amca oğullarının da ilgisini çekmiş. Mehmet Sait Çelebi, ranttan pay alamayınca olayın ortaya çıkması için petrolün çalındığı noktayı patlatmış. Olayın ortaya çıkmasıyla kaçakçılık tespit edilip bir yüzbaşı ve bir astsubay açığa alınmış.
 </p>
</font>

Kaynak: [www.aksiyon.com.tr](http://aksiyon.com.tr/aksiyon/haber-26676-178-o-gun-bilge-koyunde-herkes-oldu.html), [web.archive.org (arşiv bağlantısı)](http://web.archive.org/web/20101120090708/http://aksiyon.com.tr/aksiyon/haber-26676-178-o-gun-bilge-koyunde-herkes-oldu.html)
