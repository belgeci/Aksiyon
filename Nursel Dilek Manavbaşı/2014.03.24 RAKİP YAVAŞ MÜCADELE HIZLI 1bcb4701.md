# RAKİP YAVAŞ MÜCADELE HIZLI

*Nursel Dilek Manavbaşı 2014.03.24*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   AK Parti, şimdiye kadar ‘banko’ olarak gördüğü Ankara’da kritik bir seçime hazırlanıyor. 20 yıldır koltuğu kimseye kaptırmayan Melih Gökçek, CHP’nin MHP tabanlı adayı Mansur Yavaş karşısında ilk kez zorlanacağa benziyor.
  </font>
 </div>
 <div id="newsText">
  <font class="detail-text">
   <p>
    Yerel seçimin en hararetli olacağı illerden biri de başkent Ankara. Bir yanda dört dönemdir koltuğu kimselere kaptırmayan Melih Gökçek, diğer tarafta eski MHP’li, yeni CHP’li Mansur Yavaş. Saadet Partisi de yarışa eski Çevre Bakanı Mehmet Ziyaettin Tokar’la katılıyor. Büyük Birlik Partisi’nin adayı ise Remzi Çayır. Milliyetçi Hareket Partisi’nin umudu ise bir akademisyen, Mevlüt Karakaya.
    <p>
     Yarışa adaylar açısından bakıldığında başkentte yerel seçim Melih Gökçek ve Mansur Yavaş üzerine kurulu. Şimdiye kadar Murat Karayalçın’ı her defasında alt eden Gökçek, bu kez o kadar rahat değil. Zira Yavaş eski bir MHP’li ve sağdan da oy alabilir. Yolsuzluk ve rüşvet skandalıyla AK Parti’nin oylarında düşüş ihtimali hesaba katılırsa Gökçek’in işi bu sefer zor. Anketlerde de durum başa baş görünüyor.
     <p>
      Ankara’ya yaptığı hizmetler hiç şüphesiz Gökçek’in hanesindeki en büyük artılar. Kentsel dönüşüm, köprüler, altgeçit projeleri, parklar ve değişen vizyonuyla Ankara, Gökçek’e çok şey borçlu. En önemli özelliğinin hırsı olduğunu söyleyen kendisine yakın isimler, Melih Bey’in ekibini çok sık değiştirdiğine dikkat çekiyor. Bu anlamda belediye başkan yardımcısı veya genel sekreter hep başkanın gölgesinde kaldı. Yani ikinci adamı olmayan tek adam gibi çalışıyor Melih Gökçek.
      <p>
       Gökçek, her seçimde bir önceki seçimin üzerine çıkmaya çalışıyor. 1994’te yüzde 27 olan oy oranı 2004’te yüzde 55’lere kadar ulaştı. 2009 seçimi ise Gökçek için biraz hüsrandı. Yine de yüzde 38 oy alarak başkanlığı kimseye kaptırmadı. Geleneksel hâle getirdiği anketler vazgeçilmezi Gökçek’in. Seçimler yaklaşırken günlük, öncesinde ise aylık anketler yaptırıyor.
       <p>
        Gökçek’in bir diğer özelliği ise sosyal medyayı en aktif kullanan siyasetçilerin başında gelmesi. 1 milyon 264 bin takipçisi olan Gökçek, arada sırada takipçileriyle yemekte buluşuyor. Onların nabzını tutuyor. Kimileri 20 yıldır Ankara’nın başında bulunan Gökçek’in, artık yapacak bir şeyi kalmadığı kanısında. Kimileri ise Ankara’da istikrarın sürmesinden yana. Gökçek bu seçimden de zaferle çıkarsa Ankara’nın vazgeçilmez belediye başkanı olarak tarihe geçecek.
        <p>
         Daha önceleri Murat Karayalçın’la seçimlere giren muhalefet partisi ise bu kez hem sağ tabanlı hem de farklı bir isim arayışındaydı. Uzun bir süredir ismi telaffuz edilen Yavaş’a, MHP’li olmasından dolayı CHP’ye katılmaz gözüyle bakılıyordu. CHP içerisinde birçok isim de Yavaş’ın adaylığına itiraz etti. O dönemde Yavaş’ın peşinde sadece CHP değil; BBP ve DP de vardı. Ancak o, tercihini CHP’den yana kullanarak siyasi bir hamle yaptı. Zira MHP’nin adayı karşısında Mansur Yavaş’ın ismi daha güçlü. Eğer Yavaş, CHP’nin oylarının yanına AK Parti ve MHP küskünlerinin oylarını da alırsa Ankara’da Gökçek’e bir sürpriz yapabilir. Başbakan Erdoğan’ın gerilimi yükselten üslubundan kaçan oyların da Yavaş’a gitmesi bekleniyor. Önceki seçimlerde Gökçek’e oy vermiş önemli bir kitlenin saf değiştirmesi, sonucu etkileyecek gibi görünüyor. Mansur Yavaş, Ankaralıların pek de yabancısı olmadığı bir sima. 13 yıl serbest avukatlık yapan Yavaş, 1999 seçimlerinde MHP’den Beypazarı belediye başkan adaylığıyla siyasete girdi. İlçede yaptığı hizmetlerle kısa sürede adından söz ettirmeyi başardı. Tarihî Beypazarı konaklarının restorasyonu ve binlerce yıllık ilçeyi koruma çalışmalarıyla ismini duyurdu. 28 Mart 2004’te ikinci kez belediye başkanı seçilen Yavaş, Beypazarı’ndaki projeleri büyükşehirde de gerçekleştirmek istiyordu. Ankara’yı marka kent yapma hedefi ile Mart 2009 seçimlerinde MHP Ankara Büyükşehir Belediyesi başkan adayı oldu. Yerel seçimlerde Gökçek’in karşısında başarılı olamasa da aldığı yüzde 27’lik oy oranıyla dikkatleri üzerine çekti. Yavaş, seçimlerden kısa bir süre sonra partisiyle ilgili endişelerini MHP lideri Devlet Bahçeli’ye bir mektupla dile getirdi. Bir anda MHP’de istenmeyen adam ilan edildi, MYK üyeliği düştü. Kulislerde Mansur Yavaş’ın “Milliyetçi Hareket’in yeni lideri” olacağı söylentileri de ayyuka çıkınca Bahçeli onunla bağları tamamen kopardı. Mansur Yavaş şimdiye kadar Melih Gökçek’in karşısına çıkan en güçlü rakip ve onun 20 yıllık saltanatını bitirebilecek tek isim gibi görünüyor.
        </p>
       </p>
      </p>
     </p>
    </p>
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=675CBD7D2F5574E42C12E136CFE754E1?newsId=38152), [web.archive.org (arşiv bağlantısı)](http://web.archive.org/web/20140406052457/http://www.aksiyon.com.tr:80/aksiyon/newsDetail_getNewsById.action;jsessionid=675CBD7D2F5574E42C12E136CFE754E1?newsId=38152)
