# Meclis’in ‘insanî’ komisyonu

*Nursel Dilek Manavbaşı 2012.01.23*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   TBMM İnsan Haklarını İnceleme Komisyonu, diğerlerinden farklı çalışıyor. Hem son günlerde davet ettiği isimlerle hem de Meclis’ten aldığı denetim göreviyle gündem oluşturuyor.
  </font>
 </div>
 <div id="newsText">
  <font class="detail-text">
   <p>
    Hıdır Öztürk: “Cesedi parçalanmış, gözleri çıkarılmış, kulakları kesilmiş, derisi yüzülmüş bir evladın babası olarak buradayım! Böyle bir acıya hangi baba dayanabilir? Bu bir insana, bir Müslüman’a yakışır mı? 76 yaşındayım. Evladını böyle kaybetmiş başka bir baba daha var mı acaba?”
   </p>
   <p>
    Mehmet Karakaya: “15 Mayıs 2009’da Gabar Dağı’nda öldürüldü oğlum. Adı Ahmet Şerif’ti, 1987 doğumluydu. Oğlumu bilgisayarda izlettirilen görüntülerden teşhis ettim. Olayın ardından cenazesini almak için Eruh Cumhuriyet Başsavcılığı’na başvurdum. Ama cenazesi bana verilmedi.”
   </p>
   <p>
    Hülya Yavuz: “Eşim, yurtdışına ataşe olarak gideceğini öğrendiği gün şehit oldu. Çok hayalleri vardı. Eşimin cenazesinde devlet adamları, ‘Her zaman yanınızdayız’ dedi. Hiçbir zaman yanımızda olmadılar. 11 yıl boyunca çok şey yaşadık oğlumla. Çok mücadele ettik. Eşim sayesinde bir devlet dairesine yerleştirildim. Bazen isyan ettim. Neden, neyi paylaşamıyoruz biz bu ülkede? İlla kan mı dökülmesi, yuvalar mı yıkılması gerekiyordu?”
   </p>
   <p>
    Hıdır Öztürk, 1992 yılında Tunceli’de faili meçhul bir cinayete kurban giden Ayten Öztürk’ün babası. 17 yaşındaki kızını iki ay sonra kimsesizler mezarlığında vahşice öldürülmüş şekilde bulduğunu anlatıyor. “Evladını böyle kaybetmiş başka bir baba var mı?” diye soruyor.
   </p>
   <p>
    Mehmet Karakaya, PKK’lı bir teröristin babası. Oğlu Ahmet, Gabar Dağı’nda öldürülmüş. Diğer oğlu ise hâlâ dağlarda. Yıllardır oğlunun cenazesini arıyor.
   </p>
   <p>
    Hülya Yavuz ise 1997’de Harp Akademisi’ni ikincilikle; Genelkurmay’ın dil sınavını üçüncülükle kazanmış Şehit Binbaşı Bülent Yavuz’un eşi. Eşinin Tunceli’de şehit olduğunu gözyaşları içinde anlatıyor. O da “Neyi paylaşamıyoruz?” diye soruyor.
   </p>
   <p>
    Bu 3 kişinin hikâyesi farklı; ortak yanları ise acılarına ilk kez devletin kulak kabartıyor olması. Onları bir araya getiren ve bu diyalogların yaşanmasını sağlayan İnsan Hakları İnceleme Komisyonu. Komisyon, tarihinde ilk kez farklı isimleri gündemine alarak onlara ‘söz hakkı’ veriyor. Yaşanan acılar ilk kez bu denli dile getiriliyor. Kimi gözyaşları içinde eşini, kimi oğlunu anıyor; hepsi devletten hesap soruyor. Komisyon bitiminde onların sözleri Türkiye’deki değişimi gözler önüne seriyor. Şehit eşi, “Ben yalnız bırakıldım, şimdi devlet beni dinliyor!” ifadesiyle şaşkınlığını belirtiyor. PKK’lı teröristin babası “Nereye gittiysem kovuldum, devlet şimdi beni çağırıyor!” diyor. Kızı işkencede ölen baba ise buruk memnuniyetini dile getiriyor: “Devlet beni ilk kez dinledi.”
   </p>
   <p>
    Kısa süre önce bombalı terör saldırısında 17 yaşındaki oğlunu kaybeden AK Parti Diyarbakır Milletvekili Oya Eronat’ı dinleyen İnsan Hakları İnceleme Komisyonu, son olarak Kürt aydın Kemal Burkay’ı misafir etti. Şimdilerde Uludere olayıyla ilgili çalışmalar yapılıyor. Komisyon 1 Şubat’ta Uludere’de olacak. Ayrıca Almanya’da 2000-2006 yılları arasında işlenen ve 9 kişinin öldürüldüğü Neo-Nazi cinayetlerini araştırma hazırlığında. Bu anlamda masada beklenen çok sayıda dosya, kulak vereceği çok isim var. Bu yoğunlukta Komisyon Başkanı AK Parti Sakarya Milletvekili Ayhan Sefer Üstün’ün kapısını çaldık. Komisyonun çalışmalarını, insan hakları konusunda yaşanan değişimi konuştuk.
   </p>
   <p>
    <strong>
     -İnsan Hakları İnceleme Komisyonu, Meclis çatısı altında ilklere imza atıyor. Biz mi yeni fark ettik yoksa eskiden beri böyle mi çalışıyordu?
    </strong>
   </p>
   <p>
    Aslında 1990’da kanunla kurulmuş. Temel görevi Türkiye’deki insan hakkı ihlallerini incelemek, raporlamak. Ancak komisyon bugüne kadar hep denetim göreviyle ön plana çıkmış, bir ayağı eksik kalmıştı. Yasa yapma süreçlerine katılamıyor, kanun teklif ve tasarılarını görüşemiyordu. Meclis Teşkilat Kanunu’nun değişmesiyle oraya bir madde eklenerek komisyonumuza başkanlıkça sevk edilen kanun tasarısı ve tekliflerini görüşme yetkisi tanındı. Bu vesileyle kamuoyunda ‘Haberal Yasası’ diye bilinen tutuklu ve hükümlü ailelerinin ölümü, ağır hastalıklar halinde bir mazeret izni verilmesini görüştük. Komisyonumuzun artık iki işlevi var. Hem insan hakları konusunda denetim yapmak ve alt komisyon kurmak hem de yasama süreçlerine katılmak, kanun yapmak.
   </p>
   <p>
    <strong>
     -Kimler nasıl başvuruyor komisyona?
    </strong>
   </p>
   <p>
    Öncelikle vatandaşlar dilekçeleriyle müracaat ediyor. Biz de kurumlarla yazışmalara geçip bu tür sorunları ortadan kaldırmaya çalışıyoruz. Ben göreve başladığımdan (6 ay) bu yana komisyona bin 50 dilekçe gelmiş.
   </p>
   <p>
    <strong>
     -En çok hangi konuda insan hakkı ihlali yapılıyor?
    </strong>
   </p>
   <p>
    Geneli yargı kararlarından şikâyetçi. İkinci sırada cezaevlerindeki şartlar ve askerlik hizmeti sırasında yaşanan kötü muameleden mustarip olanlar var. Temel konularda alt komisyon kurduk. Şu an 5 alt komisyonumuz var. Biri terör ve şiddetten kaynaklı yaşam hakkı ihlallerinin araştırılmasına yönelik komisyon. Bu konuda son 30 yılı ele aldık. Cezaevleriyle, kaçak göçmenlerle ilgili bir alt komisyonumuz var. Bir de şimdi Uludere olaylarının araştırılması komisyonu kuruldu. Bunların süreleri yok, raporlar hazırlıyorlar, bizim bünyemizde çalışıyorlar.
   </p>
   <p>
    <strong>
     -İlginç isimleri davet ettiniz. Mesela, Meclis tarihinde ilk kez bir PKK’lının babasını dinlediniz. Kıbrıs’ta işkenceden ölen askerin babasına kulak verdiniz. Kim belirliyor bu isimleri?
    </strong>
   </p>
   <p>
    Alt komisyonlar buna karar veriyor. Üst komisyon olarak da biz destek veriyoruz. Türkiye’de insan hakları duyarlılığı arttı. Bu bizim için bir şans. İkincisi, insan hakkı ihlallerine karşı sıfır tolerans gösteren bir hükümet var. Mevzuatta çok değişiklikler oldu. Ayrımcılık, işkence ve kötü muamele, suç haline getirildi. Dolayısıyla insan hakları bilinci yükseldi. Ben Türkiye’de insan hakları alanında iki dernek varken birinin (MAZLUMDER) kurucusuyum. Avukat da olsanız, o dönemlerde insan hakları savunuculuğunu yapmak çok zordu. Bütün bu anlayış değişikliği, alt yapıların oluşması belki de bu işin ciddiyetle ele alınmasına yol açtı. El atılmamış alanlara el attık. Mesela, kapalı bir kurum olan Türk Silahlı Kuvvetleri’ndeki kötü muameleleri dahi inceliyoruz, denetliyoruz. Bu konuda oradan yardım görüyoruz. Onlarda da anlayış değişikliği var.
   </p>
   <p>
    <strong>
     -Anlayış değiştiğine göre eskiye nazaran bir azalma var mı peki?
    </strong>
   </p>
   <p>
    Hem de çok fazla. En azından nitelik değiştirdi. Artık dayaklar değil, tutukluluk süreleri konuşuluyor. Önceden karakola gidenler dayak yiyip çıkardı. Şimdi ‘iyi muamele edildi’ diye hayretle çıkıyorlar. Bunlar alınan tedbirlerle oldu. Bundan on yıl önce İnsan Hakları Komisyonu Başkanı Sema Pişkinsüt bir karakol denetiminde Filistin askısını bulmuştu. Şimdi karakolda atılan dayağa herkes tepki veriyor. O tokat da (İzmir’deki olay) zaten bizim aldığımız tedbirlerle ortaya çıktı. Tüm karakol ve cezaevlerinin çoğuna kamera koydurduk. Bunlar Meclis’in ve hükümetin aldığı kararlar. Komisyon, bu kararların uygulanıp uygulanmadığını denetim görevi sayesinde denetliyor. Denetim, uygulamayı beraberinde getiriyor.
   </p>
   <p>
    <strong>
     -Yeni bir alt komisyon olacak mı?
    </strong>
   </p>
   <p>
    Son çalışmamız, 2000-2006 yılları arasında işlenen Neo Nazi cinayetleriyle ilgili. Almanya’ya gideceğiz, bir rapor hazırlayacağız, ailelerle görüşmeler yapacağız. Yargılama süreçlerini takip edeceğiz. Ergene Nehri’nin kirlilik meselesinde bakanlıklar, belediyeler ne yapıyor, onu araştıracağız. İnsanlarımız artık birçok konuda bilinçlendi. Bir fabrikadan çıkan duman, atık, taş ocağından çıkan toz, toprak, dereden gelen kötü koku… Bunlar hakkında şikâyet geliyor. Artık Meclis’in itibarı arttı. Komisyonumuzun da saygınlığı arttı. Şu anda buraya bir kamu görevlisi çağrılıp gelmese skandal olur yani. Bırakın komisyonu, önceki yıllarda Meclis’in davetine bile gelmeyenler var.
   </p>
   <p>
    <strong>
     -Komisyonların bir yaptırımı yok ve yıllarca bu sorun oldu.
    </strong>
   </p>
   <p>
    Bizim komisyonumuz diğer komisyonlardan farklı.Komisyon raporu yayınlandıktan sonra bizim bunları takip etme yetkimiz var. Diğer komisyonların süreleri vardır, raporu hazırlarlar ve rafa kaldırılır. Şimdi bu sakıncalı görüldüğü için iç tüzükte bununla ilgili düzenleme geliyor.
   </p>
   <p>
    <strong>
     -Ne yapılacak?
    </strong>
   </p>
   <p>
    Çağrılan kişilerin gelmemesi durumunda müeyyide uygulanacak, yayınladıkları raporların takibi yapılacak. Bu çıkarsa komisyonların eli güçlenecek, Meclis’in itibarı artacak. Ama bizim raporlar konusunda kurumları takip etme yetkimiz zaten var. Raporu hazırlayıp rafa kaldırmıyoruz, takibini yapıyoruz. Mesela, cezaevi alt komisyonumuz bir çalışması sırasında askeri cezaevlerinin yönetmeliğinin gizli olduğunu görmüş. Ve biz bunu sorduk, rapor gönderdik. Bir süre sonra hemen akabinde bu yönetmelik yayınlandı.
   </p>
   <p>
    <strong>
     -PKK’lı teröristin babası veya diğerleri... Davet edildiklerinde nasıl tepki veriyorlar?
    </strong>
   </p>
   <p>
    Onlar aslında buraya geldikten sonra itiraf ediyorlar. ‘Bizi ilk kez devlet muhatap aldı’ cümlesini çok duyuyoruz. Şehit eşi ‘Ben yalnız bırakıldım ve şimdi beni dinleyen biri var’ diyor. Teröristin babası ‘Bu devlet benim’ diyor. ‘Şimdiye kadar neredeydiniz?’ diye soranlar oluyor. Onlar da şunun farkında; Türkiye bu imkânı yakaladı. Elbette terörün devam ediyor olması birçok şeyi kısıtlıyor. Bir taraftan terör belası devam ederken bir taraftan insan hakları alanlarını genişletmeye çalışıyoruz.
   </p>
   <p>
    <strong>
     -Duygusal anlar da yaşanıyor. En çok etkilendiğiniz olay neydi?
    </strong>
   </p>
   <p>
    Bir şehit ailesinin yaşadığı travmalar da çok özel, dağda oğlunu kaybetmiş ama cenazesini dahi alamamış babanın anlattıkları da... Ancak beni en çok Hıdır Öztürk’ün feryatları yaraladı. Kızı kaçırıldıktan sonra gözleri oyulmuş, kulakları, burnu kesilmiş, en sonunda küflü bir telle boğulmuş. Sonra Kıbrıs’taki disiplin koğuşunda bir askerimize yapılan işkence... Günlerce susuz kalıyor Kıbrıs sıcağında. Böbrekleri iflas ediyor ve ölüyor. Böyle bir işkence kaldı mı dünyada? Ve bu olay davul zurnayla gönderdiğimiz bir kurumda oluyor. Biz bunu milat kabul ettik. Bu olaydan sonra askerlik sırasında yapılan kötü muamelelerin üzerine gittik. Bunu başarırsak görevimizi yapmış oluruz. Milli Savunma Bakanlığı, Genelkurmay Başkanlığı bu konuyla ilgili soruşturma açtı. Gördük ki konudan mağdur olan çok kişi varmış. 19 ayrı olaydan dava açıldı. Şimdi kimisi subay kimisi er müebbetle yargılanıyor. Önemli olan bu işlerin üzerine gidebilmek.
   </p>
   <p>
    <strong>
     -Ne yapıyorsunuz peki sonuç olarak? PKK’lı babaya ne söz veriyorsunuz?
    </strong>
   </p>
   <p>
    “Oğlunuzun cesedinin defnedildiği yeri bulmak için çaba sarf edeceğiz.” dedik. Hıdır Öztürk’ün kızı için Tunceli ve Elazığ Başsavcılığı’na suç duyurusunda bulunduk.
   </p>
   <p>
    <strong>
     -Soruşturma açılmamış mı şimdiye kadar?
    </strong>
   </p>
   <p>
    Bundan on beş sene evvel açılmıştır tabii; ama o dönem bölgede olağanüstü hal vardı. Bölge valisinin izin vermediği hiçbir görevliyi sorgulayamazdınız. Şimdi dosyalar açılıyor artık.
   </p>
   <p>
    <img alt="" src="http://web.archive.org/web/20140710043000im_/http://medya.aksiyon.com.tr/aksiyon/2012/01/23/nursel-komisyon-1.jpg"/>
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=EFABC44D01D4B345EF452AACDC9429C6?newsId=31660), [web.archive.org (arşiv bağlantısı)](http://web.archive.org/web/20140710043000/http://www.aksiyon.com.tr:80/aksiyon/newsDetail_getNewsById.action;jsessionid=EFABC44D01D4B345EF452AACDC9429C6?newsId=31660)
