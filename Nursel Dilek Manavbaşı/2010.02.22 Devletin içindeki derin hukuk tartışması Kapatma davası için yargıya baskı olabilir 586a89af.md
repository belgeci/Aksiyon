# Devletin içindeki derin hukuk tartışması: “Kapatma davası için yargıya baskı olabilir”

*Nursel Dilek Manavbaşı 2010.02.22*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Hukukçular, HSYK’nın 5 savcının ‘özel yetkilerini’ geri almasını 2. Şemdinli Vakası olarak değerlendiriyor. Doç. Dr. Mustafa Şentop yargının bundan sonraki hamlelerine dikkat çekiyor.
  </font>
 </div>
 <div id="newsText">
  <font class="detail-text">
   <p class="MsoNormal">
    Ergenekon Terör Örgütü üyesi olmak, evrakta sahtecilik, iftira, hakaret ve tehdit… Özel yetkili Erzurum Savcısı Osman Şanal’ın bu iddialarla Erzincan Cumhuriyet Başsavcısı İlhan Cihaner’i tutuklaması yargıda krize neden oldu. Önce Adalet Bakanlığı, soruşturmayı yürüten savcıyı destekleyen bir açıklama yaptı. Ardından yargıdan cevap gecikmedi. Yargıtay Cumhuriyet Başsavcılığı, yayımladığı ‘muhtıra’ gibi bildiriyle olayla ilgili inceleme başlattığını açıkladı. Hâkimler ve Savcılar Yüksek Kurulu (HSYK) ise son darbeyi vurdu. Yetki aşımı yaptıkları gerekçesiyle Cihaner’in soruşturmasını yürüten Savcı Şanal ve özel yetkili üç savcının yetkilerini elinden aldı. Böylece yasama ve yargı organları bir kez daha karşı karşıya geldi. Şimdi yargı krizinin nasıl aşılacağı ve yargının bundan sonra ne yapacağı tartışma konusu.
   </p>
   <p class="MsoNormal">
    HSYK’nın bu kararı Erzincan Başsavcısı Cihaner’i ve aynı soruşturma kapsamında ifadeye çağrılan Kolordu Komutanı Orgeneral Saldıray Berk’i kısa süreliğine de olsa rahatlatabilir. Çünkü en azından HSYK, bu kararıyla onları bir süreliğine koruma altına almış oldu. Asıl mesele ise HSYK’nın bundan sonra ne gibi adımlar atacağı. Kazanılan bu süreyi HSYK nasıl değerlendirecek? Marmara Üniversitesi Hukuk Fakültesi Öğretim Üyesi Doç. Dr. Mustafa Şentop, yaşanan krizde yetki gasbı olduğunu düşünüyor. Soruşturmaya doğrudan müdahale edildiğini belirtiyor: “HSYK, Ergenekon savcısı Zekeriya Öz ve JİTEM davalarına bakan bazı savcıların görevden alınmasını hedefliyordu. Girişimde bulundular; ama başaramadılar. Bu süreçte Ergenekon savcılarını değiştirmek için daha kararlı olacaklardır.”
   </p>
   <p class="MsoNormal">
    Şentop, yaşanan krizle AK Parti için kapatma davasının yaklaştığına dikkat çekiyor. Yargının tutumunun nasıl olacağını şöyle değerlendiriyor: “İki şeyi bekliyorum. Biri; genel seçimler yaklaşıyor. Dava süresi seçime kadar sonuçlanır mı veya AK Parti bir hamle yaparak seçimi erkene alır mı, onu kararlaştıramıyorlar. Bir de Anayasa Mahkemesi’nin tutumu konusunda mahkeme üyelerinden bir güvence, garanti alamadıkları için baskı yapacaklardır diye düşünüyorum. Zaman içerisinde savcıya davayı açması için de baskı yapacaklar. Bunlar kesinleşmese bile başsavcının dava açacağı kanaatindeyim.”
   </p>
   <p class="MsoNormal">
    Ceza hukukçularına göre Danıştay, Yargıtay, YARSAV ve CHP’nin desteğini alan HSYK, süreçte Cihaner’in tutukluluk hâlinin kaldırılması için de şartları zorlayacak. Ayrıca Orgeneral Berk ile ilgili soruşturmanın askerî mahkemeye aktarılmasını sağlayacak. Yargının en önemli hamlelerinden biri ise yargı reformunu Anayasa Mahkemesi’ne götürerek iptal ettirme olabilir. Tüm bu süreçte cumhurbaşkanlığı seçimi ve yüksek yargı organlarına yeni üye atamaları da göz önünde bulundurulursa Türkiye’nin kritik günlere gebe olduğu kesin.
   </p>
   <p class="MsoNormal">
    Eski Yargıtay Savcısı Ahmet Gündel, HSYK’nın verdiği kararla yargı üzerinde baskı oluşturduğu görüşünde: “Türkiye’de ve dünyada herkes suç işleyebilir, devlet başkanları, başbakanlar, bakanlar, genelkurmay başkanları, hâkimler, savcılar... Suç işleyenlerin soruşturulması elbette demokratik hukuk devletinin gereğidir. Bugün Erzincan’da, Erzurum savcısının yaptığı da budur. Bir suç iddiası vardır. Ve bu suç iddiası görevli ve yetkili savcı ve mahkemeler tarafından hukuk kurallarına göre araştırılmaktadır.” Ahmet Gündel, HSYK’nın yetki gasbı yaptığına dikkat çekerek asıl görevini hatırlatıyor: “HSYK’nın varlık sebebi yerel mahkemelerdeki hâkim ve savcıların tarafsızlığı ve bağımsızlığını sağlamaktır. Ancak bugün baktığımızda böyle bir güvenceyi oluşturması için anayasal düzenlemeler ile kurulan bir kurum, hâkim ve savcıların korkusu hâline gelmiştir. Bu durumdan büyük üzüntü duymaktayız. Hâkim ve savcıların önleri tıkanıyor, elleri kolları bağlanıyor.”
   </p>
   <p class="MsoNormal">
    Marmara Üniversitesi Hukuk Fakültesi Ceza Hukuku Öğretim Görevlisi Prof. Dr. Ahmet Gökçen ise yaşanan krizi iki tarafın da iyi yönetemediğini söylüyor: “Bu krizi yönetmek devletin tüm kurumlarına düşmektedir. Aklıselimle hareket etmek gerekir. Bunun da yolu kavga etmek değildir. İki taraf için de kötü yönetiliyor. Ceza hukukçusu olarak bu süreçten utanç duyuyorum.”
   </p>
   <p class="MsoNormal">
    Demokrat Yargı Eş Başkanı Orhan Gazi Ertekin’e göre HSYK’nın müdahalesi, askerî terminoloji üzerinden algılanabilir. Ona göre durumu hukuk ve yargı mefhumları üzerinden algılamak pek mümkün değil: “Belli bir altyapıya, dosyaya, belli bir emeğe dayanmayan bir karardır. Gerçekte HSYK’nın bir kararı yok, bir refleksi var. Bu ani müdahale sonrası oraya kim gelirse gelsin, aynı bakış açısına sahip, aynı adli perspektife sahip olsa dahi, böyle bir muhtıra yemiş, bunun akabinde gelmiş kadroların ciddi yön verebilmeleri, pratik çerçeve çizebilmeleri çok zordur, hatta mümkün değildir. O tür pozisyonlara gelen kadrolar kamuoyu önünde güvenilirliğini yitirir.”
   </p>
   <p class="MsoNormal">
    HSYK ve Adalet Bakanlığı arasında yaşanan krizin asıl nedeni ise kuvvetler ayrılığı yetkisinin gasbedilmesi. Kuvvetler ayrılığı teorisinin sahibi Montesquieu (1689-1755)’ya göre bu doktrinin ana ilkesi, üç gücün birbirlerinin varlık alanına müdahale etmemesine dayanıyor. Yani yasama, yürütme, yargı birbirini denetleyebilir; ama yok edemez! Fakat yasama ve yürütme arasında son yıllarda yaşanan bütün krizlerde yetki gasbı ön plana çıkıyor. Anayasa hukukçusu AK Parti Milletvekili Ahmet İyimaya’nın tarifiyle özellikle yargı erki ile siyaset kurumu arasında, daha çok büyük reform ve dönüşüm girişimlerinde görünürlük kazanan, tarif edilmemiş, örtülü, sürekli ve derin bir kriz yaşanıyor.
   </p>
   <p class="MsoNormal">
    Atılım Üniversitesi Hukuk Fakültesi Öğretim Üyesi Levent Köker de bu görüşe katılıyor. Ona göre sorun kuvvetler ayrılığı değil, kuvvetlerin yetki aşımıyla ilgili: “Yargı defalarca yasama organının alanına müdahale ediyor. Yani hukuki değil, siyasi bir mesele var karşımızda. Bu nedenle meseleye bir de askerî ve sivil bürokrasinin seçilmiş otorite üzerindeki vesayet denetimini kaldırmak istememesi, şeklinde bakmak gerekiyor.”
   </p>
   <p class="MsoNormal">
    Anayasa Mahkemesi eski Raportörü Anayasa Hukuk Profesörü Mehmet Turhan da Türkiye’de kuvvetler çatışmasının varlığını kabul ediyor. Bu çatışmanın 61 Anayasası’yla başladığını hatırlatıyor. Ona göre egemenlik yetkisini yargı organının da kullanıyor olması çatışmanın doğmasının en önemli nedeni. Prof. Turhan, Türkiye’deki sorunun, yargının seçilmişlere karşı bağımsız olmasından kaynaklandığına inanıyor. Ancak asıl mesele yargının bağımsızlığının yansızlığı anlamına gelmemesi: “Biz anayasa hukukçuları yargı organının yansız olmasını isteriz. Ama ülkemizde yargı organı seçilmişlere karşı bağımsız, onun dışında yansız değildir!”
   </p>
   <p class="MsoNormal">
    Peki, kuvvetler ayrılığı ilkesinin sağlıklı işletilememesi nedeniyle oluşan derin kriz ve çatışma ile egemenliğin kimin eliyle kullanılacağı tartışmaları nereye kadar uzanıyor?
   </p>
   <p class="MsoNormal">
    İşe 1924 Anayasası’ndan sonra yapılan anayasalarla başlamak gerekiyor. Türkiye Cumhuriyeti’nin kuruluşu aşamasında 1924 Anayasası’ndaki ‘Egemenlik kayıtsız şartsız milletindir’ sözleriyle millet iradesi öne çıkarıldı ve bu egemenliği kullanma hakkı (3. ve 4. maddeler) yalnızca Türkiye Büyük Millet Meclisi’ne verildi.
   </p>
   <p class="MsoNormal">
    Ancak 27 Mayıs darbesinden sonra hazırlanan 1961 Anayasası ile egemenliğin kullanımına ‘yetkili organlar’ ifadesi de eklendi: “Egemenlik kayıtsız şartsız Türk milletinindir. Millet, egemenliğini, Anayasanın koyduğu esaslara göre, yetkili organlar eliyle kullanır.”
   </p>
   <p class="MsoNormal">
    12 Eylül darbesinden sonra getirilen 1982 Anayasası’nda bu hükümler 6. maddeye kaydırılarak korundu. Yetkili organlar arasına Parlamento ve Bakanlar Kurulu dışında, yargı organları (Anayasa Mahkemesi, Danıştay, Yargıtay), YÖK, MGK, Hâkimler ve Savcılar Yüksek Kurulu gibi kurumlar girdi. Yani 1961 Anayasası’nın kabulünden sonra bir ‘egemenlik kırılması’ yaşandı. Sonraki dönemlerde iktidara gelen Süleyman Demirel, başbakan iken, “İktidar nasıl gidiyor?” anlamındaki “Kırat nasıl gidiyor?” sorusuna sonu ‘tay’ ile biten yüksek yargı organlarını kastederek “Üç tay arkadan çekiyor!” cevabını verecekti. “Türkiye, hâkimler devleti mi? Bu anayasa ile devlet yönetilmez.” sözleri de o dönem siyasilerine aitti. Yani yasama ve yürütmeye karşı yargı ve devletin yetkili organlarının sürdürdüğü ‘siyaset dışı iç muhalefet’ meselesi bu meyanda uzunca bir geçmişe sahip.
   </p>
   <p class="MsoNormal">
    Ancak net olarak görünen şu ki Türkiye’de 1961 Anayasası’ndan sonra belirgin hâle gelen sağ iktidarlarla yargı arasında dozu 1983 (Turgut Özal Hükûmeti) sonrası gittikçe artan bir gizli iktidar mücadelesi ve kurumlar muhalefeti söz konusu. Bu kurumların demokrasinin temel ilkeleri arasında yer alan kuvvetler ayrılığı ilkesini (yani yasama, yürütme ve yargı bağımsızlığı) kuvvetler çatışmasına dönüştüren; parlamento ve hükûmetin alanını daraltıp icraatlarını engelleyen ve hatta işlemez hâle getiren uygulamalara imza atmaları, Türk demokrasisini hep yaralı konuma düşürüyor. Gazi Üniversitesi Anayasa Hukuku Öğretim Üyesi Prof. Dr. Hasan Tunç, sorunun esas nedenini Türkiye’de egemenliğin bir tek sahibi olmamasına bağlıyor. Ona göre anayasal kurumlara bu yetki verildiği için yasama, yürütme, yargı organları da anayasadan aldığı yetkiyi millet adına kullanıyor. Ancak sorun yargının aldığı kararlarda kendini gösteriyor. Tunç, yüksek mahkemenin 367 kararını; Danıştay’ın bazı yürütme tasarrufları konusunda verdiği kararları ve son olarak HSYK’nın aldığı kararı kuvvetler çatışmasının kaynağı olarak değerlendiriyor. Bu da adım adım ‘jüristokrasi’, yani yargıçlar iktidarına götürüyor.
   </p>
   <p class="MsoNormal">
    Aslında yargıçlar iktidarının Türkiye’deki süreci 28 Şubat’la birlikte ortaya atılmış. Doç. Dr. Mustafa Şentop, 28 Şubat’ın askerî darbe değil, yargıçlar iktidarı darbesi olarak hatırlanması gerektiğini vurguluyor. İhtilal dönemlerinde bile yargının siyasete karışmaktan uzak durduğunu kaydeden Şentop, “Türkiye’de yargıçların iktidarı daha önceden yapılan bir şeydi. Ancak artık yargı doğrudan doğruya yasama ve yürütme kuvvetlerine üstünlük sağlama durumuna geldi. 28 Şubat’tan itibaren yargı diğer kuvvetlerin yetkilerini de kullanmaya başladı. 28 Şubat’ta olduğu gibi 17 Şubat da bir yargı darbesidir.” diyor.
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://aksiyon.com.tr:80/aksiyon/newsDetail_getNewsById.action;jsessionid=18B723B60704907B5EB1DD68577FC72C?newsId=26158), [web.archive.org (arşiv bağlantısı)](http://web.archive.org/web/20131107032838/http://aksiyon.com.tr:80/aksiyon/newsDetail_getNewsById.action;jsessionid=18B723B60704907B5EB1DD68577FC72C?newsId=26158)
