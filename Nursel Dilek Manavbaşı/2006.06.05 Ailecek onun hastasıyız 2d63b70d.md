# Ailecek onun hastasıyız

*Nursel Dilek Manavbaşı 2006.06.05*

<div>
 <!--- Baslik, Spot, Resim kutusu ---------->
 <table>
  <tr>
   <td>
    <br/>
    <br/>
    <p>
     <font class="content">
      Sağlık Bakanlığı’nın pilot uygulamayla hayata geçirdiği ‘Aile Hekimliği Projesi’ sayesinde Düzce’de her ailenin bir hekimi var.
     </font>
    </p>
   </td>
   <td>
    <!--- Resim Burada ---------->
    <img border="0" hspace="10" src="http://web.archive.org/web/20060715140015im_/http://www.aksiyon.com.tr/resim/600/62.jpg" vspace="10"/>
    <!--- Resim Burada ---------->
   </td>
  </tr>
 </table>
 <hr noshade="" size="1"/>
 <!--- Baslik, Spot, Resim kutusu ---------->
 <p>
  <font class="content">
   Zeynep, gecenin bir yarısına kadar kulak sızısıyla ağlar durur. Küçük kızın anne ve babasının aklına ilk gelen aile hekimlerine müracaat etmek olur. Eskiden olsa şehrin öteki yakasındaki hastaneye gecenin bu vaktinde çocuğu nasıl götüreceklerini düşünürlerdi. Bu kez imdatlarına aile hekimleri Dr. Mustafa Bey yetişir. İlk bulgular acil bir durum olmadığını gösteriyordur. Kısa telefon görüşmesinin ardından aileyle doktor sabah buluşmak üzere sözleşir.
   <br>
    <br>
     Yetmiş yaşındaki Mustafa amcayı ecel tarlada yakalar. Acı haberi eş dost ve akrabalarına ileten Mustafa amcanın torununun aklına gelen bir isim daha vardır: “Doktor bey dedem vefat etti. Yarın cenaze namazı var. Siz onun doktorusunuz, bilginiz olsun istedim.” Mustafa Bey alışılmışın dışında, bir hastasının cenazesindedir ertesi gün. Saf tutar ve dua eder.
     <br>
      <br/>
      Bu anlattıklarımız ne bir hikâye ne de bir senaryo. 17 Ağustos ve 12 Kasım depremlerinin yarasını saran Düzce’de geçen hafta aile hekimliği için yaptığımız araştırmadan sonra aklımızda kalanlar bunlar. Depremden sonra birçok şey değişmiş Düzce’de. İl olmasından sonra gerçekleşen aile hekimliği pilot uygulaması da Düzce’nin prestijini daha da artırmış. Düzce artık depremiyle değil, aile hekimleriyle konuşuluyor. Avrupalıların yıllardır tanıdığı aile hekimliği sistemi Türkiye’nin ilk pilot ili olan Düzce’de hayata geçiriliyor. Artık aile hekimleri Düzceli ailelerin hem cenaze namazlarında hem cep telefonlarında hem de mevlit, düğün ve sünnet törenlerinde yerini aldı.
      <br/>
      <br/>
      ŞİMDİLİK 303 BİN KİŞİYE 104 DOKTOR!
      <br/>
      <br/>
      Aile hekimliği sekiz aydır Düzce’de bu samimi ‘doktor-hasta’ diyalogları ile anılıyor. Hekimlere kalırsa 1-2 sene içinde konu komşu ziyaretlerine de gidecek hale gelecekler. Peki, bugüne kadar hastane sıralarında uzun kuyrukların ardından ulaşılan doktorlara ne olmuştu da cenazelere ve cep telefonlarına kadar girmişti? Hekimleri evin bir ferdi yapan uygulamanın aksayan yönleri yok mu? Kısacası sistem nasıl hayata geçirildi?
      <br/>
      <br/>
      Aile hekimliği uygulaması Düzce’de ilk olarak 15 Eylül 2004’te başlar. Ankara’ya yakın olması, nüfusunun kontrol edilebilir seviyede olması uygulamanın burada başlamasının gerekçeleridir. Ayrıca Düzce İl Sağlık Müdürlüğü’nün bu işe gönüllü olmasıyla Düzce pilot il olur. İki yıllık bir hazırlık aşamasından sonra ilk etapta Düzce nüfusu tespit edilir. Bunlar bilgisayar sistemine girilerek nüfusun profili ortaya çıkarılır. İlde bulunan 31 sağlık ocağı ‘Aile Hekimliği Merkezi’ haline getirilir. Gerekli donanımlar oluşturulduktan sonra aile hekimleri onar günlük eğitim seminerine alınır. Ve uygulama başlar.
      <br/>
      <br/>
      Şimdi 303 bin nüfuslu Düzce’de görev yapan 104 aile hekimi var. Ve her bir hekime düşen hasta sayısı 2 bin 500 ila 3 bin arasında değişiyor. Hekimlerden kendilerine düşen ailelerin daha önce geçirdiği hastalıklar, alerjisi olup olmadığı gibi detaylı bilgiler isteniyor. Hekimler eve giderek ya da aileleri merkeze çağırarak kayda alıyor.
      <br/>
      <br/>
      Sistem sadece ailelere değil hekimlere de büyük avantaj sağlıyor. Sağlık ocaklarında hazırlanan her oda hekimlere kiraya verilmiş önce. Bunun için de her hekime maaşı dışında 1900 YTL ek ödeme yapılıyor. Hekimler bu parayla hem kirasını ödüyor hem de sağlık ocağının masraflarını bu paradan karşılıyor. Hekim bu harcamaları belgelemek zorunda olmadığı için geri kalan parayı kendisi için kullanabiliyor. Ayrıca hekimler acil hastaları, kronik rahatsızlıkları olanları hastaneye sevk yapabiliyor. Ameliyatlar hariç küçük operasyonları aile hekimi yerine getiriyor.
      <br/>
      <br/>
      ONLAR ARTIK ‘KÖYÜMÜZÜN DOKTORU’
      <br/>
      <br/>
      Sistemde köylerdeki vatandaşlar da unutulmamış. Düzce’de bulunan 312 köy için köylere mobil hizmet sistemi uygulanıyor. Köylüler için görevlendirilen 42 hekim, 68 bin kişinin sağlığından sorumlu. Köylüler için bu hizmet iki şekilde uygulanıyor. Birinci yöntemde köylüler Düzce’ye geldiğinde doktorlarına müracaat ediyor. İkinci yöntemde doktorlar haftada bir kez köylülerin ayağına gidiyor. Düzce’nin genelinden sorumlu doktorların arasında seçilen bu hekimlerin her biri hangi köye gideceğini biliyor. Çalıştıkları sağlık ocağında haritaya en yakın köyler onların sorumluluk alanı.
      <br/>
      <br/>
      Doktorlar, haftanın bir gününü köylülere ayırıyor. İl Sağlık Müdürlüğü ve köy muhtarlığı koordinasyonu ile köye doktor hizmeti götürülüyor. Köylere giderken doktorlara bir hemşire bir de ebe eşlik ediyor. Gittiği köyde aşıları yapıyor, gebeleri takip ediyor, yatalak hastaları kontrol ediyor. Eğer hastaneye gitmesi gerekiyorsa onlar için hastaneden randevu alıyor. Hekimler bu hizmet karşılığında aylık 600-700 YTL ödenek alıyor.
      <br/>
      <br/>
      TAHLİLLER EVE TESLİM EDİLİYOR
      <br/>
      <br/>
      Sistemin bir diğer ayağı ise hastaların tahlillerinin belirli merkezlerde toplanması. Bu amaçla Düzce’de yedisi ilçe biri de merkezde olmak üzere sekiz Toplum Sağlığı Merkezi kurulmuş. Tedavi, aşı, gebe izleme, kişi kaydetme gibi işlemler aile hekimleri tarafından yapılırken Toplum Sağlığı Merkezleri çevre sağlığı, adli sağlık, salgın hastalıklarla mücadele, aile hekiminin denetimi gibi görevleri yerine getiriyor. Aile hekimlerinin tahlil işlemlerini kolaylaştırmak amacıyla kurulan ring sistemleri de aile hekimliğinin kolaylıklarından biri. Aile hekiminin aldığı numuneler Toplum Sağlığı Merkezleri’nde toplanıyor. Çıkan sonuçlar aynı yolla aile hekimine gönderiliyor. Hasta tahliller için hastane kuyruğunda beklemek yerine sonuçları evine kadar geliyor. Hasta tahliller için sadece hekimiyle muhatap oluyor.
      <br/>
      <br/>
      Dr. Mustafa Oktay Yalçınöz, beş yıllık hekim. Mesleğe başladığından bu yana Düzce’de bulunan Yalçınöz, hastaneler, acil servisler olmak üzere birçok birimde görev yapmış. Eşi de hemşire olduğu için hem aynı yerde görev yapma imkânının doğması hem de hastalarla birebir diyaloga girmeyi sevdiği için aile hekimliğini kabul etmiş. Ancak bu işi kabul ederken her hekim gibi endişeleri de olmamış değil. Tıpkı o da diğer hekimler gibi sisteme pek de gönüllü girmemiş. Sözleşmeli olarak işe başlayan hekimler ilk etapta memuriyet haklarını kaybedeceklerini zannettikleri için sisteme sıcak bakmamış. Fakat şu anda çıkan pilot kanuna göre böyle bir durum söz konusu değil. Çünkü hekimler sistemden istifa ettikleri anda memuriyet hakkına sahip oluyorlar.
      <br/>
      <br/>
      Dr. Yalçınöz’e göre aile hekimliği uygulaması onların ellerine emanet edilmiş bir bebek: “Biz bu bebeğe vatana millete hayırlı olur gözüyle baktık ve onu büyütmeye çalıştık. Eminim ki daha iyi yerlere getireceğiz ama Bakanlık bize sahip çıktığı ve sistemin arkasında olduğu sürece.”
      <br/>
      <br/>
      Dr. Yalçınöz Düzce merkeze 45 dakika uzaklıktaki kalıcı konutlarda 6 numaralı sağlık ocağında görev yapıyor. Ona göre burası hem ailelere ulaşım açısından hem de adres bulma açısından şehir merkezine göre daha avantajlı. Özellikle deprem sonrası kurulduğu için Düzce’nin büyük bir nüfusu burada yaşıyor. Yedi aile hekiminin olduğu bölgede yaklaşık sekiz bin konut var. Yalçınöz’e 3 bin 700 kişi bağlı. O artık bütün depremzedelerin ‘Dr. Oktay Beyi’ arayan önce onu cep telefonundan buluyor. Gecenin bir yarısında telefonunun çalmasına da alışmış kendisi. Yalçınöz çifti bu durumdan sakınca duymadıklarını belirterek, “Kapımıza gelen kimseye bu saatte niye geldin, sabaha bakarız deme hakkımız yok. Sonuçta bizim örfümüze göre de kapınıza gelen kimse geri çevrilmez bu yüzden saatine aldırış etmeden hizmet veriyoruz.” diyor.
      <br/>
      <br/>
      DOKTOR BEY BİR TANSİYON LÜTFEN!
      <br/>
      <br/>
      Aile hekimliği öncelikle sağlık hizmetlerindeki bürokrasiyi ortadan kaldırıyor. Vatandaş hastane kapılarında beklemek yerine doktor onun ayağına gidiyor. Mesafe gözetilmiyor, taşradaki ve köylerdeki vatandaşlar da hizmetten eşit düzeyde faydalanabiliyor. Bütün bu avantajlar bir yana Düzce halkı en küçük rahatsızlıkta dahi doktora koşuyor. Grip olan, bademciği şişen, elini bıçak kesen bile aile hekimine başvuruyor. En ilginç örnek ise kadınların güne gitmeden önce tansiyonlarını ölçtürmesi. Kadınlar bununla da kalmıyor günden dönüşte, “Çok yedik doktor bey bir tansiyonumuzu, kolesterolümüzü ölçseniz.” diye tekrar geliyor. Dr. Yalçınöz keyfi gelen hasta sayısını azaltmak için bir öneride bulunuyor: “Sembolik olarak bir YTL bile alınsa bu sayı biraz daha düşer. Çünkü hemşirelerimizin bir günü yaklaşık 30 kişinin tansiyonunu ölçmekle geçiyor.” diyor.
      <br/>
      <br/>
      Düzce İl Sağlık Müdürü Engin Mutlu, sistem yeni olduğu için ilk başlarda sıkıntı yaşadıklarını belirtiyor. Mutlu’ya göre halkın uygulamayı bilmemesi birçok sıkıntıyı da beraberinde getirmiş. Evlere kayda giden doktorlar kimi zaman seyyar satıcı muamelesi görmüş, kimi zaman da kapı dışarı edilmiş. Fakat zamanla halkın aile hekimliğini algılamasıyla sistem rayına oturmuş.
      <br/>
      <br/>
      Özel hastane bulunmayan Düzce’de bir tane devlet hastanesi var. Ancak aile hekimliği uygulaması sayesinde vatandaşlar özel hastane rahatlığını yaşıyor. Hastane kuyruklarında beklemek yerine evlerine doktor giriyor. Uygulamadan önce Devlet Hastanesi’ne yapılan günlük acil servis başvurusu 450 iken, bu sayı bugün yarı yarıya düşmüş. Günlük poliklinik başvurusu sayısı da aynı oranda düşmüş.
      <br/>
      <br/>
      Kısacası Düzce’de vatandaş için doktor ailenin bir ferdi, hekimler içinse kayıtlı insanlar hekimin ailesi olmuş durumda. Şimdilerde Sağlık Bakanlığı projeyi Türkiye geneline yaymaya çalışıyor. Düzce’den sonra tespit edilen 10 il aile hekimleriyle buluşacak. Gümüşhane, Eskişehir, Adana, Osmaniye, Van, Manisa, Denizli, Edirne, Malatya ve Isparta ilk şanslı iller. Gümüşhane ve Eskişehir uygulamanın başlatılacağı öncelikli iller olarak seçildi. Engin Mutlu bu projeyi başarıyla yerine getirdiklerinin altını çizerek, “Biz karda güzel bir yol açtık, darısı diğer illerin başına.” demeyi ihmal etmiyor.
      <br/>
      <br/>
      BEŞ SORUDA AİLE HEKİMLİĞİ
      <br/>
      <br/>
      Kimler aile hekimi olabiliyor?
      <br/>
      <br/>
      Aile hekimliği uzmanı, uzman ve pratisyen hekimler, sözleşmeli olarak aile hekimi olabiliyor. Sağlık Bakanlığı başvuru sırasına göre hekimlerle 1 yıllık sözleşme imzalıyor. Bir aile hekimi altı aylık süre içinde bin rakamına ulaşmazsa sözleşme iptal ediliyor. Yerine aynı bölgede aile hekimliği görevini yürütmek üzere sırada bekleyen hekim atanıyor.
      <br/>
      <br/>
      Herkes hekimini kendi seçebilecek mi?
      <br/>
      <br/>
      İlk kayıtta bu şansı olmayan vatandaşlar sisteme geçildikten sonra hekim değiştirebilecek. Herkes bölge içinde  kalmak suretiyle aile hekimini serbestçe seçebilecek.
      <br/>
      <br/>
      Aile hekimi ne kadar kazanıyor?
      <br/>
      <br/>
      Sabit maaş olarak 2 bin YTL. Her bin hastadan sonra 1 YTL. Sağlık ocağı masrafları için 1900 YTL, köydeki hizmet için 600-700 YTL alıyor.
      <br/>
      <br/>
      Türkiye’de yeterli sayıda aile hekimi var mı?
      <br/>
      <br/>
      Türkiye’de sadece 1200 aile hekimliği uzmanı var. Bu nedenle uzman ya da pratisyen hekimlere de aile hekimi olma imkânı tanınıyor.
      <br/>
      <br/>
      Aile hekimliğinin avantajları?
      <br/>
      <br/>
      Hastalar rahatsızlanmadan önce hangi hekime gideceğini biliyor, beğenmedikleri hekimi 6 ay içerisinde değiştirebiliyor. Aile hekimliği sayesinde hekimler hastalarını daha önceden tanıdıkları için teşhis ve tedavilerini daha kolay yapabiliyor. Sağlık ocağını beğenmeyen hekimler izin aldıktan sonra kentin herhangi bir yerinde ofis açabiliyor.
      <br/>
      <br/>
      AİLE HEKİMLİĞİ TÜRKİYE’NİN KENDİ MODELİ
      <br/>
      <br/>
      Türkiye’de ilk Aile Hekimliği Ana Bilim Dalı 1984 yılında Gazi Üniversitesi Tıp Fakültesi’nde kurulur. Yaklaşık bir yıl sonra da İstanbul, Ankara ve İzmir’deki eğitim hastanelerinde uzmanlık eğitimi verilmeye başlanır. Yüksek Öğretim Kurulu’nun (YÖK) kararı ile 1993 yılında 47 tıp fakültesinde 21 aile hekimliği anabilim dalı kurulur. Aile hekimliği sisteminin uygulanması ise 2004 yılında Düzce’de gerçekleşir. Aile hekimliği sistemi Avrupa’nın birçok ülkesinde uygulandığı için Sağlık Bakanlığı yetkilileri, sistemi Türkiye’de yaymak amacıyla projenin yapıldığı ülkelerde inceleme yaparak işe başlar. Hiçbir ülkenin projesinin aynı olmadığı ve her ülkenin kendine ait aile hekimliği sistemi oluşturduğu ortaya çıkınca Türkiye de kendi modelini uygulamak için kolları sıvar. Bu anlamda Aile Hekimliği başka ülkeleri model alarak değil ‘Türkiye modeli’ olarak uygulama imkânı bulur.
      <br/>
      <br/>
      DÜNYA’DA AİLE HEKİMLİĞİ
      <br/>
      <br/>
      ABD’de ve gelişmiş Avrupa ülkelerinde 70 yıldan bu yana ‘Aile Hekimliği’ uygulanıyor. İlk olarak İngiltere’de kurulan Royal College Of General Practitioners (Kraliyet Genel Pratisyenlik Okulu) 1965 yılında genel pratisyenlik veya aile hekimliğinin ayrı bir uzmanlık dalı olarak tanınmasını sağlamış. 1966 yılında Amerika’da birinci basamak sağlık hizmetlerinin sunumunda yeni bir uzmanlık kavramından söz edilmeye başlayarak 1969 yılında aile hekimliği ABD’de resmen kabul edilmiş. ABD’de tıp fakültelerinden mezun olan öğrencilerin yüzde 11-13’ü aile hekimliği uzmanlığını tercih etmiş. Yüzden fazla üniversitede de Aile Hekimliği Ana Bilim Dalı açılarak uygulanmaya başlamış. Avrupa’da aile hekimliği ayrı bir uzmanlık dalında gelişimini sürdürmüş ve Almanya’da tıp fakültelerinde de aile hekimliği ana bilim dalları kurulmuş. Dünya Sağlık Örgütü (WHO) 1978 yılında ‘2000 yılında herkese sağlık’ projesinde birinci basamak sağlık hizmetlerinin önemini vurgulamış ve bu hizmetin aile hekimleri tarafından uygulanmasını öngörmüş. Dünya Sağlık Örgütü’nün bu kararından sonra ‘Aile Hekimliği Uzmanlığı’ giderek artmaya başlamış.
      <br/>
     </br>
    </br>
   </br>
  </font>
  <br/>
  <!-------- end of YAZI ---------->
 </p>
</div>


## Yorumlar

### Serhat Bayar, 10-Haziran-2006
> Aile hekimliği sistemini yeterince incelememişsiniz: 
> Masalımsı yazınızı hayretle okudum. Demek aile hekimliği başlayınca hasta doktora gitmeyecek, doktor hastaya gelecek. Aile hekimliği sistemini yeterince incelememişsiniz. Haberinizde yanıltıcı bilgiler var. Türkiye’nin şartlarına en uygunu sağlık ocağı sistemidir.

### Muhammet Oktay Yalçınöz, 07-Haziran-2006
> Birkaç düzeltme: 
> Bu haberde bahsi geçen doktor benim.  Adım Mustafa değil, Muhammet Oktay Yalçınöz’dür. Hastaların geceleri bizi çok fazla aramadığını söylediğim halde her gece hastalara cevap veriyormuşuz imajını oluşturmuşsunuz. Ayrıca, hastanede de çalıştığımı belirtmişsiniz. 112 acil servisinde görev aldım ama hastane acilinde hiç çalışmadım. Görev yerim Düzce merkeze 15 dakika uzaklıktadır, 45 dakika uzaklıkta değil. “‘Dr. Oktay Beyi’ arayan önce onu cep telefonundan buluyor.” demişsiniz. Hayır, sabit iş telefonundan ulaşıyor.

Kaynak: [www.aksiyon.com.tr](http://www.aksiyon.com.tr:80/detay.php?id=24462&yorum_id=10648), [web.archive.org (arşiv bağlantısı)](http://web.archive.org/web/20060715140015/http://www.aksiyon.com.tr:80/detay.php?id=24462&yorum_id=10648)
