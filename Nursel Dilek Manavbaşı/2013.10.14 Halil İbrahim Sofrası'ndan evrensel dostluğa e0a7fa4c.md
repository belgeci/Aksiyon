# Halil İbrahim Sofrası’ndan evrensel dostluğa

*Nursel Dilek Manavbaşı 2013.10.14*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Peygamberler şehri Urfa, Hz. İbrahim’in mirasını yaşatmak için sıvadı kolları. Bir sofra kurdu şehrin göbeğine. Ve buyurun, dedi Halil İbrahim sofrasına. İçi boş insanların olmadığı bu sofradan; herkes nasibini aldı. İyiliğin, cömertliğin, bereketin timsali Urfa, mirasına sahip çıktı.
  </font>
 </div>
 <div id="newsText">
  <font class="detail-text">
   <p>
    Allah’ın dostu anlamına gelen ‘Halilullah’ unvanına sahip İbrahim (A.S), ‘Ulü’l-azm’ denilen büyük peygamberlerden. Hz. İbrahim’in ‘Halilullah’ lakabını alması Allah’a olan sevgi ve bağlılığından. Bir görüşe göre de Hz. İbrahim insanlara karşı çok cömert olduğu ve onlardan hiçbir şey istemediği için ‘Halilullah’ diye nitelendirilmiş. Hz. İbrahim, evi yol kenarında olduğu için her gelen misafire ikramda bulunur; yoldan geçen insanları sürekli evine davet eder, onlara eksiksiz bir sofra sunarmış. Tenceresinden aşı eksik olmaz, sofraya misafirsiz oturmazmış. Bunun için kendisine Ebu Dayfan yani ‘misafirlerin babası’ denilmiş. Hz. İbrahim, ettiği dualarla bereket getirir, onun duasıyla Mekke’de et, süt, hurma eksik olmazmış. ‘Allah Halil İbrahim bereketi versin’ duası da buradan gelirmiş. Hz. İbrahim geleneği o günden bugüne hiç değişmemiş Urfa’da. Halil İbrahim Sofrası deyimi, yaygınlaşıp tüm cömert insanların sofrasına ismini vermiş. Cömertliğin, paylaşımın, yardımlaşmanın mirasını bu topraklara bırakmış Hz. İbrahim…
   </p>
   <p>
    Cömertlik, bereket, misafirperverlik… Hz. İbrahim’in dört bin yıl önce dünyaya bıraktığı en önemli hasletler. Bu toprakların insanı da Hz. İbrahim’in mirasına sahip çıkmak için sıvamış kolları. Sosyal yardımlaşmanın kaynağının Urfa olduğuna inanan Şanlıurfa Valiliği, ilk olarak 2007 yılında hayata geçirmiş projeyi. 2008 yılında ise kapsamı genişletilerek uluslararası düzeye getirilmiş. Projenin adı Halil İbrahim Buluşmaları. Amacı üç büyük semavi dinin atası İbrahim Peygamber’in doğduğu yer olan Şanlıurfa’dan başlayıp bütün dünyaya ulaşacak, ülkeler arasında iyilik köprüleri kuracak bir iyilik hareketi başlatmak. Valilik ilk olarak Türkiye’deki tüm yardım derneklerini bir platformda birleştirme amacıyla yola çıkmış. Balıklıgöl etrafında ‘sofrada bir tuzumuz, biberimiz olsun’ diye yola çıkan binlerce kuruluş katılmış ilkin. Her yıl başka bir konseptle gelenek daha da geliştirilmiş. Bu yıl Valilik ve GAP Bölge Kalkınma İdaresi Başkanlığı’nın da işbirliğiyle düzenlenen buluşmada, Halil İbrahim’in mirası bir kez daha canlandırılmaya karar verilmiş. Bir sofra kurulmuş Halil İbrahim adına… Ve buyurun dostlar denilmiş; Halil İbrahim sofrasına.
   </p>
   <p>
    Geçen hafta insanlığın ortak mirası böyle bir sofra etrafında buluştu. Şehrin merkezinden başlayarak kurulan yaklaşık iki kilometrelik sofraya, ihtiyaç sahibi 20 bin kişi oturdu. Herkes nasibi kadar, olana kaşık salladı. İnsanın aşını, ekmeğini başkasıyla paylaşmasının; komşusuyla, şehirliyse aynı tabağa kaşık sallamanın verdiği huzur yüzlerden okunuyordu. Sofranın amacı; misafirperverlik, paylaşım, gönül genişliği, yardımseverlik, cömertlik, bereket vb. insani hasletlerin ışığında, Hz. İbrahim’in binlerce yıl öncesinden günümüze ulaşan mesajlarını yaymaktı.
   </p>
   <p>
    Yüzyıllardır devam eden zikir
   </p>
   <p>
    Doğu ile Batı’nın kavşak noktasında yer alan Şanlıurfa’daki geleneksel Halil İbrahim Buluşmaları ‘Dostluğun Kalbine Yürüyüşle’ başlıyor. Kentin ana arterlerinden Sarayönü Caddesi’ndeki Kapaklı Pasajı’ndan Balıklıgöl’e kadar uzanan kortej yürüyüşüne ‘Dostluğun Kalbine Yürüyüş’ diyor Urfalılar. Kent içinden ve dışından gelen yerli yabancı sivil toplum kuruluşlarının temsilcisi, kent yöneticileri ve konuklardan oluşan kortej yaklaşık iki kilometrelik yolu aşarak tören alanına geliyor. Halil İbrahim Buluşmaları’nın ikinci günü ise oldukça hareketli başlıyor.
   </p>
   <p>
    Gün erken ağarıyor Urfa’da. Hz. İbrahim’in makamının yanında bulunan Dergâh Camii’nde kılınan sabah namazının ardından yüzyıllardır devam eden bir zikir geleneği başlıyor. Dede Osman Avni Hazretleri’nin Irak’tan Şanlıurfa’ya getirdiği zikri, vefatından sonra mürit ve halifeleri Evrad-ı Şerif’i okumaya devam etmiş. Zikir, sabah ve ikindi namazlarından sonra vatandaşların da katılımıyla yüzyıllardır devam ediyor. Bu zikir geleneği sadece 1960 ihtilalinde dönemin cunta valisi Alaaddin Kral tarafından durdurulmuş. Ancak daha sonra zikrin bir zararının olmadığı anlaşılınca gelenek kaldığı yerden günümüze kadar gelmiş. Esma’ül Hüsna, surelerden ayetler ve duaların okunduğu zikir bir saat sürüyor. Ve dileyen her vatandaş zikre katılabiliyor. Zikir tüm İslam âleminin mutluluğu ve huzuru için edilen dualarla son buluyor. Zikrin ardından ise tirit ziyafeti başlıyor. Hz. İbrahim Peygamberle özdeşleşmiş olan tirit, Şanlıurfa’nın geleneksel yemeklerinden biri. Haşlanmış et ve ekmek karışımıyla yapılan tirit, konuğu olmadan sofraya oturmayan Hz. İbrahim’in baş ikramı olarak biliniyor. Hatta bazı kaynaklara göre tirit yemeğini ilk defa onun yaptığı söyleniyor. Bir et yemeği olan tirit, genellikle sabah namazlarından sonra halka dağıtılıyor. Yüzlerce insan, sabahın erken saatlerinde tirit yemek için sıraya giriyor. Tirit yedikten sonra hep birlikte ‘Evine Halil İbrahim bereketi düşe’ şeklinde dua ediliyor.
   </p>
   <p>
    Şanlıurfa Valisi Celalettin Güvenç Urfa’nın uluslararası anlamda yardımseverlik ve dayanışmanın adresi olduğunu belirtiyor. Bu etkinlik sayesinde tarihî şehrin yıl içerisinde milyonlarca kişinin ziyaret ettiği turistik bir cazibe merkezi hâline geleceğine dikkat çekiyor: “Bu yıl yedincisi düzenlenen buluşmaların sloganı Sözümüz Evrensel Dostluğa. Değişik ülke ve kültürlerden gelen katılımcılar yöre halkıyla tanışma, kültürel paylaşımda bulunma fırsatını yakalayacak. Her yıl açılacak Halil İbrahim sofrası ile yerli yabancı konukları sofrasında ağırlayacak Şanlıurfa’da var olan bu çok köklü gelenek yeniden canlanacak. Misafirperverliği ve cömertliğinin yanı sıra bu büyük peygamberin bir başka özelliği de zulme ve şirke karşı çıkması, mücadele etmesidir. Özellikle yanı başımızda asrımızın en büyük insanlık dramlarından biri yaşanmaktayken Hz. İbrahim’in bu özellikleri daha fazla anlam kazanıyor.”
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=E2EC5257CD7733A4DBCD38535CACFCAE?newsId=36796), [web.archive.org (arşiv bağlantısı)](http://web.archive.org/web/20140922010313/http://www.aksiyon.com.tr:80/aksiyon/newsDetail_getNewsById.action;jsessionid=E2EC5257CD7733A4DBCD38535CACFCAE?newsId=36796)
