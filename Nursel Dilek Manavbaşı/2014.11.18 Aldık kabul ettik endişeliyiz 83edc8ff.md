# Aldık, kabul ettik endişeliyiz

*Nursel Dilek Manavbaşı 2014.11.18*

<div class="pNewsDetailMainContent" itemprop="articleBody">
 <p>
  Türkiye’de yaşayan Suriyelilerle ilgili bir araştırma, Türk toplumunun endişelerini açığa vuruyor. Halkın yüzde 50’si Suriyeli
  <br/>
  komşu istemezken, yüzde 30’u savaş devam ediyor olsa bile artık ülkelerine dönmeleri gerektiği görüşünde.
 </p>
 <p>
  Ankara’da Suriyelilerin oturduğu binanın taşlanıp ateşe verilmesi ile büyüyen olaylar, polisin müdahalesi ile son buldu.” “Ekrem Çetin Mahallesi’nde bir grup Kilisli, uygunsuz davranışları sebebiyle Suriyelilerle tartıştı. Sözlü tartışmanın kavgaya dönüşmesi sonucu 6 Türk vatandaşı yaralandı.” “Kahramanmaraş’ta toplanan bir grup, Suriyelilerden rahatsızlık duydukları gerekçesiyle eylem yaptı. Çıkan arbedede biri polis 2 kişi yaralandı.” “Adana’da esnaf ile Suriyeli sığınmacılar arasında ‘işyeri açıp ticaret yapma’ konusundaki tartışma şiddete dönüştü.”
  <br/>
  Hırsızlık, tecavüz, taciz, gasp… Televizyon haberlerinde ya da gazete manşetlerinde artık ‘bizden’ çok ‘onların’ haberi var. Türkiye’nin Suriye iç savaşı konusunda yaptığı hesap hataları bugün ülke geneline yayılan toplumsal sorunların başını çekiyor. Toplum her gördüğü yabancıya potansiyel ‘Suriyeli’ gözüyle bakıyor. Arabanın camını açarken de, bir dilencinin yanından geçerken de ‘Kesin Suriyelidir!’ sözü duyuluyor. İlk zamanlar ‘misafire hürmette kusur etmeme’ fikri zamanla yerini ‘ne zaman gidecekler’e bıraktı. Bazı Suriyelilerin karıştığı asayiş olayları, kadınların ikinci eş olması, fuhuş ve dilenciliğin artması, hastane, okul gibi kurumların yetmemesi ve kiraların yükselmesi, başlangıçtaki kardeşlik havasından giderek uzaklaşılmaya yol açıyor.
  <br/>
  Türkiye’deki Suriyeliler konusu son üç yılın en önemli gündem maddesi. Ekim 2014 itibariyle sayıları 1 milyon 565 bini bulan Suriyelilerin yüzde 86’sından fazlası Türkiye’nin bütün bölgelerine yayılmış durumda. Nisan 2011’den bu yana ülkelerinde ortaya çıkan çatışma ortamından kaçarak ‘açık kapı politikası’ çerçevesinde Türkiye’ye sığınan mültecilerin sayısı sürekli artmakta, aynı zamanda kalma süreleri de uzamakta. İçişleri Bakanlığı yetkilileri, sadece 9 ilde Suriyeli bulunmadığını, bunun dışında 72 ilde Suriyelinin yaşadığını belirtiyor.
  <br/>
  Hacettepe Üniversitesi Göç ve Siyaset Araştırmaları Merkezi (HUGO), artarak devam eden bu göçe yönelik en kapsamlı araştırmalardan birini yaptı. “Türkiye’deki Suriyeliler: Toplumsal Kabul ve Uyum Araştırması” kapsamında 20 ilde 1500 kişiyle görüşmeler yapıldı. 8 ayda tamamlanan araştırma çerçevesinde hem 6 ilde yaşayan Suriyelilerle hem Türk halkıyla mülakatlar yapıldı. 11 kişilik ekiple farklı bilimsel yöntemlerle hazırlanan rapor, toplumun Suriyelilere bakış açısı hakkında çarpıcı ipuçları veriyor. Araştırmanın bu ay içerisinde kitap hâline getirilmesi planlanıyor.
  <br/>
  Hacettepe Üniversitesi Siyaset Bilimi ve Kamu Yönetimi Bölümü Öğretim Üyesi ve HUGO Müdürü Doç. Dr. Murat Erdoğan, araştırmanın en önemli amaçlarından birinin Türkiye’deki Suriyelilerin sürekli kalma eğilimlerini anlamaya yönelik olduğunu söylüyor. Bu çerçevede yaklaşık 3,5 yıldan beri yaşayan Suriyelilerin Türkiye’deki sorunları, Türk halkı ile ilişkileri, memnuniyet düzeyleri ölçülmeye çalışılmış.  Buna paralel olarak Türk halkının Suriyelilere nasıl baktığı, birlikte yaşam konusunda ne gibi sorunlar yaşandığı da ele alınmış.
  <br/>
  <strong>
   Zulümden kaçan insanlar
  </strong>
  <br/>
  Araştırmaya göre, Türk toplumunun Suriyeliler konusundaki toplumsal kabul düzeyi son derece yüksek. Araştırmaya katılanların yüzde 64,6’sı “Suriyeli sığınmacıların diline, dinine, etnik durumuna bakılmaksızın kabul edilmesi insanlık görevimizdir.” diyor. “Sığınmacılar savaş devam ediyor olsa bile ülkelerine geri gönderilmelidir” önermesine verilen destek yüzde 30,6. Buna karşı çıkanların ve önermeyi reddedenlerin oranı ise yüzde 57,8. Bu yaklaşımın temel insan haklarına duyarlılık bakımından da, toplumsal kabul bakımından da son derece önemli olduğu düşünülüyor.
  <br/>
  Raporda “Suriyelileri en iyi hangisi tanımlar?” sorusuna verilen cevaplar da farklılık arz ediyor. Halkın yüzde 72,2’si Suriyelileri ‘zulümden kaçan insanlar, din kardeşlerimiz ya da misafirlerimiz’ olarak görüyor. Ancak halkın yüzde 26’sı Suriyelileri ‘bize yük olan insanlar, asalaklar, dilenciler’ şeklinde tarif ediyor. Suriyeli sığınmacıların yarattığı tedirginlik ve reddiyenin esasları da bazı önermelerde test edilmiş. Mesela, halkın yüzde 70’i ekonominin sığınmacılardan dolayı zarar gördüğü düşüncesinde. Halkın yüzde 56’sı ‘Suriyeliler işimizi elimizden aldı’ görüşünü destekliyor. Özellikle Suriyelilerin yoğun olarak yaşadığı Adana, Gaziantep, Hatay, Şanlıurfa, Mardin’de halkın yüzde 69’u bu endişeyi taşıyor. Buna katılmayanların oranı ise yüzde 30.
  <br/>
  Türkiye’nin Ağustos 2014 itibariyle Suriyeliler için yaptığı mali harcamalar 4,5 milyar Amerikan Doları’nı aşmış. Ayrıca Türk sivil toplum kuruluşları tarafından 635 milyon dolar destek sağlanmış. Türkiye’ye bu süre içinde gelen dış destek 233 milyon dolar; yani toplam harcamanın sadece yüzde 4,1’i. Halkın yüzde 61’i Türkiye’de yoksullar varken Suriyelilere yardım yapılmasına itiraz ediyor. Suriyelilere destek konusunda ortaya çıkan bulgular, Türk halkının yüzde 30’unun Suriyeliler için yardım yaptığını, maddi-manevi destek verdiğini ortaya koyuyor. Ancak yüzde 68’lik bir bölüm konuya kayıtsız kalmış.
  <br/>
  Suriyeliler konusunda en çok tartışılan konulardan biri de çalışma hakları. Belli bir süre yardımlarla ya da elindeki mali kaynaklarla yaşayan sığınmacılar, sürenin uzamasıyla çalışma hayatında yer almayı ve kendi hayatlarını idame ettirmeyi istediklerini ortaya koyuyor. Bu durum özellikle sınıra yakın bölgedeki çalışanları tedirgin ediyor. Kendilerini işsiz kalma tehdidi altında hisseden yerel halkın bu konudaki rahatsızlığı zaman zaman ciddi protesto ve saldırılara dönüşmüş durumda. Halkın yarısına yakını Suriyelilere çalışma izni verilmemesinden yana. Ancak iş ya da süre bazlı sınırlamalar çerçevesinde yüzde 30’luk bir kesim çalışmalarına izin verilmeli düşüncesinde.
 </p>
 <p>
  <strong>
   AKP ve BDP seçmeni sahiplenici
  </strong>
  <br/>
  Raporda en önemli sorulardan biri, son dönemlerde Suriyelilerin karıştığı asayiş olaylarına yönelik. Olayların başlangıç noktası genelde Suriyelilerin karıştığı bir suçla ilişkili. Oldukça yüksek bir toplumsal kabul gösteren ve Suriyelilere destek olmaya çalışan Türk toplumu içinde bazı grupların süreç iyi yönetilmezse yabancı düşmanlığı yayma, nefret üretme, saldırılara yönelebilme ihtimali yükseliyor. Kamuoyu araştırmasında özellikle 2014’te Ankara, Adana, Gaziantep gibi illerde Suriyelilere karşı gösterilerin ve zaman zaman fiilî saldırılara dönüşen eylemlerin nasıl algılandığı sorgulanmış. ‘Suriyeli sığınmacılar bulundukları yerlerde şiddet, hırsızlık, kaçakçılık ve fuhuş gibi suçlara bulaşarak toplumsal ahlak ve huzuru bozmakta’ önermesini Türk toplumunun yüzde 62,3’ü destekliyor. Önermeye katılmayanların oranı ise yüzde 23,1. Bu önermeye destek verenler, bölge illerinde neredeyse iki kat daha fazla.
  <br/>
  Ayrıca ‘Suriyeli sığınmacılar içinden bir kısım şahısların suç işledikleri gerekçesiyle, bazı şehirlerimizde sığınmacılara yönelik sert tepkiler gösterildi. Bu konuda görüşünüz nedir?’ sorusunda toplumun yarısı (yüzde 47,5) tepkileri haklı buluyor. Tepkileri haklı ama aşırı bulanların oranı ise yüzde 26,1. Ayrıca tepkileri haklı görenlerin seçimlerde MHP’ye, en az haklı bulanların ise BDP’ye oy vereceklerini söylemeleri araştırmanın bir diğer sonucu. Araştırmaya göre, AKP ve BDP taraftarlarının Suriyeliler konusundaki yaklaşımının, CHP-MHP taraftarlarına göre daha sahiplenici olduğu yönünde. BDP-HDP’nin konuya yaklaşımında araştırmanın yapıldığı tarihlerde Kobani konusunun ve Suriye’den gelen Kürt asıllı Suriyelilerin Türkiye’ye kabulü konusunun gündemde olmasının önemli bir etki yaptığı düşünülebilir. “Sığınmacılar, sınır boyunda Suriye topraklarında tampon bölge oluşturularak orada kurulacak kamplarda bakılmalıdır.” diyenlerin oranı ise yüzde 68,8. Bu fikre en sıcak bakan MHP’liler, en soğuk bakanlar ise HDP/BDP’liler.
  <br/>
  2014’e kadar Türkiye’ye gelen Suriyelilerin büyük bölümü Sünni Araplardan oluşmaktaydı. IŞİD’in devreye girmesi ile Ezidiler, Ermeniler, Asuriler, Kürtler, Aleviler gibi diğer Suriyeli unsurlar da Türkiye’ye geldi ve etnik-dinsel tabloda önemli bir değişim yaşandı. Bu değişimle birlikte dinî, etnik özellikler bakımından son derece önemli benzerlikleri bulunan Suriyeliler konusunda araştırma bulguları da farklı bir algıyı ortaya koymakta. Türk toplumu Suriyeliler ile kültürel olarak aynı olduğumuz düşüncesine çok sıcak bakmıyor (yüzde 70,8). Araştırma çerçevesinde sorulan önemli soru, “Suriyeli biri ile komşuluk yapmak sizi rahatsız eder mi?” Bu noktada toplum ikiye ayrılmış durumda. Yüzde 49,8’i komşuluğa evet derken yüzde 50,2’si Suriyeli komşu istemiyor.
  <br/>
  Mülakatlarda halka Suriyelilerin kalıcılığına yönelik bazı sorular da sorulmuş. Buna göre halkın yüzde 45’i savaş bittikten sonra Suriyelilerin döneceklerini umut ediyor. Ancak geriye kalan yüzde 55’i tamamının ya da bir bölümünün kalacağı, kalmasının büyük sorunlara yol açacağı kanaatinde. Bu endişe bölge illerinde daha yüksek. Suriyeliler meselesinin önemli bir boyutu da krizin yönetilmesiyle ilgili. Toplumun yüzde 49’u hükümetin Suriye politikasını iyi yönetemediği düşüncesinde.
  <br/>
  Doç. Dr. Erdoğan, “Suriyeliler konusu, bugün Suriye rejimi yıkılsa bile Türkiye’nin önümüzdeki on yıllarını etkileme potansiyeli olan bir konu olarak ele alınmak zorunda. Türkiye’deki toplumsal kabul düzeyi, yaşanan bütün sorunlara rağmen olağanüstü yüksek düzeyde. Ancak bunun kırılgan olduğu, sürdürülebilir olması için sürecin iyi yönetilmesi gerektiği bilinmeli. ‘Geçicilik’ kadar ‘kalıcılık’ stratejileri de acilen belirlenmeli, toplumun bilgisine ve desteğine sunulmalı. Araştırmanın en önemli bulguları bunlardır.” diyor.
 </p>
 <p>
  <strong>
   KAYIT DIŞILIK VE ÇOCUKLARIN EĞİTİMİ EN BÜYÜK SORUN
  </strong>
 </p>
 <p>
  Türkiye’deki Suriyelilerin yüzde 53’ü, Birleşmiş Milletler tarafından çocuk sayılan 17 yaş ve altındakilerden oluşuyor. Suriyelilerin gelmeye başladığı Nisan 2011’den bu yana 3,5 yılda doğan bebek sayısının en az 60 bin olduğu tahmin edilmekte. Rapora göre, orta ve uzun vadede yaşanacak en önemli sorunlardan biri çocukların eğitimi. Türk halkı, çocukların topluma kazandırılıp eğitim verilmesinden yana; fakat Türkiye’de üniversite adaylarının çektiği sıkıntılar dikkate alınarak onların da bu sürece dâhil edilmesi görüşünde. Suriyeli çocukların okullaşması kamplar içinde nispeten iyi olsa da genelde oldukça düşük. BM ve Türk makamlarının verileri okullaşma oranının yüzde 15-20 civarında olduğunu söylüyor. Raporda insanların yüzde 72’si farklı eğitim türlerini desteklerken, yüzde 28’i ‘Hiçbir şekilde eğitim verilmemelidir’ görüşünü ortaya koymakta.
  <br/>
  Suriyelerle ilgili en önemli sıkıntılardan biri kayıt. Türkiye’deki Suriyelilerin yüzde 57’si, yani 900 bini kayıt altında. Geriye kalan 650-700 binin üzerindeki Suriyelinin kayıt altına alınması devam eden sığınmacı akını dolayısıyla zaman alacak gibi görünüyor. Bu durum kriz yönetimini de ciddi biçimde güçleştirmekte.
 </p>
 <p>
  <strong>
   Suriyeli biri ile komşuluk yapmak sizi neden rahatsız eder? (%)
  </strong>
 </p>
 <p>
  1- Şahsıma ve aileme zarar vereceğini düşündüğüm için: 52,3  2- Suriyelileri kültürel olarak kendime yakın bulmadığım için: 15,9  3- TV ve gazetelerde Suriyeliler hakkında çıkan olumsuz haberler nedeniyle: 8,2  4-Suriyelileri şahıs olarak sevmediğim için: 7,1  5- Suriyeli sığınmacıların kendi ülkelerinde takındıkları politik tavrı desteklemediğim için: 7,0  6- Diğer 9,4
 </p>
</div>


Kaynak: [www.aksiyon.com.tr](http://www.aksiyon.com.tr:80/ortadogu/aldik-kabul-ettik-endiseliyiz_539958), [web.archive.org (arşiv bağlantısı)](http://web.archive.org/web/20150715012316/http://www.aksiyon.com.tr:80/ortadogu/aldik-kabul-ettik-endiseliyiz_539958)
