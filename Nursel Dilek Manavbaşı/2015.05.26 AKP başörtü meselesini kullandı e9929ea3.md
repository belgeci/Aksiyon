# AKP başörtü meselesini kullandı

*Nursel Dilek Manavbaşı 2015.05.26*

<div class="pNewsDetailMainContent ctx_content" itemprop="articleBody">
 <blockquote>
  <p>
   SP lideri Mustafa Kamalak ve eşinin roman gibi bir hayatları var. Mustafa Bey, 28 şubat’la bugünü kıyaslarken; Zübeyde Hanım, akp’nin başörtüsü tavrını eleştiriyor.
  </p>
 </blockquote>
 <p>
  Saadet Partisi (SP) Genel Başkanı Mustafa Kamalak, ilkokul çağından beri girdiği bütün sınavlarda başarılı olmuş bir isim. Eşi Zübeyde Hanım da ondan aşağı kalmıyor. Liseyi sonradan bitirip iki çocuğuyla iktisat ve hukuk fakültesini okumuş. Karşılaşmaları ise film gibi.
 </p>
 <p>
  SP lideri Mustafa Kamalak’ın hayatı, 1948’de Kahramanmaraş’ın Yenidemir köyünde başlar. Aileden öğrendiği kadarıyla şeceresi Kafkaslara kadar uzanmaktadır. Uzun boylu olmaları hasebiyle sedir ağacı anlamına gelen ‘Kamalak’ derler aileye. Mustafa Kamalak’tan önce iki kardeşi ölmüştür. Sonrasında doğan ablasına ölmesin diye ‘Duran’ adını koyarlar. Mustafa Kamalak’a ise ondan önce ölen kardeşinin adını verirler. O yüzden köylerinde ‘Köklü’ derler Mustafa’ya. Altta büyükbaş hayvanların, üst katta ise 11 kardeşin yaşadığı hane, tipik bir köy evidir. Anne ve baba ümmidir. Tek meşgaleleri köy hayatının gerektirdiği rutin işleridir. Ekin biçme, davar gütme… Kendisi de zaman zaman davar güder, koyunları meraya sürer, anne babaya azık götürür. İlkokul çağına kadar köyde geçer hayatı. Okul çağı geldiğinde köylerinde okul olmadığından civar köylerden Sarımollalı’ya yaptırır kaydını. Gidip gelmek zor olduğu için o köyde yaşayan ablasında kalır.
 </p>
 <p>
  Çocukluk çağının en büyük meşgalesi arkadaşlarıyla birlikte kuş avına çıkmaktır. İlkokul öğretmeni, ‘komşuların camlarını kırarsınız’ endişesiyle okul döneminde toplamıştır sapanları. Okullar tatile girdiğinde öğretmenden geri alınan sapanlarla yeniden canlanır merakı. Bir gün köyde evin önündeki ağaca konan serçeyi gözüne kestirdiğinde babasından aldığı ilk öğüt hafızasına kazınır: “Köyde şalvar giyerdik. Serçeyi görünce şalvarın cebine elimi attım, birinde bilye gibi taş, birinde sapan. Tabii babam serçeyi vuracağımı anlayınca elini kaldırdı ve ‘Yapma oğlum’ dedi. Ben de ‘Ama baba, avlanmak caiz, serçe de helal. Neden böyle söylüyorsun?’ dediğimde ‘Avlanmak caiz, serçe helal olsa bile cana kıyanın iyisi olmaz.’ dedi. Bu benim için tarihî bir sözdü. Bir daha elime sapan almadım.”
 </p>
 <p>
  Bu anıyı anlatırken “Babam ümmi; ama arif bir insandı.” diyor Mustafa Kamalak. Köydeki birçok kişinin çocuklarını okula göndermemesine rağmen babasının ileri görüşlü olduğunu söylüyor: “Köy meydanında otururken babama ‘Çocukları Maraş’a gönderme, okumazlar’ falan diyor köy halkı. Hatta ‘Senin çocukların Maraş’ta sınıf geçecek olursa ben o tepeye çıkar köpek gibi havlarım’ diyen bile var. Çünkü kimse çocuğunu okutmuyor, herkes köydeki işleri yaptırıyor. Babam da ‘Ben göndereyim de kendileri okumazsa ne yapalım’ demişti.”
 </p>
 <p>
  Bu olaya şahitlik eden Kamalak, babasının tavrından oldukça etkilenir ve onu mahcup etmeyeceğine söz verir. Yoldan eve gelene kadar bir şiir yazar o yaşlarda: “Bakma soğuk esen yele / Onun zaten yükü çile / Kıvrım kıvrım istikbale / Akıp giden yollar yeşil / Zor olan ya bir dağ ya bir taş.”
 </p>
 <p>
  <strong>
   Mahkemelerde duruşma izliyordum
  </strong>
 </p>
 <p>
  Köyün tek okuyanı olarak çıkar yola. Hem yolu açandır hem yolcu. Yatılı olarak geldiği sözlü imtihanda hocanın dikkatini önce tırnakları çeker. Hoca sorduğunda, araziden geldiğini, hem okuyup hem de aileye katkıda bulunduğunu söyler. Beş yıllık ilkokul dört yılda, yedi yıllık imam hatip altı yılda biter. Zeki, çalışkan, hırslı bir öğrencidir. Köy meydanında babasına verdiği sözü tutacak, onu mahcup etmeyecektir.
 </p>
 <p>
  O dönem imam hatip mezunları sadece Yüksek İslam Enstitülerine yaptırabilir kaydını. Ancak Kamalak’ın hayalinde hukukçu olmak yatar. Hukuka olan tutkusu ortaokul yıllarında pekişir. Ağır Ceza Mahkemelerine gidip duruşmaları takip etmişliği bile vardır; bir gün hukukçu olacağını hayal ederek...
 </p>
 <p>
  Sınav zamanı geldiğinde babası evdeki tosunlarından birini satarak gönderir onu Ankara’ya. Sınava girdiğinde aldığı puan o kadar yüksektir ki bu puanla ‘Ya tıbbiye ya mülkiye’ derler. Mülkiye’ye yaptırır kaydını. Ankara Siyasal Bilgiler Fakültesi İktisat Bölümü’ne…
 </p>
 <p>
  Üniversite yıllarında öğrenci hareketleri kızışmış, darbenin ayak sesleri duyulmaktadır. Okuduğu Siyasal Bilgiler Fakültesi ise o yıllarda sol öğrenci grupların etkin olduğu bir okuldur. Mustafa Kamalak ‘boykot kırma’ hareketlerinin öncüsü olur okulda. Bir alt sınıflarda okuyan eski milletvekili Abdüllatif Şener ileride yazdığı kitabında “Mustafa Kamalak olmasaydı Siyasal’ı bitiremezdim.” diyecektir.
 </p>
 <p>
  <strong>
   Oyları kime verelim Mustafa?
  </strong>
 </p>
 <p>
  Köyün tek okuyan kişisi Mustafa Kamalak olduğu için ahali seçim zamanlarında ona sorar ‘Oyları kime verelim?’ diye. Daha önceleri Demokrat Parti’ye rey veren aile, Kamalak’ın telkiniyle hareket eder. Erbakan Hoca’nın siyaset sahnesine çıkışıyla Millî Selamet’ten yana kullanır tercihini.
 </p>
 <p>
  Mustafa Kamalak’a göre bilgi bir güçtür. O yüzden sürekli öğrenmektir, çok çalışmaktır hedefi. Bütün sınavları takip eder. Erzurum Atatürk Üniversitesi’nin ilanı üzerine asistanlık için başvurur ve kabul edilen tek isim odur. Tabii bu arada müfettişlik sınavı açılır, orayı da kazanır.
 </p>
 <p>
  İlkokul çağından beri girdiği bütün sınavlarda başarılı olmuş Kamalak. Bir yeri okurken diğer bir sınavı takip etmiş, nerede hangi imtihan açılırsa girmiş, kazanmış. Diyanet İşleri, hukuk fakültesi, siyasal bilgiler; müfettişlik, asistanlık, hocalık… “Bir nevi sınavkolik.” diyor eşi Zübeyde Hanım. Ancak kendisi de ondan aşağı kalmıyor. Liseyi sonradan bitirip iki çocuğuyla iktisat ve hukuk fakültesini bitirmiş bir kadın kendisi. Karşılaşmaları ise tam bir film gibi.
 </p>
 <p>
  <img alt="" src="http://web.archive.org/web/20151214093746im_/http://medya.aksiyon.com.tr//aksiyon/2015/05/26/568627.jpg "/>
 </p>
 <p>
  <strong>
   Anne, bir adam bizi takip ediyor
  </strong>
 </p>
 <p>
  Erzurum’a asistan olarak geldiği günlerde eşi Zübeyde Hanım’la tanışır Mustafa Kamalak. Zübeyde Hanım henüz 15’inde, lise çağlarında bir öğrencidir. Annesiyle birlikte teyzesinin doğum günü için hediye almaya gittiği sırada peşlerine takılan gencin hayatını değiştireceğinden bihaberdir. Peşlerine takılan bu genci fark eden Zübeyde Hanım, annesine “Peşimizde bir adam var, bizi takip ediyor. Mağazada gördüm bana bakıyordu.” diye uyarır. Annesi “Yok canım.” diyerek pek oralı olmaz. Ancak genç Mustafa ısrarlıdır. Sokağın başına gelinceye kadar takip eder anne kızı. Tüm cesaretini toplayıp annenin karşısına çıkar: “Yanınızdaki kızınız mı? Bir arkadaş için dünürlük işimiz var!” diye sorar. Anne şaşkınlık içerisinde kalır. “Aman oğlum, git işine! Sokak ortasında kız mı istenir?” diyerek geçiştirir. Ancak ne yapıp eder kaleyi içten fetheder ve evlenirler Zübeyde Hanım ile.
 </p>
 <p>
  Necmettin Erbakan’la ilk karşılaşması imam hatip yıllarına rastlar. Erbakan Hoca’yı 69’lular hareketini başlattığında Maraş’ı ziyaretinde görür. Tanışma ise Siyasal Bilgiler’deki öğrencilik yıllarına rastlar: “Erbakan Hoca o dönem başbakan yardımcısı idi. Özel kalem müdürü Maraşlıydı, gidip gelirdim.”
 </p>
 <p>
  17 sene kalırlar Erzurum’da. Sonra Sivas Cumhuriyet Üniversitesi İktisadi ve İdari Bilimler Fakültesi’nin kurucu dekanı olur. İki yıl gibi kısa bir sürede üniversite ve fakülte adına başarılı işlere imza atar. Akademisyenlik devam ederken gelen siyaset teklifiyle aklı çelinir. Çeşitli partilerden teklif gelmiştir; ama akademisyenlik ağır basar. İki kez reddettiği Erbakan Hoca “Mutlaka istifa edeceksin!” deyince bu kez kıramaz. Vekillik müracaatlarının son günü akşam saat 5’e 10 kala faksla istifa eder. 1995 seçimlerinde memleketi Kahramanmaraş’tan milletvekili adayı olarak siyaset hayatına atılır. Necmettin Erbakan’ın ölümünün ardından partinin başına geçer. Kurultayda Erbakan’ın oğlu Fatih Erbakan’ı karşısında bulur ancak kazanan isim Mustafa Kamalak olur.
 </p>
 <p>
  <strong>
   Fatih Erbakan’ı başkaları yönlendiriyor
  </strong>
 </p>
 <p>
  <strong>
   -Son kurultayda Fatih Erbakan rakibinizdi. Bir kırgınlık söz konusu oldu mu?
  </strong>
  <br>
   Bizim açımızdan bir sıkıntı yok. Fatih Bey Genel İdare Kurulu’ndaydı, Zeynep Hanım kadın kollarındaydı. Sonrasında Fatih Bey genel başkanlık için adaylığa başvurdu.
  </br>
 </p>
 <p>
  <strong>
   -Sizinle bir istişarede bulundu mu?
  </strong>
  <br>
   Yok, hayır benimle istişare etmesi gerekmezdi. Bir tek listeyle gidelim dedik ama olmadı. Kendisi zannederim belli çevrelerin teşvikiyle aday oldu. Neticede teşkilatımız benimle yürümeye karar verdi.
  </br>
 </p>
 <p>
  <strong>
   -Sonrasında görüştünüz mü?
  </strong>
  <br>
   Görüştük. “Bizim açımızdan hiçbir sıkıntı yok. Burası babanın adresidir. Vakıf partiye karşı gibi gösteriliyor. Erbakan Hocamızın oğlu partiye karşı zararlı bir davranış içerisinde olmamalıdır diye düşünürüm.” dedim. Öyle bir niyetinin olmadığını söyledi.
  </br>
 </p>
 <p>
  <strong>
   -Fatih Erbakan, Büyük Birlik Partisi ile kurduğunuz Millî İttifak’ı destekliyor mu?
  </strong>
  <br>
   Kesin bir tavır koymadı ama farklı davranacağını sanmıyorum. Aksine davranış kendisine zarar verir. Fatih Bey kardeşimin etrafındaki bazı kişilerin onu yanlış yola sevk ettiklerini biliyorum.
  </br>
 </p>
 <p>
  <strong>
   Değiştikleri için gömlek çıkardılar
  </strong>
 </p>
 <p>
  <strong>
   -28 Şubat mağduru biri olarak bugünle kıyasladığınızda ne görüyorsunuz?
  </strong>
  <br/>
  28 Şubat süreci, bütün alçaklığına rağmen bugünkünden daha onurluydu. Bugün dürüst olmayan bir uygulama var. ‘Legal görünümlü illegal’ diyor. Bu bir devlet ciddiyetiyle bağdaşmaz. Hukuk bugün tarumar edildi. Ama 17-25 Aralık ileride açılacaktır. Saraylar yaptırmak falan devlete itibar kazandırmaz. Devletin itibarı üretim gücüyle, dış politikasıyla, kuvvetli maliyesiyle ölçülür. Tabii bunlar artık gömlek değiştirdiler ya da değiştikleri için gömleği çıkardılar.
 </p>
 <p>
  <strong>
   -7 Haziran seçimlerinde muhalefet partilerinin en önemli argümanı ekonomi politikaları. AKP ‘Bol keseden atıyorlar’ diyor. Ne düşünüyorsunuz?
  </strong>
  <br/>
  1999’da iktidar olduğumuzda uyguladık bütün bunları. Mesut Yılmaz hayretler içerisindeydi. “Parayı nereden bulacaksınız?” diye soruyordu. Emekliye zam yaptık, sistemini kurduk. CHP bizden kopya etti emeklilere çift maaş ikramiyeyi. Biz 2001’de Meclis’e kanun teklif ettik. Asgari ücret, taşeron işçilik bunlar bizim yıllardır seçim beyannamemizde var. AKP diye bir taklitçimiz vardı, şimdi CHP diye bir kopyacımız var. Ama ben CHP’ye teşekkür ediyorum. Meclis’e girdiğimizde yardımcımız var diye seviniyorum.
 </p>
 <p>
  <strong>
   AKP BAŞÖRTÜSÜNÜ SEÇİME SAKLADI
  </strong>
 </p>
 <p>
  Mustafa Kamalak’ın hukukçu eşi Zübeyde Kamalak’ın hayatı da tam bir başarı hikâyesi. 15’inde okuldan ayrılıp Kamalak’ın ısrarıyla evlenmek zorunda kalan, 12 yıllık evliliğinin ardından 30’unda iki üniversite bitirmiş. Zübeyde Hanım’ın başarı hikâyesini aslında pek bilen yok. Basında çok fazla yer alan bir isim değil. Ancak kamuoyu onun ismine aşina. Adını, başörtüsü nedeniyle davaya alınmamasıyla geçen yıllarda duymuştu tüm Türkiye. Duruşma salonundan apar topar çıkarıldığında üzüntüsünden mide kanaması geçirdiğinin farkında bile değildi. Aylarca kendine gelemedi. Ancak azmi her şeyin üstesinden geldi.
 </p>
 <p>
  Sonradan başını örten biri Zübeyde Hanım. Ailesinde kendisi gibi ‘kapalı’ tabir edeceği kişiler yok denecek kadar az. Rüştiye mektebini bitirmiş bir dede, banka müdiresi bir teyze, motosiklete binen bir anne… Böyle bir ailede başını örtmesi de yadırganmış tabii. Sonradan örtünen biri olmasına rağmen başörtü mücadelesinde taviz vermemiş. Okulda, üniversitede, duruşma salonunda…
 </p>
 <p>
  <strong>
   -Başörtüsü hayatınıza ne zaman girdi?
  </strong>
  <br/>
  Biz Erzurumluyuz ama kozmopolit bir aileyiz. Ben kabristana giderken bile başımı kapatmazdım. Daha sonra kendi isteğimle kapattım. Başımı kapattığımda bana ‘Zavallı Zübeyde’ diyorlardı. Başörtüsü ne aile ne de eş için, sadece Allah rızası için takılabilir. Çünkü bana göre çok eziyetli bir şey.
 </p>
 <p>
  <strong>
   -İlginç bir tanışma hikâyeniz var. Evlenmek aklınızda yokken bir anda evde bulmuşsunuz kendinizi.
  </strong>
  <br/>
  Aynen öyle oldu. Lise 1’e gidiyordum ve okumayı çok istiyordum. Benim ailemde küçük yaşlarda evlilik neredeyse yok. Ayrıca, Erzurum’un yazın tozu, kışın buzu, bir de evde kalmış kızı meşhurdur. Hele hele dışarıya hiç kız verilmez. Ama Mustafa peşimi bırakmadı. Babam, dedem, halalarım hepsi karşı çıktı ama nafile. Dedem tamamen karşıydı ve annemle üç yıl konuşmadı. Ama Mustafa, anneme liseyi bitirene kadar beklerim demiş. Bir gün okuldan geldim, bir baktım ki Mustafa’ya beni vermişler!
 </p>
 <p>
  <strong>
   -Liseyi bitirmenizi bekledi mi?
  </strong>
  <br/>
  Beklemedi…3-4 yıl beni bekleyecek olan Mustafa “Ankara’dan hocam çağırıyor, düğünü hemen yapalım.” diye tutturdu. Düğünü yaptık; ama bu sefer Ankara’ya da gitmekten vazgeçti. 1977’de evlendik.
 </p>
 <p>
  <strong>
   -Okul hayatınız bitti yani…
  </strong>
  <br/>
  Camdan bakarken sınıf arkadaşlarımın çantalarıyla okula gittiklerini görünce içim içimi yiyordu. Anneme, Mustafa’ya kızıyordum. “Sizin yüzünüzden okuyamadım!” diye söyleniyordum. Sonra bir gün elinde kitaplarla Mustafa geldi. “Al, madem okuyacaksın, oku!” dedi. “Sen akıllı kadınsın, başarırsın.” dedi. Her gün sabahlara kadar çalıştım. 17 günde lise bitirdim. Tabii bu arada bir oğlum var, sınavlara onu anneme bırakıp gidiyordum. Baktım liseyi bitirdim, üniversite de okumak istedim.
 </p>
 <p>
  <img alt="" src="http://web.archive.org/web/20151214093746im_/http://medya.aksiyon.com.tr//aksiyon/2015/05/26/568628.jpg "/>
 </p>
 <p>
  <strong>
   -Ne okumak istiyordunuz?
  </strong>
  <br/>
  Çocukluğumdan beri hukuk okumak istiyordum. Konu anlatımlı kitaplar aldım, evde çalışmaya başladım. İktisat fakültesini kazandım. Bütün derslerden geçtim, sadece matematik kaldı. Ama ben modern matematik bilmiyorum. Tabii eşim de bu arada Sivas Cumhuriyet Üniversitesi’nde kurucu dekan. Asistanları var, doçentleri var. “Yengeye bu zulüm. Sadece bir dersi kalmış, biri yardım etsin geçsin.” diyorlar. Tabii Mustafa Bey talimat vermiş. “Kim yardım ederse soruşturma açarım! Otursun çalışsın.” demiş. Fakültenin dekanı benim kocam ama bana yardım etmelerini engelliyor. Ben tabii küsüp ağladım; ama Boğaziçi mezunu bir kızımız bana matematik çalıştırdı ve hakkımla geçtim. Yeminli Mali Müşavirlik için başvurmak istedim. Hoca “Boş ver, ne gerek var.” dedi. Öğretmenlik yapayım dedim, yine “Boş ver.” dedi. E o zaman okuyayım bari dedim. “O zaman hukuk oku.” dedi. Yeniden sınavlara hazırlandım, sabahlara kadar çalışarak 1998’de İstanbul Hukuk Fakültesi’ni kazandım. Ama evli barklı kadının ne işi var İstanbul’da diyerek beni göndermedi. Ama kaydımı yaptırdım. O dönem gitmedim ama iki yıl sonra af çıktığında başladım üniversiteye.
 </p>
 <p>
  <strong>
   -Okulda başörtüsüyle ilgili herhangi bir sorun yaşadınız mı?
  </strong>
  <br/>
  Sınava gireceğim bir gün bahçeden içeri girerken güvenlik görevlisi beni durdurdu. Kolumu tuttu, “Başörtüsüyle buraya giremezsiniz!” dedi. Bizi rektörün yanına götürdü. Rektör “Size saygım sonsuz, bu yaşta okuyorsunuz ama bu hâlde sınava alamam.” dedi. “Benim de size saygım sonsuz ama ben de başımı açamam.” dedim. “Ben bunu Allah rızası için takıyorum. Zaten çok zorlanıyorum, bana ödül vermeniz gerekirken ceza veriyorsunuz.” dedim.
 </p>
 <p>
  <strong>
   -Ne yaptınız, açtınız mı?
  </strong>
  <br/>
  Hayır, kesinlikle. Rektör beni tek başına başka sınıfta sınava gönderdi. Ama ben gittim herkesin girdiği sınıfta girdim sınava. Kâğıdım herkesinkiyle birlikte değerlendirilsin istiyordum çünkü. Ayrı sınıfta girseydim öyle olmayacaktı. Üç ayda öğrendiklerimle İngilizce sınavından geçtim. İki kişiden biri bendim. Birinci sınıfa başladım. İktisat’tan olan derslerden muaf tuttular beni. Cuma okuldan çıkıyorum. İlim Yayma Cemiyeti’nin bir yurdunda kalıyorum.
 </p>
 <p>
  <strong>
   -Ev, okul, sınavlar, kurslar yorucu olmadı mı?
  </strong>
  <br/>
  Mustafa Bey milletvekiliydi Ankara’da. Kızım tıpta okuyor. Ben İstanbul’da hukuk. Çocuklardan biri Anadolu lisesine gidiyor. Cuma günü İstanbul’dan çıkıyordum, istasyondan Mustafa beni alıyordu. Cumartesi ev temizliği, ütü, yemek hepsini yapıp pazar yola çıkıyordum. Her hafta böyle geçti. Herkes notlarını benden alıyordu. Kimi abla diyor, kimi teyze... İstanbul’a gidip gelmek zor olduğu için yatay geçiş için Ankara Hukuk’a başvurdum ama almadılar.
 </p>
 <p>
  <strong>
   -Neden?
  </strong>
  <br/>
  Refah Partisi Milletvekili eşi olduğum için! Ben de Çankaya Üniversitesi’ne başvurdum. Bir sene orada okudum. Para ödemeyeyim diye Kırıkkale Hukuk’a geçtim. Ankara-Kırıkkale arasında gittim geldim. Orada da beni mezun etmemeye karar vermişler. Ama bakmışlar yüzde 70 devam zorunluluğu var ve ben yüzde yüz okula geliyorum. Not ortalaması 70, ben 100’lük kâğıt veriyorum. Ne diyeceğiz demişler. Hukuktan böyle mezun oldum. Gide gele Ankara- Kırıkkale yollarında iyi bir hukukçu olmadan iyi bir şoför oldum. Zafer Üskül’ün anayasa hukuku dersinden kimse geçemiyordu, ben çalıştım ve geçtim. Allah beni hep barajlardan atlattı. Ama gelin görün ki koca adliyede iki hâkim bana kafayı taktı.
 </p>
 <p>
  <strong>
   -Başörtüsünden dolayı duruşmadan atıldınız. Nasıl oldu?
  </strong>
  <br/>
  2013’te bir duruşmaya girdim. Hâkim, “Hanımefendi, başörtülüsünüz.” dedi. “Peki, ne yapalım?” dedim. “Valla siz görevinizi, ben de görevi mi yapayım.” dedim. “İçinize sinmezse gidin baroya şikâyet edin.” dedim. “Bu başörtüyü Danıştay’ın yürütmeyi durdurma kararı doğrultusunda kapatıyorum.” dedim. Duruşmada beş tanık dinlendi. Hiçbir sıkıntı olmadan çıktık duruşmadan. Bir ay sonra Ankara’da 11 aile mahkemesi içinden 2. Aile Mahkemesi’nde benim duruşmamın olduğunu öğrenmişler. Hâkimin içeride bana sataşacağını da biliyorlar. İçeri girdim, hâkim yargılama yapıyordu, beni aldı içeri. Sonra “Çabuk çıkın dışarı!” diye bağırmaya başladı. Ben de buna hakkının olmadığını söyledim. Kapının önüne çıktım, bir baktım bütün gazeteciler kapıda. Tekrar beni çağırdı, “Başörtülü olduğu görüldü falan filan” dedi çıkardı.
 </p>
 <p>
  <strong>
   -Ne hissettiniz?
  </strong>
  <br/>
  Üzüntüyle mide kanaması geçirdim. Farkında bile olmadım. Cuma günü duruşmaya girdim, cumartesi bir baktım yerimden kalkamıyorum. Doktora gittim, mide kanaması geçirmişsiniz dedi. AKP bir düzenleme yaptı. Başörtüsü yasağı kamu kurum ve kuruluşlarında serbesttir. Ancak hâkimler, askerler ve polisler kendi yönetmeliklerine bağlıdır diye. Kanunlar hiyerarşisinde anayasada bir yasak yok. Yönetmeliklerle kendilerine göre yasak koyuyorlar. Başörtüsü meselesini seçim malzemesi yaptılar yıllarca.
 </p>
 <p>
  <strong>
   -Nasıl?
  </strong>
  <br/>
  Avrupa Birliği uyum yasaları doğrultusunda 1 Haziran 2005’te zinayı serbest bırakan hükümet ne var ki 2014’e kadar başörtüsü yasağını yaşattı. Sebebi 2014’te seçim vardı, ben bunu o zaman söylemeye başladım. Bunu kullanacak, seçime kadar bununla yine oy toplayacak dedim. Hâlbuki bunlar Meclis’e geldiklerinde ikiz sözleşmeler yasalaştı. Bu ikiz sözleşmelerin alt birimlerinden biri de CEDAW Sözleşmesi’ydi (Kadına Karşı Her Türlü Ayrımcılığın Yok Edilmesi Sözleşmesi). CEDAW’da her türlü dinî ayrımcılıkların önlenmesi yer alıyordu. Bu sözleşmenin bir komitesi vardı. 2012’de geldiklerinde ‘Er geç bu yasağı kaldıracaksınız’ dediler. AKP yasağı kaldırmaya mecbur kaldı yani.
 </p>
 <p>
  <strong>
   -Ama diyorlar ki AKP başörtüsünü serbest bıraktı.
  </strong>
  <br/>
  Keşke bıraksaydı. AKP’lilerle konuşuyorum ‘Neden daha önce çözmediniz?’ diye soruyorum. ‘Ancak olgunlaştı’ diyorlar. Bu elma, armut mu ki olgunlaşsın? İsteselerdi yaparlardı ama seçimlerde kullandılar. Hâlâ da aynı… Başörtüsünü serbest bırakırken ne yaptı, Anayasa’da kanun mu çıkardı? Türkiye ta 99’da imza koydu CEDAW Sözleşmesi’ne. Madem AB uyum yasaları kapsamında zinayı serbest bıraktın, sözleşmeye göre başörtüsünü de serbest bıraksaydın. Niye 2014? Çünkü seçim yatırımı…
 </p>
</div>


Kaynak: [www.aksiyon.com.tr](http://www.aksiyon.com.tr/siyaset/akp-basortu-meselesini-kullandi_551007), [web.archive.org (arşiv bağlantısı)](http://web.archive.org/web/20151214093746/http://www.aksiyon.com.tr/siyaset/akp-basortu-meselesini-kullandi_551007)
