# Değişen Vitrin: Erdoğanizm

*Nursel Dilek Manavbaşı 2015.09.21*

<div class="pNewsDetailMainContent ctx_content" itemprop="articleBody">
 <blockquote>
  <p>
   AKP’nin kongresi Davutoğlu ekibinin çizildiğini, Erdoğan’ın partideki hâkimiyetini tescillediğini gösterdi. parti vitrini ‘Abilerden’ ‘Reisçilere’ evrildi.
  </p>
 </blockquote>
 <p>
  2 Eylül’de yapılan AKP kongresine Cumhurbaşkanı Erdoğan damgasını vurdu. Merkez Karar ve Yürütme Kurulu (MKYK) listesi savaşında kimin üstün geleceği tartışılırken ‘reis’ partiyi kimselere bırakmadı. ‘Özgül ağırlığı’ olan Abdullah Gül, Bülent Arınç, Beşir Atalay gibi partinin ‘abiler’inin de Ali Babacan, Mehmet Şimşek gibi partinin önde gelen ekonomi kurmaylarının da partide esamisi okunmuyor artık. Ayrıca Başbakan Davutoğlu’na yakın isimler de listede kendine yer bulamadı. 50 kişilik listenin neredeyse tamamına yakını ‘Erdoğancılardan’ oluşuyordu. Kimilerine göre kongre vitrini partinin özüne döndüğü, 2002 ruhunu yakaladığı gibi yorumlara yol açsa da vitrin değişiminin yegâne anlamı Erdoğan’ın partideki hâkimiyetini tescillediğiydi. Aynı zamanda Davutoğlu’nun yanında Arınç’ın, Gül’ün, Babacan’ın da tasfiyesiydi.
 </p>
 <p>
  Kongre, iki gün öncesinde çıkan liste krizinin gölgesinde geçmişti. Tek aday, tek liste açıklaması yapılmasına rağmen kongre günü bile yedek listenin her ihtimale karşı elde tutulduğu söyleniyordu. Davutoğlu, Erdoğan’ın yurtdışında olacağı 12 Eylül’ü özellikle tercih etmişti ama Erdoğan Kazakistan seyahatini iptal etti. Erdoğan, Davutoğlu’na karşı ‘Binali Yıldırım’ kartını açarak istediği şekilde partisini dizayn etti. Hem de yakın gelecekte gerekirse kapattığı kartı yeniden açabileceğini, yakaladığı ilk fırsatta Davutoğlu’nu gönderebileceğini hissettirdi. Binali Yıldırım’ın partiyi seçim meydanlarında ileriye taşıyamayacağını, iyi bir hatip olmadığını bildiği için bu kartı şimdilik saklamayı tercih etti.
 </p>
 <p>
  Partinin, kurucu A takımı yerine Efkan Ala, Bekir Bozdağ, Burhan Kuzu gibi isimlere devredilmesi, eski vizyonunun giderek itibarsızlaştığı şeklinde yorumlanıyor. Kamuoyunda karşılığı olan, ‘dava adamı’ olarak bilinen isimlerin uzaklaştırılmaları seçmeni etkileyebilir.
 </p>
 <p>
  MKYK’da sıfırlanan sadece Davutoğlu değil. Partinin ağır toplarından Mustafa Şentop ve teşkilatlardan sorumlu Süleyman Soylu’nun yeni yönetimde olmaması da dikkat çekiciydi. Süleyman Soylu’nun yerine ise belediye başkanlığından beri yanından ayrılmayan Erdoğan’ın sır küpü Mustafa Ataş getirildi. Yıllardır Seçim Koordinasyon Merkezi’nin başında bulunan Ataş, Erdoğan’ın yakın çalışma ekibinden. Konuşmalarıyla polemiklere konu olan Yasin Aktay ve Mazhar Bağlı gibi isimlerin artık MKYK’da olmaması da gözlerden kaçmadı. Son dönemde Hürriyet’e yapılan saldırıyla gündeme gelen Abdurrahim Boynukalın’ın Divan üyesi seçilmesi, AKP’nin ağır abilerden ‘reisçilere’ evrildiği yorumlarına kapı araladı.
 </p>
 <p>
  Peki, AKP’nin yeni vitrini seçime nasıl etki edecek? AKP’de önemli görevlerde bulunan ve partiyi yakından tanıyan eski vekillerden biri, parti içinde bilinen iki başlılığın artık kongreyle ayyuka çıktığı görüşünde. Bunun halk nazarında etkili bir karşılık bulmayacağını düşünen vekil, AKP’nin giderek oylarının düşeceği kanısında. Partinin bu kongreden zayıflayarak çıktığına dikkat çeken eski vekil, 1 Kasım’da partinin alabileceği en yüksek oyu yüzde 38 alarak görüyor. Eski siyasetçi, listeyi prestij kaybı diye yorumluyor: “Akıl, vizyon anlamında söylemiyorum; ama siyasetçi olarak toplum içinde oy potansiyeli olan insanlar değil. Bu isimlerle parti fabrika ayarlarına dönemez. Demokrasinin güçlendirilmesi, özgürlüklerin genişletilmesi, hukuka bağlı kalınması, AB’ye dönük gayretli bir çalışma ancak bunlarla olabilirdi. Görünen o ki AKP bunlardan tamamen uzaklaştı.”
 </p>
</div>


Kaynak: [www.aksiyon.com.tr](http://www.aksiyon.com.tr/siyaset/degisen-vitrin-erdoganizm_552319), [web.archive.org (arşiv bağlantısı)](http://web.archive.org/web/20160109202831/http://www.aksiyon.com.tr/siyaset/degisen-vitrin-erdoganizm_552319)
