# Liderler fit, vekiller diyetlik!

*Nursel Dilek Manavbaşı 2011.03.21*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Elvan Odabaşı Kanar, Ankara’daki siyasilerden bürokratlara kadar birçok ismin beslenme danışmanı. Kanar ile Meclis’in beslenme karnesini çıkardık. Liderler fit, vekiller diyetlik çıktı.
  </font>
 </div>
 <div id="newsText">
  <font class="detail-text">
   <p>
   </p>
   <p class="MsoNormal">
    Her sabah bir dilim kepekli ekmek, bir kibrit kutusu yağsız peynir. Öğlen ızgara et, akşam sebze yemeği. Bu komutlar, tüm diyet listelerinin ana başlıkları gibi görünse de Elvan Odabaşı Kanar’ınki diğerlerinden farklı. Makarnadan pilava, tatlıdan çikolataya kadar ‘yasaklar listesi’ndeki çoğu yiyecek onun listesinde mevcut. Bazı yiyeceklerden mahrum kalarak değil, doğru beslenmeyle zayıflamaya inanıyor çünkü. Kanar’ın diyet programının temelinde, ‘kişiye özel beslenme politikası’ yani ‘kişinin sevdiği şeyleri yemesine izin vererek’ kilo verdirme var. Kanar bu nedenle çok tercih edilen bir diyetisyen…
   </p>
   <p class="MsoNormal">
    “Çikolata yiyen, et seven birine bunları yasakladığınızda o kişinin sosyal hayatını tamamen değiştirirsiniz. Arkadaşıyla yemeğe çıkamaz hâle gelir. Biz, kişinin sevdiği yiyeceklerle donatılmış bir liste hazırlıyoruz.” diyen Elvan Odabaşı Kanar, Hacettepe Üniversitesi Beslenme ve Diyetetik Bölümü’nden 2004’te mezun olmuş genç bir diyetisyen. Öğrencilik yıllarında hazırladığı bitirme tezinin ‘Diets Newsletter’ dergisinde yayımlanmasıyla uluslararası alanda ün kazanmış biri. İşe, işin mutfağında başlayanlardan. Hastalar için hazırlanan diyet yemeklerinin sağlıkla ilişkisini gözlemlemiş, diyet danışmanlığı hizmeti veren merkezlerde çalışmış. Ardından da 2006’da kendi merkezi ‘Dietethic’i kurmuş. 5 yıllık bir zaman diliminde binlerce kişiye hizmet veren Kanar, kısa sürede Ankara’nın gözde diyetisyeni hâline gelince kapısını çalanlar da çoğalmış. Milletvekillerinden ordu mensuplarına, bürokratlardan ünlü oyunculara kadar birçok ismin kilosu Kanar’a emanet.
   </p>
   <p class="MsoNormal">
    Kanar’a gelenlerin portföyünü iş adamları ve iş kadınları oluşturuyor. Onun en önemli farkı, mesleğe göre diyet listesi hazırlaması. Bir gazeteci ile bir bürokratın diyet listeleri farklı. Kanar, sosyal yaşantıdan iş hayatına, seyahatlerden tatil planlarına kadar kişiye özel alternatifler oluşturuyor. Alışveriş listelerine kadar hazırlıyor, siyasilerin gittiği restoranlardaki menüye bile gerektiğinde müdahale ediyor: “Bürokratlarımız sürekli yemeğe davet edildikleri için değişken bir beslenme alışkanlıkları var. İnsanlar da vekili görünce her şeyin iyisini, daha fazlasını yedirmek istiyor. Bu sebeple farkında olmadan, çoğu zaman da müdahale edemeden büyük porsiyonlarda öğünler tüketiyorlar.” Bürokrat ve vekillerin hayli sık seyahat ettiği, beslenme alışkanlıklarının sürekli değiştiği düşünüldüğünde Kanar’ın beslenme danışmanlığına başvurmaları kaçınılmaz bir hâl alıyor.
   </p>
   <p class="MsoNormal">
    Elvan Hanım, kendisine gelen siyasilerin isimlerini vermekten mümkün olduğunca kaçınıyor. Ancak gelenler arasında muhalefet de var iktidar da… İlk gelen isim ise CHP Bilecik Milletvekili Yaşar Tüzün. Ardından kulaktan kulağa yayılarak methi iktidar partisine de ulaşmış. AK Parti’den Kemal Yardımcı, Elvan Hanım sayesinde kendisi için hedeflenen 7-8 kiloyu vermiş. Diğer vekiller de hedeflerine ulaşmadan ipin ucunu bırakmıyor. Kimileri yoğun çalışma temposu nedeniyle merkeze uğramasa da Elvan Hanım tarafından telefonla kontrol ediliyor.
   </p>
   <p class="MsoNormal">
    Kanar, milletvekillerinin yaşlanmaktan ve sağlık problemleriyle karşılaşmaktan korktuklarını belirtiyor. Geneli 50 yaşın üzerinde olduğu için mineral ve vitamin takviyeleri aldıklarını söylüyor. Ayrıca, yüzde 90’ında, unutmaya yol açan B12 eksikliği olduğuna dikkat çekiyor. Kanar’a göre vekillerin yüzde 40’ı beslenme danışmanına muhtaç. Peki ya liderler, onlar nasıl görünüyor?
   </p>
   <p class="MsoNormal">
    Liderler arasında en dikkat çeken isim şüphesiz Başbakan Recep Tayyip Erdoğan. Kanar’a göre Erdoğan’ın enerjisi, cilt kalitesi, duruşu ve görüntüsü doğru beslendiği izlenimini veriyor. CHP lideri Kemal Kılıçdaroğlu ise ideal görünüşü nedeniyle yaşını (63) göstermeyen liderler arasında. MHP lideri Devlet Bahçeli de Kanar’a göre yıllardır kilosunu koruyan isimler arasında. Cumhurbaşkanı Abdullah Gül de boyuna ve genel iskelet yapısına göre kilo problemi olmayanlardan. Meclis’in en sağlıklı isimlerinden biri ise şüphesiz eski CHP lideri Deniz Baykal. Cilt görüntüsü, fiziği, duruşu Baykal’ın kendi yaşıtlarına fark atmasına neden oluyor.
   </p>
   <p class="MsoNormal">
    Kanar, eski cumhurbaşkanlarından Ahmet Necdet Sezer’in en ideal durumda olduğu, Süleyman Demirel’in ise eski dönemlerine göre şimdi çok daha iyi bir görünüme kavuştuğu kanaatinde. Ciddi kilo sorunu yaşayan isimler ise MHP Grup Başkanvekili Oktay Vural, BDP’li Hasip Kaplan, eski bakanlardan Yaşar Okuyan… Bu anlamda vekillerin yüzde 40’ının beslenme danışmanına ihtiyacı olduğu düşüncesinde. Kanar, çalışmalarıyla toplumda beslenme bilinci ve kaliteli yaşam farkındalığı oluşturmaya çalışıyor. Kendisi siyasilerin yanı sıra oyuncu Mert Fırat, Haluk Bilginer ve Ebru Özkan gibi birçok ünlü ismin de kilo yönetim danışmanı.
   </p>
   <p class="MsoNormal">
    Ankara’daki büyük şirketlerin yönetim kurullarını da takip eden Elvan Hanım, iş adamları ve iş kadınlarının da diyet konusunda çok kararlı olduklarını söylüyor. Her işlerini randevularına göre ayarlayan iş adamları diyetlerini âdeta bir iş gibi takip ediyormuş. Danışanlarının yemek listelerini gidecekleri ülkelere göre hazırlamak zorunda olduklarını anlatan Kanar; Rusya, İtalya, Fransa, Libya, Irak ve İran mutfağına uygun listeler hazırladıklarını, danışanlarının kaldıkları oteli arayıp yiyecek listeleri aldıklarını ifade ediyor. Kanar, “Yabancı mutfakların yemeklerini zaman zaman ekip arkadaşlarımla ders gibi çalışıyorum.” diyor.
   </p>
   <p class="MsoNormal">
   </p>
   <p class="MsoNormal">
    Boyun çevreniz kaç santim?
   </p>
   <p class="MsoNormal">
    Boyun çevresi ölçümü kişilerin beden ağırlıklarını değerlendirirken çok sık kullanılmayan ancak son yıllardaki çalışmalarla önemli bir yere sahip olduğunu gösteren bir ölçüm. Yapılan çalışmalar, kişilerin santral yani karın bölgesi yağlanmalarının boyun çevresi ile ilişkili olduğunu ortaya çıkardı. Karın çevresindeki yağlanma ise direkt olarak kardiyovasküler hastalıklar açısından bir risk göstergesi. Yapılan çoğu çalışma boyun çevresinin kadınlarda 34, erkeklerde ise 37 cm’nin altında olmasının sağlıklı beden ağırlığına işaret ettiğini gösteriyor. Yani boyun çevresi kalınlaştıkça ‘metabolik sendrom’ sinyalleri çalıyor anlamına geliyor.
   </p>
   <p>
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-28976-liderler-fit-vekiller-diyetlik.html), [web.archive.org (arşiv bağlantısı)](http://web.archive.org/web/20130814125929/http://www.aksiyon.com.tr:80/aksiyon/haber-28976-liderler-fit-vekiller-diyetlik.html)
