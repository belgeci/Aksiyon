# Meslek odası mı, siyaset meydanı mı?

*Nursel Dilek Manavbaşı 2010.04.05*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Türkiye’de 5 bine yakın meslek odası var. Odalar kimi zaman yürüyüşlerle, kimi zaman basın açıklamalarıyla dikkat çekiyor. Üyelerinin çoğu meslek birliklerinin kendilerini temsil etmediğini, çözüm üretmek yerine siyaset yaptıklarını düşünüyor.
  </font>
 </div>
 <div id="newsText">
  <font class="detail-text">
   <p class="MsoNormal">
    Fırıncılar Odası, Bakkallar Odası, Şoförler Odası, Kahveciler Odası, Esnaf ve Sanatkârlar Odası, Ticaret Odası, Sanayi, Terziler, Hamallar, Berberler, Mimarlar, Mühendisler, Tabipler… Liste böyle uzayıp gidiyor. Çünkü Türkiye’de hemen her meslek grubunun bir ‘oda’sı var. Peki, ne işe yarıyor odalar? Kuruluş amaçları ne? Gerçek işlevlerini ne kadar yerine getiriyor, üyelerinin hangi ihtiyaçlarını karşılıyor, hangi sorunlarını çözüyorlar? Yoksa sürekli eleştirilere maruz kaldıkları gibi siyaset mi yapıyorlar?
   </p>
   <p class="MsoNormal">
    Tarihsel süreç içerisinde geçmişi çok eskilere dayanan örgütlenme alanlarından biri mesleki kuruluşlar. Her dönemde toplum ve devlet hayatında önemli işlevler üstlenmiş ve çok boyutlu örgütler olarak faaliyet göstermişler. Dünyada tek bir mesleki örgütlenme modelinden söz etmek mümkün değil. Ülke ve toplumlara göre farklı ihtiyaçlardan, mesleki zorunluluklardan kaynaklanan örgütlenme yapısı var. Ancak genel olarak iki tür mesleki örgütlenme modelinden söz ediliyor. Birinci grup dernek olarak veya başka adlarla kurulan, sivil toplum kuruluşu niteliğini taşıyan meslek örgütleri. Üyeliğin zorunlu tutulmadığı, kuruluş amaçlarının, faaliyet alanlarının kurucular tarafından belirlendiği, devletle organik bir ilişkisi olmayan, aynı mesleği icra edenlerin gönüllülük esasına dayandığı örgütler bu kapsama giriyor. İkinci grupta ise görev ve işlevleri kanunla düzenlenen, üyeliğin zorunlu olduğu, kamu tüzel kişiliğine veya kamu kurumu niteliğine sahip, kanunla veya hukuki düzenlemelerle kurulan devletin kontrolünde olan meslek örgütleri yer alıyor.
    <span>
    </span>
   </p>
   <p class="MsoNormal">
    Türkiye’deki meslek kuruluşları, Anayasa gereği kamu kurumu niteliğindeki tüzel kişilikler sayılıyor. İş dünyasındaki oda sisteminin çatısını Türkiye Odalar ve Borsalar Birliği (TOBB) oluşturuyor. TOBB, Türk iş dünyasının tamamını temsil ediyor. 363 oda ve borsadan oluşan yaygın bir ağı var. 1 milyon 200 bin işletmeciyi bünyesinde bulunduruyor. Esnaf ve sanatkârlar açısından çatı kuruluş Türkiye Esnaf ve Sanatkârlar Konfederasyonu (TESK). Hekimler için Türk Tabipleri Birliği (TTB), avukatlar içinse Türkiye Barolar Birliği (TBB) en üst meslek birliği statüsünde.
   </p>
   <p class="MsoNormal">
    1982 Anayasası’nın 135. maddesi meslek kuruluşlarını ayrıntılı olarak düzenlemiş. Bu madde, kamu kurumu niteliğindeki meslek kuruluşlarının amacını açıkça belirtiyor: “Belli bir mesleğe mensup olanların müşterek ihtiyaçlarını karşılamak, mesleki faaliyetlerini kolaylaştırmak, mesleğin genel menfaatlere uygun olarak gelişmesini sağlamak, meslek mensuplarının birbirleri ve halk ile olan ilişkilerinde dürüstlüğü ve güveni hâkim kılmak üzere meslek disiplini ve ahlakını korumaktır.”
   </p>
   <p class="MsoNormal">
    Anayasa böyle diyor; ama bazı meslek odaları çoktandır kuruluş amacının dışına çıkmış durumda. Kimi zaman yaptıkları basın açıklamaları, kimi zaman da eylemlerde attıkları sloganlar, onları gündeme ‘siyasi’ yönleriyle taşıyor. Meslek odalarına bağlı üyeler durumdan muzdarip. Onların önerisi çok net: “Muhalefet partisi gibi hareket etmeyi bırakıp asıl işlerine baksınlar!”
   </p>
   <p class="MsoNormal">
    TTB Mİ, HUKUK BÜROSU MU?
   </p>
   <p class="MsoNormal">
    Sağlık alanında eczacılar, diş hekimleri, tabipler ve veterinerlere ait meslek odaları bulunuyor. Hemşirelerin ise derneği var. Diğer sağlık çalışanlarının herhangi bir meslek odası yok. Onlar haklarını sendikalarda arıyor. Sağlık alanında öne çıkan çatı kuruluş Türk Tabipler Birliği. Kendi internet sitesine göre, 83 bin üyesi olan birlik, Türkiye’deki hekimlerin örgütlü sesi. Anayasal güvence altında, 6023 sayılı yasa ile kurulmuş kamu kurumu niteliğinde ve hekimlerin yüzde 80’ine hitap ediyor. Ana gelir kaynağı üye aidatları. Hükûmetten hiçbir yardım almıyor. Amaçları ise şöyle sıralanıyor: “Türkiye halkının sağlığını korumak, geliştirmek ve herkesin kolay ulaşabileceği kaliteli ve uygun maliyetli sağlık hizmeti için çalışmak. Meslek ahlakını en iyi şekilde korumak. Tıp eğitiminin her alanında söz söylemek. Hekimlik mesleğinin çıkarını her platformda dile getirmek. Mesleğin, üyelerinin maddi, manevi haklarını korumak.”
   </p>
   <p class="MsoNormal">
    Hekim sayısı 100’ü aşan illerde tabip odaları kurulabiliyor. TTB’ye üye olmak için önce bu odalardan birine kayıt yaptırmak şart. Bu anlamda TTB’nin 64 ilde örgütlenmesi var. TTB’ye üyelik, serbest çalışan hekimlere zorunlu, kamuda çalışanlara değil. Aidatlar büyük kongrede teklif ediliyor ve Sağlık Bakanlığı tarafından onaylanıyor.
    <span>
    </span>
   </p>
   <p class="MsoNormal">
    Ankara Tabip Odası üyelerinden ve Medimagazin Gazetesi Genel Yayın Yönetmeni Dr. İbrahim Ersoy’a göre, TTB’nin üye sayısı giderek azalıyor. Ersoy, bunun sebebini TTB’nin hekimlerin sorunlarını dile getiren birlikten ziyade bir hukuk bürosuna dönüşmesine bağlıyor: “Sağlık Bakanlığı veya başka kuruluşlar bir şey çıkarır, TTB dava açar! Örneğin tam gün yasası. Bütün hekimleri ilgilendiren bu yasayla ilgili ‘bir eylem yapılacak’ dediler, 100 kişi ancak toplayabildiler. TTB’nin kendi sorunlarına gerçekten sahip çıkacağını bilseler 110 bin hekim gelirdi. Doktorlar bu kanıda değil. 110 bin kişide 100 kişi topluyorsa TTB’nin düşünmesi lazım!”
   </p>
   <p class="MsoNormal">
    Hekimler açısından TTB’ye yöneltilen en önemli eleştiri mesleki sorunlarla ilgilenmemesi. Birliğin doktorları yeterince desteklemediği yönünde görüş birliği var. Ersoy, TTB’nin en yoğun basın bildirilerini F tipi hapishanelere karşı açlık grevi yapıldığı zamanlarda gördüklerine dikkat çekiyor.
   </p>
   <p class="MsoNormal">
    Üye aidatları, eğitim etkinlikleri, yayınlar TTB’nin temel gelir kaynakları. Ersoy, sağlık alanında en fazla eczacıların lüks yaşadığını ve yöneticilerinin yüksek maaş aldıklarını söylüyor: “TTB için ‘en fakiri’ diyebiliriz. Ama eczacılar birliğinin sendikalar gibi sabit gelirleri var. Bildiğim kadarıyla otelleri bile var.”
    <span>
    </span>
   </p>
   <p class="MsoNormal">
    “MUHALEFET EKSİKLİĞİNİ MESLEK ODALARI GİDERİYOR”
   </p>
   <p class="MsoNormal">
    İstanbul Eczacılar Odası Başkanı Semih Güngör, meslek odalarının siyasete karışmaması gerektiği eleştirilerine iştirak etmiyor. Meslek alanında yaşanan ve çözüm bekleyen sorunların sosyal, ekonomik problemlerden ayrı düşünülemeyeceğini belirtiyor. Her geçen gün artan sorunlar karşısında mücadele etmek gerektiğini savunuyor. Güngör, İstanbul Eczacılar Odası’nın internet sitesinde kaleme aldığı yazıda şöyle diyor: “Hükûmet sağlıkta dönüşüm programını son beş yıldır kararlılıkla hayata geçiriyor. Bu yıkım programının karşısında ise başta sağlık meslek odaları, yani bizler olmak üzere tüm meslek odaları ortak mücadele içindeyiz. Biliyoruz ki sorunlarımızın çözümü iktidara karşı yürütülen bu mücadeleden kazançlı çıkmakla mümkün olacak.” Güngör, iktidara karşı tavır koyma gerekçesi olarak muhalefet boşluğunu gösteriyor. CHP’nin sadece türban ve anayasa ile sınırlı bir muhalefet anlayışını benimsediğine, ekonomi ve sağlık alanında uygulanan programa sınırlı itirazların dışında kayıtsız kaldığına dikkat çekiyor: “Bu durum toplumun duyarlı olduğu tüm sorunları da kapsayan geniş tabanlı bir muhalefet anlayışını bizlerin yüklenmesini zorunlu kılıyor.”
   </p>
   <p class="MsoNormal">
    BAROLAR BİRLİĞİ POLİTİZE OLDU
   </p>
   <p class="MsoNormal">
    Siyasi söylemleriyle öne çıkan ve üyeleri tarafından eleştirilen meslek örgütlerinden biri de Türkiye Barolar Birliği (TBB). Birlik, bütün baroların katılımıyla oluşan, kamu kurumu niteliğinde, tüzel kişiliği haiz bir üst meslek kuruluşu. Başlangıçta 52 baronun desteği ile kurulan TBB, bugün 74 baro ve 48 bin avukatı temsil ediyor. İlk Osmanlı barosu olan İstanbul Barosu,
    <span>
    </span>
    62 avukatın bir araya gelmesiyle 1878’de kurulmuş. Bu tarihten sonra değişik yerlerde dernek statüsü ile barolar oluşmuş. Gelirlerini aidatlardan sağlıyor. Yılda iki kez avukatlardan 330 TL alınıyor. TBB’nin en önemli gelir kaynağını vekâlet pulu oluşturuyor. Baro pulu olmayan bir vekâletnameyle dava açılamıyor. Vekâlet pulunun bedeli 4,13 lira. Günde binlerce dava açıldığı için önemli bir gelir kaynağı sayılıyor. Serbest çalışan avukatlar hukuk bürosu açabilmek için bulundukları illerde baroya kayıt yaptırmak zorunda.
   </p>
   <p class="MsoNormal">
    Ankara’daki Hukuk ve Hayat Derneği Başkanı Avukat Erdem Gençay, Barolar Birliği’nden ziyade bağlı bulundukları barolarla sıkı ilişki içerisinde olduklarını söylüyor. Şimdiye kadar Barolar Birliği’nin faydasını görmediğini söylüyor. Gençay’a göre, baronun meslek üyelerine faydası tamamen yönetimin ideolojisine bağlı. Mevcut yönetim hakkındaki değerlendirmesi şöyle: “6 yıldır Ankara Barosu’na kayıtlıyım. Baro Başkanı Vedat Ahsen Bey (Coşar), her kesime yakın bir profil çiziyor. Bu anlamda öncekilerden daha liberal. Demokrat soldan gelmesine rağmen Ankara Barosu tarihinde CHP’ye üye olmayan tek başkan.”
    <span>
    </span>
   </p>
   <p class="MsoNormal">
    Gençay, TBB’nin politize olduğunu ve ideolojik davrandığını düşünüyor. Avukatların sorunlarından ziyade siyasi konularla daha fazla ilgilendikleri görüşünde: “Adalet Bakanlığı’nın yaptığı yargı reformu var; ama Barolar Birliği’nin böyle bir çalışması dahi yok. Avukatlık kanununa yönelik ciddi sıkıntılar var; fakat birlik bunlarla ilgili hiçbir şey yapmıyor.”
   </p>
   <p class="MsoNormal">
    DARBECİ BARO TAKSİM’E HOŞ GELDİN
   </p>
   <p class="MsoNormal">
    Ankara Barosu avukatlarından biri meslek odalarının daha çok siyasi misyonla öne çıktığını ifade ediyor. Ona göre, meslek odaları sadece üyelerinin sorunlarıyla ilgilenmeli; fakat durum böyle değil: “TBB, çok lüks bir bina yaptı, gidip yemek yiyoruz o kadar. Başkanın sürekli televizyonlarda, gazetelerde demeç vermesini tasvip etmiyorum. Siyasi görüşlerini birlik adına bildirmeleri hoşuma gitmiyor. Başkan siyasi görüş bildirecekse kendi ismini yazmalı.”
    <span>
    </span>
   </p>
   <p class="MsoNormal">
    TBB’de iki yılda bir seçim yapılıyor. Şimdiki Başkan Özdemir Özok, 2001 yılından beri görevde. Baro Başkanı herhangi bir maaş almıyor. 25 bin 352 üyesiyle İstanbul Barosu, Türkiye’nin en kalabalık ve en muhalif barosu olarak biliniyor. Son olarak Taksim Meydanı’nda yaptıkları yürüyüşle tepki çeken baroya karşı “Darbeci baro Taksim’e hoş geldin” pankartı açılmıştı. Avukat Erdem Gençay, “O pankart baro için yüz karası bir durum.” diyor. Gençay’a göre, özgürlük ve demokrasi için çalışan bir kurumun halktan aldığı bu tepki, politize olduklarının göstergesi.
   </p>
   <p class="MsoNormal">
    ODALARI KİM DENETLİYOR?
   </p>
   <p class="MsoNormal">
    Meslek odalarının denetimi hayli zayıf. Bazı birlikler denetime tabi tutulurken bazıları yıllardır hiç denetimden geçmemiş. En kapsamlı çalışma Cumhurbaşkanlığı’na bağlı Devlet Denetleme Kurulu (DDK) tarafından yapılmış. DDK, cumhurbaşkanının isteği doğrultusunda yargı ve yasama organları hariç tüm kamu kurumu niteliğindeki meslek kuruluşlarını, dernekleri denetleme yetkisine sahip. DDK, tarihinde bir ilke imza atarak 16 meslek birliğini ilk kez geçen yıl denetledi. Bu çerçevede meslek kuruluşlarına ‘gizli’ ibareli iki sayfalık yazı gönderildi. Kuruluşların etkin ve verimli çalışmasının sağlanması için araştırma başlatıldığı ifade edilen yazıda, başta gelir gider hesapları, tüm bilgi ve belgeler istendi. Son üç seçime ilişkin tutanakların fotokopisi, birlik düzeyinde mesleğin konusuna, disiplin uygulamalarına yönelik istatistikler istenen evraklar arasında.
   </p>
   <p class="MsoNormal">
    TOBB, TBB, TESK, Türkiye Ziraat Odaları Birliği (TZOB), Türk Mühendis ve Mimar Odaları Birliği, Türk Diş Hekimleri Birliği (TDHB), Türk Veteriner Hekimleri Birliği (TVHB), Türk Eczacıları Birliği (TEB), Türkiye Serbest Muhasebeci Mali Müşavirler ve Yeminli Mali Müşavirler Birliği, Türkiye Noterler Birliği, Türkiye Bankalar Birliği, Cumhurbaşkanı Abdullah Gül’ün talimatıyla denetime tabi tutulan odalardan. Araştırma kapsamında DDK tarafından bir rapor hazırlandı. Yaklaşık bin sayfadan oluşan raporda meslek odalarına yönelik ciddi eleştiri ve öneriler var.
   </p>
   <p class="MsoNormal">
    POLİTİZE OLDULAR, İDEOLOJİKLER
   </p>
   <p class="MsoNormal">
    Rapora göre, kamu kurumu niteliğindeki bazı meslek birlikleri, kuruluşlarından bu yana ne DDK ne de Başbakanlık Teftiş Kurulu Başkanlığı’nca inceleme ve denetime tabi tutulmuş. Son 10 yılda rutin yıllık denetimler yapılsaydı 5 bin kuruluş için 50 bin denetim yapılması gerekiyordu. Ancak sadece 276 denetim gerçekleştirilmiş. Yani meslek kuruluşlarının denetim oranı binde 5 civarında. 9 Birlik (TOBB,
    <span>
    </span>
    TMMOB, TTB, Türkiye Serbest Muhasebeci ve Yeminli Mali Müşavirler Odaları Birliği, TVHB, Türkiye Seyahat Acentaları Birliği, Türkiye Bankalar Birliği, Türkiye Katılım Bankaları Birliği ile Türkiye Sigorta ve Reasürans Şirketleri Birliği) şimdiye kadar hiç denetimden geçmemiş. TESK, TZOB ve TEB birer kez denetlenmiş. TTB ve TDHB, DDK’nın çalışması başladıktan ve denetim raporları yazıyla istendikten sonra ilk defa Sağlık Bakanlığı’nca denetime alınan birlikler. 16 birlik içerisinde sadece üçünde rutin ve düzenli denetim yapılıyor: TBB, Türkiye Noterler Birliği ve Türkiye Sermaye Piyasası Aracı Kuruluşları Birliği.
   </p>
   <p class="MsoNormal">
    DDK’nın raporuna göre, meslek odalarına yönelik en ciddi eleştiri politize oldukları yönünde. Meslek odalarının gerekli vasıfları tam olarak taşımadıkları vurgulanan raporda, “Devletin idari ve mali denetim yetkisinin merkezî idare kuruluşlarınca öngörüldüğü şekliyle kullanılmaması ve meslek kuruluşlarının da kendilerine tanınan idari ve mali özerkliği sınırsız bir bağımsızlık olarak algılayarak ideolojik/politik organizasyonlar gibi hareket etmeleri kamuoyu ve meslek mensupları tarafından da eleştirilmektedir.” deniliyor. Raporda dikkat çeken bir diğer husus, meslek odalarının belli grupların tekelinde kalmasıyla ilgili. Özellikle seçim dönemlerindeki ideolojik kamplaşma ve çekişmelerin ortak değerleri zayıflattığı, meslek mensupları arasındaki iş birliği ve dayanışma ruhunu zedelediği kaydediliyor: “Bu da bir kısır döngünün varlık sebebi olmaktadır. Zira büyük çoğunluk aktif katılımdan ziyade örgütsel faaliyetlerin tamamen dışında kalmayı tercih etmektedir. Bu ise örgütlerin; belli grupların/görüşlerin tekelinde kalmasına ve mesleki çıkarların korunması yönünde faaliyet yürütmekten uzaklaşmasına yol açmaktadır. Böylece, meslek kuruluşları; örgüt içi iktidarın kuvvetlendirilmesi doğrultusunda faaliyetler ile siyasal/kişisel çıkar elde edilmesine yönelik faaliyetlerin ağırlıkla yürütüldüğü yapılara dönüşmektedir.” Raporda meslek kuruluşlarının ciddi bir ekonomik/ticari organizasyon hâline geldiğinin de altı çiziliyor.
   </p>
   <p class="MsoNormal">
    BAŞKANLAR ODALARDA SALTANAT MI SÜRÜYOR?
   </p>
   <p class="MsoNormal">
    DDK’nın raporunda dikkat çekilen bir başka nokta başkanlık sürelerinin sekiz yılla sınırlandırılması gerektiği. Hatırlanacağı üzere CHP Çorum Milletvekili Derviş Günday, 19 yıl Türkiye Şoförler Federasyonu (TŞOF), 17 sene de TESK başkanlığı yapmıştı. Günday, 2007 seçiminde milletvekili seçildikten sonra da TŞOF’tan elini çekmedi. Federasyonun genel kurulunda Hamdi Çelik’e destek verip yönetim kurulu listesinde yer aldı. Seçim günü tüm şoför esnafına çok sayıda telefon mesajı geçerek destek istedi. Ancak seçimleri rakibi Mehmet Yiğiner kazandı.
   </p>
   <p class="MsoNormal">
    Ankara Esnaf ve Sanatkârlar Odaları Birliği (ANKESOB) Başkanı Mehmet Yiğiner, Türkiye’de oda başkanlarının yaşadığı saltanatı ‘Günday zihniyeti’ne bağlıyor. Saltanat süren başkanların yıllarca yasal boşluktan yararlandığını belirtiyor. Günday’ın esnaf ve sanatkâra faydası olmadığını iddia ederken, “Kendisi esnaf ve sanatkârla ilgili olsaydı Meclis’te Millî Savunma Komisyonu’nda değil yıllarca başkanlık yaptığı esnaf ve sanatkârlarla ilgili komisyonda görev alırdı.” diyor.
   </p>
   <p class="MsoNormal">
    ANKESOB’a bağlı 118 meslek odası bulunuyor. Yiğiner, meslek odalarında yaşanan çoğu sıkıntının sistemden kaynaklandığını belirtiyor. Adil bir seçim için acilen delege sistemine geçilmesini öneriyor: “Bununla ilgili kanuni bir düzenleme yok. Özellikle konfederasyonlardaki seçimler adil olmayacak.”
    <span>
    </span>
    Yiğiner, odalardaki hantal yapılanmanın giderilmesi ve meslek odalarının üyelerine daha iyi hizmet edebilmesi için Sanayi ve Ticaret Bakanlığı’na bir rapor sunmuş. Buna göre, Türkiye’deki oda ve başkan sayısını azaltmak için şunları öneriyor: “Her odanın bir başkanı var. Bunun önüne geçmek için ufak odaların birleşmesi lazım. Üç başkan olacağına bir başkan olsun, odanın çalışanları azalsın, böylece masraflar büyük ölçüde azalır. Teşkilata kambur olan odalar var. Bunların tek bir çatı altında birleşmesi lazım.”
   </p>
   <p class="MsoNormal">
   </p>
   <p class="MsoNormal">
    Prof. Dr. Özkan Ünal*:
    <span>
    </span>
    “Türk Tabipler Birliği’nin sendikadan farkı yok”
   </p>
   <p class="MsoNormal">
   </p>
   <p class="MsoNormal">
    - Siz herhangi bir odaya üye misiniz?
   </p>
   <p class="MsoNormal">
    Mezun olduktan sonraki 10 yıl TTB’nin varlığından ve işlevinden hiç haberim olmadı. Tabip Odası ile ilk irtibatım Yüzüncü Yıl Üniversitesi’nde (YYÜ) akademik hayata başladıktan sonra oldu. 1998’de YYÜ Tıp Fakültesi Araştırma Hastanesi Başhekimliği’ne Veteriner Fakültesi’nden bir hekim atanmıştı. Hâlbuki hastanelerin başına tıp mezunu olmayan birinin atanması kanunen mümkün değildi. Durumun vahameti tabip odası ve TTB’ye bildirilmişti. Daha sonra idare mahkemesinden dönecek olan bu durum, o dönem TTB başkanı tarafından ‘etik ve deontolojik yaklaşımlara aykırı değildir’ denilerek desteklenmişti. Bu karar TTB’nin yaklaşımlarının ne kadar ideolojik ve taraflı olduğu konusunda bizlere ibret olmuştur.
   </p>
   <p class="MsoNormal">
    -TTB asıl ilgilenilmesi gereken konularla ne kadar ilgileniyor?
   </p>
   <p class="MsoNormal">
    Geçen günlerde tabip odası yönetim kurulundan birisine tam gün yasası ile ilgili izinsiz basın açıklaması yaptığı gerekçesiyle tıp fakültesince ceza verme girişimi oldu. Bunun üzerine TTB olaya hemen refleks verdi. Üniversite yönetimi cezayı iptal etti. Hâlbuki 2005 yılında Van bölge tabip odası başkanı olarak üniversitenin sorunları ile ilgili basın açıklamamdan sonra bana da üniversite ceza vermişti. O dönemde TTB merkez yönetimi tarafından bu olay gündeme bile alınmadı. Tüm hekimlerin haklarının savunuculuğu başarı ile yapılsa, belirli ideolojik argümanlar dayatılmasa idi, kişilerin fikirlerinin farklı oluşuna rağmen, ortak zeminde, birlikte mesleki hakların savunuculuğu mümkün olabilirdi. TTB böyle bir yaklaşım sergileyemedi. Kendi üyelerini bile kategorize etti. ‘Türban eylemcisi hekim falanca yere tayin edildi’ gibi açıklamaları gördü bu ülke. Maalesef bazı ideolojiler insanları ne yaptığını bilmez hâle getiriyor.
   </p>
   <p class="MsoNormal">
    -Meslek odaları sizce kaldırılmalı mı?
   </p>
   <p class="MsoNormal">
    TTB tüm hekimleri kuşatamadığı ve marjinal kaldığı için hekimler de meslek örgütlerine kayıtsız. Özellikle memur sendikaları işlevselleştiği yıllardan bu yana TTB gibi meslek örgütlerinin fonksiyonları azaldı. TTB artık ya sendika ile beraber çalışıyor ya kendisi sendika gibi davranıyor. Sendikadan farkı sadece yılda birkaç etik şikâyetin değerlendirilmesinde kaldı. Zaten son dönemlerde insanlar hekimler ile ilgili sıkıntılarını tabip odalarına getirmiyor, doğrudan adli kurumlara taşıyor. Bu durumda tabip odaları ve TTB’ye kalan basın açıklamasından ileriye gitmiyor. Danıştay’a müracaat veya CHP ile birlikte kullanılan Anayasa Mahkemesine müracaatlar da meslek örgütleri için önemli bir işlev tabii; ama bunu yapmak için meslek örgütü olmak gerekmiyor, sendikalar da bu tür çalışmalar yapıyorlar.
   </p>
   <p class="MsoNormal">
    -TTB’nin hekimlerin sorunlarının çözümüne yönelik veya başka konuda çalışması oldu mu?
   </p>
   <p class="MsoNormal">
    TTB tümdengelim yöntemi ile yıllardan beri her şeye karşı çıkmaktan, siyasi erklere karşı inandırıcılığını, yaptırım gücünü, en önemli meslek örgütü olmasına rağmen hekimlik mesleğinin ağırlığını kaybettirme noktasına getirmiştir. Bir muhalefet partisi gibi davranmak şöyle dursun, TTB başkanının kendi söylemi ile ‘muhalefetin öncülüğüne’ soyunulmaktadır. Sağlık Bakanlığı’na ve sağlığa yıllardan beri hiçbir olumlu katkı, fikir veya icraat sunmamıştır.
   </p>
   <p class="MsoNormal">
    -TTB ve tabip odalarının en büyük sorunu sizce ne?
   </p>
   <p class="MsoNormal">
    Ülke hekimlerinin en büyük sorunu, yıllarca tabip odalarının ve TTB merkez yönetiminin hekimleri temsil etmekten uzak marjinal bir fikir odaklı çalışmalarıdır. Anadolu’dan yetişen genç hekimler, daha kuşatıcı bir meslek örgütü oluşturabilmek için çalışmaktadırlar. Neticede toplumun kültürüne ve inançlarına saygılı bir yapı mutlaka kurulacaktır. Son yıllarda tabip odalarındaki değişimlere bakıldığında bu net bir şekilde görülmektedir. Geçen ay Denizli Tabip Odası’nda yapılan bir toplantıda, toplumun değerlerine yapılan saldırılar, bu değişimdeki son kalıntıları yansıtmaktadır. Toplumun değer yargıları ile savaşan bir meslek örgütü kaybetmeye mahkûmdur. Çünkü hekimler bu ülkenin dışında yetişmemektedir.
   </p>
   <p class="MsoNormal">
    (*) Yüzüncü Yıl Üniversitesi, Tıp Fakültesi Radyoloji AD. TTB Büyük Kongre Delegesi ve Akademisyenler Derneği Başkanı
   </p>
   <p class="MsoNormal">
   </p>
   <p class="MsoNormal">
    DDK’nın meslek odalarına dair önerileri
    <span>
    </span>
   </p>
   <p class="MsoNormal">
   </p>
   <p class="MsoNormal">
    <span>
    </span>
    Hiyerarşik ve tekelci yapıların giderilebilmesi amacıyla yöneticilere en fazla iki dönem (sekiz yıl) başkan ve üye olarak görev yapma sınırı getirilsin.
    <span>
    </span>
    Taşra birimlerinden birlik ve konfederasyonlara aktarılacak paylara üst sınır konulsun. Mesleği fiilen kamuda icra eden meslek mensubu (doktor, avukat, mühendis, veteriner vb.) kamu görevlileri için meslek kuruluşlarına üyelik zorunluluğu getirilsin.
    <span>
    </span>
    Üyelerin tutum ve davranışlarına ilişkin ihbar ve şikâyetlerin kolayca yapılabileceği ortamlar (internet gibi) oluşturulmalı.
    <span>
    </span>
    Yönetim seçimlerinde posta ve internetten oy kullanılması, sandıkların bir hafta açık tutulması sağlansın.
    <span>
    </span>
    Oyların çoğunluğunu alan adayın tüm listesinin seçilmesi yerine, milletvekili seçimlerine benzer şekilde aldıkları oy oranında gruplara temsil (nispi temsil) imkânı tanınmalı.
    <span>
    </span>
    Görev süresi biten yönetimlerin vakıf yönetimlerinden de ayrılması gerekir.
    <span>
    </span>
    Denetimlerin Sayıştay ve bağımsız denetim kuruluşlarınca her yıl düzenli olarak gerçekleştirilmesi lazım.
    <span>
    </span>
    Meslek kuruluşlarına, faaliyet raporu hazırlama ve bunları kamuoyuna açıklama zorunluluğu ile meslek kuruluşlarının gelir ve giderlerini ve bunlara ilişkin açıklayıcı bilgileri kamuoyuna açıklama ve internet sitelerinde yayımlama zorunluluğu getirilmeli.
    <span>
    </span>
    Bağış ve yardımların sınırlandırılması, siyasi partilere bağışın yasaklanması gerekir.
    <span>
    </span>
    Mevzuata uymayan harcamalar şahıslara ödettirilmeli.
    <span>
    </span>
    Belge verme hizmetlerinde aşırı fiyatlandırılmalar önlensin.
   </p>
  </font>
 </div>
 <div>
 </div>
 <div>
 </div>
</div>


## Yorumlar

### irfan özen, 21 June 2010, 00:00
> Odalarda çalışan memurlar ne olacak? O kadar çalışan sokağa mı atılsın, işsizliğin çok olduğu bir zamanda?

Kaynak: [www.aksiyon.com.tr](http://www.aksiyon.com.tr:80/aksiyon/haber-26473-268-meslek-odasi-mi-siyaset-meydani-mi.html), [web.archive.org (arşiv bağlantısı)](http://web.archive.org/web/20130923235815/http://www.aksiyon.com.tr:80/aksiyon/haber-26473-268-meslek-odasi-mi-siyaset-meydani-mi.html)
