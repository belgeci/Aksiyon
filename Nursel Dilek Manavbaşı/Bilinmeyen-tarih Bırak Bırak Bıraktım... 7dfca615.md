# Bırak, Bırak, Bıraktım...

*Nursel Dilek Manavbaşı Bilinmeyen-tarih*

<div>
 <p>
  <font>
   Ankara'da 2, Bilecik'te 4  fabrikada yaklaşık 500 kişi luksopunktur adı verilen tedavi yöntemiyle sigarayı bıraktı. Yöntem, içerisinde fare zehirinden güve kovucuya, egzoz gazından tuvalet temizleyicisine kadar zararlı birçok kimyasal madde bulunduran sigaradan kurtulmak için yeni bir umut.
   <br/>
   <br/>
   Dünya Sağlık Örgütü (WHO) verilerine göre, Türkiye'de 28 milyon kişi sigara içiyor. Her nefes sigara beyinde 50 bin hücreyi yok ederken, ömürden 15 dakika çalıyor. Yılda yaklaşık 100 bin vatandaşımız sigara sebebiyle hayatını kaybediyor. İşin bir de ekonomik boyutu var. Sigara ve dumanında bulunan maddeler sadece insan sağlığını tehdit etmiyor. Ülke ekonomisinden her yıl 2 milyar 700 milyon dolar götürüyor.
   <br>
    <br>
     Bütün bu zararlara aldırış etmeden "efkarlandım yak bir sigara" repliklerini tekrarlayanlar hâlâ çoğunluğu oluştursa da, sigarayı bırakma ve bıraktırma yolunda gayret gösterenler elbette az değil. Sigarayla Mücadele ve Sağlıklı Yaşam Derneği de tiryakilerin imdadına koşan organizasyonlardan biri. Dernek, şimdilerde, fabrika fabrika geziyor ve işçileri 'dumansız üretime' hazırlıyor.
     <br>
      <br>
       Bunun için de "luksopunktur' denilen ve insan vücuduna "mutluluk hormonu" takviye edilmesini içeren bir ışın tedavisi yöntemi uyguluyor. Vücutlarına 'kızıl ötesi' yani 'enfraruj' ışınları verilen işçiler, artık efkarlanmayı unutuyor, "mutlulukla" sigarayı bırakıyor. Anlayacağınız, sigarayı bırakmak kabus olmaktan çıkıyor.
       <br>
        <br>
         İğne yerine ışın tedavisi
         <br/>
         <br/>
         Sözkonusu ışın yöntemi, ilk olarak ABD Genelkurmayı tarafından Alaska'da uygulanmış. 1991'de  Körfez Savaşın’dan dönen askerlerin psikolojik yönde rahatlamaları için gündeme getirildiğinde başarı sağlanmış. Deneyimler, 1993 yılında Fransa'da 'luksopunktur enfraruj ışınlama cihazı'nın geliştirilmesine kadar uzanmış. Şimdi 23 ülkede kullanılan cihaz, sigara dışında, alkol bağımlılığı, stres, ağrı, migren ve fazla kilolardan kurtulmak isteyenlerin de imdadına koşuyor.
         <br/>
         <br/>
         'Luksopunktur' yöntemi aslında, akapunktura benziyor. Ancak, akapunkturda belirlenen  noktalara iğne uygulanırken burada vücudun belirli noktalarına ışın tatbik ediliyor. İşin özünü ise 'endorfin' denilen mutluluk hormonu oluşturuyor. İnsan vücudu, üzüntü, sevinç, zorlama ve gülme gibi anlarda bu hormonu salgılayarak dengesini koruyor. Ancak, endorfinin salgılanması, sigara içen kişilerde bir süre sonra duruyor. Bunun üzerine devreye, sigaradaki nikotin maddesi giriyor. Kişi, stres, acı, üzüntü duyduğu anlarda, sigara içerek vücudunun ihtiyaç hissettiği mutluluk hormonunu suni olarak karşılıyor. Ama, ardından sigaranın bilinen zararlarıyla karşılaşmak kaçınılmaz oluyor.
         <br/>
         <br/>
         Mutluluk hormonu
         <br/>
         <br/>
         Ankara ve Bilecik'teki dört fabrikada çalışan "nikotin esiri" yaklaşık 500 işçi üzerinde çalışan dernek, işte bu mutluluk hormonunun nikotin yerine 'luksopunktur enfraruj ışınlama cihazı'yla sağlanması yoluna gitti. Önce, işçilerin vücutlarının değişik noktalarındaki sinir uçlarına deri dışından "mili amperle" ifade edilen enfraruj ışını verildi. Üç gün üst üste 20'şer dakikalık seanslar uygulandı. Bir süre sonra, işçilerin nikotin ihtiyacı hissetmedikleri, sigara içme isteğine karşı koydukları, içtikleri sigaradan zevk almadıkları ve vücutlarının 'endorfin' üretimine doğal yoldan geçtiği gözlendi. Işın tedavisinin yanında psikolojik terapi de unutulmadı. İşçiler, iki ayda bir denetimden geçirilirken, sigaraya yeniden başlama eğiliminde olanlar üzerinde yoğunlaşıldı. Bunlara, iki yıllık bir süre tanındı.
         <br/>
         <br/>
         İşveren de işçi de memnun
         <br/>
         <br/>
         Şu ana kadar Ankara'daki  Yiğit Akü Fabrikası'nda 138, Gürsan Cam Sanayii'nde 87, Bilecik'teki Granitaş'da 58, Tek-Mar Fabrikası'nda ise 60 işçiye, bu yolla sigara bıraktırıldı. Sigarayı bırakanlardan yeniden başlayanlara rastlanılmazken, ortaya çıkan durum fabrikalarda mumnuniyetle karşılanıyor. Bu başarının 3 milyar liralık bir maliyetle sağlandığını söyleyen Yiğit Akü Fabrikası Mali İdari İşler Müdürü Serkan Kılıçoğlu, “Fabrikamız kurşun ve bileşiklerin birarada bulunduğu bir ortam. İnsanlar sigara içtiğinde sağlık açısından olumsuzluklar artıyor. Bu nedenle önce sigarayı yasakladık sonra da sigara içen işçilerimizi bu tedaviden geçirdik” diyor.
         <br/>
         <br/>
         Yaklaşık 15 yıldır sigara bağımlısı olan şef İsmail Topluoğlu ise bu yöntemle bıraktığı sigarayı birkaç kez içtiğini itiraf ediyor. Topluoğlu, fabrikadaki denetim ve iki ayda bir tekrarlanan seanslar sayesinde artık sigaraya başlamasının mümkün olmadığını gülümseyerek anlatıyor. Luksopunktur ışınlama yöntemiyle sigarayı bırakan fabrika işçilerinden Mehmet Ali Büyük de,  bu sayede üretimdeki veriminin arttığını belirtiyor. Büyük, ayrıca sağlığı ve parasal açıdan da kazançlı çıktığını itiraf ediyor. Hem derneğin seanslarından hem de fabrikalarda uygulanmaya başlanan sigara yasağından kurtuluşun olmadığını anlayan işçiler şimdilik "üretime devam, sigaraya paydos” diyor.
         <br/>
         <br/>
         Hem eğitim hem denetim
         <br/>
         <br/>
         Ankara ve İstanbul'da yedi yıldır faaliyet gösteren Sigarayla Mücadele ve Sağlıklı Yaşam Derneği'nin Başkanı Bahattin Köksal ise uyguladıkları yöntemin TÜBİTAK tarafından incelendiğini, sağlığa karşı olumsuz hiçbir etkisinin görülmediğini söylüyor. Fabrikalarda başlattıkları çalışmalarda sevindirici neticeler aldıklarını vurgulayan Köksal, yöntemin birçok fabrikaya örnek teşkil edeceğine ve yaygınlaşacağına inanıyor. Köksal, 20 Kasım 'Dünya Sigarayı Bırakma Günü', 9 Şubat 'Dünya  Sigara Baykot Günü' ve 31 Mayıs 'Dünya Sigarasız Günü' etkinliklerinde sigarayı bıraktırma programlarını uygulayan sanayi kuruluşlarının yönetim kurulu başkanlarına "insanlığın gerçek dostu" ödülünü vereceklerini de duyuruyor.
         <br/>
         <br/>
         Köksal, çocuk yaşta sigaraya başlandığının altını çizerek, mücadelenin önce eğitim sonra denetim gerektirdiğine vurgu yapıyor; “Çocuklar televizyondaki dizi ve filmlerden, izledikleri reklamlardan ve örnek aldıkları kişilerden çabuk etkileniyor. Biz bu nedenle sadece büyüklerle sınırlı kalmayarak ilkokul ve liselerde de seminer düzenliyoruz.” Köksal, Milli Eğitim Bakanlığı'ndan "sigaranın zararlarını anlatan bir ders konulmasını" talep ettiklerini de hatırlatıyor.
         <br/>
         <br/>
         SİGARAYI BIRAKTIKTAN SONRA
         <br/>
         <br/>
         20 dakika sonra tansiyon normale dönüyor.
         <br/>
         8 saat sonra vücut kendini yenilemeye başlıyor, kandaki oksijen normale dönüyor, karbonmonoksit gazı azalıyor.
         <br/>
         24 saat sonra kalp krizi riski azalıyor.
         <br/>
         72 saat sonra bronşlar rahatlıyor.
         <br/>
         Solunum normalleşiyor.
         <br/>
         3-9 ay sonra akciğer hücreleri kendini yeniliyor. Akciğer temizleniyor ve zatüree riski azalıyor.
         <br/>
         5 yıl sonra akciğer kanserinden ölüm riski yüzde 50 azalıyor.
         <br/>
         10 yıl sonra sigaraya bağlı akciğer ve diğer kanserlerden ölüm riski sigara içmeyenlerin düzeyine iniyor.
         <br/>
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </p>
 <p>
  <font>
   (Bu yazı 876 kez okunmuştur)
  </font>
 </p>
</div>


Kaynak: [www.aksiyon.com.tr](http://www.aksiyon.com.tr:80/yazdir.php?id=14794), [web.archive.org (arşiv bağlantısı)](http://web.archive.org/web/20050327160905/http://www.aksiyon.com.tr:80/yazdir.php?id=14794)
