# Cami-Cemevi kardeşliğin canevi

*Nursel Dilek Manavbaşı 2013.09.16*

<div class="pNewsDetailMainContent" itemprop="articleBody">
 <p>
  Son 9 asrın projesi olarak adlandırılan cami-cemevinin temelleri Ankara’da atıldı. Alevi’nin Aleviliğini, Sünni’nin Sünniliğini koruyarak var olabileceği ortak bir mekân, bir kardeşlik projesi bu.
 </p>
 <p>
  ‘Bizim aramızda hiçbir sorun yoktu. Şu ana kadar bir problem yaşamadık. Babam ateist, Allah iman versin. Ben Alevi’yim, eşim Sünni, babası ilahiyatçı… Eşim Aleviliği reddetmiyor, kayınpederim de benim nezdimde tanıdı Aleviliği. Eskiden bana ‘Aman oğlum söyleme Alevi olduğunu’ diyordu. Ben de ‘Alevilik bir defo değil’ diyordum. Bizim çocuklarımız yeni bir model oluşturuyor. Yeni bir nesil yetişiyor. Alevi erkek, Sünni kız; Sünni erkek, Alevi kız... Evlendiklerinde ailelerde problem bitiyor. Çocuğum Alevi bir babanın çocuğu olduğunu bilecek; ama namazını kılacak. Bu proje çocuklarımızı ceme, camiye yönlendirecek.”
 </p>
 <p>
  “Benim ailemde Alevilik-Sünnilik tartışılmıyor. Şehirleşmeyle birlikte Alevilerin iki seçeneğinin kaldığına inanıyorum. Ya Aleviler kendilerini modernize edecek, Sünniliğin içerisinde bir yol bularak Alevilik ritüellerini de yerine getirecek  ya da ateistleşecek! Çünkü bugün baktığımızda olayların içinde yer alan gençlerin yüzde 80’i ateist! Gençler hem Alevi’yim hem de ateistim, diyor. Allah aşkına, Alevi’den ateist olur mu?”
 </p>
 <p>
  <img alt="" height="291" src="http://web.archive.org/web/20150519025402im_/http://medya.aksiyon.com.tr/aksiyon/2013/09/16/nursel-cemevi-1aa.jpg"/>
 </p>
 <p>
  Ankara’nın Mamak Kartaltepe Mahallesi, bugünlerde hareketli. Kahvehanede, otobüste sohbetlerin çoğunu bu mesele oluşturuyor. Malum, cami-cemevi projesi konuşulmaya başladığından bu yana sadece Mamak değil, tüm Türkiye konuyla yakından ilgili. Öyle ya, bahsi geçen, temeli atılan yalnızca iki mekân değil. Sünniler ile Alevilerin yan yana durabileceği, ülke sorunlarını görüşebileceği, dertlerini paylaşabileceği bir ortaklık arayışı bu. Alevi’nin Aleviliğini, Sünni’nin Sünniliğini koruyarak var olabileceği ortak bir mekân, bir kardeşlik projesi.
 </p>
 <p>
  <strong>
   Ankara Mamak neden seçildi?
  </strong>
 </p>
 <p>
  Projenin mimarı Fethullah Gülen Hocaefendi, yıllardır bu çağrıyı yapıyordu. 2001’de dönemin başbakanı Tansu Çiller ile görüşmelerinde Alevi vatandaşlar için cemevi yapılmasının gereğini ifade etmiş ve “İcabında caminin yanında cemevi de yapabiliriz.” demişti. O gün hayata geçirilemeyen bu teklif, 8 Eylül günü ete kemiğe büründü ve Ankara Mamak’ta ilk harcı kondu. Hacı Bektaş Veli Kültür Eğitim Sağlık ve Araştırma Vakfı ile Cem Vakfı’nın ortak başlattığı Cami-Cemevi ve Kültür Merkezi, 3 bin 264 metrekare alan üzerine inşa edilecek. Kampüsün içinde cami ve cemevinin yanında Cem Vakfı’nın isteğiyle aşevi de olacak. Aynı kampüs içinde dede odası, imam odası, zakir odası, 350 kişilik konferans salonu, 350 kişilik aşevi, cenaze hizmetleri için gasilhane ve morg, kurban tığlama alanı, fakir aile çocukları için okuma salonu, misafir kabul salonları, çay ve sohbet salonları yer alacak. Projenin finansmanını ise Alevi ve Sünni iş adamları üstlenecek. Projenin bir yıl içinde bitirilmesi, merkezin seneye muharrem ayında açılması planlanıyor.
 </p>
 <p>
  Proje birçok ile de örnek teşkil edecek ve sayıları giderek artacak. Peki, Ankara’da neden bu bölge tercih edildi? Başkentte Alevilerin yoğun yaşadığı yerlerden biri Mamak. İlçede ağırlıklı olarak Sivas Divriği ve Erzurum Şenkaya bölgesi Alevileri ikamet ediyor. Ayrıca bölgede çok sayıda Alevilere ait dernek, kahvehane ve halkevi mevcut. Ankara’da Alevilerin ağırlıklı yaşadığı Batıkent, Dikmen gibi ilçelere nazaran Sünni yoğunluğunun da oldukça fazla olması tercih sebeplerinin başında geliyor. Projeye başlamadan önce bölge halkıyla yapılan anket çalışması projenin olumlu karşılandığının en önemli göstergesi. Anket çalışmasını gerçekleştiren isimlerden biri, Sünni-Alevi kardeşliği sağlandığı zaman Türkiye’de patlayacak mayınlardan birinin yok olacağını söylüyor: “Biz bölgede bir anket çalışması yaptık. Alevilerle bire bir konuştuk. Yüzde 68 destek var, yüzde 18’i karşı çıkıyor. Geri kalan tarafsız. Bölgedeki Sünnilerin yüzde 90’ından da destek var. Devletin yapması gerekeni iki özel vakıf yapıyor. Ve bunların ikisi de Alevilere ait. Çevredeki binalarda Alevi ve Sünni insanların afişler astığını gördük. O bölgedeki insanlar ‘Çok güzel bir iş yapıyorsunuz. Biz yıllardır bunu bekliyorduk’ dediler. Buna rağmen tepkileri anlamak mümkün değil.”
 </p>
 <p>
  Projeye halkın büyük bir kısmı destek verse de ilk günden beri Ankara’nın belirli kesimleri projeye tepkili. CHP’li Hüseyin Aygün’ün de destek verdiği radikal örgütler zaman zaman protestolara devam ediyor. Peki, provokasyonların temelinde ne yatıyor? Araştırmacı yazar Haydar Tunç, karşı çıkan kesimin Halkevleri tabanlı, sol fraksiyonlar olduğunu söylüyor. Cemevine gitmeyen, cem nedir bilmeyen, hatta kendilerini ateist olarak tanımlayan bir kesimden söz ediyor: “Tepkilere baktığımızda bölgedeki sol örgütler, Halkevleri, DHKPC, BDP’nin de kısmen desteği söz konusu. Onlar bölgede böyle bir şey yapılırsa halkları kandıramayacaklarını düşünüyorlar. Bunlar döşenmiş mayınların temizlenmesini istemiyorlar. Bir yönüyle bu tepkiler Alevilerin kendi içerisindeki görüş ayrılıklarının da bir yansıması.”
 </p>
 <p>
  Projeyle ilgili tepkilerin temel argümanı, bunun bir asimilasyon projesi olduğu yönünde. Hacı Bektaş Veli Kültür Eğitim Sağlık ve Araştırma Vakfı Başkanı Kemal Kaya, bu endişeyi yersiz buluyor. “1400 yıldır asimile olmamış bir inanç sistemi bugün nasıl olur da asimile olur?” diye soruyor: “Osmanlılar döneminde Alevi ve Bektaşi dergâhlarının yanlarında camiler vardı. O zaman herhangi bir tepki olmamış. Mesela Hacıbektaş… Kayıtlarda orada bir mescidin bile var olduğu söyleniyor. Asimilasyon politikası olarak algılanması son derece yanlış. Her gün televizyonlarda cem seyredebiliyorsanız, Alevi kanalları açabiliyorsanız, bu kaygı yersiz. ‘Neden Sünniler yapıyor?’ diye eleştiriyorlar. Cem Vakfı Başkanı İzzettin Doğan’ın dediği gibi Aleviler şimdiye kadar yaptı da ellerine mi vurduk? Çankaya’da bir cemevine başlandı, milyonlarca para sarf edildi, ama yapılamadı. Alevilerin bu yöndeki talepleri gündemde iken, devletin yapamadığını iki sivil yapı yapmaya niyetlendi. Dolayısıyla önemli bir Sünni grup bunu yapıyor.”
 </p>
 <p>
  <strong>
   Aynı peygamberin ümmetiyiz
  </strong>
 </p>
 <p>
  Anadolu Alevi İnanç Önderleri Derneği Başkanı Hıdır Bulut da projenin çok geciktiğine ancak Alevilerle Sünniler arasındaki kaynaşmayı sağlayacak büyük bir adım olduğuna dikkat çekiyor: “Bu projenin mimarları ‘Biz kardeşiz, aynı ırkın çocuklarıyız, aynı peygamberin ümmetiyiz, Kur’an’ı rehber eylemişiz’ diyor. Bu proje tutacak, ama içine sindiremeyenler karşı çıkıyor. İki cemaatin bir araya gelmesinde ne sakınca var? Birileri mezhep çatışmasını teşvik edebilir. Bu projeye karşı çıkanlar Alevi olamaz.”
 </p>
 <p>
  Araştırmacı yazar Haydar Tunç, projenin Aleviler için son derece önemli olduğu görüşünde. Proje hayata geçtiğinde kadim Aleviliğin yeniden canlanacağına dikkat çekiyor. Proje Türkiye’ye yayılırsa dedeler kurumunun etkisini artıracağını belirtiyor: “Alevilik yeniden ayağa kaldırılamazsa güç kaybedecek. Çünkü şehirleşmeyle beraber genç dede yok. Hepsi köy kültüründe yetişmiş; cemi, semahı bizzat görerek, yaşayarak öğrenmiş kişiler. Ama şehre gelince dede yetişmemiş. Çok istisna genç dede vardır. Cemevi-cami projesinin sayısı arttığında buralarda dedeler çalışacak, böylece dedelik kurumu canlanacak. Alevilerin Ankara’da cenaze hizmetlerini yapabileceği hiçbir yer yok. Bu proje onlar için son derece önemli.”
 </p>
 <hr/>
 <h3>
  <span>
   <strong>
    KARDEŞLİK PROJESİ OLDUĞU İÇİN ORADAYDIM
   </strong>
  </span>
 </h3>
 <p>
  Cami-cemevi projesinin temel atma törenine katılan tek CHP’li isimdi Sinan Aygün. CHP’nin bir diğer ismi, Tunceli Milletvekili Hüseyin Aygün provokasyonların içinde yer alırken, o, Genel Merkez’den aldığı destekle orada olmayı tercih etmişti. Tabandan ve partiden tepki almadığını, doğru bir iş yaptığını belirten Aygün, “O camiye gider namaz da kılarım, ceme de katılırım. Yeter ki kardeşlik projesi hayat bulsun.” diyor.
 </p>
 <p>
  <strong>
   -Projeyle ilgili hissiyatınız nedir?
  </strong>
 </p>
 <p>
  Yıllardır Türkiye’de bunları yaşadık, gördük. Sağ-sol çatışması, Kürt-Türk davası, Alevi- Sünni meselesi. Etrafımıza bakıyoruz; İran-Irak savaşı, Şii-Sünni çatışması, ayrışma pozisyonları, Suriye’de Alevi-Sünni meselesi. Bu proje bana göre bir barajdan, otoyoldan, 3. köprüden çok daha önemli. Çünkü kardeşlik projesi. Bu ülkede kardeşlik temeli atamazsan istediğin kadar otoban, fabrika yap, bunu karşılayamazsın.
 </p>
 <p>
  <strong>
   -Partinizde çok sayıda Alevi isim var. Sabahat Akkiraz, Kamer Genç… Neden tek CHP’li sizdiniz?
  </strong>
 </p>
 <p>
  Bana Cem Vakfı’ndan davet geldi. Belki onlara da gelmiştir, gitmemişlerdir. Ben Ankara Ticaret Odası başkanlığımdan beri İzzettin Doğan hocayı tanırım. Oraya sadece iyi bir proje olduğu için gittim. Sırf cemevi ya da cami olsa yine giderdim. Ancak bu tür yerlere giderken tereddütte kalırım. Buraya davet edildiğimde genel başkana sordum. O da ‘Katılabilirsin, bir mahzuru yok’ dedi. Zaten partiden de katılacak isimler varmış. Adnan Keskin’in görüşmesi de kameralara yakalandı. Olaylar olunca vazgeçmiş. Ne vardı orada? Cemevi, cami, aşevi… Biz yıllardır kardeşlik, birlik, beraberlikten bahsediyoruz. Böyle bir projeye neden katılmayayım?
 </p>
 <p>
  <strong>
   -Bir tarafta temel atma töreninde bir CHP’li, diğer tarafta projeyi protesto eden bir CHP’li. Hüseyin Aygün’le hiç konuştunuz mu meseleyi?
  </strong>
 </p>
 <p>
  Hüseyin Aygün bana kırıldığını söylemiş. Yüz yüze konuşmadık; ama benim arkamda Genel Merkez’den aldığım bir karar var.
 </p>
 <p>
  <strong>
   -Kemal Kılıçdaroğlu, Aygün’ün tepkisini nasıl değerlendiriyor?
  </strong>
 </p>
 <p>
  Hüseyin Aygün bana bir şeyler söylemiş ama ona cevap verme gereği hissetmiyorum. Genel başkanımıza da söyledim. ‘Partide bir ayrışmaya yol açar diye istemiyorum’ dedim. O da ‘İyi yaparsın. Kapatın gitsin’ dedi. Ben kendi yaptığımın doğru olduğuna inanıyorum.
 </p>
 <p>
  <strong>
   -Tepkilerin kaynağı ne sizce?
  </strong>
 </p>
 <p>
  Bununla ilgili büyük tereddütlerim var. Bu birlik ve beraberliği bozmak isteyen birtakım güçler. Açılışa giderken yolda polisler çevirdi, şu yoldan gidin, bu taraftan gitmeyin falan dediler. Olaylar olduğunu, normal bir açılışa gitmediğimi biliyordum. Ancak bir an düşündüm, ‘Kardeşim nereye gidiyoruz? Cami ve cemevi açılışına gidiyoruz. Bir ibadethane açılışı böyle mi olmalı?’
 </p>
 <p>
  <strong>
   -Alevilerin asimilasyon endişesini nasıl değerlendiriyorsunuz?
  </strong>
 </p>
 <p>
  Aleviler içerisinde o kadar çok aydın tanıdığım var ki. Bir cemevinin yanına cami inşa edilerek Aleviler asimile olacaksa bu iş çoktan bitmiş demektir. Ben bu tür kaygıların hiçbirinin olacağına inanmıyorum. Alevi orada kendi ibadetini yapacak, Sünniler kendi ibadetlerini… Biz bu sene Meclis’te onların iftar yemeğine gittik. Peki, Aleviler bizim iftar yemeklerimize katılmıyor mu? Biz de onların sofrasına oturuyoruz. Bunlara baktığımızda hiçbir şey yok. Ama vay efendim cami-cemevi yan yana olmazmış. Eğer bundan dolayı asimile olacaksa bitmiş demektir.
 </p>
 <p>
  <strong>
   -Temel atma törenine gittiniz diye, Alevilerden nasıl bir tepki aldınız?
  </strong>
 </p>
 <p>
  Hiçbir tepki almadım. Bazı vekil arkadaşlarım iyi yaptığımı söyledi. Ben dinî vecibelerimi mümkün mertebe yerine getirmeye çalışıyorum. Ama bundan dolayı bana parti içerisinde yan gözle bakan olmaz. Bu çok önemli bir proje. Bu bir hizmettir. Ben burada hem İzzettin Doğan’ı hem Fethullah Gülen Hocaefendi’yi kutluyorum. Bunu da desteklemek lazım. Benim için bu kardeşlik temeli önemli. Mühim olan kimin yaptığı değil, neyin yapıldığı. Herkesin el birliğiyle yaptığı bir proje de olabilirdi. Allah ‘Ben dünyayı mescit kıldım’ diyor. Biz her yerde namaz kılabiliriz. Ama Aleviler için cemevi olması lazım. Muharrem ayında açılsın, orada namazımı da kılarım, ceme de katılırım.
 </p>
 <hr/>
 <p>
  <strong>
   7 ASIR ÖNCE DE VARDI
  </strong>
 </p>
 <p>
  Aslında proje ilk değil. Cami-cemevi projesi bundan 7 asır önce Rumeli’de hayata geçirilmiş. Yunanistan’ın Batı Trakya bölgesinde bulunan Ruşenler köyündeki Seyyid Ali Sultan Dergâhı, içinde barındırdığı cami ve cemevi ile 700 yıldır kardeşlik ve hoşgörü mesajları vermeyi sürdürüyor. Günümüzde Alevi/Bektaşiliğin en önemli tekkelerinden biri olarak kabul edilen Seyyid Ali Sultan Dergâhı’nda cemevi, meydan evi, 500 kişilik aşevi-yemekhane, 50 kişilik misafirhane, kütüphane, dergâhın ilk inşa edildiği dönemden kalan cami temelleri, dergâh içerisine serpiştirilmiş 2 mescit, mutfak, kurban kesim yerleri, derviş ve dergâha hizmet edenlerin gömüldüğü Osmanlı döneminden kalma mezarlık ve Seyyit Ali Sultan’ın 1402’de vefatı üzerine inşa edilen türbesi bulunuyor. Seyyit Ali Sultan Dergâhı, bugün, başta Yunanistan olmak üzere Türkiye ve Balkan ülkelerinden gelen çok sayıda ziyaretçiyi ağırlıyor.
 </p>
</div>


Kaynak: [www.aksiyon.com.tr](http://www.aksiyon.com.tr:80/dosyalar/cami-cemevi-kardesligin-canevi_536470), [web.archive.org (arşiv bağlantısı)](http://web.archive.org/web/20150519025402/http://www.aksiyon.com.tr:80/dosyalar/cami-cemevi-kardesligin-canevi_536470)
