# Mescid-i Aksa çadırını kuranları bir daha görmedim

*Nursel Dilek Manavbaşı 2011.02.28*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Eski Sincan Belediye Başkanı Bekir Yıldız, 28 Şubat’ı Habil ile Kabil’in mücadelesi diye yorumluyor. Ergenekon davalarıyla halkın kendisine bakış açısının değiştiğini belirten Yıldız’la 14 yıl önce tankların geçtiği caddede 28 Şubat’ı konuştuk.
  </font>
 </div>
 <div id="newsText">
  <font class="detail-text">
   <p>
   </p>
   <p class="MsoNormal">
    Türk siyaseti, 12 Eylül’ün ardından en gerilimli günlerini 28 Şubat’ta yaşadı. Ve bu gerilimin merkezlerinden biri, 28 Şubat’a kadar adını pek duymadığımız Ankara’nın Sincan ilçesiydi. Şubat 1997’de Sincan’da görenlerin bile inanmakta zorluk çektiği bir olay yaşandı. 40’a yakın tank ilk kez Sincan caddelerindeydi. Asker, ‘Balans ayarı yaptık’ dedi, Refah-Yol hükümeti indirildi.
   </p>
   <p class="MsoNormal">
    Sincan’dan tanklar geçince gözler dönemin Refah Partili Belediye Başkanı Bekir Yıldız’a çevrildi. Düzenlediği Kudüs Gecesi’yle aylarca ana haberlerde, gazete manşetlerinde ismini duyduğumuz Yıldız, bir anda 28 Şubat’ın aktörlerinden biri hâline geldi. 29 yaşında Türkiye’nin en genç belediye başkanı olan ve olaylı bir şekilde görevinden alınan Yıldız’la 14 yıl önce tankların geçtiği Atatürk Caddesi’nde 28 Şubat’ı konuştuk.
   </p>
   <p class="MsoNormal">
    -Görevden ayrıldığınızdan beri neler yapıyorsunuz?
   </p>
   <p class="MsoNormal">
    Hayatımızda pek bir değişiklik yok. Belediye başkanlığından önce yaptığım işe, müteahhitliğe devam ediyorum. Hâlâ Sincan’da ikamet ediyorum. 28 Şubat’larda biraz garip oluyorum, o kadar!
   </p>
   <p class="MsoNormal">
    -Görevde bulunduğunuz 2,5 yıllık sürede ‘hindi satışını ve yılbaşını yasaklamak’ gibi radikal kararlara imza attınız. Geriye baktığınızda bunları gerekli görüyor musunuz?
   </p>
   <p class="MsoNormal">
    Her yaşın, her dönemin kendine mahsus bazı özellikleri var. O günün şartlarında yapmış olduğum şeyleri bilerek, isteyerek yaptım; ama ‘Bugün olsa yapar mısın?’ desen, yok derim, gerekli değildi derim. Ancak şunu belirtmek isterim. Kültürel anlamda meselelere bakış açım değişmedi. Hindinin yılbaşında kesilmesi ne Osmanlıda ne de bizim kültürümüzde var. Aslında uyguladığımız bir şey de yoktu, farklı şekilde yansıdı. O dönem Bosna’da kan aktığı günlerdi. Biz de şöyle bir şey yazdırıp pankart olarak asmıştık: “Dile gelse konuşsa Bosna’nın dağı taşı, nice başlar giderken kutlanır mı yılbaşı?” Bu bana göre bir görev; başkalarına göre olmayabilir. Bunun ne inançlara ne de yaşam biçimine bir kısıtlama getirdiğini düşünüyorum.
   </p>
   <p class="MsoNormal">
    -O malum geceye gelecek olursak… Kim düzenledi Kudüs Gecesi’ni?
   </p>
   <p class="MsoNormal">
    Ramazanda 30 gecede 30 program vardı. Belediye başkanı bu programlara onay verir; ama detayı bilemeyebilir. O geceki program, 30 programdan biriydi. Kudüs Gecesi ve Bosna Gecesi’nden haberdarım. Benim haberdar olmadığım şey; davetiyelere ‘Kudüs Günü’ yazılmış ve bu günün Humeyni tarafından ilan edilmiş olmasıydı. Kudüs’le ilgili gecenin Humeyni’nin ilan ettiği Kudüs Günü’ne denk gelmesi ve isminin o şekilde Humeyni tarafından belirlenmiş olmasını inanın bilmiyordum. O günün Kudüs Günü olduğunu programa davet eden Hulki Cevizoğlu’ndan öğrendim.
   </p>
   <p class="MsoNormal">
    -Program bittikten sonra kötü bir şeyler olacağını hissettiniz mi?
   </p>
   <p class="MsoNormal">
    Bunların başıma bir şey açacağını düşünmedim. Çünkü bir sakınca duymadım. Ancak beni tedirgin eden, basının yoğun ilgisiydi! Ulusal Basın Ajansı (UBA) bile oradaydı. Bu beni endişelendirdi. Bu kameralar niye burada diye düşündüm açıkçası. Bir de zaten Refah Partisi’ni göndermek için planları vardı. Önce basın yoluyla, sonra başka yollarla... Bizim hatamız, onlara malzeme vermiş olmamız.
   </p>
   <p class="MsoNormal">
    -Gecede yaptığınız konuşma da çok tartışıldı. Kim hazırladı o konuşmayı?
   </p>
   <p class="MsoNormal">
    Doğaçlamaydı. Ama mükemmel bir konuşmaydı, mükemmel!
   </p>
   <p class="MsoNormal">
    -Nesi mükemmeldi? Konuşmanızda ‘şeriatı enjekte’ edeceğinize dair iddialar vardı.
   </p>
   <p class="MsoNormal">
    Bugün baktığımda mükemmel olduğuna bir kez daha kanaat getirdim. Orada ben şeriattan falan bahsetmiyorum. Diyorum ki “Siz yıllarca hizmet yapmayarak birçok boşluklar bıraktınız, bu boşluğu da RP doldurdu. Sizin yanlışlarınızın üstüne biz seçildik. Siz gece yatarken üstünüzü açık bıraktınız, ateşiniz yükseldi, tedavi etmek için de bu millet bizi seçti. Siz bu iğneyi yemek istemiyorsunuz. Ama insanlık adına isteseniz de istemesiz de size bu iğneyi yapacağız.” Yani artık bu ülke sizin istediğiniz gibi yönetilmeyecek. Dediğim de çıktı. İnsan hakları, hukuk, hizmet… Dediğim buydu. Asıl enjeksiyonu ben değil, onlar yaptı yıllarca.
   </p>
   <p class="MsoNormal">
    -Ertesi gün partiden arayanlar oldu mu?
   </p>
   <p class="MsoNormal">
    Ertesi gün, bütün gazetelerde manşettik. ‘Bu ne rezalet’ şeklinde başlıklar vardı. Ana haberlerde görüntüler dönmeye başlayınca tedirgin oldum; ama tankların yürüyeceğini de tahmin etmedim. Ardından Şevket Kazan aradı. “Böyle bir zamanda olmaması gereken bir geceydi, bizi sıkıntıya sokacak.” dedi.
   </p>
   <p class="MsoNormal">
    -Ve üç gün sonra tanklar Sincan’daydı? Gördünüz mü tankları?
   </p>
   <p class="MsoNormal">
    Görmedim, sabah çok erken saatlerde geçmiş. Bana da Melih Gökçek arayıp söyledi. 40 civarında tank geçmiş. İkisi arızalanmış falan. Lale Meydanı’na nöbetçi olarak bırakmışlar. Görenler de algılamamış, görseydim anormalliği hissedebilirdim. İşin ilginç tarafı sabahın altısında basın mensuplarının da orada olması. Yani maksat belli; tankları erkenden geçirelim, bazı gazeteciler de görüntü alsınlar, akşam haberlerde verelim… Basının geceye gelmesiyle sabaha karşı gelmesi arasında hiçbir fark yok.
   </p>
   <p class="MsoNormal">
    -Olaydan sonra organizasyonu düzenleyenlerle görüştünüz mü?
   </p>
   <p class="MsoNormal">
    Birileri oyuna geldiyse ve kullanıldıysa ben olduğum gibi diğer arkadaşlar da kullanılmıştır. Benimle birlikte başkan yardımcısı, eğitim kültür başkan yardımcısı da görevden alındı. Yalnız şöyle bir şey olmuştu. Olaydan bir yıl önce iki doktor belediyenin sünnet programında, ‘Önümüzdeki yıl ramazan programını biz düzenleyelim’ dediler. Biz de hayhay demiştik. Daha sonra öğrendiğime göre o organizasyonun çoğu masrafını bu arkadaşlar karşılamış. Bu iki doktoru, arkadaşlarımızdan biri eve bırakmıştı. Daha sonraki Hizbullah operasyonlarında o bırakılan evin çok yakınlarında cesetler bulundu. Acaba dedik bu iki arkadaşa mı yaptırıldı, sonra yok ettiler. Bunun gibi endişelerim de yok değil.
   </p>
   <p class="MsoNormal">
    -Tanıyor muydunuz onları?
   </p>
   <p class="MsoNormal">
    Hayır, tanımıyorum. İkisi de doktordu. Sünnet programında gelmişlerdi. ‘Ramazanda çadırı biz yaptıralım, hatta Mescid-i Aksa görüntüsünde olsun’ dediler. Yoksa bizim ramazan çadırımız normaldi. Ben de ‘İyi olur’ dedim ve geldiler çadırı kurdular. Sonra görmedim. Hizbullah olayları olduğunda böyle bir şey aklıma geldi. Gerçeği Allah bilir.
   </p>
   <p class="MsoNormal">
    -O geceden dolayı pişman mısınız?
   </p>
   <p class="MsoNormal">
    Adıma farklı düşünülmesinden üzgünüm. Böyle bir duruma düşüyor olmanın psikolojisi var. Ancak Kudüs Gecesi, Refah Partisi’nin kapatılmasına neden olan bir gece değildi. Bu belki ilerleyen süreçlerde çok kötü şeylerin olmasını engelledi. Çünkü çok daha kötü şeylerin olacağını duyduk.
   </p>
   <p class="MsoNormal">
    -Ne gibi?
   </p>
   <p class="MsoNormal">
    Çok kötü projeler vardı. Öyle veya böyle gönderilecekti. Bir sürü alternatifi vardı. Bugün gün yüzüne çıkan davalarda da görüyoruz bunları. Birileri çok daha fazla zarar görecekti. Belki bunu engelledi. Yani hayırlı bir tarafı bile olabilir. Biz hükümetin düşürüleceğini en başından biliyorduk.
   </p>
   <p class="MsoNormal">
    -Görevden nasıl alındınız?
   </p>
   <p class="MsoNormal">
    Beni Meral Akşener görevden aldı; ama bir usulsüzlük yaşandı. Bir belediye başkanının görevden alınmasının gerekçeleri vardır. Açığa alınmam gayri hukukidir. Siyasal Bilgiler Fakültesi’nde bir öğrenci, belediye başkanlarının açığa alınması üzerine tez hazırladı. Beni birebir ele aldı ve bu Siyasal’da ders olarak okutuluyor. Diyarbakır Belediye Başkanı hem söylemleri hem de eylemleri nedeniyle açığa alındı. Cezaevine girdi çıktı ve görevinin başına geçti. Görevime iade edilmem gerekirdi. Bunun için dava açtım ama olumsuz sonuçlandı. İade talebimizi Murat Başeskioğlu geri çevirdi. Onun iade etmesi gerekirdi.
   </p>
   <p class="MsoNormal">
    -Nasıl teslim oldunuz?
   </p>
   <p class="MsoNormal">
    Ben olay olduktan sonra Eryaman’da bir arkadaşımın evine saklandım. Telefonlarımı da kapattım. Aranıyordum zaten. O günlerde tek endişem, Refah Partisi’nin iktidardan indirilmesi sürecinin hızlandırılacağıydı. İşin ucundan gözaltı mı çıkar, hapis mi çıkar bunların hiçbirini düşünmedim. Bireysel bir kaygım yoktu. Teslim olmadan önce Şeref Malkoç, Hayrettin Bilekcan, Hasan Hüseyin Ceylan, Mehmet Ali Şahin’le görüştüm. Hukukçularla bir görüşme yaptık ve ben teslim oldum. Terörle mücadelede kendimi izlerken korktum, öyle bir verilmiş ki haberler ben bile ürktüm.
   </p>
   <p class="MsoNormal">
    -Ne kadar kaldınız cezaevinde?
   </p>
   <p class="MsoNormal">
    5,5 ay Ulucanlar Cezaevi’nde kaldım. Leyla Zana, Hatip Dicle, Orhan Doğan vardı. Benden önce bizim kaldığımız koğuşta Selçuk Parsadan kalmış. Dayayıp döşemiş odayı. Televizyon, buzdolabı, fayanslar falan. Basına da Hilton gibi odada kalıyor diye yansımıştı. 9. koğuştu. Biz adını ‘Kudüs koğuşu’ koyduk.
   </p>
   <p class="MsoNormal">
    -Kimler geldi ziyarete?
   </p>
   <p class="MsoNormal">
    Şevket Kazan ziyaret etti. Erbakan’ı ben çıktığımda ziyaret ettim. Meclis’e gittim. ‘Oğlum, zalim bunlar’ dedi. 4 yıl 7 ay ağır hapis cezasına çarptırılınca yurt dışına kaçtım.
   </p>
   <p class="MsoNormal">
    -Nereye gittiniz?
   </p>
   <p class="MsoNormal">
    Yaklaşık 20 gün Bulgaristan’ın Şumen kasabasında kaldım. Romanya’ya geçerken Rusçuk kapısında Bulgar polisi yakaladı. Bir süre kapıda tuttular. Sınır kapısında günlerce betonun üzerinde yattım. Ondan sonra bizi tutukladılar. 29 gün oranın cezaevinde yattık. Oranın 29 günü inanın buranın 29 yılına denk gelir. Biz tabii siyasi olduğumuzu ifade ettik. Kim olduğumuzu soruyorlar. Ben Bekir Yıldız’ım diyorum, belediye başkanıyım. Tabii suçluların iadesi anlaşması çerçevesinde bizi iade edecekler. Ben de dönmek istemiyorum. Orada Türk şoförler var, tırcılar var. İsterseniz tırcıları çağırın, sorun, onlar beni tanır diyorum. Kaderin garip bir cilvesi ki yakalanana kadar tanınmamak için uğraşıyorsunuz ve o andan itibaren tam tersine tanınmak için... Çünkü siyasi olduğumuza inandıramazsak iade edecekler bizi. Tanınmak istiyoruz. Bir şoför çağırıyorlar. Bu Bekir Yıldız değil diyor adam. O sakallı, sarıklı, şalvarlı, göbekli biri. Bu Bekir Yıldız değil. Böyle tam 9-10 tane adam geldi, hiçbiri tanımadı. 2001’de af kanunuyla birlikte geri döndüm.
   </p>
   <p class="MsoNormal">
    -Yaşananlardan sonra tekrar siyasete dönmeyi düşünüyor musunuz?
   </p>
   <p class="MsoNormal">
    Şartlar olgunlaşırsa neden olmasın.
   </p>
   <p class="MsoNormal">
    -Bugün dönüp baktığınızda 28 Şubat neyin projesiydi?
   </p>
   <p class="MsoNormal">
    28 Şubat iyiler ile kötülerin mücadelesiydi. Millet ve memleketi için güzel şeyler yapmak isteyenler ile Anadolu insanının iktidara gelişinden rahatsız olanların mücadelesiydi. Milletin kaynaklarının yeniden millete döndürülmesini isteyenler ile rantlarını kaybetmekten korkanların mücadelesiydi. Osmanlı ruhunu yeniden canlandıranlar ile Osmanlı ruhunun canlanmasından korkanların mücadelesiydi. 28 Şubat iyi ile kötünün, güzel ile çirkinin, doğru ile yanlışın mücadelesiydi. 28 Şubat Habil ile Kabil’in mücadelesiydi.
   </p>
   <p class="MsoNormal">
   </p>
   <p class="MsoNormal">
    Ankara’nın en genç belediye başkanıydı
    <span>
    </span>
    Bekir Yıldız, 1964’te Gümüşhane’nin Şiran ilçesine bağlı Akçay köyünde dünyaya gelir. Önce, yakın illerde mevsimlik işçi olarak çalışır babası. Beş çocuklu aile, babanın Almanya’ya işçi olarak gitmesiyle 25 yıl baba hasretiyle yaşar. Bekir Yıldız ilk ve ortaokulu köyde, liseyi de Giresun İmam Hatip’te okur. Hayalinde ise birçok köy çocuğu gibi kaymakam veya doktor olmak vardır. Lise son sınıfa gelene kadar üniversiteye sınavla girildiğinden bihaberdir. Bir senelik dershane maratonundan sonra Ankara Üniversitesi Ziraat Fakültesi’ni kazanır. Sınava giderken harç kâğıdını unutması, hem 45 dakikasına hem de hedeflerine ulaşamamasına sebep olur. Fakültenin birinci sınıfında okurken Sincan’da inşaat müteahhitliğine başlar. Diğer yandan da okul hayatını devam ettirir. Çeşitli sosyal etkinliklerden de kendini alamaz Yıldız. Önce Sincan’da Millî Gençlik Vakfı’nın kurucu başkanı, sonrasında Refah Partisi tanıtma başkanı olur. Siyaset aklında yokken Refah Partisi’nden Sincan belediye başkanlığına aday olur ve 1994’te “Ankara’nın en genç belediye başkanı” olarak seçilir. 31 Ocak 1997’de düzenlenen Kudüs Gecesi’nin ardından görevinden alınır. 5 ay Ulucanlar Cezaevi’nde hapis yattıktan sonra tutuksuz yargılanmak üzere bırakılır. Ancak 4 yıl 7 ay ağır hapis cezasına çarptırılınca 1998’de yurt dışına kaçar. Af kanunuyla birlikte 2001’de Türkiye’ye döner.
   </p>
   <p class="MsoNormal">
   </p>
   <p class="MsoNormal">
    DGM Savcısı Nusret Demiral gelip tebrik etti
   </p>
   <p class="MsoNormal">
   </p>
   <p class="MsoNormal">
    Biz komünist düzeni simgeleyen Sincan’daki orak-çekiç heykelini kaldırdık. Yerine çağ açıp çağ kapamış Fatih Sultan Mehmet’in 20 metrelik tuğrasını diktik. Özel anlamda yapılan görüşmelerde bazı önemli şahıslar bunun olmaması gerektiğini söylediler. Ancak ilginçtir, bir gün dönemin DGM Savcısı Nusret Demiral geldi. Beni ziyaret etti. Dedi ki “Sizi yapmış olduğunuz bu tuğra anıtından dolayı tebrik ediyorum.” Bizim siyasi düşüncemizde olmayan Demiral’ın sırf bunun için teşekküre gelmesine ben de çok şaşırdım.
   </p>
   <p>
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=7104BCD60C16F5521781EC8B78ED7663?newsId=28779), [web.archive.org (arşiv bağlantısı)](http://web.archive.org/web/20130123085259/http://www.aksiyon.com.tr:80/aksiyon/newsDetail_getNewsById.action;jsessionid=7104BCD60C16F5521781EC8B78ED7663?newsId=28779)
