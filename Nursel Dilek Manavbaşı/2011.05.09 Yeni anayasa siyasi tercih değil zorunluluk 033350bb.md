# Yeni anayasa siyasi tercih değil, zorunluluk

*Nursel Dilek Manavbaşı 2011.05.09*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Seçim öncesinde sürekli konuştuğumuz anayasa, şüphesiz 13 Haziran sabahının da en önemli gündem maddesi olacak. Yeni anayasa ile ilgili merak edilenleri Prof. Dr. Mustafa Şentop’a sorduk.
  </font>
 </div>
 <div id="newsText">
  <font class="detail-text">
   <p>
    <p class="MsoNormal">
     Partiler seçim beyannamelerini açıkladı. Gözler hâliyle iktidar partisinin projelerine çevrildi. Zira Başbakan Tayyip Erdoğan bu kez 4 değil, 13 yıllık seçim bildirgesiyle çıkmıştı halkın karşısına. Bildirgede ‘Cumhuriyetin 100. yılı’ hedefleniyordu. Yol haritasındaki ana başlık ise ‘sivil anayasa’ydı. Fakat bildirgede içerik konusunda fazla ayrıntı yoktu.
    </p>
    <p class="MsoNormal">
     Biz de ayrıntıları konunun muhataplarından Marmara Üniversitesi Hukuk Fakültesi’nden Prof. Dr. Mustafa Şentop’a sorduk. Zira kendisi AK Parti İstanbul milletvekili adayı ve yeni anayasanın hazırlanmasında Meclis’te aktif rol oynayacak isimlerden. Şentop, adaylığıyla ilgili Başbakan Tayyip Erdoğan’ın profesör olduğu gün aramasının etkili olduğunu dile getiriyor: “Temmuz ayında ilk defa önümüzdeki dönemde beraber çalışacağımıza yönelik bir temenni dile getirilmişti. Getiren Adalet Bakanı Sadullah Bey’di. Son olarak Sayın Başbakan, 9 Mart’ta profesör olduktan birkaç saat sonra aradı ve üniversiteden istifa edip adaylık için başvurmamı istedi. Ben de ertesi gün istifa ettim. Başbakan aramasaydı re’sen gidip aday olmazdım.”
    </p>
    <p class="MsoNormal">
     Şentop da yeni anayasayla ilgili ayrıntılara girmekten kaçınıyor. Nitekim Başbakan Erdoğan’ın seçim bildirgesinde anayasayla ilgili ipucu vermemesini doğru buluyor: “Bunu Özbudun tasarısı ortaya çıktığında yaşamıştık. Herkes anayasa taslağını
     <span>
     </span>
     şu veya bu maddesini tartışmaya başladı. Temel yaklaşımlar kayboldu. Bu tartışmaya tersinden başlamaktır. Özellikle AK Parti’nin bunu yapmaması lazım; zira hem aldığı oy oranı hem de TBMM’deki gücü itibarıyla ortaya koyacağı somut önerilerle tartışmaları yönlendirebilir. Bu doğru değil. Türkiye her bakımdan serbest bir ortamda anayasa tartışmalarını sürdürebilmeli.”
    </p>
    <p class="MsoNormal">
     -Yeni anayasa nasıl olmalı?
     <span>
     </span>
    </p>
    <p class="MsoNormal">
     Yeni anayasa, yeni bir anlayışla, 82 Anayasası esas alınmadan hazırlanmalıdır. 82 Anayasası masanın bir tarafında durduğu sürece yeni bir anayasa hazırlanamaz. Şunu kastediyorum, gerek şekil gerekse içerik olarak yeni anayasa 82 Anayasası’ndan farklı olmalıdır. Böyle bir yaklaşımla ancak bir mutabakat zemini sağlanabilir. Mutabakat 82 Anayasası’nın hükümleri üzerinden, neler kalsın neler çıksın, neler eklensin şeklinde bir yaklaşımla sağlanamaz.
    </p>
    <p class="MsoNormal">
     -Yeni anayasanın olmazsa olmazları arasında neler sıralayabilirsiniz?
    </p>
    <p class="MsoNormal">
     Anayasaların ortaya çıkışında benimsenmiş olan temel felsefeye dayanmalıdır: “Anayasa, kişileri devlete karşı koruyan, onların temel hak ve hürriyetlerini korumayı esas alan metindir.” Bizde tersi olmuş. Anayasalar devleti, resmî ideolojiyi korumuş; ‘kişi’ ve temel haklar arka planda kalmış. İkinci husus, yeni anayasa özgürlükçü olmalı. Özgürlükleri devletler kişilere bahşetmiş değildir; kaynağı anayasalar değildir. Özgürlükler devlet öncesi, anayasa öncesi bir meşruiyete sahiptir. Anayasalar sadece hak ve özgürlüklerle ilgili düzenlemeler yapar. Bu düzenlemeler de hak ve özgürlüklerle ilgili temel esaslara aykırı olamaz.
    </p>
    <p class="MsoNormal">
     Bir başka husus, yeni anayasa demokratik yapının güçlendirilmesi esasına oturtulmalı. Seçilmişler son söz ve karar sahibidir. Zira egemenlik millettedir. Atanmışlar iktidarın ortağı olamaz. 82 Anayasası’nda bu açıdan yer alan çarpıklıklara yeni anayasada yer olamaz.
    </p>
    <p class="MsoNormal">
     Bu konuda çok şey söylenebilir; ama bir tanesini muhakkak söylemek lazım. Yeni anayasa kolay anlaşılır ve kısa olmalıdır. Anayasanın muhatabı millettir; anayasa milletin rahatlıkla anlayacağı kısa ve kolay bir hukuk metni olmalı. Anayasadaki karmaşıklık, metni açıklıktan ve kesinlikten uzak kılmak için tercih edilmektedir. Anayasayı anlamayı sadece mahkemelerin ve hukukçuların tekeline bırakmak yanlıştır. Anayasa kavramının özüne de aykırıdır. Anayasanın muhatabı millettir, milletin anlayacağı bir anayasa yapmak gerekir.
    </p>
    <p class="MsoNormal">
     -Değiştirilemez maddeler, 66. madde özgürlükler, Kürt meselesi…
    </p>
    <p class="MsoNormal">
     Yeni anayasa her şeyi ile yeni olmalı. Bugün karşımıza çıkan sorunların hepsi mevcut anayasa ile onun ideolojisi ve yaklaşımları ile ilişkilidir. Türkiye’de yaşayan herkesin sahipleneceği, saygı duyacağı anayasa ortaya çıkarmak gerekir. Anayasalar sihirli değnek değildir; her sorunun anayasa ile çözülmesini beklemek de doğru değildir. Ancak, 82 Anayasası nasıl birçok sorunun önünde büyük engelse, yeni anayasa da Türkiye’nin temel sorunları dâhil bütün sorunlarının çözümünde zemin teşkil edecektir.
    </p>
    <p class="MsoNormal">
     -AK Parti’nin 550 adayından 111’inin hukukçu olmasını bu Meclis’in anayasa yapacağının göstergesi sayabilir miyiz?
    </p>
    <p class="MsoNormal">
     Elbette. Türkiye hukuk sistemiyle ilgili sorunların önemini fark etmiştir. Hukuku bürokratlara, sadece yargıçlara bırakmanın ne kadar büyük sorunlar çıkardığını görmüştür. Yeni anayasa hazırlamayı amaçlayan AK Parti’nin adaylarıyla da hedefinin arkasında samimiyetle durduğunun açık bir göstergesidir bu.
    </p>
    <p class="MsoNormal">
     -‘Devlet odaklı değil millet odaklı anayasa’ tanımını nasıl anlamalıyız?
    </p>
    <p class="MsoNormal">
     Türkiye’de anayasalar daima devleti vatandaştan korumak için, devletin hak ve yetkilerini deklare etmek için hazırlanmış. Hâlbuki devleti korumak için anayasaya ihtiyaç yoktur; devlet zaten fiilen büyük bir güce sahiptir. Devletin hak ve yetkilerini değil, devletin sınırlarını gösteren metinler olmalı anayasalar. Bu bakımdan, devleti değil insanı esas alan anayasa Türkiye tarihinde de ilk olacak.
    </p>
    <p class="MsoNormal">
     -Yeni anayasa yapılması konusunda herkes hemfikir; ama iş, anayasanın ne kadar değişeceğine, nasıl yapılacağına gelince kıyamet kopuyor. Muhalefet yeni anayasa yaptırır mı?
    </p>
    <p class="MsoNormal">
     Türkiye’nin sorunlarının mevcut anayasadan kaynaklandığı, anayasanın büyük bir engel olduğu, Türkiye’yi taşımadığı, kısaca yeni anayasa yapımının bir mecburiyet hâline geldiği hemen herkes tarafından kabul görmektedir. Bu milletin kabulüdür. Eskiden anayasayı teknik bir mesele olarak gören insanımız, artık tam da kendisini ilgilendirdiğinin farkına varmıştır. Konu artık sıradan vatandaşın gündemindedir. Bunu her yerde açıkça görmekteyiz. Bu durumda siyasetin ve siyasetçilerin tabandan gelen bu talebin karşısında durmaları mümkün değil. Anayasanın yapım sürecinde izlenecek yöntem de taktik olarak karşı durmak isteyenlerin de mazeretlerini ortadan kaldıracak. Ben her kesimin ve her partinin anayasa yapım sürecine katılacağı kanaatindeyim.
    </p>
    <p class="MsoNormal">
     -Peki, yeni anayasa Türkiye’de bütün sorunları çözecek mi?
    </p>
    <p class="MsoNormal">
     Anayasayı çözümün bizzat kendisi olarak görmek biraz abartılı olur. Ama şunu rahatlıkla söyleyebiliriz. Nasıl 82 Anayasası Türkiye’deki sorunların hemen hepsinin kaynağı ve zemini ise, yeni anayasa da sorunlarımızın çözümünde zemin ve kaynak olacaktır. Bunda hiç şüphe yok.
    </p>
    <p class="MsoNormal">
     -Yeni anayasa için Prof. Dr. Ergun Özbudun ve ekibi tarafından hazırlanan taslak mı baz alınacak yoksa diğer taslaklar da incelenecek mi?
    </p>
    <p class="MsoNormal">
     Özbudun taslağı çok önemli bir çalışmaydı. Ama Türkiye o taslağın hazırlandığı dönemden bu yana çok şeyler yaşadı. Artık geldiğimiz noktada o taslakla yola çıkmak doğru değil. Bence Özbudun Hoca da o taslağı bugün için önermez. Ama yararlanılması gereken önemli bir metin. Başka metinlerden de yararlanılmalıdır. Son on yıldır yaşadıklarımızdan elde ettiğimiz tecrübe de çok önemli. Türkiye’nin birikimi yeni bir anayasayı en güzel bir şekilde hazırlamaya müsaittir.
    </p>
    <p class="MsoNormal">
     -Bu Meclis anayasayı yapacak mı?
    </p>
    <p class="MsoNormal">
     Yeni anayasayı bu Meclis yapacak. Anayasa yapımı ile ilgili kurucu meclis tipi formüller hem meşruiyet bakımından hem de hukuk tekniği bakımından yanlış formüller. Demokratik ve katılımcı bir yapım süreci için bu tip formüller zorunlu da değil. Bu bakımdan kurucu iktidar yetkisini elinde bulunduran TBMM yeni anayasayı yapacaktır. Bu dönem TBMM’nin yeni anayasa yapacağına inanıyorum; zira yeni anayasa artık bir siyasi tercih olmaktan çıkmıştır; tarihî zaruret hâline gelmiştir.
    </p>
    <p class="MsoNormal">
    </p>
    <p class="MsoNormal">
     Prof. Dr. Fazıl Hüsnü Erdem*: YÜZDE 58, ‘ANAYASAYI YAP’ DEMEKTİR
    </p>
    <p class="MsoNormal">
    </p>
    <p class="MsoNormal">
     Referandum sonucunun verdiği en önemli mesaj, toplumun demokratikleşme ve özgürleşme talebidir. Bu talebin normatif çerçevesini çizecek yeni ve sivil bir anayasa yapılmalıdır. Dolayısıyla referandum sonuçlarını, başta iktidar olmak üzere bütün partilere yönelik yeni bir anayasa yapma direktifi olarak okumak mümkündür. Ancak hemen belirtmek gerekir ki, yeni anayasa talebinin sadece ‘evet’ oyu veren seçmen kitlesiyle sınırlı olduğunu söylemek yanlış olur. ‘Hayır’ kullananların önemli bir kısmının da yeni anayasa yapılmasından yana olduğu biliniyor. Yeni, sivil bir anayasaya duyulan ihtiyaç konusunda Türkiye’de az çok bir mutabakat var. Bunu, gerek referandum sürecinde ve gerekse sandıkların açılmasının hemen akabinde AK Parti, CHP, BDP, SP ve BBP liderleri ile birçok meslek kuruluşu ve sivil toplum örgütünün bu doğrultuda yaptığı açıklamalardan anlamak mümkün. Ancak bu mutabakatın bir an önce kuvveden fiile geçebilmesi, referandum sonucunun Türkiye’nin anayasa sorununu çözemeyeceğini görmekten geçer. Türkiye’de cari olan vesayetçi sistemin tasfiyesine kapı aralamasına ve birtakım özgürlüklerin önünü açmasına rağmen artık mevcut anayasada değişiklik yapılması yoluna gidilmemelidir. Umulur ki, partilerde ve sivil toplumda yaygın olan yeni bir anayasa yapma iradesi soğutulmadan, tez elden kollar sıvanarak anayasa hazırlanır. Bu konuda siyasi partilere olduğu kadar, sivil toplum örgütlerine de sorumluluklar düşmektedir. (*)Dicle Üniversitesi Hukuk Fakültesi Öğretim Görevlisi
    </p>
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=5EF03E03E163463E669EF0B45D1B4ED3?newsId=29367), [web.archive.org (arşiv bağlantısı)](http://web.archive.org/web/20140910222642/http://www.aksiyon.com.tr:80/aksiyon/newsDetail_getNewsById.action;jsessionid=5EF03E03E163463E669EF0B45D1B4ED3?newsId=29367)
