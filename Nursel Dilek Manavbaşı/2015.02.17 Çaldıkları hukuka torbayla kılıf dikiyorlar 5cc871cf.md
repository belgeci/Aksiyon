# Çaldıkları hukuka torbayla kılıf dikiyorlar

*Nursel Dilek Manavbaşı 2015.02.17*

<div class="pNewsDetailMainContent" itemprop="articleBody">
 <p>
  MHP Milletvekili Mehmet Günal, son 12 yılda çıkan torba yasaları kitaplaştırdı. Torba kanunların haramın içine helal katarak hepsini helalmiş gibi gösterdiğini anlatan Günal, “Torbalarda Soma’nın bareti de var; paralar, altınlar VE kol saatleri de…” diyor.
 </p>
 <p>
  Ağzı açık genişçe bir torba düşünün… Bir tarafında altınlar, dolarlar, Eurolar, saatler; diğer tarafında maden işçilerinin bareti, hukuk kitabı, Anayasa Mahkemesi, HSYK, Danıştay amblemleri… Bahsettiğimiz bir kitabın kapağı. MHP Antalya Milletvekili Doç. Dr. Mehmet Günal’ın Meclis’teki torba kanunlarla ilgili yazdığı kitap, bugünlerde Meclis koridorlarında birçok kişinin elinde. Kapağın üzerindeki semboller aslında her şeyi özetliyor. Son dönemde Meclis’ten jet hızıyla geçen torba kanunların nasıl ortaya çıktığını anlatıyor. Günal, kitabı “AKP’nin kanun eliyle hukuku katletmesinin, başka bir deyişle çaldığı hukuk minaresine kanun kılıfı diktirmesinin, helale-haram karıştırılarak millete nasıl hepsi helal diye yutturulmaya çalışıldığının, kısacası torba hukukun ya da hukuk torbasının hikâyesi.” şeklinde özetliyor.
 </p>
 <p>
  Peki, torba kanun ne demek, nasıl çıkarılıyor? Birbiriyle hiçbir ilgisi bulunmayan onlarca konuyu içine alan teklif ve tasarılara milletvekillerinin taktığı isim ‘torba kanun’. İsim biraz da önergelerle yeni maddelerin tasarıya eklenmesiyle ‘içine atılan torba’ benzetmesiyle üretilmiş. İçtüzükte böyle bir kayıt da kanun ismi de yok. Resmî adı, ‘Kanunu ve Bazı Kanunlarda Değişiklik Yapılmasına Dair Kanun’ olan torba yasalar eklenen maddelerle komisyona ilk geldiğinin iki hatta üç katı maddeyle Genel Kurul’dan geçiyor. 2010 yılına kadar AKP’nin çok başvurmadığı bir yol torba kanun uygulaması. Hatta torba kanun uygulamasının yanlışlığını vurgulayan Bakanlar Kurulu kararı bile var. Bakanlar Kurulu 19 Aralık 2005 tarihinde bu konuyu konuşmuş ve bir yönetmelik hazırlanmasını istemişti. Kurul’un  2005/9986 sayılı kararı uyarınca hazırlanan “Mevzuat Hazırlama Usul ve Esasları Hakkında Yönetmelik” de 17 Şubat 2006 tarihli ve 26083 sayılı Resmî Gazete’de yayımlanarak yürürlüğe girmişti. Yönetmeliğin konuyla ilgili çarpıcı iki maddesi şöyle:
 </p>
 <p>
  “Konu itibarıyla aralarında bağlantı bulunması sebebiyle birden fazla mevzuatta düzenleme yapılmasını gerektiren hâller dışında, bir çerçeve taslak ile birden fazla düzenlemenin hükümlerinde değişiklik yapılamaz. Yapılacak değişiklikler her düzenleme için ayrı ayrı çerçeve taslaklar ile yapılır. Değiştirilmesi öngörülen maddelerin birden fazla olması durumunda bunlar tek bir çerçeve madde içinde değil, her biri ayrı çerçeve maddeler ile düzenlenir.”
 </p>
 <p>
  İktidarının başlarında torba yasaya pek iltifat etmeyen AKP, son zamanlarda bu uygulamaya sıkça başvuruyor. Birbiriyle hiçbir alakası olmayan kanunlar bir torbaya sığdırılarak Meclis Genel Kurulu’na getiriliyor. Kanun fabrikası hâline gelen Meclis’te AKP milletvekilleri bile neyi oyladıklarından çoğu zaman habersiz.
 </p>
 <p>
  12 yılda 150 torba kanun geçmiş Meclis’ten. Böyle bir dönem şimdiye kadar hatırlanmıyor. MHP Milletvekili Doç. Dr. Mehmet Günal, gelinen süreci özetlemek ve tarihe not düşmek için yazmış kitabı. Bir de AKP’nin helal ve haramı nasıl karıştırarak torba kanun hâline getirdiğine dikkat çekmek için... Günal, kitabın yazılma nedenini ‘Plan ve Bütçe Komisyonunda ve TBMM Genel Kurulu’nda AKP iktidarının çoğunlukçu anlayışına ve parmak sayısına güvenen dayatmacı anlayışına başkaldırış’ şeklinde özetliyor. Günal’ın bundan önce yayımlanmış sekiz kitabı var. Mayın Temizleme İsrail ve AKP kitabını Ahmet Davutoğlu’na, ‘Ekonomi Nereye Gidiyor’ kitabını da bakanlığı döneminde Zafer Çağlayan’a göndermiş. Bu kitap da Adalet Bakanı Bekir Bozdağ’a gider, diyor. Kitabın girişi Nisa sûresinin 135. ayetiyle başlıyor: “Ey iman edenler! Haktan yana olup var gücünüzle ve bütün işlerinizde adaleti gerçekleştirin. Allah için şahitlik eden insanlar olun. Bu hükmünüz ve şahitliğiniz isterse bizzat kendiniz, anneniz, babanız ve yakın akrabalarınız aleyhinde olsun. İsterse onlar zengin veya fakir bulunsun; çünkü Allah her ikisine de sizden daha yakındır. Onun için, sakın nefsinizin arzusuna uyarak adaletten ayrılmayın. Eğer dilinizi eğip bükerek gerçeği olduğu gibi söylemekten çekinir veya büsbütün şahitlikten kaçarsanız, iyi bilin ki Allah bütün yaptıklarınızdan haberdardır.”
 </p>
 <p>
  <strong>
   -Nisa sûresi’nin 135. ayetiyle başlıyor kitap. AKP’lilere bir göndermede mi bulunuyorsunuz?
  </strong>
  <br>
   Biz defalarca uyarıyoruz; ama AKP mensupları bunu dinlemiyor. Dinî sembolleri, dinî bilgileri kullanarak dini siyasete alet ediyorlar. Biz sürekli uyarıda bulunuyoruz; ama sadece bizim uyarımız olarak değil Allahü-teâlâ’nın uyarısını da kendilerine bildirmiş olalım istedik. 135. ayette önemli uyarılar var. Allahü-teâlâ adaletle hükmedin diyor. Kitabın kapağı da zaten AKP’lilere bir göndermede bulunuyor. Torba kanunun nasıl ortaya çıktığını işaret ediyor.
  </br>
 </p>
 <p>
  <strong>
   -Nasıl çıkıyor torba kanunlar?
  </strong>
  <br>
   Tabii, torba kanun hukuku katletme yolu. Çaldıkları hukuk minaresine kılıf dikiyorlar. Hukukun nasıl torbaya doldurulduğuna biz şahitlik ediyoruz. Daha öncesinde de bu kadar torba kanun çıkmıyordu, artık sahibinden ihtiyaçtan satılık gibi. Yasama eliyle hukuksuzlukların üzerini örtmek, kanun yoluyla hukukun katledilmesi. Soma diye başlayıp bütün rantın, özelleştirmenin geldiğini gördük.
  </br>
 </p>
 <p>
  <strong>
   -Kitabın kapağı bunu anlatıyor aslında.
  </strong>
  <br>
   Kitabın kapağında para, pul, altın, saat yani haram yolla elde edilen kazançlar var. Bir tarafta da madencinin kaskı, hukuk kurulları var. Yani haramlar ve helaller. Çoğu torba kanun bu şekilde çıkıyor. Örneğin Soma Kanunu’nu bir günde çıkaralım dedik ama 38 gün Plan Bütçe Komisyonu’nda sabahlara kadar uğraştık,  bunların kavgasını verdik, hukuksuzlukları anlattık ama bunlar bir nebze duyuluyor bir nebze duyulmuyor.  Hem işin arka planını hem de orada yaşananları anlatalım istedik. Torbada sunmak benim fikrimdi. Haramlarla helalleri bir torbaya doldurduklarını göstermek istedik. Çünkü AKP artık her şeyi torbaya dolduruyor. AKP’liler neye parmak kaldırdıklarını bile bilmiyorlar.
  </br>
 </p>
 <p>
  -Nasıl yani?
  <br>
   Aynen öyle. Bunu defalarca test ettik. Yasanın içini bile bilmiyorlar, önerge mi oylanıyor madde mi oylanıyor haberleri yok. Biz Oktay Bey’le (Vural) dedik ki, bunlara bir numara çekelim, önergeyi biz verdik. Elimizi kaldırmadık, arkadaşlara da tembih ettik, onlar da kaldırmadı. Bunların hepsi el kaldırdı. Sonra birden anladılar durumu. Ama iş işten geçmişti. Komedi yani.
  </br>
 </p>
 <p>
  <strong>
   -Neyi oyladıklarını bile bilmiyorlar…
  </strong>
  <br/>
  Bu süreçte parmak demokrasisi hâkim oldu. Yani, biz tek başına iktidarız, istediğimizi yaparız, anlayışı. Çoğu bırakınız önergelerin içeriğini, bazen neye el kaldırdıklarını bilmeden bir itaat anlayışıyla parmak kaldırıyor. Birçok hayati kanun Meclis’ten maalesef böyle geçti.
 </p>
 <p>
  <strong>
   -Torba kanun çıkarılırken birçok konu dikkatlerden kaçırılıyor aslında. Adrese teslim, şahsa özel kanunlar da ekleniyor değil mi?
  </strong>
  <br/>
  Yapılan düzenlemeler toplumun beklentilerinin karşılanması, çalışanlar ile esnaf, çiftçi ve sanayicilerin sorunlarına çözüm getirilmesi yerine kamu arazileri nasıl talan edilebilir, kadrolaşma nasıl sağlanır, usulsüzlükler ve yolsuzluklar nasıl örtülür, denetimden ve yargıdan nasıl kaçılabilir mahiyetini taşıyor. Son torba kanunlardan bir tanesinde şahsa özel düzenleme mesela, Genel Kurul’da madencilerin maddesinin arasına koyup çıkardılar. Bunların hepsi özel rant düzenlemeleri. Rant düzenlemeleriyle başka şeyleri karıştırıp getiriyorlar.
 </p>
</div>


Kaynak: [www.aksiyon.com.tr](http://www.aksiyon.com.tr/roportaj/caldiklari-hukuka-torbayla-kilif-dikiyorlar_549040), [web.archive.org (arşiv bağlantısı)](http://web.archive.org/web/20150730062535/http://www.aksiyon.com.tr/roportaj/caldiklari-hukuka-torbayla-kilif-dikiyorlar_549040)
