# AKP'de vicdanının sesini dinleyenler çıkabilir

*Nursel Dilek Manavbaşı 2015.01.13*

<div class="pNewsDetailMainContent" itemprop="articleBody">
 <p>
  Meclis Yolsuzluğu Soruşturma Komisyonu, dört bakanla ilgili nihai kararını verdi. Son sözü Meclis söyleyecek. Komisyonun tek MHP’li üyesi Kahramanmaraş Milletvekili Mesut Dedeoğlu’na göre AKP’de dört bakanın Yüce Divan’a gitmesi gerektiğini düşünen vicdanlı isimler var.
 </p>
 <p>
  Meclis Yolsuzluğu Soruşturma Komisyonu’nun dokuz AKP’li üyesinin bakanlar için “Yüce Divan’a gitmelerine gerek yoktur’ oyuna karşılık, komisyondaki muhalefet partili 5 üye ‘Yüce Divan’a gitsinler’ oyu verdi. Komisyon çalışmaları, böylece tamamlanmış oldu. Ancak Egemen Bağış, Muammer Güler, Zafer Çağlayan ve Erdoğan Bayraktar’ın Yüce Divan’a gönderilip gönderilmeyeceklerine ilişkin süreç bitmedi. Şimdi sırada TBMM Genel Kurulu aşaması var.
 </p>
 <p>
  Komisyon, kararına ilişkin raporu TBMM Başkanlığı’na sundu. Bakanlar hakkında ‘savcılık’ görevi yapan komisyondan çıkan rapor, TBMM Genel Kurulu için bağlayıcı değil. Meclis’te muhalefet partilerinin vereceği itiraz önergelerinin, yasa gereği oylanması gerekiyor. Ve Anayasa uyarınca, soruşturma komisyonlarının raporları TBMM Genel Kurulu’nda “gizli oylanmak” zorunda. Gizli oylamada AKP’den fire olması, Ankara’da konuşulan senaryoların başında geliyor. Meclis’teki mevcut sandalye dağılımına göre 312 milletvekili bulunan AK Parti’de 52 vekilin ‘evet’ demesi matematiksel olarak bakanlara Yüce Divan yolunu açmış olacak. Komisyonun raporunu TBMM Başkanlığı’na vermesiyle başlayan Genel Kurul sürecinin en geç 29 Ocak 2015 tarihinde sonlanması gerekiyor. Bu süreçte yapılacak gizli genel kurul oylamasında, AK Parti’den fire olup olmayacağı, özellikle 3 dönem kuralına takılan vekiller özelinde tartışılıyor. 2015 seçimlerinde üç dönem kuralı nedeniyle milletvekili adayı olamayacak 68 AK Partili milletvekili bulunuyor.
 </p>
 <p>
  Kahramanmaraş Milletvekili Mesut Dedeoğlu komisyonun MHP’yi temsilen tek milletvekiliydi. Komisyonun görevini tamamlandığını ancak dosyanın kapanmadığını belirtiyor. AKP içerisinde dört bakanın Yüce Divan’a gönderilmesi gerektiğini düşünen vicdan sahibi insanlar olduğuna dikkat çekiyor. Dedeoğlu ile komisyon çalışmalarındaki izlenimlerini ve bundan sonraki süreci konuştuk.
 </p>
 <p>
  <strong>
   -Meclis’in en tartışmalı komisyonunda yer aldınız. Gelinen süreçte komisyonu nasıl değerlendiriyorsunuz?
  </strong>
  <br>
   17-25 Aralık yolsuzluk olayları dünyada da Türkiye’de de eşine rastlanmayan bir utanç kaynağı. Hiçbir zaman dört bakanın rüşvet ve yolsuzluk iddialarıyla anıldığı bir ülke yok, bir ilk. Bu komisyon kurulmasın diye 7 ay mücadele ettiler. Sonunda kurmak zorunda kaldılar. Özellikle 30 Mart yerel seçimlerinde halka malzeme vermemek için atlattılar. Ardından Cumhurbaşkanlığı seçimi vardı, komisyon kurulmuştu ama o tarihlerde de komisyonu çalıştırmadılar. Komisyon 5 Mayıs’ta kuruldu ve 5 Ocak’ta karar verildi. Bu dönem içerisinde komisyon sadece 12 defa toplandı. İkisi karar için toplanmıştı, onu da düşerseniz 10 toplantı yapmış.
  </br>
 </p>
 <p>
  <strong>
   -Diğer komisyonlara göre daha çok çalışması gerekiyordu.
  </strong>
  <br>
   Tabii her gün toplanması, herkesi dinlemesi, buna mesai harcaması lazım. Çünkü çok büyük ve çok boyutlu bir iş bu. Ucu her tarafa ses dalgası gibi gidiyor. Ancak komisyonu çalıştırmadılar, siyasi bir karar verdiler. Tamamen 2015 seçimlerine yönelik bir hareketti. MHP olarak bu işin peşini bırakmayacağız. Dosyalar eninde sonunda açılacak. Bunlar, eninde sonunda Türk mahkemelerinin önüne çıkacak.
  </br>
 </p>
 <p>
  <strong>
   -Komisyonda dört bakanı dinleme fırsatı buldunuz. Sizi şaşırtan bir olay oldu mu?
  </strong>
  <br>
   Hayretler içinde kaldığımız birçok olay var. Dört bakanı dinlediğimizde tabii ki hepsi inkâr ediyor; ama ortada somut deliller var. Telefon konuşmaları, resimler, videolar, hesaplarındaki milyon dolarlar, birinci derecedeki akrabalarının gayrimenkulleri… Yani sonuçta rüşvet ve yolsuzluklarla ilgili yargılanıyorsunuz. Benim üzüldüğüm noktalar oldu. Devlete yıllarca hizmet etmiş bir bakanın, bakanların soruşturma komisyonunun karşısına geçip ifade vermesi zaten utanç kaynağıdır.
  </br>
 </p>
 <p>
  <strong>
   -Komisyon basına kapalıydı ve yayın yasağı vardı. Basına yansımayan şeyler oldu mu?
  </strong>
  <br>
   Benim komisyonla ilgili hiçbir konuşmam olmadı. Milletvekili arkadaşlar bile sitem ettiler neden anlatmıyorsun diye. Kimseyle paylaşmadım; çünkü yayın yasağı vardı, buna riayet ettim.
  </br>
 </p>
 <p>
  <strong>
   -Yasak kalktı ama.
  </strong>
  <br/>
  Dediğim gibi yansımayan şeyler yok. Çoğu yazılıp çizildi. Ancak şunu söyleyebilirim, hepsi her şeye bir kılıf uydurma derdinde. ‘Hediyeleşmek sünnettir’ deyip işin içinden çıkıyorlar.
 </p>
 <p>
  <strong>
   -9 AKP’li üye sizce kendi kararlarıyla mı hareket etti?
  </strong>
  <br/>
  9 komisyon üyesinden ziyade ben genel anlamda AKP grubundan bahsedeyim. AK Partili arkadaşlarla kulislerde sohbet ettiğimizde onların içerisinde duyarlı arkadaşlar var. Bu serzenişi duyuyorduk. Yüce Divan’a gitmeleri gerektiğini söylüyorlardı. Bu arkadaşlar Yüce Divan’a gitmeliydi, aklanacaksa orada aklanmalıydı deniliyordu. Ama burada da aklanmadılar ki, aklanma mahkemeyle olur.
 </p>
 <p>
  <strong>
   -Meclis Genel Kurulu’na geldiğinde o duyarlılığı gösterebilecek çok sayıda isim var mı?
  </strong>
  <br/>
  Sayısını bilemem ama vicdanının sesini dinleyen duyarlı arkadaşlar var; ama oradan nasıl bir karar çıkar, yorum yapmak zor. Tabii bu siyasi bir karardı. Bakanlar Yüce Divan’a gitsin gitmesin kimsenin umurunda değil. Asıl mevzu bunun seçim malzemesi yapılmaması. Seçimleri yara almadan nasıl atlatırız, rüşvet ve yolsuzluk iddialarını nasıl kapatırız; dertleri bu.
 </p>
 <p>
  <strong>
   -Komisyon Başkanı Hakkı Köylü, ‘tape’lerin imha edileceğini söyledi. Böyle bir yetkisi var mı komisyonun?
  </strong>
  <br/>
  Böyle bir yetkisi yok. Bu bir delil karartmadır. Ben bu konuyla ilgili iki dilekçe verdim, biri Meclis Başkanlığı’na diğeri Meclis Soruşturma Komisyonu Başkanı Hakkı Köylü’ye. Hukuksuzluk yapıyorsunuz diye itiraz ettim. Burada tek bir soru var, diyelim ki dört bakanın Yüce Divan’a gitmesine Meclis karar verdi. Yüce Divan’a geldiğinde mahkeme neyi inceleyecek? Deliller nerede, demezler mi? Tapeler imha edilse bile başka yerde yok mu? Binlercesi var. Bunlarınki delil karartma.
 </p>
 <p>
  <strong>
   -Komisyona baskı ve müdahale olduğu yönünde söylentiler vardı. Üyelere yönelik bu baskıyı siz hissettiniz mi?
  </strong>
  <br/>
  22 Aralık’ta devamlı toplantıya ara verildi, dışarıya çıkıldı. Bir telefon trafiği yaşandı. Hatta 5 Ocak’taki toplantıda hepsi çok neşeliydi.
 </p>
 <p>
  <strong>
   -Neden?
  </strong>
  <br/>
  Sordum Hakkı Köylü’ye “22 Aralık’ta stres içerisindeydiniz, o günden bugüne ne değişti de neşeniz yerine geldi?” diye. “Eşim çok rahatsızdı o tarihlerde, şimdi sağlığına kavuştu, o yüzden.” dedi. Yani tabii bilemem ama bir telefon trafiği yaşandığını söyleyebilirim. Mesela MASAK raporunun hepsinin geldiğine inanmıyorum. Nerden gelmiş bu paralar, açıklayamıyorlar. Tabii bunun uzandığı yerden korkuyorlar.
 </p>
 <p>
  Bu dalga aklınıza gelen her yere uzanıyor. O yüzden kapatmaya çalıştılar. Doğru bir tanedir, yanlış bir şekilde insanın ayağına takılır. Tekrar komisyonlar, mahkemeler kurulur. Şu an için bunun üstünü kapatmış olabilirler; ama bunlar Türk adaletinin önüne çıkacaktır.
 </p>
</div>


Kaynak: [www.aksiyon.com.tr](http://www.aksiyon.com.tr/anasayfa/akpde-vicdaninin-sesini-dinleyenler-cikabilir_541049), [web.archive.org (arşiv bağlantısı)](http://web.archive.org/web/20150625215309/http://www.aksiyon.com.tr/anasayfa/akpde-vicdaninin-sesini-dinleyenler-cikabilir_541049)
