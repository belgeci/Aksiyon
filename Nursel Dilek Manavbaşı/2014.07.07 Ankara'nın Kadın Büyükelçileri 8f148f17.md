# Ankara'nın Kadın Büyükelçileri

*Nursel Dilek Manavbaşı 2014.07.07*

<div class="pNewsDetailMainContent" itemprop="articleBody">
 <p>
  Kadın yetkili sayısı siyasetteki gibi diplomaside de az. Türkiye’deki 114 büyükelçiden sadece 8’i kadın: Hindistan, Sri Lanka, Meksika, Endonezya, Finlandiya, Lüksemburg, Singapur ve Zambiya. Dördüyle konuştuk. Biraz vazifelerinden uzaklaştırıp hayatlarına yolculuk ettik.
 </p>
 <p>
  Nüfusumuzun yarısını oluşturan kadınların siyasetteki yeri ve konumu ne yazık ki hiç de iç açıcı değil. Sosyal alan ve iş dünyasındaki sayıları da çok az. Verilen haklar ve değer takviyeleri sevindirse de, siyasetin karar noktasında âdeta yoklar.
 </p>
 <p>
  Türk kadını, seçme ve seçilme hakkına birçok Avrupa ülkesinden önce, 5 Aralık 1934 yılında Anayasa ve Seçim Kanunu’ndaki değişikliğiyle kavuştu. İlk kez 1930 yılındaki Belediye seçimlerinde oy kullandı. 1935 seçimlerinde Meclis’e girdi. O tarihte TBMM’de 18 kadın vardı, şimdiyse 77. Fakat karar alma mekanizmalarında ilerleme kaydedemediler.
 </p>
 <p>
  Günümüzde kadınların TBMM’de temsil oranı yüzde 14. Dünya parlamentolarına nazaran gerilerdeyiz. Kasım 2013 itibariyle 190 ülke arasında 91’inciyiz. İtalya’daki 15 bakandan 8’i kadın örneğin. Diplomasideki durumu irdelersek, Türkiye’deki 114 büyükelçiden sadece 8’i kadın. Dünya genelindeki tablo böyle. Zira daima seyahat ve aileden uzakta yaşamayı gerektiriyor diplomatlık.
 </p>
 <p>
  Ankara’daki sekiz kadın büyükelçinin neler yaşadıklarını merak ettik. Sürekli farklı kültürler keşfetme, ülkeden ülkeye taşınma, aileden kilometrelerce uzakta kalma nasıl bir duyguydu acaba? Üstesinden gelirken hangi ölçüde zorlanmaktaydılar? Finlandiya, Lüksemburg, Meksika ve Singapur’un elçilerine konuk olduk. Diplomasiden uzaklaşıp aile hayatlarından kariyerlerine, kadının bürokrasideki yerine kadar her şeyi konuştuk.
 </p>
 <p>
  <strong>
   EŞİMLE IPAD ÜZERİNDEN KAHVALTI YAPIYORUZ
  </strong>
 </p>
 <p>
  Finlandiya Büyükelçisi Nina Vaskunlahti, 1980’lerden bu yana dışişlerinde çalışıyor. Yaklaşık iki yıldır Ankara’da. Meksika, Rusya, Brüksel ve Avustralya’dan sonraki görev yeri Türkiye. Vaskunlahti uluslararası politika, coğrafya ve hukuk mezunu. Üniversite’de okurken yurtdışında çalışmanın ilginç olabileceğini düşünerek karar vermiş bu mesleğe. Gönlünden geçense gazetecilikmiş. Kararından pişman değil, yaptığı ilginç bir meslek ona göre. Büyükelçi ailedeki tek diplomat. Protestan, orta sınıf bir aileye mensup. Kardeşleri arasında ülkeden ayrılan tek kişi.
 </p>
 <p>
  Büyükelçi 1984’te dışişlerine girdiğinde sınavı 12 kadın ve 3 erkeğin kazandığını anlatıyor. O dönemin geleneksel diplomatları sonucu bir felaket diye değerlendirmiş. Oranın kadınlar lehine daha da artmasından endişe duymuşlar. Vaskunlahti, yoğun iş ve evlilik hayatını başarıyla yürüttüğüne inanıyor. Çok geç ama severek evlenmiş. Eşi Helsinki’de çalıştığından Ankara’da yalnız yaşıyor. Çoğu zaman internet üzerinden görüşüyorlar. En keyif aldıkları etkinlik, IPAD üzerinden kahvaltı: “Eşimle bir yöntem geliştirdik, artık kahvaltıları beraber yapıyoruz. İkimiz de IPAD üzerinden... Çok keyifli oluyor. Ancak Ankara-Helsinki arası direkt uçuşlar konulursa çok daha iyi olacak.”
 </p>
 <p>
  Aileden uzakta kalmanı zorluğundan yakınıyor Vaskunlahti. Fakat mesleğinin ona çok şey kattığını belirtiyor. Gittiği ülkelerde öğrendiği kültürü, tanıştığı insanları mesleğinin artısı görüyor: “Ne zaman yeni bir ülkeye atansam her zaman için yanıma iyi kitaplar alıyorum. Bu yüzden en büyük yardımcım kitaplar. Her seferinde en başından başlıyoruz. Bunu çoğu kez düşünüyorum. Daha fazla kaç defa yapabilirim diye. Ama yeni kültürler, yeni insanlar başka hangi mesleklerde kazanılabilir ki.”
 </p>
 <p>
  Nina Vaskunlahti, kadın diplomatların sayısının eskiye nazaran arttığı görüşünde. Hâlâ erkeklere yetişemediklerinden yakınıyor. Türkiye’de tek kadın bakan olmasını yadırgıyor:  “Finlandiya’da başbakan erkek; ama bakanların yarısı kadın. 200 parlamenter var, yüzde 40’ını kadınlar oluşturuyor. Biz bu durumdan gurur duyuyoruz. Cinsiyet konularında oldukça yol aldığımızı gösteriyor. 2000- 2012 döneminde kadın cumhurbaşkanımız vardı. Dünyada ilk kadın savunma bakanlarından biri de Finlandiyalı.”
 </p>
 <p>
  Fin büyükelçiye göre Ankara’da yaşam oldukça rahat. Kocatepe Camii ve Ankara’nın simgesi Atakule evinin manzarasında. Evdeyken cam kenarında kitap okumak en büyük keyfi. Diğer büyükelçiler gibi Eymir Gölü favori mekânı. Bir de diğer büyükelçilerle birlikte Tunalı’ya gitmekten hoşlanıyor. Burayı Avrupa’ya benzetiyor. Türkiye’de yaşayan yabancılar için ‘Ankara’da nasıl yaşanır’ isimli bir kitap çalışmak istiyor.
 </p>
 <p>
  Diplomatlar da bir nevi siyasetçi gibi. Türkiye’de birçok il ve ilçeyi ziyaret etme fırsatı bulmuş: Antep, Urfa, Konya, Van; Amasra, Doğubayazıt, Fethiye… Türkiye’nin doğusu ve batısının çok farklı bir kültüre sahip olduğu kanısında: “Kıyı kesimlerde farklı bir Türkiye varken, Suriye sınırında farklı bir Türkiye’yle karşılaştım. Sınıra doğru ilerledikçe hâlâ Türkiye’de miyiz diye çok şaşırdım!’
 </p>
 <p>
  2014 yılı özel. Çünkü Finlandiya ve Türkiye arasındaki ilişkilerin 90’ıncı senesi. Bu vesileyle bazı etkinlikler düzenleneceğini belirtiyor büyükelçi. Avrupa Birliği’ne üyeliği isteyen Türkiye’ye Kopenhang kriterlerini hatırlatıyor: “Türkiye Avrupa’ya üye olmak isteyen bir ülke. Biz Kopenhang kriterlerine önem veriyoruz. Ama bizi rahatsız eden bir durum var: İnternet Yasası! Bu yasa bizde ciddi endişe uyandırıyor. Türkiye’nin şeffaflaşmaya ihtiyacı var.”
 </p>
 <p>
  <strong>
   ÜLKEMİN İLK KADIN BÜYÜKELÇİSİYİM
  </strong>
 </p>
 <p>
  <img alt="" src="http://web.archive.org/web/20150702033348im_/http://medya.aksiyon.com.tr/aksiyon/2014/07/07/ankaranin2.jpg"/>
 </p>
 <p>
  Arlette Conzemius, Lüksemburg’un Türkiye’deki ilk büyükelçisi. Aynı zamanda ülkesinin ilk kadın büyükelçisi. Daha önce Belçika, ABD ve Avusturya’da çalışmış. Bir kariyer diplomatı o. Cenevre’de Uluslararası ilişkiler okumuş. Bostan’da master yapmış. Lüksemburg’da bankacılık ve finans sektöründeyken anlamış ki, ekonomi kendine göre değil. Dışişlerinde karar kılmış. İlk kadın diplomat olmanın ayrıcalıklarını tatmış: “İlk kadın büyükelçi olmak sanırım önemli. Çünkü çok az kişi vardı. Daha sonra tabii kadın sayısı arttı. Ülkenizi temsil sizi özel kılıyor. Kadın- erkek diye ayırmıyorum. İnsanlar sizi büyükelçi olarak görüyor bunu nasıl işlediğine bakıyor. Toplumun her kademesinde kadın olarak değil büyükelçi olarak orada oluyoruz. Tabii ki birtakım etkileri olur; ama bu sizin çalışmalarınızı etkilemez.”
 </p>
 <p>
  Conzemius, 30 yıllık evli ve iki oğlu var. Biri Londra’da diğeri Paris’te okuyor. Eşinin her zaman destekçisiymiş ve evliliği bir tür ortaklık olarak görüyormuş: “Aile olarak farklı yerlerde yaşamamaya özen gösterdik. Eşim danışmanlık yapıyor, kendine göre ayrı bir işi var. Atanacağım yerlere onun çalışabileceği yerleri seçiyorum. Evlilik bir ortaklık gibi düşünüyorum. Bir diplomat eşi olmanın her zaman için belirli sorumlulukları var. Bir aileniz varsa diplomatın eşi sorumlulukların büyük kısmını alıyor, çocuklarla ilgileniyor, bu ilişki yürütmenin tek yönü.”
 </p>
 <p>
  Brüksel’de kutladığı doğum günü, unutamadığı hatıralarından biri. AB toplantısı için gittiği Brüksel’de eşini görünce çok şaşırmış. Eşi sadece doğum gününü kutlayıp ayrılmış: “İyi yönleri de var. Ayrı kaldığınızda onun değerini anlıyorsunuz. Tabii ki bu mesleği tek başıma yapamazdım. Çocukların da desteği önemli. Onlar için zor olduğunu düşünüyorum ama onlar rahat hareket edebiliyorlar.”
 </p>
 <p>
  Lüksemburg Büyükelçisi’yle sohbet ederken kütüphanenin raflarında bir kitap dikkatimizi çekiyor: “Fethullah Gülen Love&amp;Tolerance”. Gazeteciler ve Yazarlar Vakfı tarafından hediye edilmiş: “Farklı insanlarla iletişim kurmak önemli. Vakıftan gelen temsilcilerle Gülen hareketini anlamak için buluşmuştum. Kitapların bazılarını okudum. Bir diplomatın yaşadığı ülkeyi tanıması önemli. ”
 </p>
 <p>
  1996’da gelmiş Türkiye’ye. Beş haftalık bir tatil sayesinde ülkenin birçok yerini öğrenme imkânı olmuş. Onu en çok etkileyen şey ise Bizans, Hitit gibi medeniyetlerin izlerine Türkiye’de rastlamak. Büyükelçi tarihi ve insanları anlamak için Türkçe öğrenmeye çalışıyor. Derslere gelir gelmez başlamış ancak çok fazla yol katedemediğini söylüyor.
 </p>
 <p>
  Büyükelçiyi kaldığı sürede etkileyen bir diğer olay ise Suriye meselesi. Mülteci kamplarını ziyaret ettikten sonra durumun vahametini daha iyi anladığını belirten büyükelçi, Türkiye’nin Suriye politikasını destekliyor: “Öncelikle bu insanların acı çekiyor olması çok üzücü. Ben aynı zamanda bu güzel ülkenin mahvedilmiş olmasından, tarihî yerlerinin zarar görmüş olmasından üzgünüm. Bu kampları gördüğünüz zaman durumu daha iyi anlayabiliyorsunuz. Bence Türkiye iyi bir iş çıkardı.”
 </p>
 <p>
  Türk insanını ‘misafirperver ve girişimci ruh’ sözleriyle niteliyor. Kadınlarımızla ilgili ilginç tespitleri var. Bir tarafta kadının modern bir yüzünü görürken diğer tarafta çocuk gelin meselelerinin çözülememesini garipsiyor: “Suzan Sabancı gibi çok başarılı isimler var, ancak kadınlara yönelik çok basit sorunlar hâlâ çözülmemiş. Amaç bu iki gerçeklik arasında köprü kurabilmek. Her ülkede olduğu gibi bence kadınların bağımsız olması oldukça önemli.”
 </p>
 <p>
  Her alandaki kadın sayısının artmasından yana. Ülke parlamentosunda vekillerin yaklaşık yüzde 20’si kadınmış. Oranın zamanla eşitleneceğini öngörüyor: “Şimdiye kadar iki dışişleri bakanı kadındı. Şu anda çevre bakanı kadın. Lüksemburg’da düzenlenen ilk büyükelçiler konferansına katıldığımda ben tek kadın büyükelçiydim. Kadınların sayısı arttıkça tüm dinamikler değişecektir. Bu tüm sektörler için geçerli.” Onun da Ankara’daki favori mekânı Eymir Gölü. Diğer büyükelçilerle zaman zaman gölde yürüyüşler yapıyor.
 </p>
 <p>
  <img alt="" src="http://web.archive.org/web/20150702033348im_/http://medya.aksiyon.com.tr/aksiyon/2014/07/07/ankaranin4.jpg"/>
 </p>
 <p>
  <strong>
   HER YIL 40 BİN MEKSİKALI TÜRKİYE’YE GELİYOR
  </strong>
 </p>
 <p>
  Meksika’nın Ankara Büyükelçisi Martha Elena Barcena Cogui, Türkiye’ye 7-8 ay önce atanmış. Danimarka, Norveç ve İzlanda’dan sonraki görev yeri burası. Meksika’da iletişim, İtalya’da felsefe okumuş. Dışişlerine ise çok genç yaşlarda girmiş. Meksika Dışişleri’nde hem uluslararası ilişkiler hem de ABD’yle ilişkiler biriminde çalışmış. Göçmen işçiler ve sınır işbirliği üzerine çalışmış.
 </p>
 <p>
  Mesleğe ilk başladığı yıllarda tanıştığı kendisi gibi diplomat eşiyle 24 yaşındayken evlenmiş. Eşi şu anda Romanya’da vazifeli. Çiftin iki kızı var. Eşinin işi dolayısıyla birkaç yıl çalışmamış. Hong Kong, İtalya ve İrlanda’da yaşamış. O yılları kaldığı ülkeleri yakından tanıyarak değerlendirmiş. İtalya’da felsefe okumuş, Hong Kong’da Çince öğrenmiş. Şimdilerde ise Türkçe öğrenmeye hevesli. Her ülkenin kendine bir şeyler kattığını söylüyor.
 </p>
 <p>
  Kızların biri Dubai’de, diğeri Kopenhang’da eğitim görüyor. Yakın zamanda Türkiye’ye geleceklermiş. Büyükelçiye göre, mesleğin en zor yanı aileden uzakta kalma: “Yalnız yaşadığında her şeyi kendin yapıyorsun; ama başka bir insanla yaşamak çok farklı, onun ne istediğini de göz önünde bulundurmak gerekiyor. Şimdi hepimiz farklı ülkelerdeyiz. Bazen ben eşimin yanına gidiyorum, bazen İstanbul’da buluşuyoruz.”
 </p>
 <p>
  <img alt="" src="http://web.archive.org/web/20150702033348im_/http://medya.aksiyon.com.tr/aksiyon/2014/07/07/ankaranin3.jpg"/>
 </p>
 <p>
  Kısa sürede Ankara’ya alışmış. Ulus, Ankara Kalesi, Tunalı, Eymir Gölü en sık gittiği mekânlar. Evdeki aşçısı Türk. Dolayısıyla yemeklerimizi tatmakta. Özellikle patlıcan yemeklerini ve mantıyı seviyor.
 </p>
 <p>
  Meksika Dışişleri’nin ve Cumhurbaşkanı’nın Türkiye’ye ayrı bir önem atfettiğini dile getiriyor. Meksika ve Türkiye arasındaki turizmin gelişmesini arzuluyor: “İnsan olarak da nüfus olarak da birbirimize benziyoruz. Her iki ülkenin de nüfusu oldukça genç. Meksika turizmi için Türkiye çok önemli bir yerde. Her yıl 40 bin Meksikalı Türkiye’yi ziyaret ediyor. Fakat 4-5 bin civarında Türk turist Meksika’ya gidiyor. Burada yapmamız gereken Meksika’yı daha çok tanıtmak.” Bu uğurda birçok adım atıldığını da belirtiyor büyükelçi. E- vizenin buna katkı yapacağını söylüyor. THY’nin Meksika’ya direkt uçmasının planlandığını ifade ediyor.
 </p>
 <p>
  Martha Elena Barcena Cogui, öğrencilerin değişimi konusuna da özen gösteriyor. Daha fazla öğrencinin Türkiye ve Meksika’da okumalarına fırsat verilmesi gerektiğinin altını çiziyor: “ Önceliğim öğrencilerin Meksika ve Türkiye arasında gidip gelmelerini sağlamak. Türkiye’den Meksika’ya gidip okuyan öğrenci sayısı oldukça az. Aynı şekilde Meksika’dan Türkiye’ye gelen öğrenci de yeterli değil. Bunun için çalışmalar yapıyorum.”
 </p>
 <p>
  Türkiye’ye atanacağı söylendiğinde biraz şaşırmış. Hatta ‘Kadın büyükelçi göndermeye emin misiniz?’ diye sormuş. Ülkemizi tanıdıkça endişenin yersizliğini anlamış: “Türkiye diğer Müslüman ülkelere göre daha açık görüşlü. Bence Türkiye’ye daha fazla kadın büyükelçi gönderilmeli. Belki Türkiye’nin konumundan dolayı politik alanda ve güvenlik alanında uzmanlaşmış kişiler gönderilmek isteniyor olabilir. İnsanlar genelde güvenlik konularında erkeklerin yapabileceğini kadınların yapamayacağını sanıyorlar. Ama kadınlar da bunu yapıyor.”
 </p>
 <p>
  Gelmeden önce Türkiye’yi araştıran Cogui, hükümetteki kadın sayısının azlığına hayli şaşırmış. Bürokraside iş dünyasından daha az kadın istihdam edilmesini o da yadırgıyor: “Koca kabinede bir kadın bakan var, bu çok şaşırtıcı. Meksika’da da çok fazla değil; ama buradan daha fazla. 12 kadın büyükelçi var. Bunun yanında pek çok başkonsolos kadın var ve bu sayı özellikle yüksek tutulmaya çalışılıyor. Yaklaşık on yıldır kadın büyükelçilerin sayısını yükseltmeye çalışıyoruz. Hatta bir önceki dışişleri bakanımız da bir kadındı. Meksika’daki yasaya göre parlamento adaylarının yüzde 50’sinin kadın olması gerekiyor.”
 </p>
 <p>
  <strong>
   SİNGAPUR MASLAHATGÜZARI
  </strong>
 </p>
 <p>
  Lorling Lee, Singapur’un Türkiye’deki maslahatgüzarı. ABD ve Hindistan’daki görevlerinin ardından Ankara’ya atanmış. Kariyerine 1995’te dışişlerinde başlamış. Ailedeki ilk diplomat. Rahibeler yönetimindeki bir misyon okulunda okumuş. Sonrasında ise Singapur’da siyaset bilimi eğitimi almış. Lorling Lee, evinde İncil’den ayetler okuyarak güne başlıyor. Sonrasında internet üzerinden ailesiyle görüşüyor. Singapur ve Türkiye’de yayımlanan İngilizce gazeteleri okuyor. Ofise geldikten sonra ise rutin işlerle ilgileniyor.
 </p>
 <p>
  Diğer kadın büyükelçilerden farkı, hiç evlenmemiş olması. Bu nedenle eş, çocuk gibi faktörler onu etkilemiyor. Bekâr olmasını ‘tipik bir Singapur kadınıyım’ şeklinde açıklıyor: “Kadınlarımız çok iyi eğitim almış, maddi olarak bağımsız ve çokça seyahat eden insanlar. Singapur kadınları ya hiç evlenmez ya da çok geç evlenir. Evlense bile çocuk istemez.”
 </p>
 <p>
  <img alt="" src="http://web.archive.org/web/20150702033348im_/http://medya.aksiyon.com.tr/aksiyon/2014/07/07/ankaranin5.jpg"/>
 </p>
 <p>
  Önce Washington sonra Yeni Delhi’de çalışan Lee’nin son görev yeri Ankara. Misafirperverlik ve cana yakınlık açısından Türkiye’yi ülkesine çok benzetiyor. Lee, dışişlerinde çalışmanın insanı göçebe hâline getirdiğini de belirtiyor. Kadınlık üzerinden negatif ayrımcılık yaşamamış. O da sektörlerdeki kadın azlığından şikâyetçi: “Bazı sektörlerde özellikle bürokraside erkekler ağırlıklı. Ama İskandinav ülkelerine baktığımızda durum böyle değil. Filipinler örneğin. Kadınlar önemli rol oynuyorlar. Singapur çok genç bir ülke, 1965’te bağımsızlığını kazandı. 15 milyon nüfusu var ve 1 milyonu yabancı. Hükümette sanırım iki kadın bakan var. Mecliste ise 10 civarında. Siyasette daha iyi olabiliriz.”
 </p>
 <p>
  Sık sık diğer kadın büyükelçilerle görüşüyor. Sadece kadın büyükelçilerin katıldığı toplantılar düzenlediklerini ve  bundan büyük keyif aldığını anlatıyor: “Zaten çok küçük bir grubuz. Hepimizin ortak noktaları var. Bir araya geldiğimizde keyifli vakit geçiriyoruz.”
 </p>
</div>


Kaynak: [www.aksiyon.com.tr](http://www.aksiyon.com.tr:80/dosyalar/ankaranin-kadin-buyukelcileri_538882), [web.archive.org (arşiv bağlantısı)](http://web.archive.org/web/20150702033348/http://www.aksiyon.com.tr:80/dosyalar/ankaranin-kadin-buyukelcileri_538882)
