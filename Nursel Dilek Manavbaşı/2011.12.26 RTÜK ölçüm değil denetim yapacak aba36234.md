# RTÜK, ölçüm değil denetim yapacak

*Nursel Dilek Manavbaşı 2011.12.26*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Reyting skandalına müdahalede geç kalındığını belirten RTÜK Başkanı Davut Dursun, ölçümleri denetlemenin RTÜK veya uluslararası denetim firmaları eliyle yapılması gerektiğini savunuyor.
  </font>
 </div>
 <div id="newsText">
  <font class="detail-text">
   <p class="MsoNormal">
    Televizyon kanallarının izlenirlik oranlarında oynama yapılarak 2,5 milyar liralık reklam pastasından haksız kazanç elde edildiği iddiasıyla düzenlenen reyting operasyonunun yankıları devam ediyor. Son olarak Televizyon İzleme Araştırmaları Komitesi (TİAK) 1989’dan beri reyting ölçümü yapan ve son dönemde denek listelerini yapımcılara sızdırmakla suçlanan AGB ile sözleşmesini feshetti. Ölçümleri, daha önce anlaşılan TNS firması yapacak. Önümüzdeki 4 ayda ise ölçüm yapılmayacak. Radyo ve Televizyon Üst Kurulu (RTÜK) Başkanı Prof. Dr. Davut Dursun, reyting ölçümleriyle ilgili tartışmalara açıklık getirdi. Dursun’a göre, ölçümler yine piyasa tarafından yapılacak. Reyting operasyonlarının ardından yeni düzenlemeye giden RTÜK ölçümlerin denetiminde yer alacak. Dursun, konuyla ilgili soruları ilk kez cevaplıyor.
   </p>
   <p class="MsoNormal">
    -Böyle bir operasyon bekliyor muydunuz?
   </p>
   <p class="MsoNormal">
    Böyle bir beklentim yoktu. Ancak Türkiye’deki reyting ölçümleriyle ilgili ciddi tartışma ve eleştiriler vardı. Bir noktadan sonra ciddi problemlerin ortaya çıkacağını hissediyorduk ve çıktı. TRT cenahında başladı. Tabii bu ölçümlerden diğer TV kanalları da rahatsızdı. Onlar da bu işin düzeltilmesi için birtakım girişimlerde bulundu. Neler yapılabileceğiyle ilgili bazı kanaatlerimizi iletmiştik. Biliyorsunuz reyting ölçümünü ihale eden TİAK şirketleşti. Şirketleşme konusu bizim şiddetle savunduğumuz bir konuydu. Çünkü tüzel kişiliği olmadığından hesap sorabilme imkânı yoktu. Trilyonluk işler yaptırıyorsunuz, bunu ihale ediyor, yönetiyor; ama buna ilişkin bir itirazınız olduğunda mahkemeye veremiyorsunuz.
   </p>
   <p class="MsoNormal">
    -Bu sorun aşıldı herhâlde…
   </p>
   <p class="MsoNormal">
    Reyting ölçümlerinden rahatsız olan kuruluşların dile getirdiği husustu. İkincisi TİAK’ı oluşturan yapı içerisinde TV yayıncıları azınlıktaydı, 15’te 3 gibi. Reklamcılar ve reklam verenler ağırlıktaydı. Son düzenlemeyle yayıncıların oranı yüzde ellinin üzerine çıktı. Reklam ve reklam verenler için reyting ölçümleri önemli; ama yayıncılar için sonuçları daha önemli. Çünkü ölçümler yayıncıların yayın planlamasında birinci derecede etkili. -Sorun nereden kaynaklandı o zaman?
   </p>
   <p class="MsoNormal">
    İki yıldır bir tartışma vardı, nispeten bazı şeyler çözülür gibi oldu; ancak sorunlar devam ediyordu. Hâlâ ölçme yapan kuruluş aynıydı. Çünkü o ihaleyle bu işi almıştı ve eylüle kadar devam ettirecekti. TİAK önümüzdeki seneden itibaren TNS’ye verdi işi. İki ay önce, mevcut örneklem içerisinde yer alan hanelerden 800’ünün deşifre edilmesi olayı gündeme geldi; bu da yaraya tuz biber ekti. Bu konuda önce araştırma yapan kuruluş kendi panel hanelerinden çıkardıklarını söyledi. Kalan 1700 hanenin birleşiminde dengesizlik ortaya çıktı. TİAK orada ne yapacağını bilemedi. 800 hanenin deşifre edilmesi, bunlarla ilgili bilginin elden ele dolaşması güvenirliliği tamamen ortadan kaldırdı.
   </p>
   <p class="MsoNormal">
    - Ortada ciddi bir reklam pastası var.
   </p>
   <p class="MsoNormal">
    250’ye yakın TV, binin üzerinde radyo var. Bütün bunlar belli oranlardaki reklam pastasından besleniyor. Pastadan herkes daha fazla pay almak istiyor. Bunun için müthiş bir rekabet var. Mevcut pastanın bu kadar yayın kuruluşunu sağlıklı bir şekilde beslemesi zor oluyor. Yayın kuruluşlarından mümkün olduğu kadar belli bir kaliteyi yakalamaları ve toplumun beklentilerine uygun yayın yapmalarını bekliyoruz.
   </p>
   <p class="MsoNormal">
    -Bu operasyona yönelik düzenlemeniz olacak mı?
   </p>
   <p class="MsoNormal">
    Bizim meseleye bakışımızda 4 temel sorun alanımız vardı. Biri TİAK’ın tüzel kişiliği meselesiydi, o sağlandı. TİAK’ın birleşiminde yayıncıların azınlıkta olması sorundu, o da çözüldü. İki parametre daha var. Biri reyting ölçümlerinde kullanılan örneklemin yani panel hanelerinin Türkiye’yi temsil kabiliyeti. Bu ölçümlerde nüfusu 20 binin altında olan yerler dikkate alınmıyor.
   </p>
   <p class="MsoNormal">
    -Hakkâri, Muş ne izliyor bilmiyoruz yani.
   </p>
   <p class="MsoNormal">
    Evet. O zaman şöyle bir şey ortaya çıkıyor. 20 binin üzerinde olan Türkiye ölçülüyor. Oysaki sonuç Türkiye geneli şeklinde ortaya çıkıyor. Örneklemin bütün Türkiye’yi temsil etmesi lazım. Bu henüz aşılmış değil. İkincisi bütün bunların mevzuata, bilimsel verilere uygun işlediğini denetleyecek bir bağımsız denetim otoritesi olması lazım. Şu anda denetim işini TİAK’a bağlı bir birim yapıyor. Hem iş veriyor hem de denetimi yapıyor. Oysa denetim daha bağımsız, özerk bir birim tarafından yapılmalı.
   </p>
   <p class="MsoNormal">
    -RTÜK denetim konusunda devreye girecek mi?
   </p>
   <p class="MsoNormal">
    Bu sorun henüz aşılmadı. Bize göre ya uluslararası bir bağımsız denetim birimi denetlemeli ya da ulusal bir bağımsız denetim komisyonu olmalı. Onun içinde RTÜK olmalı diyoruz.
   </p>
   <p class="MsoNormal">
    -RTÜK’ün ölçüm yapması söz konusu mu?
   </p>
   <p class="MsoNormal">
    Hayır. RTÜK ve benzeri kurumlar tarafından reyting ölçümü yapılması dünyanın hiçbir yerinde yok. Böyle bir şey savunulamaz. Çünkü RTÜK idari bir kurumdur, devlet kurumudur. Böyle bir kurumun ölçüm yapması, sonuçlar üzerine bir sürü spekülasyona sebep olur. Bunun her halükârda piyasa tarafından yapılmasını savunuyoruz. 1994’ten bu yana RTÜK var; ama hiçbir zaman ölçüm yapmadı. 3984 sayılı yasada izleme oranlarının tespiti RTÜK’e görev olarak verilmişti; Anayasa Mahkemesi tarafından iptal edildi. Biz reyting ölçümü yapmaya talip değiliz.
   </p>
   <p class="MsoNormal">
    -Ama denetim içerisinde olmalı diyorsunuz?
   </p>
   <p class="MsoNormal">
    6112 sayılı yasayla reyting ölçümlerinin nasıl yapılacağına ilişkin usul ve esasları belirleme yetkisini aldık. Dolayısıyla biz reyting ölçümlerinin nasıl yapılacağına dair standartları belirliyoruz. Bugünlerde çalışıyoruz, sonuna doğru yaklaştık. Diyeceğiz ki reyting ölçümü şu niteliklerde olmalı.
   </p>
   <p class="MsoNormal">
    -Hangi niteliklerde?
   </p>
   <p class="MsoNormal">
    Az önce bahsettiğim dört temel sorunu çözecek şekilde olmalı. Yeni düzenleme konusunda bir grup oluşturduk. O komisyon çalışıyor ve bir noktaya gelindi. Bununla ilgili bir metin oluşturacağız ve bu metin üst kurula sunulacak. Reklamcılar, yayıncılar, reklam verenlerle konuşacağız. Dolayısıyla biz ölçümü yapmayacağız; ama ‘bizim esaslarımıza göre yapılmalı’ diyeceğiz.
   </p>
   <p class="MsoNormal">
    -Peki, sonuçları ne olur? Ünlü birçok yapım şirketinden isimler var.
   </p>
   <p class="MsoNormal">
    Biraz beklemek lazım. Burada suçlu görülen birtakım kişiler mahkemeye çıkarılacak. Belki bu aradaki tartışmalar bize de yol gösterici olabilir.
   </p>
   <p class="MsoNormal">
    -En çok hangi programlardan şikâyet alıyorsunuz?
   </p>
   <p class="MsoNormal">
    Genel olarak diziler başta. Şiddet, cinsellik, olumsuz davranışlar, argolu ifadeler, millî ve manevi değerlere aykırılık, aile yapısına aykırılık, genel ahlaka aykırılık gibi durumlarda şikâyet alıyoruz. Diziler hem çok izleniyor hem de çok eleştiriliyor.
   </p>
   <p class="MsoNormal">
   </p>
   <p class="MsoNormal">
    -Bir tezatlık yok mu? Siz nasıl karar veriyorsunuz bu tür durumlarda?
   </p>
   <p class="MsoNormal">
    Kamuoyu araştırmalarımızda kişilere en çok neyi izlediklerini soruyoruz; genel itibariyle diziler ön plana çıkıyor. Şikâyet ettiklerini soruyoruz, yine diziler. Yani doğal bir şey tabii. İzlemedikleri şeylerden şikâyet etmez insanlar.
   </p>
   <p class="MsoNormal">
    -Evlilik programları giderek artıyor. Bülent Arınç’ın da bir açıklaması var “Midem bulanıyor, bakamıyorum!” diye. Bunlarla ilgili bir düzenleme var mı?
   </p>
   <p class="MsoNormal">
    Özel bir düzenleme söz konusu değil. Yasayı ihlal eden durumlarda bir şeyler yapılabilir. Biz yeni yasayla birlikte ailenin korunması ilkesinden hareketle evlilik programlarını da izlemeye çalışıyoruz. Bu programlar canlı yayımlanıyor, o yüzden problemler biraz daha fazla. Program konseptinin kendisi bir kere hoş değil. Kadın bir tür pazarlanabilir, alınıp satılabilir bir eşya gibi algılanıyor. Ancak bu programa gelen insanlar gönüllü… Bunların yayından kaldırılması isteniyor. Ancak RTÜK’ün program kaldırma yetkisi yok.
   </p>
   <p class="MsoNormal">
    -Siz neyi izliyorsunuz? Ailenizle birlikte izlediğiniz programlar var mı?
   </p>
   <p class="MsoNormal">
    Ben şu programı kaçırmayayım, takip edeyim diye bir çaba içinde değilim. Vaktim de yok zaten. Tesadüfen gördüğümde ilginç bir şey varsa bakıyorum. Tartışma programlarına bakarım; ama konu ilginç, konuklar ne söyleyeceğini merak ettiğim kişilerse izlerim. Ne söyleyeceğini önceden tahmin ettiğim bir insansa vakit ayırmıyorum. Zaten aynı tartışmacıları sıklıkla görüyoruz. Ailemle birlikte televizyon izleme imkânım fazla olmuyor.
   </p>
   <p class="MsoNormal">
    -Evde kumanda kimin elinde?
   </p>
   <p class="MsoNormal">
    Herkesin elinde. Bizim evde öyle çok televizyon seyredilmez. Ama eşim gündüz bakıyordur.
   </p>
   <p class="MsoNormal">
    -Eşiniz şikâyet etmiyor mu programlardan?
   </p>
   <p class="MsoNormal">
    Zaman zaman söyleniyor. Çok spesifik olmasa bile. “Bunları görmüyor musunuz, çok ciddi problemler var.” diye hayıflandığı oluyor.
   </p>
   <p class="MsoNormal">
    -Siz ne diyorsunuz?
   </p>
   <p class="MsoNormal">
    “Elinde kumanda var, değiştir.” diyorum.
   </p>
   <p class="MsoNormal">
    -Terör ve medya ilişkileri hep tartışılır. Medya terör olaylarını nasıl vermeli?
   </p>
   <p class="MsoNormal">
    Bu ciddi bir problem. Sadece ülkemiz için değil, dünyada da önemli. Avrupa Konseyi’nin bu konuyla ilgili raporları, çalışmaları var. Terör ve benzeri olayların ortaya çıkardığı kriz zamanlarında bile ifade ve haber alma özgürlüğünün korunması gerekiyor. Bu durumlarda haber alma özgürlüğüne ciddi bir sınırlama getirilirse aslında terörün kendisine hizmet edilmiş olur. Ancak terörist saldırıları, savaş vb. gibi olağanüstü durumlarda haberlerin verilişinde belli hassasiyetlerin gösterilmesi gerekiyor. Yani bu eylemleri yapan insanların amaçlarına hizmet etmeyecek biçimde olması gerekli. Bir şehidin annesini, eşini, çocuğunu, üç ay sonra doğacak bebeğini vatandaş çok mu merak ediyor? Çok ince bir çizgi var burada ve medya kuruluşlarının bu ince çizgiyi iyi ayarlaması gerekiyor. Siz bir terör olayını bir saat evirip çevirip verirseniz kime hizmet edersiniz?
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=05D6C095DB1E48ACB73F3BC442FCDE95?newsId=31390), [web.archive.org (arşiv bağlantısı)](http://web.archive.org/web/20141111154831/http://www.aksiyon.com.tr:80/aksiyon/newsDetail_getNewsById.action;jsessionid=05D6C095DB1E48ACB73F3BC442FCDE95?newsId=31390)
