# Faili meçhul acıları Meclis'e taşıyacak

*Nursel Dilek Manavbaşı 2007.08.20*

<div class="pNewsDetailMainContent" itemprop="articleBody">
 Eşini faili meçhul cinayetle kaybeden DTP Iğdır Milletvekili Pervin Buldan'la yaşadığı acı yılları konuştuk. Buldan, Uğur Mumcu'nun eşi Güldal Mumcu ile birlikte faili meçhul mücadelesini Meclis'e taşımaya hazırlanıyor. Demokratik Toplum Partisi (DTP) Iğdır Milletvekili Pervin Buldan'ın hikâyesi diğer DTP'li kadınlarınkinden oldukça farklı. Onu diğerlerinden ayıran özellik ise eşi Savaş Buldan'ı 13 yıl önce faili meçhul bir cinayet sonucu yitirmiş olması. Üstelik eşinin öldürüldüğü gün, kızını dünyaya getirmesi. Pervin Buldan, Iğdır'ın ilk kadın milletvekili olarak girdi Meclis'e. Aslında baraj engeline takılmasaydı üçüncü defa milletvekili olacaktı. Yıllarca dışarıda verdiği mücadeleyi şimdi Meclis'te vermek istiyor Buldan. Kader arkadaşım dediği CHP'li Güldal Mumcu'yla faili meçhul cinayetlerin aydınlatılması için çalışacağını aktarıyor. Eşi faili meçhule kurban gitmiş Nobel adayı bir kadının Hakkari'den Ankara'ya uzanan öyküsü bu. DTP'nin Meclis'te nasıl tavır alacağını, Kürt meselesini konuşmuyoruz bu yüzden.
 <br>
  <br>
   İNGİLİZCE ÖĞRETMENLİĞİNİ ÇOK İSTEDİ
   <br>
    <br>
     Arap kökenli Siirtli bir baba ile Hakkâri Yüksekovalı Kürt bir annenin kızı Pervin Buldan. 6 Kasım 1967 doğumlu. İki kardeşin büyüğü. Baba Sıtma Savaş memurluk yapmaktadır Hakkâri'de. Anne ise vali hanımlarıyla günlere giden 'sosyal' bir ev hanımı. Baba Arapça konuşur evde, anne Kürtçe. Hal böyle olunca ikisini de çat pat öğrenir Pervin Hanım. Ama Türkçesi hepsinden iyidir. Hayalinde ise İngilizce öğretmeni olmak vardır. Ancak üniversite sınavını çok az bir puanla kaybeder. Bir sefer daha dener; olmayınca vazgeçer. Kısa bir süre sonra Özel İdare Müdürlüğü'nde işe girer. Fakat çalışma hayatı yalnızca sekiz ay sürer. Sebebi, Savaş Buldan'la evliliğe doğru attığı ilk adımdır.
     <br>
      <br>
       Teyze oğlu Savaş Buldan, Yüksekova'daki Oramar aşiretindendir. Onun ağabeyi Necdet Buldan ise Yüksekova Belediye Başkanı. Aileler gelip gittikçe, kaptırır gönlünü teyze kızına Savaş Buldan. Nihayetinde 1987'de evlenirler. Bu evliliğin 7 yıl sonra eşlerden birinin ölümüyle biteceğini bilmiyorlardır haliyle. Pervin ve Savaş'ın düğünü dillere destan olur o dönem. Öyle ki Yüksekova'dan gelin almaya gelirken arabaların bir ucu Yüksekova'da, bir ucu Hakkâri'de kalır neredeyse. Hakkârili, günlerce aynı şeyi söyler onların düğünü için: "Hakkâri Hakkâri olalı böyle düğün görmedi."
       <br/>
       <br/>
       Çiçeği burnunda Buldan ailesi, bir sene Yüksekova'da oturur. Savaş Bey halı ticareti yaparak evin geçimini sağlar. Pervin Hanım ise sıradan bir ev hanımıdır. Savaş Buldan İstanbul'dan bir otel satın alınca aile buraya taşınmaya karar verir. Buldan çiftinin İstanbul'a taşınması çocuk heyecanını beraberinde getirir. İlk çocukları Neçirvan'ı 1991'de dünyaya getirir Pervin Hanım. Neçirvan Kürtçe 'avcı' anlamına gelmektedir. O dönem Ankara'ya gelen Mesut Barzani'nin oğlu Neçirvan Barzani'den esinlenerek konulur ismi.
       <br/>
       <br/>
       KIZIMIN DOĞUM, KOCAMIN ÖLÜM GÜNÜ
       <br/>
       <br/>
       1990'lı yıllarda faili meçhul cinayetler zirve yapmıştır maalesef. Buldan ailesi 1993 sonlarında PKK'ya haraç verme iddiasıyla suçlanırken ikinci çocuklarının da heyecanını yaşamaktadır. Üstelik bu kez kızdır beklenen bebek. Daha doğmadan ismi de hazırdır. Kürtçe'de 'berrak' anlamına gelen Zelal olsun ister babası. Nitekim öyle de olur. Ancak baba Buldan, kızının doğduğu gün öldürülecektir.
       <br/>
       <br/>
       Öldürülmeden önce sayısız tehdit mektubu alır Savaş Buldan. Ama eve hiçbir şey yansıtmaz. Ailenin tek tedirginliği Yüksekovalı işadamlarının bir bir öldürülmesidir. O yüzden diken üstündedirler her daim. 3 Haziran gecesi Savaş Bey Çınar Oteli'nden arar eşini. Arkadaşlarıyla birlikte olduğunu, eve geç geleceğini söyler. Pervin Hanım sekiz aylık hamiledir o dönem.
       <br/>
       <br/>
       Sabaha karşı dörtte uyandığında eşini yanında bulamayınca bir korku sarar onu. Çağrı cihazına 'evi ara' diye mesaj bırakır. Sabaha kadar cevap alamayınca oteli arar Pervin Hanım. Telefona çıkan görevli, kapıdan çıkarken iki arkadaşı ile birlikte zorla arabaya bindirilip götürüldüğünü söyler kocasının. Kaçırılma haberini alan Pervin Buldan, oracıkta düşüp bayılır. Gözünü açtığında ise hastanededir. Pervin Hanım kızı Zelal'i dünyaya getirdiği saatlerde kocasının cesedi de Bolu'nun Yığılca ilçesinde bulunur iki arkadaşıyla. Bu acı tevafuk yüzünden Zelal'in 4 Haziran'daki doğum günlerini de kutlamayacaktır Buldan ailesi. Acı haber üç gün gizlenir eşinden. Ve üç gün ölümü hiç aklına getirmeden eşini bekler Pervin Hanım. Hastane odasında ne TV açılır ne gazete alınır. 'Savaş nerede?' dedikçe 'Gelecek' derler. Ancak eşinin cenazesi çoktan kaldırılmıştır.
       <br/>
       <br/>
       GÜLDAL MUMCU KADER ARKADAŞIM
       <br/>
       <br/>
       Nihayetinde öğrenir eşinin öldüğünü. Kucağında kızı Zelal ile döner evine. Siyah giyinip yaslara bürünür, bir sene evden dışarı çıkmaz. Yatak odasına adımını dahi atmaz. Bir buçuk ay sonra mezarına gittiğinde kabullenir ölümü. Olayların üzerinden bir yıl geçmesine rağmen çözülmesi yönünde hiçbir gelişme olmaz cinayetle ilgili. Ona göre kocası sadece Kürt olduğu için değil, muhalif olduğu için öldürülmüştür. Hakkındaki iddiaların tamamı, PKK'ya yardım meselesi dahil ispat edilmelidir, gerekirse yargılanmalıdır; ancak ölüm olmamalıdır sonu.
       <br/>
       <br/>
       Pervin Buldan, o gün karar verir bir şeyler yapmaya. Özgür Kadın Vakfı'ndan çalışma teklifi alır. Sonra meşhur Cumartesi Anneleri'ne katılır. HADEP'te iki dönem parti meclisi üyeliği yapar. 1999 seçimlerinde HADEP'ten İstanbul üçüncü bölge milletvekili adayı olur. Kazanır; ancak parti barajı aşamaz. DEHAP sürecinde de aday gösterilir; ama yine baraj engeline takılır. Nihayet 22 Temmuz seçimlerine DTP'nin bağımsız adayı gösterilerek girer Meclis'e. Iğdır'ın ilk kadın milletvekilidir artık.
       <br/>
       <br/>
       23. dönem Meclis'ine giren 52 kadından biri Pervin Buldan. Kader arkadaşlığı yaptığı, aynı acıyı paylaştığı bir isim daha yer alıyor Meclis'te. CHP İzmir milletvekili ve CHP Grup Başkanvekili Güldal Mumcu. Gazeteci eşi Uğur Mumcu'yu yıllar önce bombalı saldırı sonucu kaybeden TBMM Başkanvekili Güldal Hanım, Meclis'te Pervin Buldan'ın acısını en iyi anlayabilecek kadın. Pervin Hanım, Güldal Mumcu'yla henüz tanışmamış. Sadece yemin töreninde izlemiş onu. İlk fırsatta tanışmayı düşünen Pervin Hanım'ın tek isteği faili meçhul cinayetlerin aydınlatılması. Bunun için de 'kader arkadaşım' dediği Mumcu'yla beraber bir şeyler yapmak istiyor.
       <br/>
       <br/>
       ÇİLLER'İ KADIN OLARAK GÖRMÜYORUM
       <br/>
       <br/>
       Pervin Buldan, Kürt iş adamlarının öldürülme süreciyle dönemin başbakanı Tansu Çiller'in "PKK'ya  haraç veren işadamlarından hesap soracağız" şeklindeki açıklamaları arasında sıkı bağ kuruyor. Çiller'i kadın olarak görmediğini de ekliyor. Türkiye'deki birçok kişinin ölümünden Çiller'i ve dönemin İçişleri Bakanı Mehmet Ağar'ı sorumlu tutuyor. "Devlet adına on bin operasyon yaptım" diyen Ağar'ın bu cinayetleri zaten üstüne aldığını ileri sürüyor. Ağar'ın Meclis'te olmamasını ve dokunulmazlığının kaldırılmış olmasını da yargılanması açısından bir fırsat olarak görüyor. Pervin Buldan'a göre Türkiye'de yaşanan faili meçhul cinayetler o süreçte bir konseptti. Bu cinayetlerin açığa çıkması için de yargılamaların yapılmasını istiyor.
       <br/>
       <br/>
       <br/>
       NOBEL ÖDÜLÜ ADAYIYDI
       <br/>
       <br/>
       Pervin Buldan, 2005 yılında Nobel Barış Ödülü'ne aday gösterilen bin kadından biriydi. "Başka kadınlar da ağlamasın" diye kayıp ve mağdurların ailelerine destek verdi. 2002 senesinde Yakınlarını Kaybedenlerle Yardımlaşma ve Dayanışma Derneği'ni (YAKAYDER) kurdu. Buradaki çalışmalarından dolayı Avrupa'daki barış derneklerinden teklif aldı. Söz konusu ödül için, Leyla Zana ile birlikte Türkiye'den aday gösterilen dört kadından biri oldu. Pervin Buldan Nobel barış ödülü konusunda çok ümitliydi; ancak bu ödülü alamadı.
       <br/>
      </br>
     </br>
    </br>
   </br>
  </br>
 </br>
</div>


Kaynak: [www.aksiyon.com.tr](http://www.aksiyon.com.tr/nursel-dilek/faili-mechul-acilari-meclise-tasiyacak_517425), [web.archive.org (arşiv bağlantısı)](http://web.archive.org/web/20150617171925/http://www.aksiyon.com.tr/nursel-dilek/faili-mechul-acilari-meclise-tasiyacak_517425)
