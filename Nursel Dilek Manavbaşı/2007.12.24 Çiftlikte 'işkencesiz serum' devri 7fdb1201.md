# Çiftlikte 'işkencesiz serum' devri

*Nursel Dilek Manavbaşı 2007.12.24*

<div class="pNewsDetailMainContent" itemprop="articleBody">
 Serum Üretim Çiftliği, bundan birkaç yıl önce atlara işkence görüntüleriyle gündeme gelmişti. Şimdilerde ise steril ortamlarda tetanos, difteri ve akrep serumu üretiliyor. Çiftliğin en önemli müşterisi silahlı kuvvetler.‘Atlar önce yere yatırılıyor, ayakları bağlanıyor, atın damarı kesilerek kan alınmaya başlanıyor. Bu işlem yapılırken ata anestezi dahi uygulanmıyor! Kanı tükenen at da ölüme terk ediliyor…’ Ankara Esenboğa Havaalanı yolu üzerindeki ‘Serum Üretim Çiftliği’ bundan iki yıl önce bu görüntülerle gelmişti ekranlara. Bir televizyon kanalının gizli çekim yaparak ‘Atlara işkence yöntemiyle serum üretiliyor’ anonsu Türkiye’de birçok kişinin hafızasında yer etti. Kimi tepkisini eylem yaparak gösterdi; kimi de kurumu mail bombardımanına tuttu. Ardından Sağlık Bakanı Prof. Dr. Recep Akdağ’ın talimatıyla çiftlikte ilkel yöntemlerle kan alım işlemi sona erdi. Zaten bu yöntem dünyanın birçok ülkesinde daha fazla serum üretmek adına nadiren uygulanan bir yöntemdi. Ancak kamuoyundan ve sivil toplum kuruluşlarından gelen eleştiriler sonrasında serum üretim çiftliği artık modernize edildi. İki yıl önce eleştiri yağmuruna tutulan kurumda şimdi neler yapılıyor? Atlardan serum üretimi nasıl gerçekleşiyor? Hangi yöntemler uygulanıyor?
 <br/>
 <br/>
 TÜRKİYE’NİN İLK VE TEK SERUM ÜSSÜ
 <br/>
 <br/>
 Aşı üretiminde olduğu gibi ülkemizde serum üretiminin geçmişi Osmanlı dönemine dayanıyor. Türkiye, Osmanlı’nın başlattığı aşı üretimindeki başarıyı devam ettiremese de serum üretimi Osmanlı’dan günümüze hâlâ devam ediyor. Ankara Esenboğa yolu üzerinde bulunan serum çiftliği Türkiye’nin ilk ve tek serum üretim merkezi. Daha önceleri Refik Saydam Hıfzıssıhha Merkez binasında yapılan üretim, 1968’den sonra serum üretim çiftliğinin kurulmasıyla buraya taşınmış.
 <br/>
 <br/>
 Burada üretilen serumlar, çoğumuzun bildiği, vücudun dengesini sağlayan şekerli veya tuzlu su vs. değil. Çiftlikte üretimi daha zor olan, enfeksiyon ve zehirlenme vakalarında tedavi veya korunma amaçlı kullanılan serumlar üretiliyor. Diğer serumları ise özel sektördeki birçok firma üretebiliyor. Serum Üretim Çiftliği’nde önceki yıllarda kuduz, gazlı kangren, şarbon gibi serumlar üretilirken artık üç serum çeşidi var: Türkiye’nin en önemli ihtiyacı olarak nitelendirilen difteri, tetanos ve akrep serumunun üretimi yapılıyor. Diğer serumların üretilmeme sebebi ise onların üretiminde daha yüksek kalitedeki tekniklere geçilmesi ve şarbon ve gazlı kangrenin artık tedavi amaçlı kullanılmaması. Serum üretimi nasıl gerçekleşiyor peki?
 <br/>
 <br/>
 Difteri, tetanos ve akrep serumunun üretiminde atlar kullanılıyor. Serum üretiminde keçi, koyun ve sığır gibi hayvanlardan yararlanılabiliyor ancak dünyada geçerli olan ve en fazla randıman alınan atlar. Sebebi ise atların bağışıklık sisteminin diğer hayvanlara nazaran daha iyi olması. Serum üretiminde dört yaşına gelmiş, olgun özelliklere sahip, sağlıklı atlar kullanılıyor. Genellikle yerli atları tercih ettiklerini söyleyen Serum Üretim Çiftliği sorumlusu Metin Gökyaprak, yerli ırk olmasının hem maliyet hem de atlara yaklaşım açısından daha avantajlı olduğunu belirtiyor. Çiftliğin kadrolu 58 atı var.
 <br/>
 <br/>
 Akrep serumu üretiminde atlara öncelikle zehir özelliği kaybedilmiş veya düşürülmüş akrep zehiri belirli aralıklarla aşılama yapılarak veriliyor. Daha sonra aşılama yapılan hayvandan kan alınarak, kanda oluşan panzehir seviyesi ölçülüyor. Bu süreçte akrep zehrine karşı at, bünyesinde panzehir yani antikor oluşturuyor. Antikor miktarı hayvanda belirlenen seviyeye ulaştığında hayvan artık bağışıklık kazanmış oluyor. Böylece hayvan antikor alımı için hazır hale geliyor.
 <br/>
 <br/>
 Özellikle acil durumlarda, akrep zehri üretiminde, atlardan antikor alımı bundan iki yıl öncesinde ekrana gelen görüntülerdeki gibiydi. Refik Saydam Hıfzıssıhha Merkezi Başkanı Doç. Dr. Mustafa Ertek, artık o sistemin çok geçmişte kaldığını vurguluyor: “O yöntem nadiren başvurulan bir yöntemdi. Yılda bir veya iki defa uygulanıyordu. Artık özel olarak kurulan Plazmaferez sistemiyle antikor toplanıyor.”
 <br/>
 <br/>
 Serum Üretim Çiftliği’nde iki yıldır dünyada kullanılan Plazmaferez sistemi uygulanıyor. Atlar önce plazma toplama odasına alınıyor. Plazma toplama makinesiyle atın boyun kısmından iğne yapılarak 5-6 litre civarında kan alınıyor. Kan alımı yaklaşık bir saat sürüyor. Plazma toplama işlemini veteriner hekimler gerçekleştiriyor. Bir attan alınan kandan yaklaşık 2 bin doz antikor elde ediliyor. Bu sistem sayesinde kan alımında at acı çekmiyor. Gereken antikor alındıktan sonra geriye kalan kan atın vücuduna tekrar enjekte ediliyor.
 <br/>
 <br/>
 AKREP SERUMUNUN ÜRETİMİ DAHA ZOR
 <br/>
 <br/>
 Serum çiftliğinde üretilen serumlar kontrollerin yapılması için Refik Saydam Hıfzıssıhha Merkezi’ne gönderiliyor. Serum tevzi laboratuarlarında serumlar incelemeye alınıyor. Kontrolden geçen serumlar daha sonra Sağlık Bakanlığı Temel Sağlık Hizmetleri Genel Müdürlüğü aracılığıyla İl Sağlık Müdürlüklerine, oradan da hastanelere dağıtılıyor.
 <br/>
 <br/>
 Akrep, difteri ve tetanos anti-serumları Türkiye’nin ihtiyacına göre üretiliyor. Her ilin Bulaşıcı Hastalıklar Şube Müdürlüğü, ne kadar ihtiyaç olduğunu bakanlığın Temel Sağlık Hizmetleri birimine bildiriyor. Temel Sağlık Hizmetleri ise hangi serum için ne kadar üretim yapılacağını Refik Saydam Hıfzıssıhha Merkezi Başkanlığı’na ileterek üretim dozunu tespit ediyor. Serum üretiminin maliyeti Türkiye için 1 milyon 600 bin YTL. Serumların kullanım süresi ise üç yıl. Akrep serumu yılda yaklaşık 40 bin doz üretiliyor. Tetanos 25-30 bin doz civarında üretilirken, 2006’da 1936 olan difteri serumu üretimi 2007’de 600’lere düşmüş. Ülkemizde akrep, tetanos ve difteri serumunun en büyük müşterisi Türk Silahlı Kuvvetleri. 2007’de Genelkurmay Başkanlığı Sıhhiye Ana Deposu’na gönderilen miktar 3 bin 500 doz akrep serumu. Jandarma Genel Komutanlığı’na ise bu yıl bin 200 akrep serumu gönderilmiş.
 <br/>
 <br/>
 Akrep serumunun üretimi difteri ve tetanosa göre biraz daha zor. Ancak üretilen akrep serumunun en önemli özelliği Türkiye’deki tüm akrep türlerinin sokmalarına karşı hazırlanmış karma bir serum olması. Veteriner Hekim Metin Gökyaprak, ürettikleri akrep serumunun Afrika’daki herhangi bir akrep sokmasına bile iyi geldiğine dikkat çekiyor: “Akrep serumu,  üzerinde durduğumuz bir serum çeşidi. Türkiye’de çok sayıda akrep türü var. Siz sadece bir türe karşı serum hazırlarsanız, bu hiçbir işe yaramaz. Bizim akrep zehrinden ürettiğimiz serum, tüm akrep türlerinin sokmalarına karşı etkili.”
 <br/>
 <br/>
 Gökyaprak, tetanos serumunun her zaman için daha fazla üretilmesinde yarar olduğunu söylüyor. Herhangi bir deprem vakasında tetanos serumuna ihtiyaç doğabileceğinin altını çiziyor. Pakistan depreminde bu ülkeye tetanos serumunu hibe ettiklerini aktarıyor.
 <br/>
 <br/>
 2008’DE KONSERVE SERUMU ÜRETİLECEK
 <br/>
 <br/>
 Mustafa Ertek, difteri, tetanos ve akrep serumundan sonra daha çok sıhhi koşullarda üretilmeyen konservelerin tüketilmesine bağlı olarak ortaya çıkan zehirlenmelere karşı da serum üretecekleri müjdesini veriyor. Ertek, Ağustos ayında çalışmalarına başladıkları serumun 2008’de üretime geçeceğini anlatıyor. Bu serumun üretilme macerası da hayli ilginç. ‘Clostridium Botulirum’ adı verilen bir bakteri; özellikle uygun şartlarda hazırlanmayan ve oksijen olmayan ortamlarda ürediği zaman zehir oluşturuyor. Ağız yoluyla alınması durumunda zehirlenmelere neden oluyor. Türkiye, konserve zehirlenmelerinde kullanılan bu serumları şimdiye kadar Almanya Behring Enstitüsü’nden alıyordu. Artık başkentin yanı başındaki serum çiftliğinde bu serum da üretilecek.
 <br/>
 <br/>
 <br/>
 <br/>
 OSMANLI, İLK SERUM ÜRETEN ÜLKELERDENDİ
 <br/>
 <br/>
 1892 yılında Emil Von Behring, insanlık için önemli bir buluş yaparak sağlık konusunda bir çığır açar. Tedavi edici difteri serumunu keşfeder. Serum,  Almanya’nın ardından tüm dünyada yayılır. 1896’da ise Bakteriyolojihane-i Şahane ülkemizde ilk olarak difteri serumunu üretmeye başlar. Ayrıca 1897’de dünyanın ilk sığır vebası serumu ülkemizde Mustafa Adil Bey tarafından hazırlanır. 1903’te Hamidiye Etfal Hastanesi’nde kızıl serumu üretildi.
 <br/>
 <br/>
 Emil Von Behring’in difteri serumu üretmesi Sultan II. Abdülhamit tarafından ödüllendirilir. Zamanın en yüksek liyakat madalyası kabul edilen I. Dereceden Mecidiye Nişanı verilir. 1907 yılında İstanbul’a gelen Behring, madalyasını alır ve üç hafta süreyle Hünkâr’ın özel misafiri olur. O madalya bugün hâlâ Almanya’daki Behring Müzesi’nde sergileniyor.
 <br/>
</div>


Kaynak: [www.aksiyon.com.tr](http://www.aksiyon.com.tr:80/nursel-dilek/ciftlikte-iskencesiz-serum-devri_516496), [web.archive.org (arşiv bağlantısı)](http://web.archive.org/web/20150714005553/http://www.aksiyon.com.tr:80/nursel-dilek/ciftlikte-iskencesiz-serum-devri_516496)
