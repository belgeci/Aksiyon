# Süryani, TKP’li, başörtülü

*Nursel Dilek Manavbaşı 2014.04.07*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   30 Mart’ta Süryani ve Türkiye Komünist Partili iki isim başkan seçildi. Konya Meram’ın başörtülü başkanı da çok konuşuldu ancak söylenenlerin aksine ilk değildi. Beşinci kez seçim kazananlar olduğu gibi kendisini aday yapmayan partisini pişman edenler de vardı.
  </font>
 </div>
 <div id="newsText">
  <font class="detail-text">
   <p>
    30 Mart yerel seçimleri ilklere de sahne oldu. Bir Süryani ile Türkiye Komünist Partisi’nden bir aday ilk kez belediye başkanlığı koltuğuna oturdu. Konya’nın Meram ilçesinin başörtülü belediye başkanı da bu seçimin önemli isimlerindendi. Ancak söylendiği gibi ilk başörtülü belediye başkanı değildi. İşte 30 Mart 2014 yerel seçimlerinde dikkat çeken isimler.
    <p>
     Süryani Başkan Februniye Akyol: Geçen dönem Erol Dora’nın milletvekili seçilmesiyle Süryanilerin Türkiye’deki aktif siyasete ilgisi arttı. Yerel seçimlerde BDP ve HDP’nin eş başkanlık ve kadın kotası modelini yürütmesi ile Süryani asıllı Februniye Akyol da siyasete atıldı. Mardin’den seçimlere bağımsız girerek zafer elde eden BDP’li Ahmet Türk ile, Süryani eş başkan Februniye Akyol da birlikte görev yapacak.
     <p>
      Fabronia, 4. yüzyılda Nusaybin’de yaşamış bir Azize’nin ismi. Kelime anlamı ‘gerçeğin simgesi’. Türkiye’nin isim politikaları nedeniyle Fabronia, Februniye olmuş. Mardin Midyat doğumlu Akyol, yerel seçimlerin en genç adayıydı, henüz 25 yaşında. Kentteki tüm dilleri konuşabiliyor. Ve başkaları da konuşabilsin diye dil merkezleri açmayı vadediyor. Akyol, Marmara Üniversitesi Bankacılık ve Sigortacılık Bölümü’nü bitirmiş. Mardin Artuklu Üniversitesi Süryani Dili ve Kültürü Bölümü’nde yüksek lisans yapıyor. Akyol, uzun yıllardır Midyat Süryani Kültür Derneği üyesi olarak faaliyetlerde bulunuyor.
      <p>
       TKP’li Başkan Fatih Mehmet Maçıoğlu: 2014 yerel seçimlerinin bir ilginç adayı da Tunceli’nin Ovacık içesinden çıktı. Ovacık Belediye Başkanlığı’nı TKP (Türkiye Komünist Partisi) adayı sağlık memuru, 46 yaşındaki Fatih Mehmet Maçıoğlu kazandı. Böylece Maçıoğlu, Türkiye’nin TKP’li ilk belediye başkanı olarak koltuğa oturdu.
       <p>
        Maçıoğlu, sosyalist olması nedeniyle diğer belediye başkanlarından farklı bir belediye başkanlığı yapacağını söylüyor. Şimdiden vaatlerini gerçekleştirmeye hazır. İşsizlikle mücadele edeceğini, yoksul mahallelerde ulaşımı bedava yapacağını vadediyor. Maçıoğlu’nun diğer belediye başkanlarından en büyük farkı ise seçim sürecinde gündeme getirdiği vaatlerini yerine getirememesi durumunda, oluşturulan Halk Meclisi tarafından görevden alınacak olması.
        <p>
         Demokratik Haklar Federasyonu’nun (DHF) desteğiyle seçime giren Maçıoğlu, “Ovacık zaten komünist kimliğiyle biliniyordu. Bu seçimlerle komünistliği tescillenmiş oldu.” diyor.
         <p>
          Başörtülü ilk başkan Fatma Toru değil, Melike Uludağ: Yerel seçimlerde Konya’nın Meram ilçesinde belediye başkanlığını kazanan Fatma Toru, başörtülü ilk belediye başkanı olarak lanse edildi. Ancak 2009 yerel seçimlerinde başörtülü olarak belediye başkanlığını kazanan bir isim vardı: Melike Uludağ… Üstelik adaylığına AK Parti karşı çıkmıştı. Uludağ’ın adaylık hikâyesi ilginçti. Eşi, 2009 seçimlerinden önce beş yıl boyunca Gaziantep İslahiye Belediye Başkanlığı’nı yapan AK Partili Mehmet Uludağ’dı. Seçimlere girmeye hazırlanırken genel merkez Mehmet Uludağ’ı değil de bir başkasını aday gösterdi. O aday da AK Parti İslahiye İlçe Başkanı Osman Öztürk’tü. Mehmet Uludağ yerine bir başkasının aday olması İslahiye’de hoş karşılanmadı. Öztürk’ün AK Parti’den aday olması mevcut başkan Mehmet Uludağ’ı partisine küstürdü. Uludağ DP’den aday oldu. Ancak İl Seçim Kurulu, AK Parti’nin temayül listesinde olduğu için buna izin vermedi. Ardından başka bir formül devreye girdi ve Mehmet Uludağ’ın ev hanımı eşi aday gösterildi. Gerisini, kendisi de Gaziantep İslahiyeli olan Şamil Tayyar’dan dinleyelim. Tayyar, AK Parti’den milletvekili seçilmeden önce olayı gazetesindeki köşesine şöyle taşımıştı: “AK Partililer, bu sefer Melika Hanım’ın adaylığını düşürmek için ilçe seçim kuruluna koşar: ‘Bu kadın başörtülü, nasıl aday olur?’ Yetkilinin cevabı: ‘Önümdeki belgelerde başörtülü fotoğraf yok. Ben ona bakarım. Dışarıda nasıl giyindiğine karışamam.’ Bu girişim kabaran öfke katsayısını daha da artırır. Aile sindiremese de sineye çekmeyi yeğler. Bitmez, Melika Hanım’ın kendi üyeleri olduğu gerekçesiyle adaylığının düşürülmesini ister. Bu kez duvara çarpar AKP’liler. Sonuç; DP yüzde 40, CHP yüzde 35, AK Parti yüzde 20.”
          <p>
           Çocuk gelinlikten belediye başkanlığına: Diyarbakır’ın Kocaköy ilçesinde belediye başkanlığını kazanan BDP’li Berivan Elif Kılıç da 30 Mart seçimlerinin sürpriz isimlerinden. Konya Meram Belediye Başkanı Fatma Toru gibi o da başörtülü ancak ismi başörtüsüyle değil, hayat hikâyesiyle gündeme geliyor. Çocuk yaşta evlendirilen ve evliliği boyunca şiddet gören Kılıç, 15’inde evlenip 16’sında anne olmuş bir kadın. Berivan’ın annesi de 12 yaşında evlenmiş. Kılıç, bir röportajında “Evlilik ile evciliği ayıramadım. Keşke ailem karşı çıksaydı. Annem 12 yaşında evlenmiş olduğundan, benim 15 yaşımda evlenmem onlara tuhaf gelmedi.” ifadesini kullanmış.
           <p>
            5. kez başkan; Hasan Akgün: İstanbul Büyükçekmece’nin CHP’li adayı Hasan Akgün de yerel seçimin renklerinden. 1994’ten beri girdiği seçimlerden her defasında zaferle çıkmayı başarmış. İlk üç döneminde Anavatan Partisi’nden aday olan Hasan Akgün, 2009 ve 2014’te CHP’den aday oldu ve üst üste beşinci kez Büyükçekmece’nin belediye başkanı oldu. Akgün, Ankara Büyükşehir Belediye Başkanı Melih Gökçek ile birlikte aynı belediyede arka arkaya 5. kez seçilen birkaç başkandan biri oldu.
            <p>
             Üç bakan, bir kazanan: 30 Mart yerel seçimlerinde dikkatler bakan adaylara da yoğunlaştı. AK Parti kabinesinden büyükşehir belediye başkanlıklarına aday gösterilen üç eski bakandan yalnızca Gaziantep’te Fatma Şahin’in yüzü güldü. Adalet Bakanlığı görevini bırakarak AKP’den Hatay Büyükşehir Belediye Başkan adaylığına soyunan Sadullah Ergin de seçimin kaybeden isimlerinden oldu. Hatay’da eski AKP’li, yeni CHP’li Lütfü Savaş, yüzde 41,19 ile (6 bin 937 oy fazla alarak) Ergin’i geride bıraktı. Eski Ulaştırma ve Haberleşme Bakanı Binali Yıldırım da seçimi kaybedenler arasındaydı. İzmir’de CHP’nin mevcut adayı Aziz Kocaoğlu, yüzde 49,51 oy oranı ile koltuğa tekrar otururken; Binali Yıldırım, yüzde 35,92’lik oy aranı ile İzmir’de ikinci oldu.
             <p>
              Behçet Saatçı nereye, Fethiye oraya: 30 Mart’ta partiye değil, adaya odaklanan yerlerden biri Fethiye idi. 1999’dan beri MHP’den belediye başkanı seçilen Behçet Saatçı, yayımladığı Kürtçe-Türkçe bayram ilanı sonrası tepkilere maruz kaldığı MHP’den istifa ederek Demokrat Parti’den aday olmuştu. Saatçı, oyların yüzde 33’ünü alarak 4. kez seçildi. Ayrıldığı MHP ise ancak yüzde 7 oy alabildi.
              <p>
               Manisa’da Hüseyin’in Hüseyin pişmanlığı: 30 Mart yerel seçimleriyle ilgili ilginçliklerden biri de Manisa’da yaşandı. Manisa Büyükşehir Belediye Başkanlığı’na aday olan AK Parti Genel Başkan Yardımcısı Hüseyin Tanrıverdi, memleketi Kula’nın adayını belirlerken büyük bir yanlış yaptı. Tanrıverdi, Kula’da AK Parti İlçe Başkanlığı da yapan ve çok sevilen Hüseyin Tosun’un yerine, yıpranan mevcut başkan Selim Aşkın’da ısrar etti. Hüseyin Tanrıverdi ile birçok kez görüşerek son ana kadar AK Parti’den aday olmak için girişimlerini sürdüren Tosun ise sonuç alamayınca MHP’den aday oldu. Hüseyin Tosun, yaklaşık 31 bin seçmenin bulunduğu ilçede oyların yüzde 53,6’sını (16 bin 641) alarak başkan seçildi. AK Parti’den aday olması halinde bu oran yüzde 80’leri bulabilecekti. Bulmasa bile aldığı oyların MHP’den AK Parti’ye kaymasıyla Manisa Büyükşehir’deki 29 binlik fark kapanacak ve sevinen AK Parti olacaktı. Hem Kula’nın hem de Manisa’nın MHP’ye kaptırıldığı bu sonuçtan sonra Tanrıverdi’nin aday tercihinden dolayı çok büyük pişmanlık duyduğu ifade edilirken; kamuoyuna karşı “Türkiye genelinde olduğu gibi Manisa’da da paralel yapı seçmenin iradesine müdahale etti.” demesi pek de inandırıcı bulunmadı.
              </p>
             </p>
            </p>
           </p>
          </p>
         </p>
        </p>
       </p>
      </p>
     </p>
    </p>
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-38274-suryani-tkpli-basortulu.html), [web.archive.org (arşiv bağlantısı)](http://web.archive.org/web/20140414071517/http://www.aksiyon.com.tr:80/aksiyon/haber-38274-suryani-tkpli-basortulu.html)
