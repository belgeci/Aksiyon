# İktidarda değişim muhalefette sürpriz

*Nursel Dilek Manavbaşı 2015.09.21*

<div class="pNewsDetailMainContent ctx_content" itemprop="articleBody">
 <blockquote>
  <p>
   Partilerin 1 Kasım seçimleri için YSK’ya sundukları listeler netleşti. MHP’de Akşener sürprizi yaşanırken TUĞRUL Türkeş’in yerini Haberal aldı. CHP’de ise Murat Özçelik liste dışı kalırken Baykal ve İnce listede yerini aldı. AKP ise 7 Haziran’da seçilen birçok ismin liste dışı kaldığı tek parti oldu.
  </p>
 </blockquote>
 <p>
  Türkiye, 26. Dönem parlamentosunu belirlemek üzere 1 Kasım 2015 tarihinde seçime gidiyor. Yüksek Seçim Kurulu’nun (YSK) 1 Kasım’da yapılacak milletvekili genel seçimi için hazırladığı seçim takvimine göre partiler listelerini cuma günü (18 Eylül 2015) YSK’ya teslim etti. En fazla değişiklik yapan parti AKP.
 </p>
 <p>
  ‘Beşinci Kongre’sini yapan AKP’de kurucu kadroların listede yer almaması tepki çekmişti. 31 ismin tasfiye edildiği partide, gözler seçim listesine çevrilmişti. Seçim listesinde en büyük sürpriz, siyaseti bırakacağı konuşulan Ali Babacan’ın yeniden milletvekili adayı gösterilmesi. Bir diğer sürpriz ise milletvekilliği adaylık dilekçesini geri çektiği söylenen Faruk Çelik’in Şanlıurfa’dan birinci sırada yer bulması. Partinin ekonomi kurmaylarından Mehmet Şimşek Gaziantep’ten yarışa girerken Erdoğan’ın ‘ekonominin müstakbel patronu’ olarak lanse edilen damadı Berat Albayrak İstanbul’dan aday gösterildi. Seçim hükümetinde yer almak için partisinden istifa eden Tuğrul Türkeş ise Ankara’ya yazıldı.
  <br/>
  AKP’nin 3 dönemliklerinden Cemil Çiçek, Mehmet Ali Şahin, Beşir Atalay, Binali Yıldırım, Burhan Kuzu, Recep Akdağ gibi 24 isim listede yerini aldı. Son zamanlarda Hürriyet’e yapılan saldırıyla gündeme gelen Abdurrahim Boynukalın, Meclis’in ilk Genel Kurulu’nda uyuyakalan şarkıcı Uğur Işılak, eski CHP’li Savcı Sayan, Hüseyin Yayman, Mazhar Bağlı, Osman Gökçek listede yer bulamadı.
 </p>
 <p>
  Doğudaki adayları değişti Çözüm sürecinin çıkmaza girmesiyle zor günler geçiren doğu illerinde yine en fazla değişiklik AKP’nin listesinde. Diyarbakır’da 7 Haziran seçimlerinde listede yer alan birçok isimde değişikliğe gidildi. 7 Haziran seçimlerinde Kalkınma Bakanı Cevdet Yılmaz Diyarbakır birinci sırada yer alırken bu kez ilk sırayı Galip Ensarioğlu aldı. Diyarbakır Milletvekili Mehdi Eker İstanbul’dan aday gösterilirken Beşir Atalay Van’dan, Orhan Miroğlu Mardin’den, Cevdet Yılmaz Bingöl’den aday. 7 Haziran seçimlerinde Erzurum’dan seçilen Efkan Ala Bursa’ya kaydırıldı. Şırnak, Hakkâri, Van’da da değişiklik oldu. Buna karşılık Halkların Demokrasi Partisi’nin (HDP) doğu ve güneydoğudaki isim listesinde çok fazla değişiklik yapılmadı. Özellikle 7 Haziran seçimlerinde 10’da 9 yapan HDP’nin Diyarbakır listesi hiç değişmedi.
 </p>
 <p>
  AkŞener ve Başesgioğlu MHP’de yok Milliyetçi Hareket Partisi’nde (MHP) en büyük sürpriz ise Meral Akşener’in aday gösterilmemesiydi. Bahçeli, 7 Haziran seçimlerinden hemen sonra Meclis Başkanlığı adaylığı için Akşener’in adı geçtiğinde, “Bu şekilde söylenen isimlerden hiç hoşlanmam, ismi geçeni de devre dışı tutarım. Meral Akşener’i eğer çok sık kullanırsanız, o devre dışı kalır, haberiniz olsun.” demişti.
  <br/>
  Genel Başkan Devlet Bahçeli’nin memleketi Osmaniye’den birinci sıra adayı gösterildiği MHP listesinde, seçim hükümetinde yer alan Tuğrul Türkeş’in yanı sıra, adaylık başvurusunda bulunmayan eski bakanlardan Murat Başesgioğlu da beklendiği gibi yer almadı. MHP’de Türkeş, Başesgioğlu ve Akşener dışındaki 77 milletvekilinden 72’si yerlerini korudu. Ankara’daki 4 vekilden Mustafa Erdem liste dışı kaldı. Tuğrul Türkeş’in yerine Erkan Haberal geldi. Aydın’da Ali Uzunırmak, Hatay’da Şefik Çirkin, Karabük’te Durmuş Yalçın, Manisa’da Zeynel Balkız liste dışı kalan isimler.  Aday olup olmayacağı merakla beklenen Ekmeleddin İhsanoğlu yine İstanbul adayı olarak listede yer alırken, eski SSK Başmüfettişi Fahrettin Oğuz Tor Kahramanmaraş’tan, eski Merkez Bankası Başkanı Durmuş Yılmaz ise yine Uşak’tan aday gösterildi.
 </p>
 <p>
  Baykal ve İnce listede, Murat Özçelik liste dışı YSK’ya listeyi en önce teslim eden parti CHP oldu. 7 Haziran seçim listeleri üzerinde çok fazla değişikliğe gitmeyen CHP’de 131 isimden 3 kişi değişti. En büyük değişim hâlen vekil olan bir genel başkan yardımcısının liste dışı kalması, vekil olmayan iki genel başkan yardımcısının ise listeye girmesi. CHP’nin dış politikayı emanet ettiği Genel Başkan Yardımcısı Murat Özçelik liste dışı kalırken vekil olmayan iki genel başkan yardımcısı Yakup Akkaya ve Seyhan Erdoğdu listeye girdiler.
 </p>
 <p>
  Listede olup olmayacağı merak edilen Umut Oran ve Koray Çalışkan liste dışı kaldı. Vefat eden Malatya Milletvekili Mevlüt Aslanoğlu’nun oğlu Erdem Aslanoğlu yine Malatya’dan 2. sıra adayı gösterildi. CHP listesinde en çok merak edilenlerden biri de ‘siyasete CHP’de devam edebilirim’ diyen AK Parti’nin kurucularından eski Bakan Abdüllatif Şener idi. Şener CHP’nin listesinde yer almadı. 7 Haziran seçimlerinde listeye dâhil olmayan Umut Oran 1 Kasım için milletvekilliği başvurusu yapmıştı. Ancak listeye giremedi. Milletvekilliği adaylığı için Boğaziçi Üniversitesi’nden istifa eden Doç. Dr. Koray Çalışkan da listede yoktu. Partide akıbeti en fazla merak edilen isimlerden biri partinin Meclis başkan adayı Deniz Baykal’dı. Baykal’ın yanısıra Muharrem İnce de listeye girdi.
 </p>
 <p>
  Murat Özçelik 7 Haziran seçimlerinde İstanbul 3. Bölge 7. sıradan aday olmuştu. Onun liste dışı kalmasıyla yerine Bekaroğlu konuldu. Bekaroğlu, 7 Haziran seçimlerinde aynı listede 9. sıradan aday gösterilmişti. CHP’den istifa eden İstanbul Milletvekili İhsan Özkes’in yerine seçim listesine Genel Başkan Yardımcısı Akkaya dahil oldu, ancak Özkes’in 7 Haziran seçimlerindeki yerinden daha aşağı sıralarda. Özkes’ten boşalan yerden liste kaydırıldı, Akkaya, 11. sıradan İstanbul listesine girdi.
 </p>
 <p>
  Bir büyükelçi gitti, bir diğeri geldi Özçelik’in liste dışı kalması ile CHP listelerinde vekil adayı olarak dışişleri kökenli kalan tek isim, Ardahan’dan aday gösterilen, eski Musul Başkonsolosu iken bir grup Türk vatandaşı ile birlikte IŞİD tarafından kaçırılan, serbest kaldıktan sonra Tacikistan’a büyükelçi olarak atanan Öztürk Yılmaz oldu. Merakla beklenen CHP listesinde Kemal Kılıçdaroğlu’nun memleketi Tunceli’de de büyük değişim yaşandı. 7 Haziran’da Tunceli’de sıfır çeken parti listedeki iki adayını da değiştirdi.
 </p>
 <p>
  HDP’nin süRpriz ismi sarısülük 1 Kasım’da oy oranını yüzde 15-17 aralığına, vekil sayısını 110’a çıkarmayı hedefleyen HDP, bu doğrultuda özellikle vekil çıkartabileceği ya da vekil sayısını yükseltebileceği 35 nokta belirledi. Parti; Aydın, Muğla, Hatay gibi hiç vekil çıkaramadığı illere yoğunlaştı. Diyarbakır başta olmak üzere güçlü olduğu birçok ilde değişikliğe gitmeyen parti, bakanlık teklifini reddederek partisi ile ters düşen EMEP kökenli İstanbul Milletvekili Levent Tüzel’e listede yer vermedi.
 </p>
 <p>
  HDP’nin listesindeki en büyük sürpriz, Ethem Sarısülük’ün ağabeyi Mustafa Sarısülük’tü. Ankara’dan milletvekili adayı gösterildi.  Sırrı Süreyya Önder bir önceki seçimlerde olduğu gibi Ankara’dan aday olurken daha önce Gaziantep’ten aday gösterilen Celal Doğan bu kez İstanbul listesinde yer aldı.
 </p>
</div>


Kaynak: [www.aksiyon.com.tr](http://www.aksiyon.com.tr:80/ust-manset/iktidarda-degisim-muhalefette-surpriz_552320), [web.archive.org (arşiv bağlantısı)](http://web.archive.org/web/20151029164503/http://www.aksiyon.com.tr:80/ust-manset/iktidarda-degisim-muhalefette-surpriz_552320)
