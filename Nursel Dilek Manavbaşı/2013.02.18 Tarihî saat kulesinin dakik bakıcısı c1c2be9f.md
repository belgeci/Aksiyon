# Tarihî saat kulesinin dakik bakıcısı

*Nursel Dilek Manavbaşı 2013.02.18*

<div class="pNewsDetailMainContent" itemprop="articleBody">
 <p>
  İsmail Ulukaya, tarihî evleriyle ünlü Safranbolu’nun 215 yıllık saat kulesine gönüllü bakıcılık yapıyor. 50 yıldır saati kuran Ulukaya, kule turizme açıldığından beri kurulmuş saat gibi çalışıyor. Öyle ki 13 yıldır tatile bile çıkamamış.
 </p>
 <p>
  Padişah III. Selim’in Safranbolulu sadrazamı İzzet Mehmet Paşa, hemşehrilerine bir söz verir: “Hepinize ikişer saat hediye edeceğim. Biri evinize, diğeri iş yerinize.” Kasabalı sevinir. Ancak Paşa, onların hiç de aklına gelmeyen bir işe koyulur. En hâkim tepeye 12 metre yüksekliğinde bir kule yaptırıp İngiltere’den de çanlı saat getirtir. Kasabalı, 1798’de kuleden gelen sesle irkilir. Yarım saatte bir vuran çan, saatin kaç olduğunu duyurmaya başlayınca halk uyanıklığı fark eder. Herkesin iki saati vardır artık. Saat evden de duyulur, işten de...
  <p>
   Kulenin bulunduğu yer Safranbolu’nun kalesi. Halk tarafından Hıdırlık Tepesi olarak biliniyor. Şehre hâkim tepeden baktığınızda tarihî Safranbolu evlerinin manzarası görülmeye değer. 215 yıllık saatin en önemli özelliği, Türkiye’de bir benzerinin olmaması. Çünkü saati çalıştıran mekanizma, yani zemberek, dünyada sayılı saat kulelerinde kalmış artık.
  </p>
  <p>
   <img alt="" height="333" src="http://web.archive.org/web/20141231190719im_/http://medya.aksiyon.com.tr/aksiyon/2013/02/18/nursel-saat-kulesi-2.jpg"/>
   <p>
    Saatin bakımı ve kurma işi şimdiye kadar gönüllü kişiler tarafından yapılmış. 1965’ten beri saat İsmail Ulukaya’nın emanetinde. Yaklaşık 50 yıldır, bıkmadan usanmadan saati kuran Ulukaya, 70 yaşında. Safranbolu’nun yerlilerinden. Asıl mesleği yemenicilik, yani ayakkabı ustalığı. Ancak o 22 yaşından beri saat kulesinin gönüllü emektarı. Asıl işinden daha fazla zaman ayırıyor saate. O da bu işi, ‘ustam’ diye bahsettiği başka bir gönüllüden, Rıfat Conkoğlu’ndan devralmış. Asırlık saatin dördüncü temsilcisi. Haftada bir kuruyor, ayda bir bakımını, yılda bir genel bakımını yapıyor. 42 basamaklı merdiveni haftada en az üç-dört kez tırmanıyor.
    <p>
     Ulukaya ilkokul mezunu; ama ustasının kendisine öğrettikleriyle yetinmemiş, araştırmış. Öyle ki kuleyi ziyarete gelenlere sadece saat hakkında bilgi vermekle kalmıyor, Safranbolu’nun tarihini de bir rehber edasıyla kurulmuş saat gibi anlatıyor. Biz sormadan o başlıyor söze: “Şu an Safranbolu’nun kulesinde benim saatimdesiniz. Buranın dördüncü emanetçisiyim. Sadrazam İzzet Paşa, Safranbolulu olduğu için buraya üç hatıra bırakmış. Biri Demirciler Çarşısı’ndaki İzzet Paşa Camii, biri eskiden çeşmelerimize gelen suyu sağlayan İncekaya Su Kemeri, diğeri de Paşa’nın İngiltere’den sipariş edip gemiyle getirilen 1797 yapımı bu saat.”
     <p>
      Ulukaya, saatin arkasındaki orijinal tarihi ve London yazısını gösteriyor gelenlere. İngilizcesi yok; ama saatin arkasındaki yazıyı okuyarak anlatıyor turistlere. Saatin dünyada sayılı, Türkiye’de tek olma özelliğine değiniyor: “Yaklaşık on metrelik zemberek zincirinin ucuna bağlı iki ağırlık var. Bunlardan biri saatin 18 çarkını çalıştırıyor, 68 kilo; diğeri de çana vuran kolu çalıştırıyor, 109 kilo.”
      <p>
       109 kiloluk zemberek artık ağır geliyor ona. Buraya çıkmışken görmeden gitmeyelim diye bizim için var gücüyle asılıyor kola. Ve saat öğlen 11’i gösterdiğinde kulede sessizlik hâkim oluyor. 11 kere vuruluyor çana. Saat başlarında o anki saat kadar, yarım saatlerde ise bir kere çan çalıyor.  Kulenin etrafı açık, cam yok. Özel kurma kolu ile haftada bir kez kuruluyor. Özel alaşımlarla yapılan çanı sayesinde ses her yerden duyulabiliyor. Ulukaya, eskiden herkesin zamanını bu saate göre ayarladığını belirtiyor. Ona, çocuğuna bakar gibi baktığını söylüyor: “Çarklarını benzinle yıkıyorum, fırçayla temizliyorum. Yağını da verdim mi…”
       <p>
        İsmail Ulukaya hiçbir ücret almadan yapıyor bu işi. Ölene kadar da yapmaya hazır. Kendisinden sonra bu işi yapacak birini bulamamanın endişesini taşıyor: “İşin parasında değilim, önemli olan bu işin devamlılığı. Ama benden sonrası yok, olmaz da. Çünkü saat bekçiliğine dair kadro yok, maaş yok, ne yapsın vatandaş burada? Ben bu konuda yetkililere bilgi verdim ama maalesef bu işi öğrenip benden sonra işi yürütecek kimse gelmedi, gelmiyor. Safranbolu halkından tarihî evlerine sahip çıktıkları gibi saat kulesine de sahip çıkmalarını istiyorum.”
        <p>
         Kule, çoğu işinden alıkoyuyor onu. Öyle ki turizme açıldığından beri gelen turistleri geri çevirmemek için 13 yıldır tatile çıkamamış. Sadece pazartesi günleri haftalık izin yapıyor.
         <p>
          Osmanlı Devleti’nin yıkılışı, Kurtuluş Savaşı, Rumların kasabayı terk edişi, kilisenin camiye çevrilişi, Cumhuriyet’in kuruluşu... Saat kulesi aslında kasabanın yaşadığı tüm değişimlerin yegâne tanığı. İsmail Ulukaya, artık 22’sinde başladığı bu işte genç değil. Simsiyah saçlarını bu kulede beyazlatmış. Eskiden hızlı adımlarla çıktığı dört katlı kulenin 42 basamaklı merdivenlerine artık soluğu yetmiyor, 109 kiloluk zembereği çevirirken takati kesiliyor. Ama yine de işinden şikâyetçi değil. Onun tek dileği o öldükten sonra birinin bu işe sahip çıkması.
         </p>
         <p>
          <strong>
           Türkiye’nin saat müzesi
          </strong>
          <p>
           Türkiye’de 80’in üzerinde saat kulesi var. UNES-CO’nun Dünya Kültür Mirası listesindeki Safranbolu, Türkiye’nin en eski saat kulesine sahip. Safranbolu’nun eski evlerini koruma konusundaki artan duyarlılık, 1998’de saat kulesi için de semeresini vermiş. Karabük Kültür Müdürlüğü ile İl Özel İdaresi’nin başlattığı, Karaelmas Üniversitesi Safranbolu Meslek Yüksekokulu’nun üstlendiği restorasyon çalışmaları sayesinde saat kulesini yenileme çalışmaları tamamlanmış. Kule, artık temiz boyalı duvarları, onarılmış merdivenleri ve camlı bir dolabın içine konulmuş saatiyle, hafta sonları ziyarete açık. Kulenin yanındaki bir dönümlük alana Türkiye’nin saat kulelerinin maketi yapılmış. Karabük Valiliği ve Karabük Üniversitesi’nin önderliğinde yapılan müzede Balıkesir, Erzurum, Niğde, Adana, Samsun, Dolmabahçe, Şanlıurfa, Antalya, İzmir, Çorum, İzmit ve Göynük gibi 11 yerin saat kulelerinin minyatürleri bulunuyor. Amaç, kuleye gelen turist sayısını artırmak ve Türkiye’deki diğer saat kulelerini tanıtmak. 1999’da turizme açılan saat kulesini ziyaret eden turist sayısı her geçen gün artıyor. İlk 7 yıl saat kulesine gelen kişilerin sayısı ve uyrukları hakkında bir bilgi tutulmadığı için net bir rakam yok. 2006’dan itibaren tarihî hükümet konağının restore edilip Kent Tarihi Müzesi’ne çevrilmesiyle saat kulesine gelen ziyaretçi sayısı kayıt altına alınmaya başlanmış. Yılda yaklaşık 30-35 bin turist ziyarete geliyor. Yabancılar arasında ise Uzakdoğu ülkelerinden gelen turistler ilk sırayı alıyor.
          </p>
         </p>
        </p>
       </p>
      </p>
     </p>
    </p>
   </p>
  </p>
 </p>
</div>


Kaynak: [www.aksiyon.com.tr](http://www.aksiyon.com.tr:80/dosyalar/tarihi-saat-kulesinin-dakik-bakicisi_534836), [web.archive.org (arşiv bağlantısı)](http://web.archive.org/web/20141231190719/http://www.aksiyon.com.tr:80/dosyalar/tarihi-saat-kulesinin-dakik-bakicisi_534836)
