# Yüce Divan fotoğrafı AKP'yi gerdi

*Nursel Dilek Manavbaşı 2015.01.27*

<div class="pNewsDetailMainContent" itemprop="articleBody">
 <p>
  Haklarında yolsuzluk ve rüşvet iddiaları bulunan 4 eski bakan, Yüce Divan’da yargılanmaktan, AK Partili vekillerin oylarıyla kurtuldu. Sıkı takibe rağmen 50’ye yakın fire ve Genel Kurul’daki kimi kareler, iktidar partisinde keyifleri kaçırdı.
 </p>
 <p>
  Takipsizlik kararı, yayın yasakları, ‘yeterli delil yok’ iddiaları, peçeteden belgeler… Meclis, 17 Aralık yolsuzluk ve rüşvet operasyonundan bu yana dört bakanla ilgili süreci konuştu. Takipsizlik kararının ardından Meclis Yolsuzlukları Soruşturma Komisyonu’nda da ‘aklanan’ vekiller için son durak Meclis Genel Kurulu’ydu.
 </p>
 <p>
  Gelinen süreçte Meclis’ten çıkacak karar kimse için şaşırtıcı olmayacaktı. Ama AK Parti içerisinde yolsuzluklardan ‘rahatsız’ olduğu söylenen vekillerin tavrının ne olacağı muammaydı. Oylama öncesi kulislerde rastladığımız CHP Milletvekili Engin Altay “Nedense içimde bir ümit var.” diyerek iktidar partisinden fire olacağını işaret ediyordu. Nitekim Yüce Divan oylamasından sürpriz sonuç çıkmadı. Bakanlar Yüce Divan’a gönderilmedi ancak AKP’de 50’ye yakın vekil, partideki fitili ateşledi. Bu fire belki de AKP içerisindeki derin çatlağın ilk kez görünür olmasıydı.
 </p>
 <p>
  Oylamanın yapılmasına günler kala AKP’deki baskı aslında kendini hissettirmeye başlamıştı. Soruşturma Komisyonu’nda çalan telefonlar, grup başkanvekillerinin 50 milletvekilinden sorumlu tutulması, vekillerden oylamanın fotoğrafının istenmesi parti içerisinde Yüce Divan konusunda farklı seslerin habercisiydi. Tarihî oylamanın yapılacağı Genel Kurul salonuna ilk gelen vekil Erdoğan Bayraktar’dı. Oylama öncesinde konuşmak istediğini ancak vazgeçirildiğini dile getirince bütün gözler ona çevrilmişti. Diğer bakanların aksine her zamanki gibi rahat tavırlarıyla genel kurul salonundaydı. Zafer Çağlayan üvey annesinin cenazesi nedeniyle katılamadı oylamaya. Muammer Güler ve Egemen Bağış salondaydı ancak her ikisi de savunma yapmadı. Oylama öncesi muhalefet vekillerinin konuşmaları Meclis’teki atmosferi bir anda değiştirdi. Maide, Nisa, Bakara, Şuara surelerinden yolsuzlukla ilgili ayetler; rüşvetle ilgili hadisler bir anda manevi bir atmosfere çevirdi salonu. Belli ki muhalefet vekilleri AKP’lilerin vicdanlarına seslenmekte bulmuştu son çareyi.
 </p>
 <p>
  İlk oylanan isim 700 bin liralık saat iddialarıyla gündeme gelen Zafer Çağlayan’dı. Sonuçlar AKP açısından şaşırtıcıydı. 38 kişi parti içerisinden fire vermişti. Muammer Güler ve Egemen Bağış’ta bu sayı biraz daha artarak 50 kişiye ulaştı. Sonuç, AKP için hayal kırıklığı, Şamil Tayyar gibi kimi vekiller içinse ‘hainlikti.’ İşin doğrusu kimse bu kadarını beklemiyordu.
 </p>
 <p>
  AK Parti’nin 13 yıllık iktidar tarihinde anayasa değişiklikleri dâhil çok kritik oylamalar yapıldı ama hiçbirinde böylesine fireler olmamıştı. 50 fire, yolsuzlukları kabul etmek ve ‘17 Aralık darbe değil, gerçek’ demekti. 50 vekil yeni bir tartışmanın da fitilini ateşledi. Partideki 50 fire ne anlama geliyordu, AKP’yi bundan sonra nasıl bir süreç bekliyordu?
 </p>
 <p>
  <strong>
   Parti içi demokrasi yok
  </strong>
 </p>
 <p>
  Parti içi demokrasi AKP içerisinde neredeyse yok. AK Parti, ilçe kongrelerine bile ‘tek aday, tek liste’ ile giden, lider sadakati en üst düzeyde bir parti. En ücra ilçede bile listeyi delen partili ağır cezayla muhatap oluyor. Cumhurbaşkanı Recep Tayyip Erdoğan’ın parti üzerindeki hâkimiyeti tartışılmaz. Buna rağmen verilen fire önemli. Bu yüzden parti öncelikle bu isimler üzerine yoğunlaşacak. Seçimlere kadar bu isimleri bulmaya çalışacak.Parti içerisinde gözler şimdilik 3 dönem kuralı gereği partiden ayrılacak 71 isme çevrilmiş durumda.
 </p>
 <p>
  Savcı kökenli CHP’li Ali Özgündüz, “Belki yarın belki yıllar sonra bu isimler ortaya çıkacak; ama AKP’de ciddi bir yara açtığı kesin.” diyor. Üç dönem sınırını doldurmasalar bile yeniden aday gösterilmeyecekleri konusunda izlenimleri bulunan milletvekilleri ile üç dönem şartından bağımsız olarak yolsuzluk iddialarına kendi vicdani değerlendirmelerine göre oy verenlerse AKP’nin fire vermiş olabilecek vekilleri.
 </p>
 <p>
  Peki, bu derin çatlaktan yeni bir siyasi hareket çıkar mı? Eski Kültür Bakanı ve Bağımsız Milletvekili Ertuğrul Günay, 17 Aralık’tan bu yana süren vicdani hesaplaşmanın ilk kez bu oylamada su yüzüne çıktığını söylüyor. Bu sayının geçiştirilmeyecek, gözden kaçırılmayacak önemli bir sayı olduğuna dikkat çeken Günay, yeni bir oluşumu işaret ediyor: “AK Parti’de vicdani bir ayaklanmanın işaretlerini vermiş olan arkadaşlar yakın bir gelecekte partinin yönetimini ele geçiremeyeceğine göre buradan yeni bir siyasi hareket çıkabilir. AK Parti’de bir ayrışma ve gerçekten hak siyaset oluşturmak için uğraşanların bir yol ayrımı kaçınılmaz görünmektedir. Bu olay AK Parti içinde siyasi, vicdani bir hesaplaşmanın ve partiyi bir kişiye diyet ödemekten kurtarma mücadelesinin ilk adımıdır.”
 </p>
 <p>
  Bu arada Hürriyet’ten Deniz Zeyrek’in ‘22 Aralık’ın perde arkası’na dair yazdıkları krizin görünenden büyük olduğunu işaret ediyor. Zeyrek’e göre Başbakan Ahmet Davutoğlu, şüpheli bakanların ‘Parti ile ilgili şeyler de ortalığa saçılır’ tehdidine ‘saçılırsa saçılsın’ karşılığı veriyor. Ancak Saray’ın devreye girmesiyle önce komisyon toplantısı erteleniyor, ardından da aklama geliyor.
 </p>
 <p>
  <strong>
   AKP yolsuzluk algısını hafifletmek için fire vermiş olabilir
  </strong>
 </p>
 <p>
  “Türkiye’de bu tür oylamalarda güçlü parti disiplini geleneği doğrultusunda oy kullanılır. Bunun tek istisnası İsmail Özdağlar hakkındaki Yüce Divan kararına Anavatan Partisi’nin de destek vermesidir. Oylamadan sonra partinin kurucularından ve deneyimli politikacı Mehmet Ali Şahin’in yaptığı ve aslında fire verilmediği, bunun bir ‘tepki’ oyu olduğu yolundaki açıklaması, partinin bütünlüğünü korumaya ve parti disiplinini sağlamaya yöneliktir. Karşı oylar “tepki” oyları da olsa her bir bakan için verilen farklı sayıdaki “tepki” oylarının önceden kurgulanmış bir “tepki” mi yoksa özgür iradeyle mi verildiği de tartışılabilir. Aslında bakanları Yüce Divan’a gönderebilmek için muhalefetin TBMM üye tam sayısının salt çoğunluğunu bulması AK Parti’den anlamlı bir katılım olmadan imkânsızdı. Bu nedenle, AK Parti’nin kamuoyunun yolsuzluk algısını da hafifletmek için bazı üyeleri “serbest” bıraktığı düşünülebilir.
 </p>
 <p>
  Buna karşın, gerek tepki oyları gerekse Mehmet Ali Şahin’in açıklaması bu oylamanın moda tabirle “reklam arası” olacağı izlenimi vermektedir. AK Parti, Cumhurbaşkanının Vizyon belgesinde yer alan Siyasi Partiler Kanunu ve Seçim Kanunu’nda yapılacak değişiklikler, dokunulmazlıkların evrensel ilkelere bağlanması, yargıda etkinlik ve şeffaflık ile kayıt dışılık ve yoksullukla mücadele hedeflerine ek olarak, Başbakan Ahmet Davutoğlu tarafından açıklanan Şeffaflık Paketi’ni geliştirerek hem parti hem de Türkiye için “yeni” ve “taze” bir yaklaşımı hızla hayata geçirmeli. Bunu yaparken, siyasete dürüst, etik ilkelere ve hesap verebilirliğe inanmış kişileri kazandırmaları da gerekir. Yolsuzluğun oluşmasında ve yolsuzlukla mücadelede en önemli unsur insandır.”
  <br>
   *(Marmara Üniversitesi Siyasal Bilgiler Fakültesi Kamu Yönetimi Bölüm Başkanı Prof. Dr. Ömer Faruk Gençkaya )
  </br>
 </p>
</div>


Kaynak: [www.aksiyon.com.tr](http://www.aksiyon.com.tr/yolsuzluk/yuce-divan-fotografi-akpyi-gerdi_541159), [web.archive.org (arşiv bağlantısı)](http://web.archive.org/web/20150728210022/http://www.aksiyon.com.tr/yolsuzluk/yuce-divan-fotografi-akpyi-gerdi_541159)
