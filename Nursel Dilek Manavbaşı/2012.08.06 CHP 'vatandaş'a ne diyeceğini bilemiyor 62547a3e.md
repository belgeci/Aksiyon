# CHP ‘vatandaş’a ne diyeceğini bilemiyor

*Nursel Dilek Manavbaşı 2012.08.06*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Bir aylık aranın ardından toplanan Anayasa Uzlaşma Komisyonu’nda CHP vatandaşlıkla ilgili tanımını netleştiremedi. Komisyonun CHP’li üyesi Atilla Kart’a göre ‘Türk milleti’ ifadesi muhafaza edilmeli.
  </font>
 </div>
 <div id="newsText">
  <font class="detail-text">
   <p>
    Meclis’te herkes tatilde, onlar çalışıyor. Milletvekilleri henüz yeni binadaki odalarına geçmedi. O yüzden küçük odalarında, temmuz sıcağında, kabarık dosyaların arasında kaybolmuş bulabilirsiniz onları. Yoğunluğun sebebi, yeni anayasa hazırlıkları…
   </p>
   <p>
    Bir aylık aradan sonra toplanan komisyonu bilindiği üzere BDP kilitlemişti. Özellikle Kürtçe talepleri ile Türklüğün anayasadan çıkarılması mevzuu komisyonda gerilime sebep olunca Meclis Başkanı Cemil Çiçek 1 Ağustos’a kadar tatil edilmesine karar vermişti. Bu süreçte TBMM Anayasa Uzlaşma Komisyonu’nda, dört partiden, temel hak ve özgürlüklerle ilgili görüşülmemiş tüm maddeler hakkındaki görüşlerin istenmesine karar verilmişti. Bunun üzerine partiler kendi aralarında çalışarak önerilerini hazırladı. En fazla merak edilen ise partilerin vatandaşlık tanımıydı. Komisyondan çıkan bilgiye göre 1982 anayasasının 66. maddesinde düzenlenen vatandaşlık tanımı üzerinde henüz mutabakat yok. CHP ise Anayasa Uzlaşma Komisyonu’nda vatandaşlıkla ilgili tanımını netleştiremeyen tek parti. Parti, ‘vatandaş’a ne diyeceğini kara kara düşünüyor. Taslak metnini geçtiğimiz haftaya kadar vermesi gerekirken vatandaşlık kavramından dolayı parti anlaşmazlığa düştü. CHP kendi içerisinde anlaşamadığı gibi, anlaşmazlık CHP’li anayasa uzlaşma komisyonu üyeleri arasında da yaşanıyor.
   </p>
   <p>
    CHP Milletvekili Atilla Kart, partisinin üç hukukçusundan biri. CHP’yi komisyonda temsil eden diğer iki isim ise AİHM’de 10 yıla yakın yargıçlık yapmış Rıza Türmen ve anayasa hukuk profesörü Süheyl Batum. Ancak üçü de komisyondaki görevi gerekçe gösterilerek son kurultayla Parti Meclisi’ne alınmadı. Kart, Kılıçdaroğlu’nun komisyon çalışmalarından dolayı kendisini PM’ye almamasına anlam veremiyor. Partideki anlaşmazlığı kabul eden, bunu bir kazanım olarak değerlendiren Kart, vatandaşlık tanımıyla ilgili madde yazmadıklarını, sadece not düştüklerini belirtiyor. Ona göre ‘Türk milleti’ ifadesi muhafaza edilmeli.  Kart’la yeni anayasa çalışmalarını ve partinin vatandaşa ne diyeceğini konuştuk.
   </p>
   <p>
    <strong>
     -‘Yeni CHP’ için ‘yeni anayasa’ ne ifade ediyor?
    </strong>
   </p>
   <p>
    Türkiye’nin demokratikleşmesi için anayasanın çok önemli bir zemin olduğuna inanıyoruz. Samimi ve kararlıyız. 10 yıllık AK Parti iktidarında yasal mevzuatımızın talan edildiğini biliyoruz. Anayasayla biz aslında 10 yılı tartışıyoruz.
   </p>
   <p>
    <strong>
     -Sadece AK Parti’yi eleştirmek için mi gerekli yeni anayasa?
    </strong>
   </p>
   <p>
    10 yıl boyunca biz müzakere etme ortamı yakalayamadık. Bu boyutu AK Parti’nin öngöremediği bir tablodur. Kişi özgürlüğü maddesinde tutuklamaya yönelik daha evrensel ilkeleri getiriyoruz.
   </p>
   <p>
    <strong>
     -Mesela...
    </strong>
   </p>
   <p>
    Kişinin kaçma tehlikesi yoksa, deliller sağlandıysa, sabit ikametgâh sahibiyse, ‘müspet suç katalog suç kapsamındadır’ diyerek kişiyi suçlayamazsın diyoruz. Kemal Gürüz olayında olduğu gibi. Basın özgürlüğü diyoruz; ama devlet sırrı denilerek basın özgürlüğünün önü kapatılıyor. Böyle olursa Dolmabahçe görüşmelerini, uçak krizini, Uludere’yi konuşamayacağız.
   </p>
   <p>
    <strong>
     -Devlet sırları ve ticari sırlarla ilgili CHP’nin tavrı ne?
    </strong>
   </p>
   <p>
    Üstün kamu yararı varsa devlet sırrı, ticari sır var diyerek onun konuşulmasını engelleyemezsin diyoruz. Bu duruma en çok karşı olan da hükümettir. Şimdi kendileri bunu zırha dönüştürüyor.
   </p>
   <p>
    <strong>
     -Komisyon şu an hangi aşamada?
    </strong>
   </p>
   <p>
    Anayasada genel esaslar bölümünün yer aldığı bir başlangıç bölümü, bir de temel ilkeler bölümü var. Biz 12. maddeden yani temel hak ve özgürlükler kısmından başladık, yasamaya kadar olan bölümü konuşuyoruz. 60 maddeyi tartıştık. Bu 60 maddenin 19’unun taslağını hazırladık. Ama orada da bazı partilerin itirazı var onları da paranteze aldık. Bölüm sonunda tekrar görüşeceğiz.
   </p>
   <p>
    <strong>
     -İlk üç madde, vatandaşlık tanımı, ana dilde eğitim gibi netameli konulara dokunulmadı bile.
    </strong>
   </p>
   <p>
    Vatandaşlıkla ilgili şunu söylüyoruz: Vatandaşlık maddesi, başlangıç bölümündeki temel ilkelerle birlikte tartışılmalı. Zira vatandaşlık kavramı, ulus kavramıyla yakın ilişki içindedir.
   </p>
   <p>
    <strong>
     -Ana dilde eğitim konusunda ne düşünüyor CHP?
    </strong>
   </p>
   <p>
    Tavrımız çok net. Resmi dil Türkçedir. Eğitim dili Türkçedir diyoruz; ama bunun devamında ‘Devlet kişilerin ana dillerini öğrenmeleri konusunda gerekli önlemleri alır’ diyoruz. Devlet bunun alt yapısını kurmalıdır. Ancak eğitim dili Türkçedir.
   </p>
   <p>
    <strong>
     -Oy birliği esas alınacak ama vatandaşlık, dil gibi netameli konularda nasıl mutabakat sağlanacak?
    </strong>
   </p>
   <p>
    Evet, iş asıl orada düğümleniyor. Türkiye kadar farklı görüşlerin olduğu bir ülke herhalde çok azdır. O aykırı görüşleri temel hak ve özgürlükleri esas alarak masanın bütünlüğünü koruyarak nasıl resmedebiliriz bunun çabası içindeyiz.
   </p>
   <p>
    <strong>
     -Türkiye fotoğrafı ortaya konulmazsa…
    </strong>
   </p>
   <p>
    O zaman masadan kalkmalar başlar. Diğer partileri bilemem; ama iktidarın masada kalma olayını uzun boylu sürdüremeyeceğini söyleyebilirim. Başbakan ne diyor: “Uzlaşma olursa olur, olmazsa biz yolumuza devam ederiz.”
   </p>
   <h3>
    <span>
     Partiler ‘vatandaş’a’ nasıl bakıyor?
    </span>
   </h3>
   <p>
    <strong>
     BDP:
    </strong>
    Metinde, “Türkiye vatandaşlığının kazanılmasında, kullanılmasında ve kaybedilmesinde dil, din, ırk, etnik köken, cinsiyet, cinsel yönelim ve benzeri farklılıklar gözetilemez” ifadesi yer alıyor. Hiç kimsenin kendi isteği dışında vatandaşlıktan çıkarılamayacağı vurgulanıyor.
   </p>
   <p>
    <strong>
     MHP:
    </strong>
    Anayasada yer alan Türklük tanımının aynen korunmasından yana. Yani ‘Türk devletine vatandaşlık bağı ile bağlı olan herkes Türk’tür’ ifadesini destekliyor. Vatandaşlıktan çıkarılmanınsa yasalarla düzenlenebileceği görüşünü savunuyor.
   </p>
   <p>
    <strong>
     CHP:
    </strong>
    Parti içindeki ulusalcılarla açılım yanlıları anayasal vatandaşlık kavramı üzerinde uzlaşamıyor. CHP’li bazı isimler Anayasa’dan “Türk vatandaşı” tanımının çıkarılmasında bir sakınca olmadığı, bazıları vatandaşlık tanımının anayasadan tamamen çıkarılması, bazıları ise “Nasıl ki Alman, Fransız, Bulgar ismi bir milletin adı olarak anayasalarında yer alıyorsa ‘Türk vatandaşı’ tanımının da mevcut anayasada olduğu gibi kalması gerekir” görüşünü savunuyor. Komisyonda net bir cümle kuramayan parti yetkililerinin vatandaşlık tanımı şu yönde: “Vatandaşlığın ırk, dil ya da din birliği olmayıp bireyi bir arada yaşama arzusuna dayalı olarak devlete bağlayan hukuksal bir ilişki olduğu göz önüne alınarak bu konular düzenlenmelidir.’
   </p>
   <p>
    <strong>
     AK Parti:
    </strong>
    Mevcut anayasanın 66. maddesinde “Türk devletine vatandaşlık bağı ile bağlı olan herkes Türk’tür” deniliyor. Vatandaşlığın bir hak olduğunu ve kanunla düzenleneceği ifade eden parti, Türklük ifadesini kullanmıyor.
   </p>
   <p>
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://aksiyon.com.tr:80/aksiyon/newsDetail_getNewsById.action;jsessionid=2ABB8253AC7033531CBC85C8720076F8?newsId=33256), [web.archive.org (arşiv bağlantısı)](http://web.archive.org/web/20121025073836/http://aksiyon.com.tr:80/aksiyon/newsDetail_getNewsById.action;jsessionid=2ABB8253AC7033531CBC85C8720076F8?newsId=33256)
