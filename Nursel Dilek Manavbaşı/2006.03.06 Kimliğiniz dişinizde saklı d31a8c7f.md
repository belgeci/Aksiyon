# Kimliğiniz dişinizde saklı

*Nursel Dilek Manavbaşı 2006.03.06*

<div>
 <p>
  <font>
   İnterpol'ün kimlik tespitini kolaylaştırmak için yaygınlaştırdığı ölüm öncesi kayıtlar artık Türkiye'de de tutuluyor. Felaket ve cinayet kurbanlarının kimlik tespitinde önemli rol oynayan benzer kayıtları Türkiye'de ilk kez diş doktoru Serdar Sütçü tutuyor. Dr. Sütçü, büyük deprem felaketinden önce herkesin diş kaydının alınmasından yana.
   <br/>
   <br/>
   300 bin kişinin öldüğü Güney Asya'daki tsunami faciasının ardından dünyanın en büyük kimliklendirme operasyonu başladı. Cesetlerin diş kaydı ya da DNA testiyle kimliklerinin belirlenmesi için 24 ülke, adli tıp uzmanlarını bölgeye yolladı. 40'a yakın ülke, bölgede kaybolan vatandaşların kimlik tespiti için çalışırken tarihin en büyük adli tıp operasyonu yürütüldü.
   <br>
    <br>
     Endonezya'nın Bali adasında 2002 yılında meydana gelen bombalı saldırıda 187 kişi yanarak öldü, 300 kişi yaralandı. Restoranda oluşan yangında gaz tanklarında havaya uçması facianın boyutlarını büyüttü. Patlama sırasında içerde bulunan yüzlerce kişi dışarı çıkamayarak diri diri yandı. Hastane yetkilileri yüzleri tanınmaz hale gelen cesetlerin kimlik tespiti için de düzenli tutulmuş diş kayıtlardan yararlandı. 11 Eylül'de ikiz kulelerde yaşanan facia sonrasında meydana gelen yangın ve büyük ısı neticesinde kül olan insanların, Trabzon'da düşen Ukrayna uçağındaki İspanyol askerlerinin ve bunun gibi birçok felakette cesetlerin kimlik tespiti yine düzenli tutulmuş diş kayıtlarından ortaya çıktı.
     <br>
      <br>
       Türkiye'de DIV kaydı başladı
       <br>
        <br>
         Bugün tüm dünyada karşılaştığımız kasırga, deprem, sel, toprak kayması, uçak kazaları, tsunami, volkanik patlamalar, yangınlar, terör eylemleri ve endüstriyel kazaların ortak noktası kimlik tespitinde başvurulan yöntem. Dünyada özellikle deniz ve hava kazalarının artması, doğal afetler sonucu oluşan kitlesel ölümlerle cesetlerin tanınmaz hale gelmesi kimlik tespiti için dişlerin kullanılmasını gerekli kılıyor. Uluslararası polis teşkilatı İnterpol bu çalışmaların standart ve eksiksiz yapılması için Disaster Victim Identification (DVI) -ölüm öncesi kaydı- formları hazırlıyor. Ölüm öncesi ve ölüm sonrası bilgileri içeren bu formların kullanılmasını, aralarında Türkiye'nin de bulunduğu üye ülkelere tavsiye ediyor. DVI ekipleri 29 ülkede bulunuyor. Ölüm öncesi kaydı olanlar, herhangi bir kaza veya felaket sonrası cesedi en erken tespit edilebilecek kişi oluyor. DVI ekipleri sayesinde birçok kişinin kimliği kolaylıkla tespit edilebiliyor.
         <br/>
         <br/>
         Başta Avustralya olmak üzere birçok ülkede bulunan DVI ekipleri ülkemizde henüz yok. Fakat Ankara Keçiören Osmanlı Ağız ve Diş Sağlığı Merkezi Başhekim Yardımcısı Serdar Sütçü, Türkiye'de bir ilki gerçekleştirerek hastalarının DIV kayıtlarını almaya başladı. Dünyanın birçok ülkesinde kullanılan bu yöntem ülkemizde sadece Sütçü tarafından uygulanıyor. Serdar Sütçü, Ankara Üniversitesi Adli Tıp Ana bilim Dalında Prof. Dr. Hamit Hancı önderliğinde Ankara Üniversitesi Diş Hekimliği Fakültesi'nin katkılarıyla düzenlenen eğitim programına katılan az sayıdaki öğrenciden biri. "Her diş hekimi adli diş hekimliği yapabilir; ama ben bunun özel bir programına katıldım." diyen Sütçü, şimdiye kadar 350 hastasının diş kaydını almış. Hastalarının başına böyle bir felaket gelmese de Sütçü'ye göre, bu hastaların başına gelebilecek herhangi bir olayda diş kayıtları devreye girecek ve kimlik kolaylıkla tespit edilebilecek. Sütçü, kendisine gelen tüm hastaların DVI kaydını alıyor, hastaların diş profilini çıkararak ölüm öncesi kaydını yapıyor.
         <br/>
         <br/>
         Peki, ölüm öncesi diş kaydı nasıl yapılıyor? DVI kaydının yapılması oldukça basit bir işlem ve yaklaşık 5 dakika sürüyor. Diş hekimi tek tek dişleri tespit ediyor. Hangi dişin nerede ve nasıl olduğunu, hangisinde dolgu veya kanal tedavisi olduğunu dişin yapısının nasıl olduğunu kaydediyor. Bu kayıtları da  İnterpol formlarındaki arşivlerde tutuyor.
         <br/>
         <br/>
         Diş parmak izinden daha geçerli
         <br/>
         <br/>
         Herhangi bir felaket meydana geldiğinde bölgeye 4 ekip gönderiliyor. Bunlar adli tıp uzmanları, adli patologlar, adli diş hekimleri ve adli tabipler. İlk ekip olay yerini kapatıyor, ikinci ekip ailelerle görüşerek ölü hakkında bilgi topluyor. Üçüncü ekip cesetlerdeki filmleri, dişlerinin durumunu, parmak izini araştırıyor. Dördüncü ekip ise toplanan bilgileri çakıştırıyor. Öncelikle en basit bulgulardan kimlik tespiti yapılıyor. Üzerindeki kıyafet, kolundaki saat, vücudundaki dövme ya da piercing gibi takılar kişiyi ele veriyor. Bütün bu yöntemler sonuca ulaştırmıyorsa parmak izi, DNA ve diş kayıtlarına bakılıyor.
         <br/>
         <br/>
         Dış görünüş olarak tanınamayacak hale gelen ve yakınında herhangi bir kimlik bulunmayan kurbanları belirlerken birinci derecede dişlerden, bunlardan sonuç alınmazsa DNA çalışmalarından yararlanılıyor. Fakat DNA çalışmaları pahalı ve daha fazla zaman alıyor. Parmak izi de sıkça kullanılan ve bilinen bir yöntem olmasına rağmen olumsuzlukları da içinde barındırıyor. Parmak izinde ölüm öncesi kaydının bulunmaması ve parmak izi sınıflandırmasını saptamak üzere ölüm sonrası yeterli materyalinin bulunmaması durumu zorlaştırıyor. Bu anlamda diş kaydının geçerliliği diğerlerine göre daha fazla. Çünkü dişler fiziksel faktörler ve dış etkenlerden diğer organlara kıyasla fazla etkilenmiyor. Uzun süre şekil yapılarını koruyabiliyor. Sıklıkla cesetle birlikte bulunabiliyor, yaşam boyu değişime uğrasa da ölümden sonra diğer vücut dokularından daha çok dayanıyor ve tek yumurta ikizlerinde bile farklılıklar gösteriyor.
         <br/>
         <br/>
         Deprem tedbirlerinin içine diş kayıtları da alınsın!
         <br/>
         <br/>
         "Ölüm bir facia olarak nitelendirilse, başarıya ulaşmamış bir kimliklendirme de ikinci bir faciadır." diyen Sütçü, çalışmanın artık Türkiye'de yaygınlaştırılmasını istiyor. Ona göre bu yöntemin uygulanması bir ihtiyaç ve ülkenin itibarı için önem taşıyor. Sütçü'nün diğer bir isteği ise ülkemizde sıkça görülen deprem felaketi için alınan tedbirlere 'diş kayıtlarının da' eklenmesi. "Günümüzde artık felaketler baş gösteriyor, deprem de bunların içinde. Deprem tedbirleri içinde diş kayıtlarının yer alması bence gerekiyor. Hiç olmazsa pilot bölge seçilip deprem bölgesi olan yerlerde yaşayanların diş kayıtları alınırsa bir felaket olduğunda kimliğin çabuk tespit edilmesi açısından önemli." diyor.
         <br/>
         <br/>
         Kimlik tespitinin en önemli nedeni işin hukuki boyutu. Çünkü kimliği tespit edilemeyen kaza kurbanları, kimliği tespit edilene kadar ölü değil kayıp kabul ediliyor. Ölü olarak kabul edilmeyince de miras gibi bazı hukuki sorunlar yaşanıyor. Bu anlamda ülkemizde DVI ekipleri kurulması gerektiğinin altını çizen Sütçü, "Herkes ölüsünü ister, bu yüzden kimse kimliksiz kalmasın" diyor.
         <br/>
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </p>
 <!---------
						<p align="justify" style="margin-top: 8px; margin-bottom: 8px">
						<font face="Verdana" color="#000000" style="font-size: 8pt">
						(Bu yazı 762 kez okunmuştur)</font>
						</p>
---------->
</div>


Kaynak: [www.aksiyon.com.tr](http://www.aksiyon.com.tr:80/yazdir.php?id=23517), [web.archive.org (arşiv bağlantısı)](http://web.archive.org/web/20060422200402/http://www.aksiyon.com.tr:80/yazdir.php?id=23517)
