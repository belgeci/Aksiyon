# Cenazeye gidecektim ama Ekrem daha ağır bastı

*Nursel Dilek Manavbaşı 2014.12.22*

<div class="pNewsDetailMainContent" itemprop="articleBody">
 <p>
  Ekrem Dumanlı’ya Gazetesine giderek destek veren Oktay Ekşi: “basına baskı hep vardı; ama bu kadar alçakçası hiç olmadı.” Basın Konseyi’nin eski başkanı ve CHP İstanbul Milletvekili Oktay Ekşi, demokrasi ve medyaya darbe için düğmeye basıldığı gün Zaman’a giderek demokrasiden yana tavır koymuştu. Duayen gazeteci, basına her dönemde baskı uygulandığını ancak bir kadronun tertipler hazırlayarak insanları hapse attırması gibi durumların söz konusu olmadığını söylüyor.
 </p>
 <p>
  <strong>
   -Operasyon haberini nasıl öğrendiniz?
  </strong>
  <br/>
  O gün İstanbul’da Fatsalılar Derneği’nin kahvaltısı vardı. Kahvaltıda operasyon başlamış, diye bir haber geldi. ‘Ne operasyonu?’ dedim. Zaman’a gitmişler, STV’ye gitmişler, Ekrem’i, Hidayet’i alacaklarmış... Pınar Türenç’i aradım, Basın Konseyi adına bir tavır sergileyecekler mi diye. O da Zaman’a iki arkadaş gönderdiğini söyledi. ‘Doğru bir iş yapmışsın, ben de oraya gidiyorum’ diyerek atladım gazeteye gittim. Ekrem beni görünce şaşırdı, şoke oldu diyebilirim. Aslında kahvaltıdan çıkınca CHP Milletvekili Bihlun Tamaylıgil’in annesinin cenazesine gidecektim. Öncelikli durum burada diye düşündüm.
 </p>
 <p>
  <strong>
   -Gözaltı öncesi konuşma fırsatınız oldu mu?
  </strong>
  <br/>
  Tabii, şunu söyleyeyim; ben Ekrem’e kırgındım. Altı-yedi yıldır gidip gelme, konuşma gibi bir durum söz konusu değildi. Sebebi ise Muhsin Yazıcıoğlu kazasında olan bir olay. Kaza yerine giden helikopterdeki albaya DHA muhabiri ‘Ben de gelebilir miyim?’ diye soruyor, albay da onu helikoptere alıyor. Ancak Cihan muhabirine yer kalmayınca onu almıyorlar. Tabii orada ‘Ayrımcılık yapıyorsunuz’ diye bir tartışma çıkmış. Ben de sordum soruşturdum. Bana inandırıcı gelen albayın tavrı oldu. Böyle bir şey yazınca Ekrem kızdı. Ben de ‘Sen medya imamı mısın?’ dedim. Bu Ekrem’e tabii çok dokunmuş. Kırgınlığımızın sebebi buydu. Beraber odasına çıktık. ‘Abi’ dedi, ‘Ben size bayram tebriği gönderdim; ama cevap alamadım.’ Ben de dedim ki ‘Ekrem, benim tabiatım, biri beni ararsa, biri bana bir şey gönderirse muhakkak dönerim. Alsaydım sana da dönerdim.’ Mesaj gönderdiği numarayı gösterdi, baktım eski numaram. Meğer o oraya mesaj atarmış, dönmüyor diye de kendi içinde kırılırmış. Neyse ben, ifade özgürlüğünü desteklediğimi söyledim. Dün Tuncay ve Nedim’in yanındaydım, bugün de Ekrem’in yanındayım.
 </p>
 <p>
  <strong>
   -Tepki aldınız mı?
  </strong>
  <br/>
  Genel anlamda olumlu karşılandı ama bir-iki zıpırca tepki de aldım. Duruşması olsaydı gider arkasında durur, destek verirdim. Çünkü gazetecilik yaparak sırf o yüzden birilerini kızdırmış bir adama sahip çıkmayacağım da kime sahip çıkacağım.
 </p>
 <p>
  <strong>
   -İlk gün gözaltına alınan isimler arasında senaristler, hatta stajyerler bile vardı. Operasyonla ilgili kanaatiniz nedir?
  </strong>
  <br/>
  Ergenekon ve Balyoz sanıklarını ziyaret ettiğimde söylediklerimi tekrarlayacağım. Maalesef, Türkiye böyle bir memleket. Nasıl onlar siyasi davaysa bu da siyasi bir dava. Siyasi davalarda mahkeme hükmünün bir önemi yoktur. Diyelim ki Ekrem’e, Hidayet’e müebbet verdiler. Siyasi geçmişimiz bu tür kara lekelerle dolu. Sayısız rezilane davamız var. Çünkü hâlâ Türkiye’de bağımsız bir yargının hepimiz için ne kadar önemli olduğunu idrak edecek devlet adamı yok.
 </p>
 <p>
  <strong>
   -Ertesi gün bazı gazeteler aynı manşetle çıktı. Hatta 17 Aralık’tan beri birçok gazete aynı başlıkla çıkıyor. Darbe dönemlerinde gazetecilik yapan biri olarak medyadaki durumu nasıl görüyorsunuz?
  </strong>
  <br/>
  Okuyucu bu gazetelerin yüzüne bakmaz; ama devlet daireleri alıyordur. Bir nevi psikolojik harekât bunlarınki. Erdoğan’ın çevresinde böyle bir ekip var belli. Mesleğimi bırakmama sebep olan yazım 28 Ekim 2010’da çıktı. O gün beni konunun muhatabı olan bakan Veysel Eroğlu aradı, ‘Bana haksızlık yapmışsınız’ dedi. Gayet medeni bir şekilde konuştuk.  Tek bir okuyucudan tepki almadım. Ertesi sabah gazeteye gittiğimde ortalık karışmış, Tayyip Bey ayağa kalkmış. Daha pek çok olayda habbeyi kubbe yaparak başarılı olan bir ekibi var. Böyle bir tablo karşısındayız. Bu kadar profesyonel aşağılık uygulama hiçbir dönem görmedim. Ben Adnan Menderes dönemini yaşadım, gazeteciydim. O dönemde Adnan Bey de gazetecilere, gazetelere kızardı. Bunları yaşadık ama böyle bir kadronun tertipler hazırlayarak insanları hapse attırması gibi durumlar söz konusu değildi. Bu kadar alçakçası hiç olmadı.
 </p>
</div>


Kaynak: [www.aksiyon.com.tr](http://www.aksiyon.com.tr:80/dosyalar/cenazeye-gidecektim-ama-ekrem-daha-agir-basti_540246), [web.archive.org (arşiv bağlantısı)](http://web.archive.org/web/20150103085255/http://www.aksiyon.com.tr:80/dosyalar/cenazeye-gidecektim-ama-ekrem-daha-agir-basti_540246)
