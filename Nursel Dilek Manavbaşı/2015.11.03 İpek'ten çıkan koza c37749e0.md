# İpek'ten çıkan koza

*Nursel Dilek Manavbaşı 2015.11.03*

<div class="pNewsDetailMainContent ctx_content" itemprop="articleBody">
 <p>
  İpek ailesi yaklaşık bir yıldır hükümetin hedefinde. Önce madenlerine el koyuldu, ardından medya organlarına... Televizyonların dijital platformdan çıkarılması tartışılırken atanan kayyumlar üzerine tuz biber ekti. Peki, kimdir bu aile?
 </p>
 <p>
  Ankara Gaziosmanpaşa… Bugün TV ve Kanaltürk binası… Gazete kapkara bir manşetle yerini almış stantta. Renkli kırmızı zemin gitmiş, yerini siyaha bırakmış o gün. Matem havası hem gazetede hem kanalda hissediliyor. Ekranda Bugün TV’nin muhabiri Ertan Büyükahıska ağlamaklı. Haber Müdürü Erkan Akkuş’a dönüp “Yalan haber yazmadık abi!” derken tutamıyor gözyaşlarını. Ve onu ekranda izleyen ‘Melek Anne’ dayanamıyor, kalkıp geliyor kanala.
 </p>
 <p>
  Melek İpek… Hayırsever iş kadını. Aslında gelmeyi düşünmüyordum, diyor gazete kapısında. Ertan’ın çok üzüldüğünü duydum geldim, diyor: “Dünya işleri için üzülmeye değmez, lütfen hiçbiriniz üzülmeyin. Dürüst olmamızın huzurunu yaşayalım hep beraber. Olmayan suç bulunmaz. Oğlumun zerre suçu yok. Bin defa aradılar, bulamadılar. Hep temiz geldi kâğıtlarımız. Zerre kadar üzülmüyorum. Esef ediyorum. Bir de diyorum ki; Rabbim, keşke bütün ihtirasları, hırsları bizim aileyle geçmiş olsa da başka masum insanlara dokunmasalar!”
 </p>
 <p>
  İpek ailesi yaklaşık bir yıldır hükümetin hedefinde. Önce madenlerine el koydular, ardından kanallarına. Bugün ve Kanaltürk TV’nin TİVİBU, TÜRKSAT gibi dijital platformlardan çıkarılması tartışıladursun bütün medya organlarına Anayasa’nın açık maddesine rağmen kayyum atanmasıyla izahı yapılamayan bir noktaya gelindi. Peki, kimdi bu aile? Neden hedefteydi? Düne kadar evlerine girip çıkanlar, sofralarına oturanlar, saygıda kusur etmeyenler bu sefer eve çilingirle girecek, duvarları yıkacak kadar pervasız hâle gelmişti!
 </p>
 <p>
  <strong>
   MARAŞ’TAN DÜNYAYA
  </strong>
 </p>
 <p>
  İpek’in Koza’ya dönüşmesinin pek bilinmeyen hikâyesiyle başlayalım. Ali İpek ismi pek duyulmasa da ‘İpek’ ailesinin en önemli yapı taşıdır. Melek İpek’in eşi; Pelin, Akın ve Tekin İpek’in babaları. Aslen Maraşlıdır aile. Melek İpek’in tabiriyle Sütçü İmam’ın torunudurlar. Adana’ya göç ederler ilkin. Ali İpek’in 1940’lı yıllarda geldiği Adana’da ilk bulduğu iş, Melekgirmez Çarşısı’ndaki bir matbaada çıraklıktır. Ali İpek zayıf ve çelimsizdir, ama bitmek tükenmek bilmeyen enerjisiyle kısa sürede çevre esnafın vazgeçilmezi hâline gelir. Bir matbaa ustasının ona taktığı lakap yıllar sonra Türk eğitim sisteminin en temel kahramanlarından biri olacaktır: “Cin Ali!” Çalışkanlığı ve girişimci tavrı sayesinde kısa sürede kendi matbaasını kurar. 20 yaşında kendi işinin patronudur. Adana’nın en çok iş yapan matbaası olmak Ali İpek’e yetmez, Ankara’ya da açılmak ister. Otobüsten Başkent’e ilk adım attığında söylediği söz, eşini bugün bile gülümsetir: “Bak hanım! Bugün Ankara’ya çok önemli bir işadamı indi!”
 </p>
 <p>
  Adana’daki matbaasının adı İpek’tir ve kardeşiyle ortaktır. Ankara’da isim olarak Koza’yı seçer ve düğün yapacak herkesin ismini ezberleyeceği ‘Koza Davetiyeleri’ni basmaya başlar. Tek bir pazar onun harcı değildir. Başka işlere de yönelmek ister.  Yakın dostu öğretmen Rasim Kaygusuz’un bir önerisiyle ilköğretim kitapları basmaya karar verir. Çocukların okumasına yardımcı olacak bir çizgi karakter düşünülür. Ali İpek’in gerçek yaşam öyküsünden yola çıkılarak oluşturulan Cin Ali serisi bütün Türkiye’ye böyle dağılır.
 </p>
 <p>
  Ankara’da dünyaya gelen iki oğlunu da iş hayatıyla erken tanıştırır. Mesleklerini iyi yapmaları için iyi eğitim almalarını ister. Akın ve Tekin’i koleje, ardından yurtdışında okumaya gönderir. Ankara Necatibey Caddesi’ne taşıdığı büyük matbaasında, bir Alman firmayla ortak iş alır. Yurtdışına da ilk böyle açılır.
 </p>
 <p>
  Bu arada kansere yakalanır. Akın ve Tekin, işleri devralmış olsalar da yine de matbaadan, mürekkep kokusundan ayrı kalamaz Ali İpek. Hasta hâlde temelini attığı İstanbul yolundaki dev tesis, Ankara ölçeğinde büyük bir matbaadır. Çocukları ve eşine Koza’yı emanet eden Ali İpek 1996 yılında vefat eder. Ardında güçlü bir iş, eş ve hayırsever çocuklar bırakır.
 </p>
 <p>
  Büyük oğlu Akın İpek babasının açtığı yoldan yürümeye devam eder. Babasının vasiyet gibi sözleriyle başlar her gün işe: “Haram lokma yemeyin!”
 </p>
 <p>
  Koza, sadece düğün davetiyesi değil, yılbaşı ve tebrik kartları da basar. Bundan sonra İpek Grubu’nun yükselişi başlar. Önce Bergama’daki Altın madeni, ardından Bugün (Tercüman) gazetesi, Bugün TV ve ulusalcı yayınıyla bilinen Kanaltürk TV, İpek Grubu’na dâhil olur. Yüklü bir borçla Tuncay Özkan’dan satın alınan kanal için Özkan teşekkürlerini sunar aileye. Zira onlar olmasa bu enkazı kimse devralmayacaktır. Böylece Koza-İpek Grubu, medya sektöründe de önemli bir yere sahip olur. Ta 28 Ekim 2015’te ekran kararana kadar!
 </p>
 <p>
  <strong>
   28 EKİM, SAAT 16.03
  </strong>
 </p>
 <p>
  İstanbul Mecidiyeköy’de kumanda odasında yaşananları bütün dünya pürdikkat izler o gün. Melek İpek ve kızı Pelin İpek Zenginer de gün boyunca Ankara’daki bürodadırlar. Saatler 16.03’ü gösterdiğinde kararan ekran karşısında, binada bulunan çoğu kişi gözyaşlarını tutamaz ama yine onları da teskin eden Melek İpek’tir. Üzülmeyin, diye teselli ederken ağlayanlara kızar: “Ekranlar kararır, bugünler gelir geçer, Allah kalplerimizi karartmasın!”
 </p>
 <p>
  Her sözü muhatabında makes bulan bir insan Melek İpek. Ortamı bir anda yumuşatmayı başaran, aileyi ayakta tutan onun tavırları olsa gerek. Kıyafetiyle ‘farklılığını’ hissettirmeyen bir kadın o. Sade bir beyaz eşarp takar sürekli. Tarık Toros medya özgürlüğü adına son çırpınışları yaparken –gözümüz, kulağımız onda- Melek Anne’ye o eşarbı soruyorum, sürekli beyaz olmasının özel bir sebebi olup olmadığını. “Var yavrum!” diyor ve anlatıyor: “15 yaşındayken Urfa’da bir zatı ziyaret ettiğimde başıma beyaz bir örtü örtüldü. Kimin taktığını görmedim. Benzer bir olayı Kâbe’ye gittiğimde de yaşadım. Ne zaman renkli bir şey taksam rahat edemem o yüzden.”
 </p>
 <p>
  Tam o sırada oğlu Akın arıyor annesini. Ne mal, ne mülk var gözünde. Aklı fikri annesinin iyi olup olmadığında. “Anne, ağrıların yok değil mi?” diye soruyor. Melek Anne tüm samimiyetiyle “Bütün ağrılarım geçti oğul.” diye yanıtlıyor. Astım hastası olan Melek İpek, Ankara’daki holdingin önünde gaz yediğini söylemekten sakınıyor. Kız kardeşi Pelin sarılıyor telefona, “Abi döndüğünde her şey değişmiş olacaktı ya bak annem fenomen oldu!” diyor gülümseyerek. Kayyum atanması, ekranın karartılması, mal varlıklarına el koyulması ailenin umurunda değil açıkçası.
 </p>
 <p>
  <strong>
   HAYIR VE HASENATIMIZ DUYULDU, ONA ÜZÜLÜYORUM
  </strong>
 </p>
 <p>
  Gece geç saatlere kadar kalınan gazete binasında sabahki matem havasından uzaklaşılmış. Melek Anne’yi ziyarete gelenler, İstanbul direnişindeki simge isimleri konuşuyor sohbette. CHP’li vekiller Barış Yarkadaş, Eren Erdem ve Mahmut Tanal… Melek İpek de telefonuna sarılıp arıyor Yarkadaş’ı: “Oğul, gurur duydum hepinizle. Sabahın erken saatlerinden beri orada olmanız beni çok umutlandırdı.“ “Eren oğlumu da öpüyorum.” diye ekliyor. Ahmet Altan’ın ‘Susacak mısınız?’ yazısı gündeme geliyor bir ara. Melek İpek, bu kez, Bugün TV’de program yapan Mehmet Altan için sarılıyor telefona. Kendi derdinin arasında Çetin Altan’ın vefatı aklına geliyor: “Başsağlığı dileyememiştim, başın sağ olsun, ben Yasin okuyup gönderdim babacığınıza.” diyor.
 </p>
 <p>
  Melek Anne’yi en çok üzen, yıllardır yaptığı hayır ve hasenatın duyulmuş olması: “Sırf Allah rızası için çalışıp çabalayalım, bunu kimse bilmesin istedik. Mecbur ettiler.” Gece geç saatlerde Melek İpek herkese moral vermiş bir şekilde ayrılıyor kanaldan.
 </p>
 <p>
  Hayatından alınacak o kadar çok ders, bize verecek o kadar nasihati var ki… Sonrasında uzun uzun konuşmak ve Melek İpek’i yazmak için sözleşiyoruz. Şimdilik daha fazla göz önünde olmanın yanlış anlaşılacağını düşünüyor. Ayrılırken ilk günkü sözlerini tekrarlıyor: “Bu dünya işleri için üzülmeye değmez, lütfen hiçbiriniz üzülmeyin. Dürüst olmamızın huzurunu yaşayalım hep beraber.”
 </p>
</div>


Kaynak: [www.aksiyon.com.tr](http://www.aksiyon.com.tr:80/kapak/ipekten-cikan-koza_552768), [web.archive.org (arşiv bağlantısı)](http://web.archive.org/web/20151108233858/http://www.aksiyon.com.tr:80/kapak/ipekten-cikan-koza_552768)
