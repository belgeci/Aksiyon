# Büyükşehir Yasası muhalefetin tasası

*Nursel Dilek Manavbaşı 2012.11.12*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   MHP ‘Federasyona götürecek’ diyor. CHP ‘Sistemi merkezileştiriyorsunuz’ diye eleştiriyor. Meclis’te tartışmalara sebep olan ve muhalefeti ikiye bölen tartışmanın adı ‘Büyükşehir Yasa Tasarısı’. Peki, yasa ne getiriyor, ne götürüyor?
  </font>
 </div>
 <div id="newsText">
  <font class="detail-text">
   <p>
    Bir yandan yerel seçim tarihi üzerine tartışmalar, öte yandan hemen herkesin hayatını, beklentilerini, alışkanlıklarını değiştirecek olan Büyükşehir/Bütünşehir Yasası…
   </p>
   <p>
    Kapanacak beldeler, mahalle hâline gelecek köyler, büyükşehirle tanışacak iller... Beldedeki belediye başkanı da merak içinde, köydeki muhtar da... Tasarı Genel Kurul’dan değişmeden geçerse, mevcut 16 büyükşehire 13 tane daha eklenecek. 18 bin 200 köy mahalleye dönüşecek, 1582 belde kapanacak. Ancak muhalefet tasarıyı geçirmemek için büyük çaba içerisinde.
   </p>
   <p>
    Gündem dışı konuşmalar, kürsü işgalleri, atışmalar, bağrışmalar… Meclis 5 Kasım’dan bu yana Büyükşehir Yasası’yla ilgili görüşmelere çalışıyor. Muhalefet partilerinin yasayla ilgili ciddi itirazları var. Muhalefet, köy ve beldelerin kapanmasının vatandaşa vergi yükü olarak döneceğini düşünürken en büyük endişe üniter yapıya zarar vereceği. ‘Eyalet sistemine zemin hazırlanıyor’, ‘Federasyona geçiliyor’ itirazları arasında Meclis tartışmalı bir yasanın eşiğinde.
   </p>
   <p>
    Hükümet, 13 yeni büyükşehir kurulmasına ilişkin kanun tasarısını 8 Ekim’de Meclis’e sevk etmişti. Muhalefetin karşı çıktığı tasarı İçişleri Komisyonu’nda görüşülmeye başladıktan sonra Meclis’e geldi. Tasarıya göre; 18 bin 200 köy, mahalleye dönüşecek, 1582 belde kapanacak. İlçe sayısı 500’e çıkarken 13 il (Aydın, Balıkesir, Denizli, Hatay, Malatya, Manisa, Kahramanmaraş, Mardin, Muğla, Tekirdağ, Trabzon, Şanlıurfa ve Van) büyükşehir olacak. Tasarının başındaki isim AK Parti Yerel Yönetimlerden Sorumlu Genel Başkan Yardımcısı Menderes Türel. Türel’e göre bu tasarı yerel yönetim reformunu bir kademe daha ileri götürecek.
   </p>
   <p>
    <strong>
     -Yasayla birlikte neler değişecek Türkiye’de?
    </strong>
   </p>
   <p>
    Büyükşehir belediyelerinin ilçe yapısı korunurken, belde belediyeleri ilçelere bağlanıyor. Bu düzenleme nüfusun yüzde 75’ini ilgilendiriyor.
   </p>
   <p>
    <strong>
     -Yüzde 75’ini nasıl etkileyecek?
    </strong>
   </p>
   <p>
    Biz yerindenlik ilkesi çerçevesine dayalı bir kanun düzenledik. Bırakın merkezileştirmeyi, aksine yerel yönetimin yetkileri artırılıyor. Avrupa Konseyi’nde 1989’da imza attığımız yerel yönetim özerklik şartnamesi gereğince yapılması gerekenleri daha yeni yapabiliyoruz. Burada zaten önemli olan Ankara ile ilişkilerin daha da azaltılması, meselelerin yerinde çözülmesi ve hızlı hizmet.
   </p>
   <p>
    <strong>
     -Ancak yasayla ilgili çok ciddi eleştiriler var. MHP bu yasanın federasyonun önünü açacağını söylüyor.
    </strong>
   </p>
   <p>
    Bu yasa yerel yönetim reformudur. Ne devletin idari yapılanmasına yöneliktir ne de güvenliğe... Hiçbir sıkıntı doğmaz. Çünkü biz orada zaten yatırım izleme merkezi koordinasyonları vasıtasıyla her türlü hizmeti götürebilme ve denetleme imkânına sahibiz. O yüzden bu kanun üniter yapının zedelenmesine değil, belki güçlenmesine vesile. Bu iddiayı muhalefet söylüyor; ama altını doldurmuyor. Orada devletin bütün kurumları görevde.
   </p>
   <p>
    <strong>
     -Muhalefet, ‘Büyükşehir olacak illerde halka soralım’ diyor.
    </strong>
   </p>
   <p>
    Muhalefet, Avrupa Konseyi’ne atıfta bulunarak  ‘Referandum şart’ diyor. Oysa bu söylem de tam anlamıyla gerçeği ifade etmiyor. Zira Avrupa Konseyi Yerel Yönetimler Özerklik Şartı’nın 5. maddesi aynen şöyle diyor: “Yerel yönetimlerin sınırlarında, mevzuatın elverdiği durumlarda ve mümkünse bir referandum yoluyla ilgili yerel topluluklara önceden danışılmadan değişiklik yapılamaz.”
   </p>
   <p>
    <strong>
     -Yani mümkün değil mi?
    </strong>
   </p>
   <p>
    Yani burada özellikle ‘mümkünse’ diye tabiri dikkatlerden kaçırılarak sanki referandum şartmış gibi kamuoyunun nezdine sunulmakta.
   </p>
   <p>
    <strong>
     -Tasarının hiç olumsuz tarafı yok mu?
    </strong>
   </p>
   <p>
    Yok tabii ki. Aksine olumlu o kadar çok tarafı var ki. Birincisi, nüfusu 750 binin üzerindeki illerde büyükşehir belediyesi kurulmakta. Bu 13 yeni büyükşehirde yeni ilçeler kurulmakta. Bu illerde büyükşehir yetki alanı aynı İstanbul ve Kocaeli gibi il sınırlarına genişletilmekte. Büyükşehirlerde özel idareler, beldeler ve köyler kaldırılmakta. Özel idare işleri büyükşehire devredilmekte, beldeler ve köyler mahalleye dönüşmekte. Büyükşehir olmayan 52 ilde nüfusu 2 binden az olan beldeler köye dönüşmekte. Aslında birim sayısında müthiş bir azalma meydana gelmekte.
   </p>
   <p>
    <strong>
     -Ama vatandaşın vergi yükünün artacağı, belediye personelinin hak kaybına uğrayacağı söyleniyor?
    </strong>
   </p>
   <p>
    Beldelerin hangi ilçenin mahallesi olacağına ilişkin sınırdaş olmak ve mesafe şartı getirilmiş. Mahalleye dönüşen beldelerde belediye personeli hak kaybına uğramayacak. Köylerin orman veya mera hakları olduğu gibi korunacak. Köylerde belediye vergi harçları -emlak vergisi, imar ruhsat harcı, katılım payları gibi bedeller- beş yıl süreyle alınmayacak. Bu şekilde köylerimiz büyüyecek ve daha iyi hizmet alabilecek. Köyde artık araziler, tarlalar arsa olacağı için değer kazanacak ve köylü zenginleşecek.
   </p>
   <p>
    <strong>
     -Büyükşehirler en fazla borcu olan belediyeler değil mi, onlar bu yükün altından nasıl kalkacak?
    </strong>
   </p>
   <p>
    Büyükşehir içinde tahsil edilen vergiden artırılan pay yüzde 5’ten 6’ya çıkarılıyor. Ayrıca, asıl önemlisi, ilçe belediyelerine ve yine büyükşehire verilen yüzde 2,5 genel bütçe payının yüzde 4,5’a çıkarılmasıdır. Avrupa’sı, Amerika’sı bütçe krizleri yaşarken, maaşlarda indirime giderken, Türkiye belediyelerin önünü açmakta ve daha fazla hizmet imkânı sağlamakta.
   </p>
   <p>
    <strong>
     -Turizmde öne çıkmış marka değeri olan beldelerin durumu ne olacak?
    </strong>
   </p>
   <p>
    Şimdi Ölüdeniz Belediyesi turizmde marka değildir. Ölüdeniz markadır. Ölüdeniz markası yine korunacak. Turist “Ben Ölüdeniz Belediyesi’ne gidiyorum.” mu diyor? Ölüdeniz Belediyesi kapansa da Ölüdeniz’e gidilmeye devam edilecek. Aslında biz, burada, bu belediyeleri kapatmıyoruz, onların, yani belediyeden mahalleye dönüşen kurumların, ilçe belediyesinden ve büyükşehir belediyesinden hizmet alabilmesi imkânının önünü açıyoruz. Bu belediyeleri terfi ettiriyoruz.
   </p>
   <h3>
    <span>
     Muhalefet ne diyor?
    </span>
   </h3>
   <p>
    Milliyetçi Hareket Partisi Yerel Yönetimlerden Sorumlu Genel Başkan Yardımcısı Sadir Durmaz, yerel yönetimlerin güçlendirilmesine, hizmet ve mali kapasitelerinin artırılmasına karşı değil. Ancak AK Parti’nin yerel yönetimleri reforma tabi tutmak gibi bir hedefi olmadığını belirtiyor. Durmaz’a göre tasarının amacı ve en büyük endişesi federe devlet modelinin altyapısını oluşturacak olması: “Nitekim yapılması planlanan düzenlemeyle büyükşehir sınırları il sınırlarını kapsayacak şekilde genişletileceğinden, il idaresi sistemi ciddi düzeyde yara alacak. Fiilen bölgesel yönetim ve eyalet sistemine geçişin sondan bir önceki durağı olacağından tehlikeli bir mecranın kilidini açacaktır. ”
   </p>
   <p>
    Cumhuriyet Halk Partisi Yerel Yönetimlerden Sorumlu Genel Başkan Yardımcısı Gökhan Günaydın ise yasa tasarısının ancak halka danışılarak, referandum yoluyla olması gerektiği inancında. Günaydın, tezini Avrupa Yerel Yönetimler Özerklik şartına bağlıyor. Bu yasayla çoğu yere hizmet ulaşmayacağını düşünen Günaydın’a göre kentsel anlamda hizmet veremeyen büyükşehirlerin 7-8 saatlik mesafedeki yerlerden sorumlu olması ciddi bir sıkıntı oluşturacak: “Mesela Konya’nın yüzölçümü Belçika’dan büyük, Hollanda’ya eşit. Bu kadar büyük bir alandan bir tek büyükşehir belediyesi sorumlu olacak. Bunun uygun bir yönetim şekli olmadığını ve vatandaşa hizmet götürmede yeterli olamayacağını görüyoruz.”
   </p>
   <h3>
    <span>
     Sınırları değişen ilçeler
    </span>
   </h3>
   <p>
    Büyükşehir Kanun Tasarısı’nı görüşmeye başlayan TBMM Genel Kurulu, 39 maddeyi oylayacak. Şimdiye kadar 11 maddeyi kabul eden TBMM’de en önemli tartışma, Ankara’daki üç ilçenin sınırlarının değişmesine ilişkin önergede yaşandı. Buna göre Ankara’da bazı ilçelerin sınırları, İstanbul’da da 6 mahallenin ilçeleri değişti. Yapılan değişiklikle İstanbul Şişli’nin Ayazağa, Maslak ve Huzur mahalleleri Sarıyer’e, Arnavutköy ilçesine bağlı Nakkaş ve Bahşayış mahalleleri ile Büyükçekmece ilçesine bağlı Muratbey Mahallesi de Çatalca Belediyesi’ne katılacak.
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-34049-173-buyuksehir-yasasi-muhalefetin-tasasi.html), [web.archive.org (arşiv bağlantısı)](http://web.archive.org/web/20141110054636/http://www.aksiyon.com.tr:80/aksiyon/haber-34049-173-buyuksehir-yasasi-muhalefetin-tasasi.html)
