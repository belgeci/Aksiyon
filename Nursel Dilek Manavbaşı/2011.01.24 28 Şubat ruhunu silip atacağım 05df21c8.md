# 28 Şubat ruhunu silip atacağım

*Nursel Dilek Manavbaşı 2011.01.24*

<font class="agenda2NewsSpot">
 Demokrat Parti’nin yeni süvarisi Namık Kemal Zeybek, iddialı konuşuyor: “Kimseden icazet almadım. 28 Şubat ruhunu temizleyeceğim. 13 Haziran sabahı başbakan olacağım.”
</font>
<font class="newsDetail">
 <p>
 </p>
 <p class="MsoNormal">
  Demokrat Parti (DP) ile başlayan siyasi çizgi (Adalet Partisi, Doğru Yol Partisi), Türkiye’nin son yarım asrına damgasını vurdu. 1995’ten sonra bu gelenek sürekli kan kaybetmeye başladı. Tansu Çiller liderliğindeki Doğru Yol Partisi (DYP), 3 Kasım 2002’deki seçimlerde ilk defa baraj altında kaldı. Çiller’in ardından bayrağı Mehmet Ağar devraldı. Ancak partideki düşüşe o da engel olamadı. Ağar’ın 9,54’le devraldığı partinin oy oranı 22 Temmuz genel seçimlerinde 5,41’e indi. Son genel seçimde Adnan Menderes hareketini hatırlatmak isteyen Ağar, partinin adını DP olarak değiştirdi. Ancak bu değişim hem kendi hem de partisinin hüsranını önleyemedi. 27 Nisan e-bildirisi, Cumhurbaşkanlığı seçim sürecindeki 367 krizi ve Anavatan ile birleşme fiyaskosu partinin çöküşüne neden oldu. Yorgun düşen Kırat, tabanın da baskısıyla olağanüstü kongreye gitti. Bu kez Demokrat Partililer, Kırat’a genç bir süvariyi, Süleyman Soylu’yu seçti. Ancak o da bir yıla yakın oturduğu DP koltuğunu Hüsamettin Cindoruk’a kaptırdı. Taban, Cindoruk’tan memnun değildi. Bu nedenle eski başbakanlardan Çiller’i tekrar aday göstermek istiyordu. ‘Dön’ çağrıları karşısında uzun süre sessiz kalan Çiller, ‘aday değilim’ deyince eski bakanlardan Namık Kemal Zeybek çıktı sahneye. Adaylığını açıkladı. Olağanüstü kongrede genel başkan seçilen Zeybek, şimdi Demirkırat’ın yeni süvarisi. Genel başkan olur olmaz seçim çalışmalarına hız veren Zeybek, bir an önce
  <span>
  </span>
  teşkilatla kaynaşıp meydanlara inmeyi planlıyor. Diyarbakır’a da gidecek, Hakkâri’ye de… 13 Haziran sabahına ilişkin öngörüleriyse şöyle: “13 Haziran’da Türkiye’nin başbakanı olmak varsa bahtımızda, oluruz. Yoksa durur bekleriz.”
 </p>
 <p class="MsoNormal">
  -Adaylık süreci nasıl gelişti? Tansu Çiller gibi size de bir davet söz konusu muydu?
 </p>
 <p class="MsoNormal">
  Bir süre önce Demokrat Parti’ye girmiştim zaten. Partinin üyesiyim. Eski ANAP milletvekili ve bakanıyım. Eskiden DYP’de de milletvekilliği yaptım. Şimdi benim iki partim birleşti ve ben de hizmet etmeye geldim. Son kongre geldiği zaman önce teşkilatımızda Çiller’in adı yankılandı ve bu durum teşkilatta bir ümit oluşturdu. Tansu Hanım’ın etrafında bir rüzgâr esti. Böyle bir şey olunca ben de adaylığımı kimseye söylemedim. Her siyasetçi gibi gönlümden de geçiyordu. 20 yıl önce zaten genel başkanlığı küçük bir farkla kaçırmıştım. Bürokrasinin en aşağısından en yukarısına tırmanmış biriyim. Milletvekilliği, bakanlık, başdanışmanlık, büyükelçilik... Tüm bunlar gününü, fırsatını bekleyen bir hazırlıktır.
  <span>
  </span>
 </p>
 <p class="MsoNormal">
  -Neden aday olmadınız?
 </p>
 <p class="MsoNormal">
  Öncelikle Tansu Çiller’e duyduğum saygıdan. Çünkü o beni çağırıp cumhurbaşkanı başdanışmanıyken milletvekili, bakan yapan isim. Sonra teşkilatıma duyduğum saygıdan. Bir de Tansu Hanım’ın adaylığı kesin olmayınca çevremden dahi kimseye söylemedim. Onun aday olmayacağı kesinleşince bana da birkaç teşkilattan bir yöneliş başladı. İl, ilçe başkanları siz aday olun, dediler. Ben de diğer teşkilatlara telefon açtım ve böylece bir ‘Zeybek rüzgârı’ esmeye başladı. Adaylığımı açıkladım ve üç gün içerisinde genel başkan seçildim.
 </p>
 <p class="MsoNormal">
  -Yani Tansu Hanım’ı beklediniz öyle mi?
 </p>
 <p class="MsoNormal">
  Tansu Hanım aday olsaydı ben aday olmazdım. Çünkü Tansu Hanım’ın gelmesi bu partiyi canlandırırdı, hızlı bir büyüme sağlardı. Teşkilat da buna inanıyordu. Bir şeye inanılırsa o inanç bir müddet sonra eyleme dönüşür. O nedenle adaylığımı söylemedim, Tansu Hanım’ın sürecine zarar vermek istemezdim.
 </p>
 <p class="MsoNormal">
  -Tansu Hanım aradı mı sizi?
 </p>
 <p class="MsoNormal">
  Aradı. “Emanet ehil ellere geçti. Hak yerini buldu kardeşim.” dedi.
 </p>
 <p class="MsoNormal">
  -Partinizin artık 1946 ruhunu kaybedip 28 Şubat ruhunu benimsediği yönündeki söylemleri nasıl ortadan kaldıracaksınız?
 </p>
 <p class="MsoNormal">
  Kimse 28 Şubat damgasını bana basamaz. Çünkü ben hem bakan hem de yazar olarak, 28 Şubat’ı gerçekleştirenlerle birebir mücadele ettim. Asla o dönemde partiyi terk etmedim. Kimse bana 28 Şubatçı diyemez. Tam tersine ben 28 Şubatçıların niye yargılanmadıklarına şaşıranlardanım.
 </p>
 <p class="MsoNormal">
  -Bu eleştiri biraz da partiye sirayet etmiş durumda. Taban ne düşünüyor bu konuda?
 </p>
 <p class="MsoNormal">
  Biz bu söylemi sıyırıp atarız. Zaten tabanın isteği bu. Partinin içindeki temel sıkıntı taban ile tavan arasında söylem birliğinin olmaması. Kongrede de bu ortaya çıktı. Adı sanı bilinen ama genel başkanlığı bilinmeyen birisi çıktı ve kitleleri sürükledi. Kurultayla, teşkilatla kaynaştı. Şimdi sıra halkla kaynaşmakta.
 </p>
 <p class="MsoNormal">
  -DP’nin ANAP’la birleşme süreci tabanda bir ivme oluşturmuştu. Ancak 367 kriziyle Meclis’e girmemesi bu süreci baltaladı. Partinizi eski günlerine döndürebilecek misiniz?
 </p>
 <p class="MsoNormal">
  Dönecek tabii ki ama hangi eski günlerine? 1946 da değil, 1950’lerdeki, 65’lerdeki başarıların doruğa çıktığı günlere dönecek. Topyekûn halkı kucaklayacağız. Musevi vatandaşların da, ehl-i tarik vatandaşların da oyunu istiyoruz. Millî, manevi ve insani değerlere bağlı olmak bizim esasımız. Ben bir vaatte bulunuyorum. Çalışanlara, işçilere, memurlara, emeklilere yüzde 50 zam yapacağım diyorum. Bu çok köktenci bir söz.
 </p>
 <p class="MsoNormal">
  -Nasıl yapacaksınız, kaynak var mı?
 </p>
 <p class="MsoNormal">
  Biz 28 Şubat sürecinde 54. hükümette bakandık ve bunu yaptık. Bizim hükümetimiz yüzde 120 yaptı. Şimdi o kadar kaynak yok; ama yüzde 50 zamlık bir kaynak var.
 </p>
 <p class="MsoNormal">
  -Halkı topyekûn kucaklayacağız dediniz. Kürt meselesine, ana dilinde eğitime bakışınız nedir?
 </p>
 <p class="MsoNormal">
  Kürt meselesi diye bir meselenin olduğuna inanmıyorum. Siyasi partiler de bunu söylüyor. Türkiye’de Kürt meselesi yoktur. Türkiye’de Kürt dediğimiz insanlarımız eğer cumhurbaşkanı, başbakan, genelkurmay başkanı, hâkim, iş adamı, gazete patronu vs. olamasalardı, bunların önünde engel olsaydı çok ciddi anlamda sıkıntı olurdu. Ancak böyle bir şey söz konusu değil. Bu nedenle Kürt meselesi yoktur, Kürtçe meselesi vardır. Kesin ve tartışmasız olarak ülkemizin ortak anlaşma, eğitim ve haberleşme dili İstanbul Türkçesidir, bundan taviz vermek imkânsızdır. Zaten dünyanın hiçbir yerinde böyle bir şey yoktur. Liselerde isteyen yurttaşlarımıza istedikleri dil ve lehçeleri öğrenme imkânı tanınmalıdır.
 </p>
 <p class="MsoNormal">
  -Hedefleriniz neler, partiye transfer etmek istediğiniz isimler var mı?
 </p>
 <p class="MsoNormal">
  Kendimizi teşkilata ve delegelerimize anlatacağız. Bir de insanlar bir genel başkan ol da görelim, ondan sonra gelelim dediler. Bu beklenmiyordu ama ben gördüm ilk havayı.
 </p>
 <p class="MsoNormal">
  -Siz seçildikten sonra “DP’nin genleriyle mi oynanacak” dendi. ‘MHP’yi baraj altına çekmeye yönelik bir operasyon’ olduğu ifade edildi. Ne diyorsunuz?
 </p>
 <p>
  <span>
   Bunlar hiçbir delil olmadan, karinesi dahi olmadan uydurulmuş sözlerdir. Unutulmasın ki MHP ilk kurulduğu yıllarda da hep bunlar sağı bölmek için ortaya çıkarılıyor denmiştir. Hayalî, çocukça komplo söylentileriyle siyaset yapmayı ben sağlıklı bulmuyorum.
  </span>
 </p>
 <p class="MsoNormal">
 </p>
 <p>
 </p>
</font>

Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=F890968FB0C74080C2BE37FB8CC680D7?newsId=28505), [web.archive.org (arşiv bağlantısı)](http://web.archive.org/web/20110130030814/http://www.aksiyon.com.tr:80/aksiyon/newsDetail_getNewsById.action;jsessionid=F890968FB0C74080C2BE37FB8CC680D7?newsId=28505)
