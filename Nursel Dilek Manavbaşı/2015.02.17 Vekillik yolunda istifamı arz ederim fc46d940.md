# Vekillik yolunda istifamı arz ederim

*Nursel Dilek Manavbaşı 2015.02.17*

<div class="pNewsDetailMainContent" itemprop="articleBody">
 <p>
  Çoğu üst düzey bürokrat, akademisyen ve siyasi parti temsilcisi, 7 Haziran’daki genel seçimlerde aday adayı olmak için istifa etti. Görülmemiş istifa furyasında öncelikli tercih AK Parti oldu. Bu durum ‘bürokrasinin siyasallaşmasının en önemli göstergesi’ olarak yorumlanıyor.
 </p>
 <p>
  Rektörler, danışmanlar, belediye başkanları, bakan yardımcıları, özel kalem müdürleri, genel müdürler, doktorlar, müşavirler… Ankara geçen haftayı her kademeden istifalarla geçirdi. Bürokrasinin en önemli koltukları seçim nedeniyle boşalmış durumda. 7 Haziran’da kendini vekil koltuğunda görmek isteyen herkes partilerin kapısını aşındırıyor. En fazla talep iktidar partisine. AK Parti’ye eğilim neredeyse patlama noktasında. Üç dönem nedeniyle partinin yarıdan çoğu neredeyse değişecek. Hâl böyle olunca seçilmesine kesin gözüyle bakılan da aday, ismini ilk kez duyuran da…
 </p>
 <p>
  İstifa edenlerin pek çoğunun şansı düşük. Amaç biraz da ‘safımız belli olsun’. Bir diğer nedense milletvekili olamasalar bile bürokraside iyi yerlere gelebilmek. Çünkü partili olmanın bürokraside yükselmenin neredeyse tek kriteri olduğunun hepsi farkında. Kimi yerini korumak kimi de ‘bizim de önümüz açılsın’ mantığıyla istifa ediyor. İstifasını veren soluğu Meclis’te alıyor; amaç biraz kulis yapmak biraz da kendini tanıtmak. Meclis koridorlarında herkesin dilinde aynı espri: “Bu dönem aday adayı olmayanı dövüyorlar!”
 </p>
 <p>
  Ankara’da Meclis koltuğuna oturabilmek için istifa edenlerin sayısı 500’ü aşmış durumda. 17 Aralık sürecinin ardından hukuksuz uygulamalara imza atan ya da kirli bağlantıları ortaya çıkan bazı isimler dokunulmazlık zırhına kavuşmak için vekil olmanın yolunu arıyor. Bürokraside boşalan koltukları şimdilik vekâlet eden isimler dolduruyor. İstifa dilekçelerini sunanlardan hiç şüphesiz en dikkat çekeni Hakan Fidan. Bu seçimin en tartışmalı ismi olacağını da söylemek mümkün. İstifasını verdiği tarih bile manidar! Bundan üç yıl önce 7 Şubat 2012’de savcı tarafından ifadeye çağrıldığında kıyamet kopmuştu. O yüzden sadece istifa tarihi bile konuşulma nedeni. Fidan’ın adı, 7 Haziran sonrasında AK Parti’nin yeniden iktidar olması hâlinde, ya dışişleri bakanlığı ya da başbakan yardımcılığı için sıkça anılıyor. Fidan’ın, güvenlik alanında oluşturulacak yeni yapılanma çerçevesinde, tüm güvenlik birimlerinin bir şekilde ilişkilendirileceği güçlü bir başbakan yardımcısı görevi üstleneceği de yapılan tahminler arasında. Konuşulan bir diğer ihtimal ise AK Parti genel başkanlığı ve başbakanlık...
 </p>
 <p>
  Aslında Fidan’la ilgili herkesin aklındaki soru şu: “Hakan Fidan, MİT müsteşarlığı gibi kudretli bir görevden neden vekilliğe geçmek istiyor?” Milletvekili olmanın, dokunulmazlık ve koruma zırhı almanın ayrıcalığı var; ama MİT müsteşarının koruma zırhı da milletvekilinkinden aşağı kalır değil. Son düzenlemeyle, Başbakanlık’ın izni olmadan yargılanamıyorlar. Fidan’la ilgili ‘Benim sır küpüm’ diyen Cumhurbaşkanı Erdoğan’ın ‘olumlu bakmıyorum’ yorumu da kafaları karıştırmış durumda. Cumhurbaşkanına hem yakın olup hem de ona rağmen istifa etmek pek mantıklı gelmiyor. Her sözü emir telakki edilen siyasi bir güce rağmen Fidan’ın istifası danışıklı dövüş şeklinde yorumlanıyor. Fidan’la ilgili bir diğer senaryo ise Başbakan Ahmet Davutoğlu’nun yanında yer alarak artık safını belli etti iddiası. Görünense Fidan’ın önümüzdeki dönemde çok tartışılacak bir isim olması. Fidan’la ilgili merak edilen bir diğer ayrıntı da nereden aday olacağı. Ankara 1. Bölge 1. sıradan aday olma ihtimali yüksek. Bu arada Fidan, 7 Haziran’a kadar boş durmayacak. Başbakan’a danışmanlık yapacak.
 </p>
 <p>
  <strong>
   En eski müsteşar da yok
  </strong>
 </p>
 <p>
  AK Parti hükümetinin iktidarı dönemindeki en eski müsteşar olan Tarım Bakanlığı Müsteşarı Vedat Mirmahmutoğulları da siyasete girmek için emekliliğini isteyenlerden. 2005’te müsteşar yardımcısı, 2006’da da müsteşar olan Mirmahmutoğulları, 9 yıldır bu koltukta oturuyordu. Bu koltuktan kalkmasına neden olan tek şey onun için de vekillik yoluydu.
 </p>
 <p>
  İcraatları itibariyle devletin en güçlü genel müdürlük koltukları da sırasıyla boşaldı. Devlet Demir Yolları (TCDD), Devlet Su İşleri (DSİ) ile Kredi ve Yurtlar Kurumu da seçim fırtınasından nasibini alan kurumlardan. Yaklaşık 12 yıldır TCDD Genel Müdürü olan ve Cumhurbaşkanı Erdoğan’ın İstanbul Büyükşehir Belediye Başkanlığı döneminde İETT Genel Müdür Yardımcılığı yapan Süleyman Karaman da istifa edenler arasındaydı. Eski Ulaştırma Bakanı Binali Yıldırım gibi Erzincan Refahiye doğumlu olan Karaman, Yıldırım’ın dostu ve yakın çalışma arkadaşıydı. 7 Ocak 2003’te TCDD Genel Müdürü olan Karaman, Sakarya’da 41 kişinin yaşamını yitirdiği hızlandırılmış tren kazası sonrası Eylül 2004’te görevden alınmıştı. Mahkeme kararıyla Temmuz 2005’te yeniden koltuğuna dönen Karaman döneminde 2008’de de Kütahya’da meydana gelen tren kazasında 9 kişi yaşamını yitirmiş, 37 kişi yaralanmıştı. 17 Aralık sonrasında da gözaltına alınması gündeme gelmiş ancak alınmamıştı. Bu nedenle aday gösterileceğine kesin gözüyle bakılan isimlerden.
 </p>
 <p>
  Devlet Su İşleri Genel Müdürü Akif Özkaldı, 1986’da mühendis olarak başladığı kurumda 2007’de genel müdür yardımcısı oldu. 2011’den itibaren genel müdürlük koltuğuna oturan Özkaldı, görevinden ayrılarak siyaset yolunda ilk adımını attı. Kredi ve Yurtlar Kurumu Genel Müdürlüğü’ne Mayıs 2013’te atanan Sakarya Üniversitesi İlahiyat Fakültesi Öğretim Üyesi Prof. Dr. Recep Kaymakcan da Çorum’dan AK Parti milletvekili olmak için istifa edenlerden.
 </p>
 <p>
  AK Parti’den milletvekili olmak için belediye başkanlığından istifa eden birkaç isimden biri Kayseri Büyükşehir Belediye Başkanı Mehmet Özhaseki. Oysa AK Parti Sözcüsü Beşir Atalay, belediye başkanlarına “İstifa etmesinler, aday olamayacaklar, listeye giremeyecekler.” demişti. Ancak Atalay’a, 20 yıldır aynı koltukta oturan Özhaseki’nin istifa etmeyi düşündüğü sorulunca “Çok istisnai bir durum olursa partinin kararı olur. Bir iki örnek olabilir.” cevabını vermişti.
 </p>
 <p>
  İstifa edenler arasında dikkat çeken diğer isimler ise Davutoğlu ekibinden. Başbakan Ahmet Davutoğlu’nun dört danışmanı da aday olmak için istifa etti. Ali Sarıkaya, Vedat Bilgin, Ertan Aydın ve Taha Özhan görevlerinden ayrıldı. Ayrıca Yıldırım Beyazıt Üniversitesi’nde görev yapan Davutoğlu’nun özel doktoru Celil Göçer de istifa etti.
 </p>
 <p>
  Bu yıl bürokrasideki istifalarda önemli bir fark göze çarpıyor. Geçmiş dönemlerde yine ağırlık iktidar partisinden yanaydı ancak muhalefet partisinden de çok sayıda bürokrat aday adayı oluyordu. Bu kez muhalefetten aday adayı olan bürokrat sayısı bir hayli az! Nedeni ise seçilememe durumunda geri dönememe korkusu. Normalde aday adayı ya da aday olan bürokrat seçilememe durumunda bir ay içinde görevine geri dönebiliyor. Ancak yerine atama yapılmışsa koltuğunu kaybetme ihtimali söz konusu.
 </p>
 <p>
  <img alt="" src="http://web.archive.org/web/20150704230552im_/http://medya.aksiyon.com.tr//aksiyon/2015/02/17/564692.jpg "/>
 </p>
 <p>
  <strong>
   VEKİLLİK İÇİN İSTİFA EDEN BAZI İSİMLER
  </strong>
 </p>
 <p>
  Cumhurbaşkanlığı Başdanışmanı ve eski Genel Sekreter Prof. Dr. Mustafa İsen
  <br>
   Maliye Bakanlığı Müsteşarı Naci Ağbal
   <br>
    Basın İlan Kurumu Genel Müdürü Mehmet Atalay
    <br>
     Çevre ve Şehircilik Bakan Yardımcısı Muhammet Balta
     <br>
      Çevre ve Şehircilik Bakanlığı Müsteşar Yardımcısı Mücahit Demirtaş
      <br/>
      Sağlık Bakanlığı Bakan Yardımcısı Erkan Kandemir
      <br/>
      Sağlık Bakanlığı Müsteşar Yardımcısı Ekrem Atbakan
      <br/>
      Türk Halk Sağlığı Kurumu Başkanı Seçil Özkan
      <br/>
      Orman ve Su İşleri Bakan Yardımcısı Dr. Nurettin Akman
      <br/>
      Maliye Bakan Yardımcısı Abdullah Erdem Cantimur
      <br/>
      Devlet Su İşleri Genel Müdürü (DSİ) Akif Özkaldı
      <br/>
      Çalışma Bakanı Bakan Yardımcısı Halil Etyemez
      <br/>
      Kredi ve Yurtlar Kurumu’nun eski Genel Müdürü Hasan Albayrak
      <br/>
      Eski SGK Başkanı ve Başbakanlık Başmüşaviri Emin Zararsız
      <br/>
      Başbakanlık Ekonomik Sosyal ve Kültürel İşler Başkanı Kasım Bostan
      <br/>
      Ulaştırma Bakanlığı Müsteşar Yardımcısı  Türker Yörükçüoğlu
      <br/>
      Tarım Bakanlığı Personel Genel Müdürü Nizamettin Ekinci
      <br/>
      TBMM Başkanı Cemil Çiçek’in Özel Kalem Müdürü Mücahit Durmuşoğlu
      <br/>
      TOKİ Baş Hukuk Müşaviri Abdullah Güler
      <br/>
      Galatasaray Üniversitesi Rektörü Prof. Dr. Ethem Tolga
      <br/>
      Eski Kamu Güvenliği Teşkilatı Başkanı Ulvi Saran
      <br/>
      Çevre ve Şehircilik Bakanlığı Tabiat Varlıklarını Koruma Genel Müdürü Osman İyimaya
      <br/>
      Memur Sen Konfederasyonu Genel Başkanı Ahmet Gündoğdu
      <br/>
      Erzurum İl Müftüsü Hasan Çınar
      <br/>
      Vakıflar Genel Müdür Yardımcısı Ali Hürata
      <br/>
      AB Bakanlığı Bakan Yardımcısı Alaattin Büyükaya
      <br/>
      TETAŞ Genel Müdürü Münib Karakılıç
      <br/>
      Millî Eğitim Bakanlığı Müsteşar Yardımcıları Salih Çelik ve Yusuf Büyük
      <br/>
      MEB Hayat Boyu Öğrenme Genel Müdürü Kemal Biçerli
      <br/>
      Özelleştirme İdaresi Başkan Yardımcısı İbrahim Halil Kırşan
      <br/>
      RTÜK Uluslararası İlişkiler Daire Başkanı Mehmet Çakırtaş
      <br/>
      RTÜK Başkanlık Müşaviri Yaşar Uğurlu
      <br/>
      Başbakanlık Basın ve Halkla İlişkiler Müşaviri Bilal Çetin
      <br/>
      AK Parti Genel Merkez Ekonomi İşleri Başkanlığı Özel Kalem Müdürü Berat Uzun
      <br/>
      Muğla Emniyet Müdürü Veysel Tipioğlu
      <br/>
      Adli Tıp Kurumu Başkan Yardımcısı Avukat M. Emin Akbaşoğlu
      <br/>
      Aile ve Sosyal Politikalar Bakanlığı Sosyal Yardımlar Genel Müdür Yardımcısı Doç. Dr. Ümit Güner
      <br/>
      TMSF Varlık Yönetimi Dairesi Başkanı Hasan Köroğlu
      <br/>
      Gençlik ve Spor Bakanlığı Müşaviri (dünya şampiyonu millî güreşçi) Selçuk Çebi
      <br/>
      Türkiye Güreş Federasyonu Başkanı Hamza Yerlikaya
      <br/>
      TBMM Başkanı Müşaviri Necati Mesut Özen
      <br/>
      Türk Hava Kurumu Üniversitesi Rektörü Ünsal Ban
      <br/>
      Necmettin Erbakan Üniversitesi Öğretim Üyesi Prof. Dr. Erol Göka
      <br/>
      <br/>
      <strong>
       MHP, CHP VE HDP’DEN KİMLER ADAY ADAYI?
      </strong>
      <br/>
      <br/>
      Kalkınma Bakanlığı Müsteşar Yardımcısı Erhan Usta, Büyükelçi Hüseyin Avni Bıçaklı, eski Elazığ Valisi Muammer Muşmal, merkez valileri Kadir Koçdemir, Mustafa Erkal ve SSK Teftiş Kurulu’ndan Fahrettin Oğuz Tor’un MHP’den aday adayı olacağı konuşuluyor. Ayrıca Gençlik ve Spor Bakanlığı Bakanlık Müşaviri Aslan Karanfil, Bolu Vali Yardımcısı Mustafa Özsoy, Denizli Vali Yardımcısı Tuncay Engin, Rekabet Kurumu Başuzmanı Hilmi Bolatoğlu, Sosyal Politikalar Bakanlığı Müşaviri ve eski Vakıf Hizmetleri Daire Başkanı Kazım Birin, Sayıştay Denetmeni Hüseyin Edis, Kızılay Şube Başkanı Mustafa Keskin, Tarım Bakanlığı Ziraat Yüksek Mühendisi Fehmi Kiraz ve Maliye Bakanlığı Aksaray Defterdarlığı Gelir Uzmanı Tuğrul Karacaer, MHP’den aday adayı olacak bürokratlar. MHP’ye nazaran CHP’de hareketlilik daha az. En bilinen isimse YARSAV eski başkanlarından, Ömer Faruk Eminağaoğlu. Hem yargıçlık görevinden hem de sendikadan istifa eden Eminağaoğlu, CHP’den aday adayı olacağını ilk açıklayan isimlerden. HDP, hiç şüphesiz bu seçimin en çok konuşulan partisi. Bürokrasiden olmasa da çok sayıda kişi ve kurumdan partiye talep var.  Ankara Üniversitesi Hukuk Fakültesi Öğretim Üyesi Prof. Dr. Mithat Sancar, Mardin Artuklu Üniversitesi Öğretim Üyesi Prof. Dr. Kadri Yıldırım, Pir Sultan Abdal Kültür Derneği (PSAKD) eski yöneticilerinden Kemal Bülbül ile İnsan Hakları Derneği (İHD) Genel Başkan Yardımcısı Muharrem Erbey HDP’den aday adayı.
     </br>
    </br>
   </br>
  </br>
 </p>
 <p>
 </p>
</div>


Kaynak: [www.aksiyon.com.tr](http://www.aksiyon.com.tr/ust-manset/vekillik-yolunda-istifami-arz-ederim_549037), [web.archive.org (arşiv bağlantısı)](http://web.archive.org/web/20150704230552/http://www.aksiyon.com.tr/ust-manset/vekillik-yolunda-istifami-arz-ederim_549037)
