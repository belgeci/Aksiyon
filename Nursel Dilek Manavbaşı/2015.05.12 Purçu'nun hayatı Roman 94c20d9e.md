# Purçu'nun hayatı Roman

*Nursel Dilek Manavbaşı 2015.05.12*

<div class="pNewsDetailMainContent" itemprop="articleBody">
 <p>
  Yaklaşık 6 milyon roman vatandaş TBMM’de temsile ilk kez bu kadar yakın. CHP İzmir Milletvekili adayı Özcan Purçu, seçilirse Türkiye’nin ilk, Avrupa’nın üçüncü Roman vekili olacak.
 </p>
 <p>
  Naylon bir çadırda dünyaya geldi. Bohçacı bir anne, sepetçi bir babanın oğluydu. Çadır yırtıldığında tek çaldıkları kapı kaymakamlık olunca, devletin en büyük kademesi sandığı kaymakamlığı hayal ederek büyüdü. Girdiği bütün sınavlardan birincilikle çıktı; ancak mülakatlarda Roman olduğu anlaşılınca elendi. Kaymakam olamasa da şimdi milletvekili olmaya hazırlanıyor. CHP’nin İzmir adayı Özcan Purçu, 7 Haziran’da seçilirse Meclis’e girecek ilk Roman milletvekili olacak.
 </p>
 <p>
  Türkiye’de 5-6 milyon, İzmir’de ise 400 bin Roman vatandaş yaşıyor. İzmir’in meşhur mahallesi Tepecik, Romanların en kalabalık olduğu yer. Mahalle bugünlerde hareketli. ‘İlle de Mozart Olsun Grubu’ bir beste hazırlamış CHP liderine. Beşinci sıradan aday gösterilen Özcan Purçu, Romanların en büyük umudu. Mahalle onu Meclis’e göndermeye hazırlanıyor. Naylon bir çadırda başlayan hayat yolculuğunda Meclis’e bir Roman göndermek hayal edilebilecek en son şey onlar için. Ancak Purçu, yaşadığı ayrımcılığı azmiyle kıranlardan. Yoksulluğun mirasçısı olmak istemeyişi hayat hikâyesinde gizli. İlkokul ikinci sınıftan itibaren bugünlerin hayalini kurmuş. ‘Roman çocuğu, hurdacıyı rol model almasın’ diyedir tüm gayreti. Şimdi Roman vatandaşları başkentte temsil etmeye hazırlanıyor.
 </p>
 <p>
  Aydın Söke’de bir Roman mahallesinde dünyaya gelir Özcan Purçu. Ailesi Çanakkale’den göç etmiştir Söke’ye. Bohçacı bir anne, sepetçi bir babanın üç çocuğundan biridir. Beş kişilik ailenin geçimi babanın ördüğü sepetlerden sağlanır. Yaşadıkları çadırda ne elektrik ne de su vardır. Tuvalet, banyo dışarıda. Zor şartlarda geçer çocukluğu. Belli bir yaştan sonra çocukluk anıları drama dönüşür. Oyun oynadığı çadırın bir yaşam alanı, camiden taşıdığı suyun artık bir yük olduğunu anladığında okumaya karar verir: “Annem babam cahil, okuma yazma yok. Para yok, pul yok. Dere taşar, çadır su içinde kalır. Eşyalar ıslanır, dışarıda yatarsın. Sık sık hastalanırsın, ya iyileşirsin ya da ölürsün.”
 </p>
 <p>
  Hayat şartları ağırlaştıkça okuyup adam olma, bu hayata başkaldırma fikri ağır basar. Ama hiç kolay değildir; adı bir kere Roman’dır, Çingene’dir… Babası da istemez zaten okumasını. “Sepet yapıp para kazan, ne işin var okulda!” der. Romanların dünyasında yoktur eğitim. Öncelik o gün karnını doyurmaktır. Baktı vazgeçmeyecek okuldan, baba evlendirmeye karar verir. Yan çadırdan kız isterler ona. Kızın babasına “N’olur ben evlenmek istemiyorum!” diye ağlayınca kendi babasından yer dayağı. Kitaplarını, ayakkabılarını yakar babası. O da annesinin terlikleriyle gider okula. Ancak okul hayal ettiği gibi değildir. İlkokul yıllarında başlar ayrımcılık. Romanları ayrı bir sınıfa almışlardır okulda. Tembellerden oluşan bu sınıfın hepsi Roman çocuğudur. Çalışkan olduğu için başka bir sınıfa alırlar onu. Ancak ayrımcılık yine devam eder. En önde otururken arka sırada en tembelin yanına oturtur öğretmen. Ondan hırsını ders çalışarak çıkarır. Ailenin tek okuyan çocuğudur. Okulu birincilikle, liseyi 2,5 yılda bitirir. Çalışkanlığı saygınlığını artırır, ayrımcılık açığını o da çalışarak kapatır.
 </p>
 <p>
  Aklı fikri okumaktadır; ama her Roman çocuğu gibi aile ekonomisine katkı yapmak da zorundadır. Baba mesleğini öğrenir, sepet örer, satar; ama okuma sevdasından vazgeçmez. Kitap alamadıkları için yerde, yolda ne varsa okur Özcan Purçu. Hayallerinde ise kaymakam olmak vardır: “Kafamda hep okuyup kaymakam olmak var. Bunun nedeni Romanların kaymakama gitmesiydi. Naylon çadır yırtılıyor ya, alacak paramız yok, yağmurda çamurda ıslanıyorduk. O yüzden kaymakama hep naylon istemeye giderdik. Kaymakam şehrin en büyük adamı ya…”
 </p>
 <p>
  Bu yüzden kamu yönetimini yazar üniversitede. İstanbul, Ankara gibi büyük şehirlerdeki üniversiteleri tutsa da puanı, annesinin “Bursa’ya bohça malzemesi almaya gelirim, seni de görürüm, sen Bursa’yı yaz.” ısrarına dayanamaz. İlk 9 bine girer. Babasının sepetleri, annesinin bohçaları sayesinde okur. Uludağ Üniversitesi Kamu Yönetimi’ni bitirir.
 </p>
 <p>
  <strong>
   ‘Eşekle Ankara-Aydın ne kadar sürer?’
  </strong>
 </p>
 <p>
  Solculuk üniversite yıllarında belirir. Sosyalizm kitapları, dergileri derken sosyalisttir artık. Üniversite yıllarında yaşadığı bir olay çok gücüne gider: “Siyaset Sosyolojisi diye bir dersimiz vardı. Bir hoca ‘Çok zeki insanlar üniversite okur, orta zekâlılar liseyi ancak bitirir, daha altındakiler ilkokulu; geri zekâlılar okul bile okuyamaz, örnek olarak Çingene çocuklarını sayabiliriz’ dedi.” Orada el kaldıramaz, “Roman’ım hocam, bak ben de üniversitede okuyorum.” diyemez. Ancak kararlıdır, bu ayrımcılığı çalışarak kapatacaktır. Okul yıllarındaki başarısı üniversitede de devam eder. Kaymakamlık, idari hâkimlik, müfettişlik, uzman yardımcılığı sınavlarına girer. Yazılı sınavlarının hepsinde başarılıdır ama mülakatlar korkulu rüyası olmuştur: “Askerî Yüksek İdare Mahkemesi idari hâkim yetiştirmek için personel alacaktı. Dereceyle kazandım. Mülakata aldılar, bir ve ikinciyi geçtik. Bir de sosyal güvenlik soruşturması var dediler. Aile ve çevreni araştırıyorlar. ‘Sepet yapıyorlar, çadırlar falan… Çingene’sin. Bizim tabirimizle Roman’sın. Bu görevi yapmayı haiz değilsin’ gibi raporlar çıktı. Mesela, bir mülakatta ‘Senin ataların bu vatan için savaştı mı?’, ‘Eşekle Ankara-Aydın ne kadar sürer?’ gibi sorular sordular.”
 </p>
 <p>
  Mülakatlarda elenince birkaç sınava daha girer Özcan Purçu. Baktı memur olamayacak, Roman mücadelesi başlar Purçu’nun. Dernekçilikle işe koyulur: “Söke’de Egeli Romanlar Yardımlaşma Derneği’ni kurdum. Avrupa Konseyi’nde Avrupa Roman ve Göçebeler Forumu kurulmuş, Türkiye’den Roman temsilci yok. Konseyden bir heyet gelip beni mülakata aldı. 4 dernek daha var. Romanca ve İngilizce şartı var. Direkt geçtim. Benden başka üniversite bitirip İngilizce bilen Roman yok! Avrupa Konseyi Türkiye Romanları temsilcisi oldum. İlk toplantımızı Strazburg’da yaptık. 46 ülke orada, baktım herkes Romanca konuşuyor, ben ağlamaya başladım. Fransa, İtalya, İsveç’ten gelmiş Romanlar aynı dili konuşuyoruz.”
 </p>
 <p>
  2001’de CHP’ye üye olarak ilk adımını atar siyasette. Kemal Kılıçdaroğlu’yla 2009’da Roman açılımı sonrası tanışır. 2011 seçimlerinde İzmir 11. sıradan aday olur. Genel Başkan Kemal Kılıçdaroğlu’nun “Bu ayıbı bitireceğim.” sözüyle bu kez CHP’den beşinci sıradan aday gösterilir.
 </p>
 <p>
  <strong>
   -Roman vatandaşlar için önceliğiniz ne?
  </strong>
  <br>
   Eğitim. Bizim çocuklarımız okulu bırakıyor. Roman kültüründe 13 yaşından sonra evlenme var. Romanlarda 13-17 yaş yüzde 60 evlilik oranı. Dolayısıyla çocuklarımıza eğitimi aşılamamız lazım. Mahallelerde etüt merkezleri açacağız. Yaklaşık dört yıl önce Mersin’de ilkini açmıştık, bunların sayısını artırmamız lazım. Bizim mahallelerimize devlet gelmedi; demokrasi, eşitlik, özgürlük gelmedi. Askere ne zaman gideceğiz, o zaman hatırlar devlet bizi. Roman vatandaşların bütçeden aldıkları pay yüzde 0,4. Hatta bu kadar bile değil. Bu toplumun çok büyük sorunları var.
  </br>
 </p>
 <p>
  <strong>
   -Dışarıdan bakınca hâllerinden memnun gibiler Romanlar.
  </strong>
  <br>
   Her şeyden mahrum kalınca kaderlerine razı olmuşlar. Siz bu ülkede ayrımcılığa tabi tutulmuş, horlanmış, dışlanmış bir toplumsunuz.
  </br>
 </p>
 <p>
  <strong>
   -Bulunduğumuz Tepecik Mahallesi suç oranının en yoğun olduğu yer. Bunu nasıl önleyeceksiniz?
  </strong>
  <br>
   Bundan 30 sene önce Roman mahallelerinde uyuşturucu, esrar gibi olaylar yoktu. Ama ne zaman bizim yaptığımız meslekler önemini yitirdi, bunlar başladı. Naylon poşet yoktu, sepetler satılıyordu. Eskiden porselen yoktu, mahallelerde kalay yapılıyordu. Nakliye yaparlardı, at arabalarımız vardı, onlar da kalmadı. Kalmayınca eve ne götüreceksin? Ondan sonra muhtaçlık psikolojisine giriyor insanlar. Bunu fırsat bilen uyuşturucu baronları var. O gün o adam bu işi yaparak çocuğuna ekmek götürüyor. Ben bunu legal hâle getirmiyorum ama durum bu. Böylece hem fakir kalıyorsun hem de uyuşturucu ve madde bağımlısı oluyorsun. Yani bizim bu muhtaçlık psikolojisinden faydalanıyorlar.
  </br>
 </p>
 <p>
  <strong>
   -Siz ne yapacaksınız?
  </strong>
  <br>
   Bizim insanları bu psikolojiden kurtarmamız lazım. Özellikle yeni nesli kurtarırsak devamı gelecek.  Her mahalleye etüt merkezi, dershane kurarsak o çocukları kurtarırız. Başka çaremiz yok. Ayrıca meslek atölyeleri kuracağız. Romanları çağa uygun mesleklerle buluşturacağız. Biz hep ayrımcılıkla büyüdük ama ben kimseye ayrımcılık yapamam, kimseyi ötekileştiremem.
  </br>
 </p>
 <p>
  <strong>
   -İlle de Roman olmasın yani…
  </strong>
  <br/>
  Aynen öyle (Gülüyor). Kim olursa olsun insan olsun. Bu siyasetçilerin çoğu haram para yedi, bu toplum gerçek hizmetle buluşamadı. Sadece Romanlar değil, tüm Türkiye. O yüzden ben her kesime hitap ederek özellikle yoksul kesimle ilgili çalışmalar yapacağım.
 </p>
 <p>
  <strong>
   -AKP’nin Roman açılımı ne oldu?
  </strong>
  <br/>
  Açılımları son derece olumlu karşıladık ama bunun zaman geçtikçe seçim yatırımı olduğunu gördük. Bir kere insana dokunacaksınız. Dinlemeden, konuşmadan, yaşamadan anlayamazsınız. AKP sahaya inmedi. Bizim günlük yaşantımızla ilgili sorunlar var. 50-100 metrekarelik evler istedik. Çocuklarımızın okula gitmesi için merkezler istedik. Ancak Roman açılımında bizi kandırdılar. Suriyeli insanlar geldi, onlara ne kadar para harcadıklarını anlattılar. Ben bir şey demiyorum; ama isterim ki bize de yardım etsinler. Roman vatandaşına bütçeden pay ayırsınlar. Öncelikli olarak, çadırda yaşayan vatandaşlara sağlıklı yaşam koşulları kazandırılması lazım.
 </p>
 <p>
  <strong>
   -Geçen seçimlerde 11. sıradan adaydınız. Şimdi ise 5. sıradan. Meclis’e girmenize kesin gözüyle bakılıyor. Kılıçdaroğlu’nun Roman algısı bu seçimde neden değişti?
  </strong>
  <br/>
  Bizim gücümüzü gördü genel başkan. Ben Avrupa Konseyi’nde Romanları temsil ediyorum. 2005’ten beri Avrupa Romanlar ve Göçebeler Forumu Türkiye temsilcisiyim. Roman Hakları Forumu yönetim kurulu üyesiyim. Genel başkanımız da toplantı yaptı. Baktılar ki Özcan Purçu tüm kesimlerin adayı, sorunları iyi biliyor. Genel başkan da bunu gördü ve kontenjana girdik.
 </p>
</div>


Kaynak: [www.aksiyon.com.tr](http://www.aksiyon.com.tr/portreler/purcunun-hayati-roman_550867), [web.archive.org (arşiv bağlantısı)](http://web.archive.org/web/20150813200338/http://www.aksiyon.com.tr/portreler/purcunun-hayati-roman_550867)
