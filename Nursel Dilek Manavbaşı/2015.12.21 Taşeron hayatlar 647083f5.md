# Taşeron hayatlar

*Nursel Dilek Manavbaşı 2015.12.21*

<div class="pNewsDetailMainContent ctx_content" itemprop="articleBody">
 <p>
  Taşeron işçi sayısıI son 9 yılda üç kat arttı. Hükümetin eylem planında kadro sözü verdiği taşeronlar, bu söze artık güvenmiyor. Hatta içlerinden bir çoğu memuriyet yolunun Ak Partili olmaktan geçtiğine inanıyor.
 </p>
 <p>
  Her seçim döneminin en önemli vaatlerinin başında ‘onlar’ geliyor. Onlar, partilerin ‘seçim malzemesi’. Her parti ya iyileştirme ya da en afilisinden kadro sözü veriyor onlara. Sonrası… Seçim bitiyor. Unutulan, yok sayılan, umutlarıyla oynanan (ailelerini de hesaba katınca) bir yığın insan kalıyor geriye. Onlar, devlette çalışan 1 milyondan fazla taşeron işçi.
 </p>
 <p>
  Sözlük tanımına göre, bir işi veya işin bir kısmını yapmayı ya da işverenin sözleşmesindeki tüm yükümlülükleri anlaşma imzalayarak üstlenen diğer yüklenici anlamına geliyor. Asıl işçi olarak da tanımlanıyorlar. AK Parti iktidarıyla birlikte giderek şiddetlenen, devletin altından kalkmakta zorlandığı sorunlardan biri olarak karşımıza çıkıyor.
 </p>
 <p>
  1 Kasım seçimlerinde diğer partilerle giriştiği vaat yarışında, AK Parti de kadro sözü verdi onlara. Nitekim sadece bu söz için milyonlarca kişi, oylarını verdiler. Beklentileri, insanca yaşamak… Zira 10 yıldır taşeron işçi olarak çalışanlar, açlık düzeyinin çok altında bir hayat sürüyor. AK Parti son açıkladığı eylem planıyla kadro sözünü üç ay içerisinde yerine getireceğini söylüyor. Yıllardır kadro vaadiyle kandırıldıklarını düşünenlerin çoğu bu söze ihtiyatla yaklaşıyor. Kendilerini ‘devletin üvey evlatları’ olarak tanımlayan taşeronlar, emeklerinin ve umutlarının yıllardır sömürüldüğünü savunuyor.
 </p>
 <p>
  <strong>
   Kamuda 600 bin taşeron
  </strong>
 </p>
 <p>
  Taşeron meselesi bugünün konusu değil aslında. Meclis’te uzunca bir süredir tartışılıyor. Torba yasayla şartlarda iyileştirmelerin olacağı, mesai saatlerinin, ücret, izin ve kıdem tazminatı gibi konuların düzenleneceği defalarca gündeme geldi. Geçen yıllarda yaşanan Soma maden faciasında 301 kişinin hayatını kaybetmesiyle sistem tekrar tartışmaya açılmıştı ancak o günden bu yana değişen bir şey olmadı.
 </p>
 <p>
  AK Parti iktidarıyla Türkiye’de son yıllarda üç kat arttı taşeron işçi sayısı. 2002’de 387 bini aşan rakam, bugün, 600 binden fazlası kamuda olmak üzere, 1 milyon 100 binlere ulaştı. 27 AB ülkesinde ise toplam taşeron işçi 4,5 milyon civarında. Taşeron uygulaması hemen her sektörde bulunsa da ağırlıklı olarak hastane, üniversite, belediye, karayolları, elektrik şirketleri ve eğitim kurumlarında yoğun... En yaygın uygulama belediye ve Sağlık Bakanlığı’na bağlı hastanelerde bulunuyor. Geneli veri giriş elemanı, yani bilgi işlem görevlisi olarak çalışıyor.
 </p>
 <p>
  Taşeron uygulaması işçiler açısından büyük sorunlar taşıyor. 10 işçi ile yapılması gereken işi 7 işçi yapıyor. İşçiler 8 saatten fazla çalıştırılıyor. Kimi zaman haftalık izin kullandırılmıyor. Mesai ücreti ödenmiyor. Bazıları maaşlarını düzenli alma imkânını bile bulamıyor. Tazminata hak kazanmasın diye 11 aylık olan işçi, işten çıkmış gibi gösterilip bir iki gün sonra tekrar işe alınıyor. Bu yöntemle 10 yıl boyunca aynı taşeron firmada çalışan işçinin tek kuruş kıdem tazminatı hakkı olmuyor. Yıllık izin kullanamıyor. Yıllarca çalışışıyor ama maaşı hep asgari ücret düzeyinde kalıyor. Yanlarında aynı işi yapan devlet memuru ise onların iki katı maaş alıyor.
 </p>
 <p>
  Hak-İş Konfederasyonu’nun 2014’te yaptığı ‘Taşeron Gerçeği Araştırması’na göre taşeron işçilerin yüzde 51’i, sistemde ısrar edilmesinin ana nedenini ucuz işçilik olarak görüyor. Yüzde 22’si ise şirketlere kaynak aktarmak şeklinde yorumluyor. Araştırma, taşeron işçilerin sendikalaşmayı bir çözüm olarak görmesine rağmen, işverenlerin baskı ve yıldırmaları yüzünden bu konuda çekingen davrandıklarını gösteriyor. Hak-İş Başkanı Mahmut Arslan, kadroya alınması için ‘asıl iş’ ve ‘yardımcı iş’ alanlarının bir an önce Bakanlar Kurulu tarafından belirlenmesi gerektiğine dikkat çekiyor: “Bakanlar Kurulu, sosyal tarafların görüşüne başvurarak taşeron işçilikte asıl ve yardımcı işleri acilen belirleyip yasal düzenlemeyi yapmalıdır. Çünkü bu konuda çalışanların büyük bir beklentisi var. Bunun, hükümetin eylem planının öncelikleri arasında olması memnuniyet verici.”
 </p>
 <p>
  <strong>
   Hakkımızı yemesinler
  </strong>
 </p>
 <p>
  Hüseyin M. 2006’dan bu yana Sağlık Bakanlığı’na bağlı hastanelerde taşeron işçi olarak görev yapıyor. Üniversite mezunu. 10 yıl öncesinden bu yana değişen tek şey 750 lirayla başladığı maaşında artan 300 lira! İşe ilk girdiği dönemlerde iş bulmanın sevinciyle her şeyin yolunda gittiğini ancak yaşadıklarının her geçen gün eziyete dönüştüğünü anlatıyor: “Maaşlarımızı günü gününe aldığımızı hatırlamıyorum. Sürekli şirket değişiyor. 1 yıl sonra sözleşmelerimizi yeniledikleri için tazminat talebimiz de olmuyor. Eşimle aynı dönem işe başladık; ama o şu an 2 binin üzerinde maaş alıyor. Bu da ağırıma gidiyor. Özel sektörde çalışsaydım her şey daha farklı olurdu. Burada ne devlete aitiz ne de başka bir yere.”
 </p>
 <p>
  Hüseyin M. bu nedenle uzunca bir süredir ek iş yapıyor. Hiç aşina olmadığı bir sektörde gece gündüz çalışıyor. Aslında hastanede birçok kişinin geçinemediği için ek iş yaptığına dikkat çekiyor. Yıllardır kadro umuduyla hükümetin oyaladığını düşünen taşeron işçi, bu yıl çoğu arkadaşının istemeyerek de olsa AK Parti’ye oy verdiğini dile getiriyor: “Her seçim döneminde bizi ağızlarından düşürmezler. Kalabalık olsun diye otobüslere bindirilip seçim meydanlarına götürülürüz. Seçim biter, unutulur gideriz. Birçok kişi kadro nedeniyle yıllardır bu partiye oy verdi. Benim çok şükür bir oyum gitmedi. Derdimiz kadro değil zaten, hakkımızı yemesinler yeter bize.”
 </p>
 <p>
  <strong>
   Partili gibi davranmak zorundayım!
  </strong>
 </p>
 <p>
  Sevgi D. ise bir kamu kurumunda 6 yıldır taşeron olarak çalışıyor. Üniversite mezunu. Aslında hiçbir partinin sempatizanı değil. Ancak kadro umudu ya da işten çıkarılma endişesiyle AK Partili gibi davranmak zorunda olduklarını söylüyor. Üstelik birçok kişinin memurluk hayaliyle son zamanlarda gidip AK Parti teşkilatına üye olduğuna dikkat çekiyor: “İşe girdiğim ilk dönemlerde parti meseleleri hiçbir zaman konuşulmazdı. Ancak çok fazla kutuplaşma yaşanıyor, biz de kamuda çalıştığımız için bundan etkileniyoruz. Açıkça söylemem gerekirse hiçbir partiye oy vermedim. Ancak birçok kişi AK Partili gibi olduğunu hissettirmeye çalışıyor. İşten atılma korkusu... Devlet artık bu duruma geldi. Üstelik başkalarını deşifre etmek terfi etmek için en önemli kriter!”
 </p>
 <p>
  Yaklaşık beş yıldır kamu kurumunda taşeron olarak çalışan bir başka isim ise memurluktan umutlu değil. Şirketlerin kendilerine tuzak kurabileceği, partili olan kişileri kadroya alabilecekleri yönünde endişeleri var. Nedenini ise daha birkaç hafta öncesine kadar yaşadığı bir olaya dayandırıyor: “Beş yıldır bir kamu kurumunda veri giriş elemanıyım. Şirket her yıl bizimle sözleşme yapar. Taşeronlara yönelik düzenlemenin yapılacağı söylentisi yayılınca bizi temizlik görevlisi olarak göstermişler! Maksat kadro almamamızı sağlayıp, kendi kaynaklarını bitirmemek. Temizlik görevlilerine kadro verilmeyeceği için AK Partili bir temizlik veya güvenlik görevlisini bilgi işlem elemanı gibi gösterip kadro almasını sağlayabilirler. Anlayacağınız partili değilseniz hakkınız olsa bile hiçbir şeye hakkınız yok.”
 </p>
 <p>
  Devlette çalışan 600 bine yakın taşeron işçinin gözü kulağı AK Parti’de. Kimlere memuriyet yolunun açılacağı şimdilik muamma. Ancak ‘AK memuriyet’ dönemi devreye girerse bu birçok kişinin hakkının gasbı anlamına gelebilir.
 </p>
</div>


Kaynak: [www.aksiyon.com.tr](http://www.aksiyon.com.tr/nursel-dilek/taseron-hayatlar_553323), [web.archive.org (arşiv bağlantısı)](http://web.archive.org/web/20160130214812/http://www.aksiyon.com.tr/nursel-dilek/taseron-hayatlar_553323)
