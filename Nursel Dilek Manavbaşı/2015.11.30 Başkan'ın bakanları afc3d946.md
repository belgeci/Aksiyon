# Başkan'ın bakanları

*Nursel Dilek Manavbaşı 2015.11.30*

<div class="pNewsDetailMainContent ctx_content" itemprop="articleBody">
 <p>
  Davutoğlu’nun ‘sevgi kabinesi’ dediği 64. Hükümet’te Erdoğan’ın yakın çevresinin yanı sıra 17/25 Aralık sürecinin etkin isimleri de yer aldı. Yeni hükümet, ‘sevgi kabinesi değil, başkanın kabinesi’ yorumlarına sebep oldu.
 </p>
 <p>
  AK Parti hükümeti siyasi hayatına 18 Kasım 2002’de başlamıştı. Cumhurbaşkanı Erdoğan, Başbakan Davutoğlu’nu 13 yıl aradan sonra yine bir 18 Kasım günü hükümeti kurmakla görevlendirdi. Ancak kabine krizi 18 Kasım büyüsünü bozdu. Krizin sebebi, Yiğit Bulut ve Berat Albayrak’ın Ali Babacan’ı liste dışı bırakma isteğiydi.
 </p>
 <p>
  Kabinenin bir hafta gecikmeli açıklanmasıyla kriz gün yüzüne çıktı. Listede Babacan’ın yer almaması da Saray’ın etkisini ortaya koydu. Kabineye yine Erdoğan damgasını vurmuştu. Başbakan Davutoğlu’nun siyasete kazandırdığı, danışman yaptığı isimlerden hiçbiri kabinede yer alamadı. Davutoğlu’nun ‘sevgi kabinesi’ olarak adlandırdığı 64. Hükümet’te Erdoğan’ın yakın çevresinin yanı sıra 17/25 Aralık sürecinin etkin isimlerinin yer alması, ‘sevgi kabinesi değil, başkanın kabinesi’ yorumuna sebep oldu. İşte 64. Hükümet’in kabinesi:
 </p>
 <p>
  <strong>
   İlk kez bakan olanlar:
  </strong>
  Kabinedeki 8 isim bakanlık koltuğuna ilk kez oturdu: Sema Ramazanoğlu, Süleyman Soylu, Fatma Güldemet Sarı, Mustafa Elitaş, Berat Albayrak, Bülent Tüfenkçi, Mahir Ünal ve Naci Ağbal. Yıllardır bakanlık bekleyen Burhan Kuzu’yla eski bakanlar Taner Yıldız, Mehdi Eker, Nihat Zeybekçi, Ömer Çelik ve Nurettin Canikli liste dışı kaldı.
 </p>
 <p>
  <strong>
   Başka partilerden gelenler:
  </strong>
  Kabinede, AK Parti dışından, bir zamanlar merkez sağda 3 ayrı partide genel başkanlık yapmış 3 bakan yer aldı. Başbakan Yardımcısı Numan Kurtulmuş, HAS Parti Genel Başkanlığı’nı yürütmüştü. Başbakan Yardımcısı Tuğrul Türkeş de Aydınlık Türkiye Partisi Genel Başkanlığı’nı üstlenmiş ve MHP’de siyaset yapmıştı. Çalışma ve Sosyal Güvenlik Bakanlığı’na getirilen Süleyman Soylu ise Demokrat Parti Genel Başkanlığı görevini yürütmüştü.
 </p>
 <p>
  <strong>
   Başbakan yardımcıları:
  </strong>
  Numan Kurtulmuş, Mehmet Şimşek, Lütfi Elvan, Tuğrul Türkeş ve Yalçın Akdoğan 64. Hükümet’in başbakan yardımcıları.
 </p>
 <p>
  <strong>
   Ekonomi kurmayları:
  </strong>
  Babacan’ın saf dışı edildiği kabinede Babacan ekolüne yakın görülen Mehmet Şimşek ekonominin dümenine geçti. Ekonomi Bakanı ise Kayseri Milletvekili Mustafa Elitaş oldu.
 </p>
 <p>
  <strong>
   İki kadın bakan:
  </strong>
  Eski Bakan Selma Aliye Kavaf’ın kardeşi Denizli Milletvekili Sema Ramazanoğlu Aile ve Sosyal Politikalar Bakanı oldu. AK Parti kurucular kurulu üyesi de olan Ramazanoğlu aynı zamanda Emine Erdoğan’a yakın isimlerden. Ankara Tıp Fakültesi mezunu Ramazanoğlu, 28 Şubat sürecinde başörtüsü yasağından dolayı doktorluktan ayrılmıştı. Diğer kadın bakan Fatmagül Demet Sarı ise listenin sürprizlerinden. Adana Milletvekili olan Sarı, Çevre ve Şehircilik Bakanı oldu.
 </p>
 <p>
  <strong>
   DP liderliğinden bakanlığa:
  </strong>
  Kurtulmuş ve Türkeş gibi partisinden ayrılıp gelen isimlerden bir diğeri de Süleyman Soylu. 2008 yılında Demokrat Parti Genel Başkanı seçilen Soylu 2012’de Erdoğan’ın daveti üzerine AK Parti’ye katıldı. 2014’te teşkilattan sorumlu Genel Başkan Yardımcısı seçilen Soylu 1 Kasım seçimlerinde milletvekili oldu. Şimdi ise 64. Hükümet’in Çalışma Bakanı.
 </p>
 <p>
  <strong>
   Enerji Bakanlığı damada emanet:
  </strong>
  Cumhurbaşkanı Erdoğan’ın damadı Berat Albayrak milletvekili adaylığından beri bakanlık için adı geçenlerden. Babası Sadık Albayrak da muhafazakâr kesimin tanıdığı bir isim. Berat Albayrak 7 Haziran’ın sürpriz ismiydi. Ali Babacan’ın yerine Ekonomi Bakanlığı’na geçeceği konuşulurken piyasaların tepkisinden çekinildiği için damat Albayrak’a şimdilik Enerji ve Tabii Kaynaklar Bakanlığı emanet.
 </p>
 <p>
  <strong>
   Eski bakanlar yeniden kabinede:
  </strong>
  Kabinede dikkat çeken en önemli isim yeniden Ulaştırma Bakanı olan Binali Yıldırım. Cumhurbaşkanı Başdanışmanı olan Yıldırım kabinede Erdoğan’a en yakın kişi olarak biliniyor. Kabinede yer alan bakanların birçoğu daha önceden bıraktıkları koltuklara yeniden oturdu: İçişleri Bakanı Efkan Ala, Millî Eğitim Bakanı Nabi Avcı, Gençlik ve Spor Bakanı Akif Çağatay Kılıç, AB Bakanı Volkan Bozkır, Bilim ve Sanayi Bakanı Fikri Işık, Sağlık Bakanı Mehmet Müezzinoğlu, Adalet Bakanı Bekir Bozdağ, Millî Savunma Bakanı İsmet Yılmaz, Orman ve Su İşleri Bakanı Veysel Eroğlu. Eski Çalışma Bakanı Faruk Çelik ise artık Tarım Bakanı. 2013’teki kabine revizyonunun ardından Egemen Bağış’tan boşalan AB Bakanlığı görevine getirilen Mevlüt Çavuşoğlu ise ikinci kez Dışişleri Bakanlığı koltuğuna oturanlardan.
 </p>
 <p>
  <strong>
   Bakanlıkta etkin isim Naci Ağbal:
  </strong>
  Yeni hükümetin Maliye Bakanı Naci Ağbal, Maliye Bakanlığı’nın etkin isimlerinden. 2009’dan beri müsteşar olarak görev yapan Ağbal’ın ekibi Maliye Bakanlığı’nda etkili konumda. Hükümetin güçlü bürokratlarından olan Ağbal’ın ilk sınavı asgari ücret ve bütçe konularında olacak.
 </p>
 <p>
  <strong>
   Sürpriz isim Bülent Tüfenkçi:
  </strong>
  Kabinede beklenmeyen isimlerden biri Bülent Tüfenkçi. Hukuk fakültesi mezunu. 1 Kasım seçimlerinde Malatya Milletvekili olarak seçilen Tüfenkçi 64. Hükümet’in Gümrük ve Ticaret Bakanı.
 </p>
 <p>
  <strong>
   Dolmabahçe fotoğrafındakiler kabinede:
  </strong>
  Çözüm sürecinin simgelerinden Dolmabahçe’ye giden ekipte bulunan isimler de kabinede yerini aldı. Efkan Ala İçişleri Bakanı, Yalçın Akdoğan Başbakan Yardımcısı,  Mahir Ünal ise Kültür ve Turizm Bakanı oldu. Bu üç ismin kabinede yer alması ‘çözüm süreci devam edecek’ diye yorumlandı.
 </p>
</div>


Kaynak: [www.aksiyon.com.tr](http://www.aksiyon.com.tr/siyaset/baskanin-bakanlari_553096), [web.archive.org (arşiv bağlantısı)](http://web.archive.org/web/20160213031952/http://www.aksiyon.com.tr/siyaset/baskanin-bakanlari_553096)
