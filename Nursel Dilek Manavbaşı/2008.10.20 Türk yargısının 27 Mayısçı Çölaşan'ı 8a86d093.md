# Türk yargısının 27 Mayısçı Çölaşan'ı

*Nursel Dilek Manavbaşı 2008.10.20*

<font class="agenda2NewsSpot">
 Önce ‘Danıştay saldırganı tekbirle saldırdı’, sonra ‘27 Mayıs ihtilal değil, devrimdir’ sözleriyle tartışıldı. Yargının zirvesindeki üç kadından sonuncusu Tansel Çölaşan, geçen hafta emekli oldu. İşte, bayan Çölaşan’ın bilinmeyenleri ve hayat hikâyesi…
</font>
<font class="newsDetail">
 Kamuoyu onu, 17 Mayıs 2006’da Danıştay’a düzenlenen saldırının hemen ardından saldırgan Alparslan Arslan’ın “Biz Allah’ın askeriyiz!” diyerek 2. Daire’ye silahlı baskın yaptığı iddiasını ortaya atmasıyla tanıdı. Ardından, 8 Mart Dünya Kadınlar Günü’nde Ankara Barosu’nun düzenlediği bir konferansta “27 Mayıs ihtilal değil, devrimdir.” sözleriyle gündeme geldi. Polemikleriyle gündemden düşmeyen gazeteci-yazar Emin Çölaşan’ın eşinden, Danıştay Başsavcısı Tansel Çölaşan’dan söz ediyoruz. O artık emekli.
 <br/>
 <br/>
 Bayan Çölaşan en çok tepkiyi, 27 Mayıs’la ilgili açıklamalarıyla almıştı. Baronun programında sadece yukarıdaki cümlelerle yetinmemiş, şunları da söylemişti: “Kimse idam cezasını istemez ama o dönemde bunlar (Başbakan Adnan Menderes ve iki bakan) idam edildiğinde toplumsal bir coşku vardı. 1950’den önce Türkçe ezan vardı. Menderes dönemiyle ezanın Arapçaya çevrildiğini biliyoruz. Vatan cepheleriyle ikiye ayrılan bir toplum gördük… Demokrat Parti’nin başa gelmesiyle ne olduysa oldu, din adamları kaşındı... Toplum o dönemde orduya yap artık bir şeyler demeye başladı. Tek kurtarıcı olarak ordu görüldü…”
 <br/>
 <br/>
 Yargıtay Cumhuriyet Başsavcısı Abdurrahman Yalçınkaya’nın AK Parti’ye kapatma davası açmasından bir hafta önce, demokratikleşme ve hukukun anlatılacağı bir toplantıda hafızalara kazınan talihsiz cümlelerdi bunlar. Bayan Çölaşan’ın konuşması, başta Demokrat Parti olmak üzere tüm toplum tarafından tepkiyle karşılandı. Bu konuşmasıyla son dönemin polemiklerinden birine imza atan Tansel Hanım, geçen hafta yaş haddinden emekli oldu. Peki, kimdi Tansel Çölaşan? Tülay Tuğcu, Sumru Çörtoğlu gibi yargının zirvesindeki üçüncü isimdi. Bu iki isimle hem okul hem aile hayatı kesişmişti.
 <br/>
 <br/>
 Konuşmaları kadar aile bağlarıyla da dikkat çeken Tansel (Tuğcu) Çölaşan’ın hikâyesine, elbette eşi gazeteci Mustafa Emin Çölaşan’dan başlamak gerekiyor. Emin Bey, kimilerine göre Türk basın tarihinin usta kalemi, kimilerine göre ise yazdıklarından ziyade yaptıklarıyla gündeme gelen bir demagoji uzmanı. Yazılarındaki genel üslup çoğu zaman eleştiriden ibaret. Hükûmeti, başbakanı yeren, her fırsatta orduyu göreve davet eden, ‘minik kuştan’ haber getiren, polemiklerin efendisi kendisi. Özal döneminde yaptıkları, AK Parti hükûmetiyle olan kavgaları, Melih Gökçek’le ‘belgeli, belgesiz düelloları’ derken Doğan Medya Grubu’yla da ‘tartışmalı’ bir şekilde yollarını ayırdı. Çölaşan, eşinin Danıştay Başkanı olması için de kulis yaptığı söylentileriyle gündeme gelmişti. Şimdi ‘ulusalcı’ kimliğiyle tanınan Sözcü Gazetesi’nin yazarlarından.
 <br/>
 <br/>
 Beş senelik Danıştay Başkan Vekilliğinin ardından (2001-2006) Başsavcılığa getirilen Tansel Çölaşan da göreve gelir gelmez ‘eşini hatırlatan’ söylemleriyle dikkatleri üzerine çekmeyi başardı. Eşinin minik kuşlarından biri olduğu hep söylendi. Hatta 8 mayıs 1999 yılında Emin Bey’in yazdığı ‘Danıştay’dan türbana geçit yok’ başlıklı yazı bunun en önemli delili olarak gösterildi. Henüz yazılmamış bir karar, heyet üyelerinden birinin eşinin makalesine dönüşüvermişti. Geçen günlerde yaş haddinden emekliye ayrılan Çölaşan’ın çok bilinmeyen hikâyesi Ankara’da başlıyor. Tansel Tuğcu, 1943’te Ankara’da doğmuş ve orada büyümüş. Babası Mahmut Tuğcu emekli yarbay. İki yıl önce vefat etmiş. Aile bazı kaynaklara göre Karadenizli, bazı kaynaklara göre ise Giritli.
 <br/>
 <br/>
 ANKARA KIZ LİSESİ MEZUNU HUKUKÇU İKİ KIZ
 <br/>
 <br/>
 Ankara’nın Cumhuriyet’le yaşıt en köklü okullarından birinde, Ankara Kız Lisesi’nde okumuş Tansel Hanım. Eskiden sadece kız lisesi olarak eğitim veren okulda birçok ünlü isim de öğrenim görmüş. Rahşan Ecevit, Adalet Ağaoğlu, Özden İnönü Toker, Sermin Hürmeriç, ilk bayan büyükelçi Filiz Dinçmen, NASA’dan Apollo Başarı Ödülü’nü alan astrofizikçi Prof. Dr. Dilhan Eryurt, tiyatro oyuncusu Beyhan Hürol Saran, Buket Uzuner okulun ünlü mezunları arasında. Ayrıca Bülent Ecevit’in annesi Nazlı Hanım da bu okulda eğitim vermiş. 1959-1960 dönemi mezunlarından Tansel Hanım, okulu ikmale kalmadan bitirdiği için başarılı öğrenciler arasında.
 <br/>
 <br/>
 Tansel Tuğcu’nun ağabeyi Taner Tuğcu ise Ankara’nın tanınmış avukatlarından. Soyadından anlaşılacağı üzere eski Anayasa Mahkemesi Başkanı Tülay Tuğcu’nun eşi. Yani Tülay ve Tansel Hanım, yargının zirvesinde önemli görevlerde bulunmuş gelin-görümce. Aile ile ilgili diğer bir ayrıntı, Taner Bey’in Uyanış Locası’na mensup bir mason olduğu iddiası (Çölaşan Nereye Koşuyor? Aytekin Gezici, 2007 Karakutu Yayınları).
 <br/>
 <br/>
 Tansel Hanım’ın kız kardeşi ise TRT’de Kuruluş, Kurtuluş gibi dizilerin ve Abdülhamit Düşerken filminin yönetmeni Ziya Öztan’la evli. Kendisi Mahir Çayan’lı, Abdülkadir Aksu’lu ve İstemihan Talay’lı Mülkiye döneminde, Dev-Genç üyesi olarak soldaki yerini alan isimlerden.
 <br/>
 <br/>
 27 Mayıs Darbesi’nin hemen ertesinde hukuk fakültesi hayalini gerçekleştiren Tansel Tuğcu, 1964’te Ankara Hukuk Fakültesi’nden mezun olmuş. Tansel Hanım’ın görümcesi Tülay Tuğcu ise Ahmet Necdet Sezer, Mustafa Bumin gibi isimlerden bir dönem sonra mezun olmuş. 27 Mayıs’ın ihtilal değil, devrim olduğunu savunan Tansel Hanım, açıklamasına bakılırsa, o yıllarda ‘devrimci’ kimliğiyle ön saflarda yer almış.
 <br/>
 <br/>
 EL YAZISINI GÖRENLER, CİN ÇARPMIŞA DÖNERDİ’
 <br/>
 <br/>
 Avukatlık stajından sonra 1967’de mesleğe Danıştay Yardımcısı olarak başlar Tansel Hanım. O dönemlerden kendisini tanıyan emekli yüksek yargı mensubu Abbas Gökçe, Tansel Hanım’ın ‘çok çalışkan ve insani ilişkileri iyi biri’ olduğunu anlatıyor. Gökçe; Danıştay, Yüksek Seçim Kurulu ve Danışma Meclisi üyelikleriyle birlikte 12 Eylül Anayasası’nı hazırlayan 15 kişilik heyetin de içinde yer almış bir isim. Tansel Çölaşan’la tanışıklığı 1970’li yıllara dayanıyor. Çölaşan ve Sumru Çörtoğlu, Danıştay’da tetkik hâkimi iken, Gökçe onların baş muavini olarak yıllarca görev yapmış. Çok iyi arkadaş olduklarını belirten Gökçe, ikilinin ortak özelliğini hızlı konuşmalarından dolayı kimsenin onlara yetişememesi ve açık sözlülük olarak tarif ediyor.
 <br/>
 <br/>
 Gökçe’nin Tansel Hanım’a dair anlattığı en ilginç anekdot el yazılarının okunaksızlığıyla ilgili. Onun yazdığı rapor metinlerinin, daktilo memurluğu sınavlarında ‘en zor soru’ olarak sorulduğunu belirten Gökçe, “Tansel’in el yazısını gören adaylar, cin çarpmışa dönerdi.” diyor. Gökçe’nin bu anısı, Tansel Hanım’ın lisede en düşük not aldığı dersin neden Kompozisyon olduğunu da açıklar nitelikte.
 <br/>
 <br/>
 Tansel Hanım’ın Emin Çölaşan’la tanışıklığı, Danıştay’da raportörlük yaptığı yıllara rastlıyor. Emin Bey, Devlet Planlama Teşkilatı’nda çalışırken Danıştay’da bir davasını takip sırasında tanışmış Tansel Hanım’la. Gerisini Abbas Gökçe’den dinliyoruz: “Emin Bey sık sık Danıştay’a gelip gidiyordu. Bir ara gelmeyince Tansel’e sordum, ‘Emin nerelerde’ diye. ‘Sorma Abbas Bey, Milliyet Gazetesi inceleme yarışması açmış. Arkadaşıyla bir odaya kapanıp çalışıyorlar, onun için gelemiyor’ demişti.” Çölaşan çiftinin çocukları yok. Tatilleri en yakın arkadaşları Bekir Coşkun ve Andrea Coşkun’la Ayvalık’ta geçiriyorlar.
 <br/>
 <br/>
 Tansel ve Emin Çölaşan çiftinin başlarını ağrıtan olaylardan biri mal varlığıyla ilgili. Bir haber dergisinin iki yıl önce gündeme taşıdığı bilgilerle mal varlığı tartışması daha da alevlendi. İddialara göre, 21 hesapta 9 milyon dolar ve 565 bin YTL’ye sahip olan çiftin bu hesabı sadece 2002-2004 yıllarını kapsıyor. Off-shore hesaplarına gösterdiği tepkiyle tanınan Emin Çölaşan’ın 1998-1999 arasında Yapı Kredi Bankası’ndaki ‘Emin-Tansel Çölaşan’ hesabındaki toplam 584 bin doları da bankanın Bahrain hesaplarına aktardığı iddia ediliyor. Ayrıca, Çölaşan’ın Ziraat Bankası’nın Gaziosmanpaşa Şubesi’ne, 2004’te farklı zamanlarda Bank Of New York’tan 92 bin dolardan üç kez toplam 276 bin dolar havale edildiği ileri sürülüyor. Havaleyi kimin niçin yaptığı ise belli değil.
 <br/>
 <br/>
 ÇÖLAŞANLARIN SERVETİ ÇOK TARTIŞILDI
 <br/>
 <br/>
 Emin Çölaşan, hakkında 9 milyon dolarlık serveti bulunduğuna dair iddialar üzerine Maliye Bakanlığı’na başvurdu. Bakanlık Çölaşan’a, “Maliye Bakanlığı’nın, kişilerin haklarında basın organlarında çıkan haberleri teyit etme veya yalanlama sonucunu doğuracak şekilde kişiye özel tespit ve inceleme yapması söz konusu değildir... Yukarıda açıklanan nedenlerle ilgili dilekçeniz uyarınca herhangi bir vergi incelemesi yapılmasına gerek görülmemiştir.” cevabını verdi. Çölaşan, bu cevabı köşesine, sanki malvarlığıyla ilgili tartışmaları bitiren bir tespit yapılmış gibi, ‘Bu iş benim açımdan bitmiştir’ diyerek yayımladı. Ankara Mahkemeleri, iddialara yer veren dergiyi, ‘mali sır ifşadan’ para cezasına çarptırdı. İddialar yalanlanmadı. Dava Yargıtay aşamasında.
 <br/>
 <br/>
 Emin Bey’in emeklilik maaşı bilinmiyor. Ancak Danıştay Başsavcısı iken 4 bin 596 YTL maaş alan Tansel Hanım’ın önümüzdeki ay çekeceği emekli maaşı düşecek. Tansel ve Emin Çölaşan çifti muhakkak ki söylemleriyle unutulmayacak iki ünlü sima. ama bundan sonra kendilerinden söz ettirmeleri biraz zor olacak.
 <br/>
</font>

Kaynak: [www.aksiyon.com.tr](http://www.aksiyon.com.tr:80/aksiyon/haber-22685-37-turk-yargisinin-27-mayisci-colasani.html), [web.archive.org (arşiv bağlantısı)](http://web.archive.org/web/20100911002144/http://www.aksiyon.com.tr:80/aksiyon/haber-22685-37-turk-yargisinin-27-mayisci-colasani.html)
