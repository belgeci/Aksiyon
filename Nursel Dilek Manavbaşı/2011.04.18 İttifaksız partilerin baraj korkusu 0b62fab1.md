# İttifaksız partilerin baraj korkusu

*Nursel Dilek Manavbaşı 2011.04.18*

<font class="agenda2NewsSpot">
 <p class="MsoNormal">
  YSK’ya sunulan seçim listelerinin ardından herkes CHP, AK Parti ve MHP’nin aday listelerine göre akıbetini düşünüyor. Peki, geride kalan Saadet Partisi, Demokrat Parti ve Büyük Birlik Partisi için listeler ne ifade ediyor?
  <p class="MsoNormal">
  </p>
 </p>
</font>
<font class="newsDetail">
 <p>
 </p>
 <p class="MsoNormal">
  Saadet Partisi lideri merhum Necmettin Erbakan’ın vefatının ardından Demokrat Parti (DP), Saadet Partisi (SP), Türkiye Partisi (TP) ve Büyük Birlik Partisi’nin (BBP) ittifak arayışları gündeme gelmiş; ama hayata geçirilememişti. Çıkış yolu bulamayan bu çevre, inanmasalar bile ‘bir ihtimal tutar’ mantığıyla birleşmenin gerçekleşmesini bekliyordu. Hatta liderler o kadar iddialıydı ki birleşme olursa partilerinin iktidara geleceğinden emindiler. DP Genel Başkanı Namık Kemal Zeybek ittifak arayışlarında bunu şöyle dile getiriyordu: “Türkiye’nin siyasi dokusu itibarıyla böyle bir ittifakı ben de yararlı görüyorum. Biz bu ittifakla hemen birinci parti oluruz, tek başımıza iktidara geliriz! Duruma, dağılıma göre buradan bir başbakan da çıkabilir!” Zeybek’in iddialı söylemlerine karşın diğer liderler sessizliğini korusa da partileri adına ittifakın gerçekleşmesini umuyordu. Ancak bütün partiler kendi partisini çatı olarak görmek isteyince görüşmeler sonuçsuz kaldı. Partiler, Yüksek Seçim Kurulu’na sunacağı listeleri ‘birleşme olur umuduyla’ son ana kadar elinde bekletti. Fakat beklenen olmadı. Birleşme umudu boşa çıkınca liderlerden kimi bağımsız aday olarak kimi de partiyi tek başına seçime sokarak şansını deneme yoluna gitti.
  <span>
  </span>
 </p>
 <p class="MsoNormal">
  İttifakı beklenen dört partiden üçü DP, SP ve BBP tek başına seçime girerken, partisini seçime sokmayarak bağımsız adaylık başvuru yapan tek isim Abdüllatif Şener oldu. Şener, baraj altında kalma korkusuyla partisini seçime sokmadı. Sivas’tan bağımsız aday olarak seçime giren Şener, parti kurmaylarıyla konuşarak bu kararını aldığını belirtirken, partisi ise 12 Haziran seçimlerinde CHP ve MHP’yi destekleyeceği sinyallerini verdi.
 </p>
 <p class="MsoNormal">
  Demokrat Parti Genel Başkanı Zeybek, partinin başına geçtiği günden bu yana hep Başbakanlık koltuğuna kendisinin oturacağı iddiasını taşıyor. DP’nin çatısı altında birleşme ısrarı neticesinde ittifak girişimlerinin sonuçsuz kalmasının sebebi olarak da kendisi gösteriliyor. DP’nin YSK’ya sunduğu listeye bakıldığında göze çarpan bir isim yok. Liste, Zeybek ve kurmayları etrafında şekillenmiş. Aday listelerine bakılırsa gelinen süreçte DP’nin barajı geçme şansı oldukça düşük. Partiyle ilgili bir diğer not 2007 seçiminde yaşanan bir olayın yeniden tekrarlaması. 2007’deki genel seçimde, ANAP ile birleşmeyi aday listesinde sağlayabilmek için YSK’ya eksik liste vermişti. Ancak dönemin DP Genel Başkanı Mehmet Ağar’la ANAP Genel Başkanı Erkan Mumcu’nun uzlaşamaması üzerine birleşme sağlanamamıştı. DP Genel Başkanı Namık Kemal Zeybek de SP ve TP ile ittifakın sağlanamaması üzerine, aynı yöntemi izledi. DP Genel Başkan Yardımcısı Osman Çilsal, YSK’ya illerdeki birçok sıranın boş bırakıldığı eksik liste teslim etti.
 </p>
 <p class="MsoNormal">
  SAADET İLK KEZ ERBAKAN’SIZ!
 </p>
 <p class="MsoNormal">
  Birleşme çabaları sonuçsuz kalan bir diğer parti Saadet Partisi. Necmettin Erbakan’ın vefatının ardından partinin akıbeti merak konusu olmuş, SP’nin başına Erbakan’ın oğlu Fatih Erbakan’ın getirileceği gündeme gelmişti. Ancak beklenilenin aksine koltuğa Mustafa Kamalak oturdu. SP, diğer sürprizi YSK’ya sunduğu listede yaptı. Merhum Erbakan’ın ailesinden kimseye yer verilmedi. Listede olması beklenen Erbakan’ın kızı Elif Erbakan ile oğlu Fatih Erbakan aday gösterilmedi. 550 milletvekili adayı gösteren SP’de başörtülü kadın adaylar da dikkat çekti. Genel Başkan Mustafa Kamalak İstanbul 2. Bölge 1. sıradan, İsmail Müftüoğlu, İstanbul 1. Bölge 1. sıradan aday olurken Şevket Kazan Bursa 1. sıradan aday gösterildi. Kamalak’ın danışmanı Oya Akgönenç de Ankara 1. Bölge 1. sıradan gösterildi.
 </p>
 <p class="MsoNormal">
  MUHSİN BAŞKAN’SIZ BBP
 </p>
 <p class="MsoNormal">
  2007 seçiminde partisinin baraj altında kalacağı endişesiyle memleketi Sivas’tan bağımsız aday olan Muhsin Yazıcıoğlu, Meclis’e girmeyi başaran isimlerden biriydi. Fakat, helikopter kazasında vefat etti. Parti, genel başkan yardımcılarından Yalçın Topçu’yu başa getirdi. Bu seçim için ittifak arayışı içine giren parti, SP, DP ve TP ile müzakerelerde bulundu. Ancak daha görüşmelerin başlangıcında Büyük Birlik Partisi diğer partilerin çatı konusundaki ısrarı gerekçesiyle müzakerelerden çekilerek seçime tek başına girmeyi tercih etti. BBP, YSK’ya sunduğu listeye göre tüm illerde eksiksiz aday gösteriyor. 550 adayın içerisinde çok sayıda kadın ve engelli aday bulunuyor. Başörtülü adayların da bulunduğu listede Topçu Ankara 1.Bölge birinci sıra, Genel Sekreter Mustafa Destici 2. Bölge 1. sıra, BBP Kadın Kolları Başkanı Şule Demirkale ise Ankara 2. Bölge 5. sıra adayı.
 </p>
 <p class="MsoNormal">
  Saadet Partisi Genel Başkanlığı’ndan olaylı bir şekilde ayrılan Prof. Dr. Numan Kurtulmuş seçime Halkın Sesi (HAS) Partisi’yle giriyor. Genel Başkan Kurtulmuş adaylığını İstanbul’dan koydu. HAS Parti’nin YSK’ya sunduğu seçim listesinde iki isim dikkat çekici. Biri Polonya kökenli Polonezköy muhtarı Antoni Vilkoşevski, diğeri Musevi Lina Gahun. Vilkoşevski İstanbul’dan, Gahun İzmir’den aday. Bir diğer ilginç isim Türkiye Birleşik İşçi Partisi Genel Başkanlığı’ndan istifa ederek partiye katılan, kurucu üye sosyalist profesör Zeki Kılıçarslan. Mehmet Bekaroğlu, Mukadder Başeğmez de HAS Parti’nin İstanbul adayları. Eski bakanlardan Teoman Rıza Güneri Konya’dan, Şeref Malkoç Trabzon’dan, Ertan Yülek Adana’dan aday. Demokrat Parti’den istifa ederek HAS Parti’ye katılan Prof. Dr. Çağrı Erhan ise Ankara 1. Bölge birinci sıra milletvekili adayı.
 </p>
 <p class="MsoNormal">
  Listelerin asılmasına kısa süre kala solda birlik arayışları da gündemdeydi. Demokratik Sol Parti (DSP) Genel Başkanı Masum Türker, seçimde ‘demokratik birliktelik’ için Hak ve Eşitlik Partisi Genel Başkanı Osman Pamukoğlu ve Bağımsız Cumhuriyet Partisi Genel Başkanı Mümtaz Soysal ile prensipte anlaştıklarını, Türkiye Partisi Genel Başkanı Abdüllatif Şener ile de görüştüklerini belirtmişti. Ancak solda ittifak da muallakta kaldı; DSP de seçime tek başına giren partiler arasında yerini aldı. DSP’nin milletvekili aday listesinde, yüzde 20 oranında kadınlar yer alırken, gençler önemli oranda varlık gösteriyor. 25-30 yaş grubunda 40 kişi, 30-40 yaş grubunda ise 98 kişi listelere girdi. 40-50 yaş grubunda 153 kişi, 50-60 yaş grubunda 179 kişi milletvekilliğine talip oldu. DSP’de iki eski bakan dikkat çeken isimlerden. Biri eski adalet bakanlarından Hikmet Sami Türk, diğeri de eski Bayındırlık ve İskân Bakanı Erol Tuncer. Ayrıca DSP listelerinde eski paşalar da yer buluyor. Emekli Korgeneral Hasan Kundakçı, Afyonkarahisar’dan milletvekili adayı.
 </p>
 <p class="MsoNormal">
  Görünen o ki, sağda ve solda ittifak arayışlarında umuduğunu bulamayan bu partiler için seçim zorlu geçecek. Çünkü hepsinin ortak sorusu şu: “Barajı geçmek mümkün mü?”
 </p>
 <p>
 </p>
</font>

## Yorumlar

### Adem Nacar, 2011-04-19
> Demokrat Parti, Bağımsız Türkiye Partisi ile ittifak yaptı. Yazı içerisinde geçmiyor. Sanırım yazarın haberi yok.

Kaynak: [www.aksiyon.com.tr](http://www.aksiyon.com.tr:80/aksiyon/haber-29191-26-ittifaksiz-partilerin-baraj-korkusu.html), [web.archive.org (arşiv bağlantısı)](http://web.archive.org/web/20110825201204/http://www.aksiyon.com.tr:80/aksiyon/haber-29191-26-ittifaksiz-partilerin-baraj-korkusu.html)
