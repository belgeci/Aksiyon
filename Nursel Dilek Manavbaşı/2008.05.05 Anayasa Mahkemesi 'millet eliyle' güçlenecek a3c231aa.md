# Anayasa Mahkemesi 'millet eliyle' güçlenecek

*Nursel Dilek Manavbaşı 2008.05.05*

<font class="agenda2NewsSpot">
 Başkan Haşim Kılıç’ın, Anayasa Mahkemesi üyelerinin seçiminde Meclis’in devre dışı bırakılmasını eleştirmesi, yeni bir tartışmayı daha alevlendirdi. Çoğu siyasi ve hukukçu, Meclis’in üye seçiminde yer almasından yana.
</font>
<font class="newsDetail">
 ‘Anayasa yargısına yer veren modern demokrasilerde parlamento şu ya da bu ölçüde anayasa mahkemelerinin üye oluşumuna katılmaktadır. Nitekim 1961 Anayasası bile mahkeme üyelerinin üçte birinin yasama organı tarafından seçilmesi yöntemini benimsemişken, mevcut anayasamız dönemin şartlarına ve siyasal kurumlarına tepki olarak Anayasa Mahkemesi’ne parlamentonun üye seçmesine kapıları tamamen kapatmıştır…’ Anayasa Mahkemesi’nin 46’ncı kuruluş yıldönümünde Başkan Haşim Kılıç’ın bu sözleri haftaya damgasını vurdu. Kılıç’ın, 61 Anayasası’nda olduğu gibi üyelerin bir kısmının Meclis tarafından seçilmesini teklif etmesi tartışmaları alevlendirdi. Kılıç, böyle bir karar alınması hâlinde yargının siyasallaştığı eleştirilerinin ortadan kalkacağına işaret etti.
 <br/>
 <br/>
 Konuşmanın devamında ise Anayasa yargısının ulus iradesiyle bağlantısının kurulması gerektiğine dikkat çekiyordu: “Yapılacak seçimlerde liyakatin ve objektif kriterlerin esas alınacağı bir yöntemin öngörülmesi bu konudaki olumsuz sonuçları ortadan kaldıracaktır. Bugün gelinen noktada anayasa yargısı ile yasama organı ilişkilerindeki bu güvensizliğin ortadan kaldırılması için egemenlik yetkisini kullanan anayasa ile millî irade bağlantısı olmalı.”
 <br/>
 <br/>
 Kılıç’ın mesajı açıktı. Yüksek mahkemenin oluşumunda millî iradenin etkili olmasını isteyen Kılıç, olumsuz sonuçların bu şekilde ortadan kalkacağına inanıyordu. AK Parti için hazırlanan sivil anayasa taslağı da benzer bir öneri içeriyordu. Anayasa Hukuku Profesörü Ergun Özbudun’un teklifine göre Anayasa Mahkemesi’nin üye sayısı 17’ye çıkartılırken, 8 üyenin TBMM tarafından seçilmesi öngörülüyordu. Taslakta, geri kalan üyelerin dördü Yargıtay, dördü Danıştay, biri ise Sayıştay tarafından seçiliyordu.
 <br/>
 <br/>
 1982 Anayasası’nın öngördüğü sistemde Anayasa Mahkemesi üyelerinin tamamı cumhurbaşkanınca atanıyor, parlamento saf dışı bırakılıyor. Bugün gelinen noktada yaşanan hukuk-siyaset ilişkisi, bu yapının değiştirilmesini zorunlu kılıyor. Çoğu siyasi ve hukukçu, yüksek mahkemenin yapılandırılması yetkisinin büyük ölçüde cumhurbaşkanına verilmiş olmasını, mahkemenin tarafsızlığı ve bağımsızlığı bakımından son derece sakıncalı buluyor.
 <br/>
 <br/>
 BUMİN DE TUĞCU DA MECLİS SEÇSİN DEDİ AMA…
 <br/>
 <br/>
 Millî iradenin mahkeme üzerindeki etkinliğini artırmak için geçmişte bazı hazırlıklar yapılmış. Ancak bunların çoğu tekliften öteye gidemeden teğet geçilmiş. 2003 yılında dönemin Anayasa Komisyonu Başkanı Burhan Kuzu tarafından hazırlanan 52 maddelik anayasa değişikliği teklifi bunlardan biri. Burhan Kuzu’nun teklifinde üye sayısının 21’e çıkması hedefleniyor. 21 üyenin 7’sini TBMM’nin, 7’sini yargı organlarının, kalan 7’sini ise cumhurbaşkanının ataması öngörülüyor.
 <br/>
 <br/>
 Dönemin Anayasa Mahkemesi Başkanı Tülay Tuğcu, teklife şartlı destek verenlerden; ancak endişeleri de var: “Meclis, baro ve YÖK’ün seçtiği üçer adaydan birer üyeyi seçecekse kabul edilebilir. O da oran fazla olmamak koşuluyla. Ama Meclis 21 kişiden 7’sini ve üyeleri doğrudan ben seçeceğim derse siyasallaşma olur.”
 <br/>
 <br/>
 Benzer bir öneri de bizzat mahkemenin içinden gelmiş. Anayasa Mahkemesi eski Başkanı Mustafa Bumin ve halefi Tülay Tuğcu’nun da içinde yer aldığı mahkeme üyelerinin hazırladığı değişiklik taslağı, dört yıl önce yine gündeme gelmiş. İki önemli değişiklik öngören taslakta, Yüksek Mahkeme’nin genel kurul ve iki daire hâlinde çalışmak üzere yeniden yapılandırılması isteniyor. Üye sayısının 17’ye çıkarılması, bu üyelerden 4’ünün TBMM tarafından seçilmesi teklif ediliyor. Cumhurbaşkanının üye atama yetkisi ise iki üye ile sınırlandırılıyor. Bumin’in hükümet ve muhalefet ile Anayasa Komisyonu’na sunulan bu önerisi CHP lideri Baykal tarafından eleştirilmiş. Baykal, teklifi ‘yargı siyasallaşır’ şeklinde nitelendirerek karşı çıkmış, tartışmalar üzerine hükümet konuyu rafa kaldırmış.
 <br/>
 <br/>
 Burhan Kuzu ve Mustafa Bumin’in ardından Kılıç’ın konuşmasındaki bu sözler, mahkemenin üye seçimi yöntemiyle ilgili yeni bir tartışmayı daha başlattı. Mahkeme üyeleri kim tarafından, nasıl seçilmeli? Hangi yöntem son günlerde zirveye çıkan siyaset-hukuk ilişkisini normale döndürebilirdi? TBMM’nin üyeleri seçme konusu neden şimdiye kadar dikkate alınmadı? Meclis’in üye seçiminde etkin olması ne kadar önemli?
 <br/>
 <br/>
 TAM DEMOKRASİ İÇİN MECLİS DE SEÇMELİ
 <br/>
 <br/>
 Mahkeme içerisinden cılız da olsa Kılıç’ın çağrısına katılan birçok ses var. Raportörlerden bir isim, üye sayısının 17’ye çıkarılması hâlinde dört üyeyi Meclis’in seçmesinden yana olunacağını söylüyor. Seçim sisteminin adil olmamasından yakınan hukukçu, objektif bir sistem getirilirse kaygıların ortadan kalkacağını düşünüyor. Raportöre göre karma sistem en adil olanı.
 <br/>
 <br/>
 Dicle Üniversitesi Hukuk Fakültesi Öğretim Görevlisi Prof. Dr. Fazıl Hüsnü Erdem, Kılıç’ın görüşüne katılarak mevcut sistemin millî iradeden kopuk olduğunu söylüyor. Ancak yıllardır hem hukukçular hem de siyasiler tarafından dillendirilen bu teklifin artık ete kemiğe bürünmesi gerektiğini belirtiyor. AK Parti’nin hazırladığı sivil anayasa taslağında görev alan Erdem, mahkeme üyelerinin seçimi konusunda adil bir düzenleme getirilmesinden yana. Bunun da taslakta yer aldığı gibi üyelerin 8’ini Meclis’in seçmesinde görüyor. Anayasa Hukuku Profesörü Erdem’e göre üye seçiminde Meclis’in yer alması oldukça önemli. Çünkü mahkemenin oluşumunda Meclis’in dâhil olması demek, tam demokrasiye geçmek demek: “Anayasa Mahkemesi, TBMM’nin çıkarmış olduğu kanunları, kanun hükmünde kararnameleri anayasaya uygunluk açısından denetliyor. Dolayısıyla bunu yaparken mahkeme bir anlamda kanun koyucu yerine geçiyor. Bu da yüksek mahkemelerin ‘negatif yasa koyucu’ oldukları gerçeği karşısında kaçınılmaz bir gereklilik.”
 <br/>
 <br/>
 Prof. Erdem’e göre eğer millî irade mahkemenin oluşumunda yer alırsa çoğu sorun ortadan kalkacak. “367, yargıçlar iktidarı, yargının siyasallaşması gibi söylemler de böylece gündeme gelmez.” Bu durumun ortaya çıkmasına siyasilerin zemin hazırladığını düşünen anayasa hukukçusu, siyasi iradenin bu konuda kararlı olması gerektiğine inanıyor. Ona göre üyelerin seçiminde Meclis’in yer almaması mahkemenin kapalı kutu hâline gelmesi demek. Bu da mahkemenin toplumsal değişime ayak uyduramaması anlamına geliyor.
 <br/>
 <br/>
 GÖREV SÜRESİ DE SINIRLANDIRILMALI
 <br/>
 <br/>
 Selçuk Üniversitesi Hukuk Fakültesi Öğretim Üyesi Prof. Dr. Yavuz Atar da çoğu hukukçu gibi mahkemenin yeniden yapılandırılmasını istiyor. Türkiye’nin son zamanlarda tartıştığı konulardan birinin Anayasa Mahkemesi’nin meşruiyeti olduğunu dile getiren Atar, özellikle üye seçiminde parlamentoya bir rol verilmesini istiyor: “Yüksek Mahkeme parlamentoların işlemlerini denetliyor. Dolayısıyla ister istemez siyasi niteliği ortaya çıkıyor. Bu yüzden demokratik meşruiyete sahip olmaları gerekir. Bu da Meclis’in üye seçiminde yer almasıyla mümkün.”
 <br/>
 <br/>
 Atar’ın bir diğer endişesi de üyelerin görev süreleriyle ilgili. Avrupa ülkelerinde üyelerin en fazla 12 yıl görevde kaldıklarını belirten anayasa hukukçusu, sadece Meclis’in üye seçmesinin yeterli olmadığını, görev sürelerinin de sınırlı olmasını talep ediyor: “Parlamento sürekli değişiyor, yenileniyor. Toplumun ihtiyaçlarını değişen şartlara göre karşılamak amacıyla çalışmalar yapıyor. Mahkeme üyeleri sadece cumhurbaşkanı ve yargının atadığı kişilerden oluşursa ve emekli oluncaya kadar görev yaparlarsa o değişimi sağlayamıyor.”
 <br/>
 <br/>
 82 Anayasası’na göre mahkeme üyeleri atandıktan sonra emekli oluncaya (65 yaş) kadar görevde kalıyor. Avrupa ülkelerin çoğunda ise üyelerin görev süresi sınırlı. Buna göre Almanya’da 12 yıl, Çek Cumhuriyeti’nde 10 yıl, Fransa, İtalya, İspanya, Bulgaristan, Macaristan, Romanya, Slovenya, Portekiz ve Polonya’da 9 yıl. Anayasa Hukuku Profesörü Yavuz Atar, toplumsal değişime paralel olması açısından Türkiye’de de üyelerin dokuz yıl görevde kalmalarını istiyor.
 <br/>
 <br/>
 KRİZ YERİNE ÇÖZÜM ÜRETMEK…
 <br/>
 <br/>
 Türkiye’de Anayasa Mahkemesi üyelerinin seçilme sistemi dünyadaki uygulamalarla örtüşmüyor. Bizdeki uygulamanın aynısı ise sadece kapalı rejimden yeni kurtulan Rusya’da var. Batı demokrasilerinde ise parlamento üye seçiminin mutlaka içinde. Almanya, Belçika, Polonya, Macaristan ve Moğolistan’da üyelerin tamamı parlamentolar tarafından seçiliyor. Karma sistemin kabul edildiği Fransa, İtalya, İspanya, Portekiz, Romanya gibi ülkelerde mahkeme üyelerinin bir kısmını meclis, bir bölümünü devlet başkanı, hükümet ve yargı kurumları belirliyor. Portekiz’de 13 üyenin 10’u, İspanya’da 12 üyenin 8’i, İtalya’da 15 üyenin 5’i parlamento tarafından atanıyor. Amerika’da ise Anayasa Mahkemesi olarak işlev gören Federal Yüksek Mahkeme’nin üyeleri başkan tarafından Senato’nun onayıyla belirleniyor.
 <br/>
 <br/>
 Mustafa Bumin, Tülay Tuğcu ve son olarak Haşim Kılıç’ın da isteği üye seçiminde parlamentonun da yer alması. Siyasilerin bu konuyu artık ihtiyaç olmaktan çıkarıp icraat hâline dönüştürmesi gerekiyor. Yoksa demokratik ülkelerde anayasa mahkemeleri sorunları çözerken, bizimki sorun çözmekten ziyade krize yol açabilecek.
 <br/>
 <br/>
 <br/>
 <br/>
 DÜNYA, YÜKSEK MAHKEME ÜYELERİNİ MECLİSLE SEÇİYOR
 <br/>
 <br/>
 Almanya: 12 yıllığına seçilen 16 üyenin 8’i Federal Meclis, 8’i Federal Konsey tarafından seçiliyor.
 <br/>
 <br/>
 Polonya: 15 üyenin tamamı parlamento tarafından seçiliyor.
 <br/>
 <br/>
 Macaristan: 11 üyenin tamamı parlamento tarafından seçiliyor.
 <br/>
 <br/>
 Azerbaycan: 9 üyenin tamamını cumhurbaşkanının önerisiyle parlamento seçiyor.
 <br/>
 <br/>
 Slovakya:  10 üye, ulusal konseyin önerdiği 20 aday arasından devlet başkanı tarafından atanıyor.
 <br/>
 <br/>
 Avusturya: 14 asil 6 yedek üyenin 6 asil 3 yedek üyesini hükümet, 3 asil 2 yedek üyesini ulusal konsey, 3 asil 1 yedek üyesini ise federal konsey seçiyor.
 <br/>
 <br/>
 Slovenya: 9 üye devlet başkanının önerdiği adaylar arasından parlamento tarafından seçiliyor.
 <br/>
 <br/>
 Arnavutluk: 9 üyenin tamamını meclisin gösterdiği adaylar arasından devlet başkanı atıyor.
 <br/>
 <br/>
 Belçika: 12 üyenin 6’sı Temsilciler Meclisi, 6’sı senato tarafından seçiliyor.
 <br/>
 <br/>
 Fransa: 9 üye, devlet başkanı, meclis başkanı ve senato başkanı tarafından seçiliyor.
 <br/>
 <br/>
 Portekiz: 13 üyenin 10’unu meclis, 3’ünü anayasa mahkemesi seçiyor.
 <br/>
 <br/>
 Romanya: 9 üyenin 3’ünü hükümet, 3’ünü senato, 3’ünü ise devlet başkanı seçiyor.
 <br/>
 <br/>
 İspanya: 12 üyenin 4’ünü kongre, 4’ünü senato, 2’sini hükümet, 2’isini yargı genel kurulu seçiyor.
 <br/>
 <br/>
 İtalya: 15 üyenin 5’ini parlamento, 5’ini devlet başkanı, 3’ünü temyiz mahkemesi, 1’ini Danıştay, 1’ini ise Sayıştay seçiyor.
 <br/>
</font>

Kaynak: [www.aksiyon.com.tr](http://www.aksiyon.com.tr:80/aksiyon/haber-15428-34-anayasa-mahkemesi-millet-eliyle-guclenecek.html), [web.archive.org (arşiv bağlantısı)](http://web.archive.org/web/20100904043927/http://www.aksiyon.com.tr:80/aksiyon/haber-15428-34-anayasa-mahkemesi-millet-eliyle-guclenecek.html)
