# Türkler Kürtleri dışlarsa PKK'nın istediği olur

*Nursel Dilek Manavbaşı 2015.09.15*

<div class="pNewsDetailMainContent ctx_content" itemprop="articleBody">
 <blockquote>
  <p>
   Doğudan gelen şehit haberleri ve artan şiddet olaylarına sokaktaki tepkinin PKK’ya yarayacağınI söyleyen Prof. Dr. Doğu Ergil, sürecin PKK ile pazarlığa indirgenmesine itiraz ediyor.
  </p>
 </blockquote>
 <p>
  Sosyolog ve siyaset bilimci Prof. Dr. Doğu Ergil, Kürt meselesi üzerine yıllardır kafa yoran isimlerden. 1995 yılında Doğu Raporu’nu kaleme alan, Kürt meselesi üzerine kitapları olan Ergil, çözüm sürecinde en başta hata yapıldığı kanısında. Hükümetin, Kürt meselesinde, sorununu yaşayan kitlenin muhatap alınması yerine silahlı bir terör örgütüyle masaya oturmasını eleştiren Ergil, gelinen noktanın bir ‘süreç’ olmadığını, sadece bir ‘niyet belirtisi’ olduğunu düşünüyor. Doğudan gelen şehit haberleri ve artan şiddet olaylarına sokaktaki tepkinin PKK’ya yarayacağına dikkat çeken Ergil, “Türkler Kürtleri dışlarsa PKK’nın istediği olur.” diyor.
 </p>
 <p>
  -Dolmabahçe mutabakatından sonra ne oldu da müzakere masası devrildi?
  <br>
   Dolmabahçe mutabakatı denen şeyi hükümet, özellikle Erdoğan, çok benimsemedi. Bir tür Kürt tarafının dayatması olarak gördü. Bir kere hükümet kanadı, özellikle Erdoğan, meseleye güvenlik boyutundan bakmayı hiçbir zaman terk etmedi. Bu yüzden, işin doğasında olan görüşme, mutabakata varma, o mutabakatın uygulamaya dönüşmesi dediğimiz süreç bana göre hiçbir zaman gerçekleşmedi. Yani bir süreç olmadı.
  </br>
 </p>
 <p>
  -Çözüm süreci dedikleri neydi o zaman?
  <br>
   Bir niyet belirtisiydi; ama bu silahların susması ötesine geçmedi. Bir de AK Parti hükümeti Kürt tarafına ‘Biz çözümü kotaracağız, size kabul etmek düşüyor. Sonuçta biz devletiz, siz de silahlı bir örgütün etrafında toplanmış bir oluşumsunuz’ dedi. Bu, işin doğasına aykırı. Yaşanan olgunun sosyal bilimdeki adı sosyal anlaşmazlıktır. Sosyal anlaşmazlıkta taraf olan toplumun memnuniyetsiz kesimidir. Hükümet bir hata yaptı. O kesimin istek, talep ve beklentilerini karşılayacağına, endişelerini gidereceğine, gitti silahlı örgütle masaya oturdu. Yani o memnuniyetsizliğin sonucu olarak ortaya çıkan bir örgütle pazarlığa geçti.
  </br>
 </p>
 <p>
  -Neden?
  <br>
   Bunun bir nedeni vardı çünkü bu soruna bir güvenlik meselesi olarak bakıyordu. Güvenliği bozan da silahlı örgüttü. Güvenliği sağlarsam silahlı örgüt susar, dedi; ama Kürt sorunu dediğiniz şey çok boyutlu. Hükümet o boyutları hiçbir zaman görmedi, görmek istemedi, kabullenmedi.
  </br>
 </p>
 <p>
  -Ama silahları susturmayı başarmıştı. Şehit cenazelerinin gelmiyor olması bir kesim tarafından ‘çözüm süreci  iyi gidiyor’ diye yorumlanıyordu.
  <br>
   Çünkü Kürt tarafı biz silahları sustururuz, hatta gömeriz; ama şunlar şunlar yapılmalı, dedi. Hükümet buna yanaşmadı. Sadece yanaşmamakla kalmadı, halkı ikna edebilecek bir süreç de başlatmadı. Kürt sorunu hiç tanımlanmadı, silahların susması ve PKK’nın görünürlükten uzaklaşması dışında hiçbir zaman ciddi bir gündem olmadı. Süreç diye bir şey yoktu, bir niyet belirtisiydi yaşananlar. Ama uygulamalar o niyeti izlediği için çözümün gerçekleşmesi mümkün değildi. O yüzden süreci kim bitirdi sorusu çok anlamlı değil. Bozulmak için vesile aranıyordu. Olay bir güvenlik meselesi olarak görülünce taraflar meseleyi güvenliğin araçlarıyla yürütüyorlardı. Birisi şiddetle taleplerini dile getiriyor, diğeri de daha büyük bir şiddetle bunu bastırmak istiyor. Bu yöntemden vazgeçilmedi.
  </br>
 </p>
 <p>
  -Gelinen noktada şiddetin daha da tırmandığını görüyoruz.
  <br/>
  Hükümet bir terör örgütünün cinayet işlemesine göz yumamaz, devlet olmanın gereğini yapacaktır. Öteki taraf da diyor ki bu, onca senedir varlık nedenim ve amacımı gerçekleştirmemin tek yöntemi. Amacımı gerçekleştirecek başka fırsatlar sunun, şiddeti susturayım. Bu araçların, isteklerin listesine baktığımızda Türkiye’nin hâlâ kabul etmeye hazır olmadığı bir listeyle karşı karşıyayız. Mesela özerklik, Türkiye bu özerklik kâbusunu ancak ve ancak merkezî yönetimi sonlandırıp yerinden yönetimi benimsemekle çözebilir. Hükümet şiddeti PKK’nın azgınlığını ve cinayetini önlemek için kullanıyor. Bu devletin uyguladığı meşru şiddet diyelim. PKK da diyor ki benim kendimi gösterecek yöntemim bu. Gücümü, etkinliğimi ve ne kadar insanım öldürülürse öldürülsün kendimi yenileme kabiliyetimi ispat ediyorum.  Abdullah Öcalan kesin şiddeti derse şiddet bitecek.
 </p>
 <p>
  -Neden görüşülmüyor?
  <br/>
  Abdullah Öcalan devrede değil. Ne sesi ne sözü ne yüzü ortalıkta. Temas da yok. Parti elemanları görüşüyorlar ama derde şifa olacak bir şey olsa şimdiye kadar söylerdi, o da izliyor şu anda. Ama çıkacak pat diye, kesin diye ve şiddet kesilecek. Ama bu kadar insan niye öldü diye soracak millet. Bu kayıpların aileleri soracak. Eğer böyle bir sonuç doğacaksa kolluk güçleri bu şiddetin sürdürülemeyeceğini biliyorlar. PKK’nın bu kadar azdırması şiddeti, bu olayın bu yöntemle sürdürülemez olduğunu ispatlamak için. Bunun için insan harcanması, kan akıtılması önemli değil. Ama Türkiye için sonuç almak önemli. Şiddeti daha büyük şiddetle sürdürme durdurulacak bir yerde.
 </p>
 <p>
  -PKK’nın  saldırıları arttıkça toplumdaki gerilim ve öfke de artıyor. Sokaktan yükselen sese ve yaşananlara bakılırsa bu öfke doğru hedefe gitmiyor. Bir Kürt-Türk çatışması mı hedefleniyor?
  <br/>
  En vahim sonuç bu olur. Terörizmin amacı temsil ettiğini iddia ettiği kitleye onu genel kitleden ayrıştırmak suretiyle belirli kazanımlar sağlamaktır. Eğer Türkler, Kürtleri dışlayarak bu ayırımı daha derinleştiriyorlarsa PKK’nın tam istediğini yapıyorlar demektir. O kadar sakıncalı bir şey ki, terörizmin eline oynuyorlar, onun istediğini yapıyorlar. Eğer siyaset yapamıyorsanız siyaset sokağa iner ve sokak serserisi kendini siyasetçi zanneder.
 </p>
 <p>
  -Böyle devam ederse sokak olayları artar mı?
  <br/>
  Tamamen hükümete bağlı. Sokağa taşan şiddetin kontrolü mümkün değildir. 6-7 Eylül 1955’teki gibi sokağa salarsanız insanları kontrol edemezsiniz.
 </p>
 <p>
  -Bugün yaşadığımız ortamı nasıl tanımlarsınız?
  <br/>
  Asker seferberlik hâlindeyse, hava kuvvetleri sürekli bombalıyorsa, bazı illerde sıkıyönetim ilan ediliyor ve günlük düzineyle insan ölüyorsa bunun teknik adı iç savaştır. Ve bu iç savaşın ne galibi ne kahramanı olur. İç savaş geçiren ülkenin kazananı, o ülkenin rakipleri, düşmanlarıdır. Ve Türkiye kendi düşmanlarını sevindiren ama kendi kendini tahrip eden bir yoldadır. Bir ülkenin var olan çoğul yapısını benimsemeyen insanlar ve onların örgütleri olduğu müddetçe ne birlikte yaşama arzusu ne de şartları gelişir. Bunu geliştiremediği için bu ülke anayasa yapamıyor. Sorun daha derinde.
 </p>
 <p>
  -HDP binalarına ve çeşitli medya organlarına saldırıların hedefinde ne var?
  <br/>
  Gözdağı veriyorlar. Eleştiri kültürünü yok etmeye çalışıyorlar. Eleştirinin olmadığı yerde ne demokrasi olur ne de kendini düzeltme durumu. Bugün medya tetikçileri birilerini pervasızca tehdit ediyorsa arkalarında onları kollayan otoriteler var demektir. Mesela Hürriyet’e saldırı tekrarlanıyorsa bir yerden onay görüyordur. Bu faili meçhullere bile kapı arayabilir.
 </p>
 <p>
  -HDP’ye yönelik eylemler böyle devam ederse partinin tavrı ne olur?
  <br/>
  O da bir Türkiye partisi olmaktan çıkar, Kürt partisi olur. Kürt partisi hâline geldikçe PKK’nın uzantısı olur. Onlar da kaçınılmaz olarak Kürt partisi olmak zorunda kalır.
 </p>
 <p>
  -Terör girdabından nasıl çıkılır? Demokratikleşme süreci nasıl tekrar gündeme gelir?
  <br/>
  Bir tek yol var. Eğer Kürt sorunu diye bir şey varsa Kürtler niye sorun oldu diye kendimize sormamız lazım. Kürtlere yönelik bir çalışma yapılır. Talepleri, istekleri, endişeleri, beklentileri tespit edilir. Sonra kanaat önderleriyle Türkiye’de eksik olan çoğulcu yönetim ve çok kültürlü yaşam programı hazırlanır. Örgütün söylemleri ortadan kalkar. Özellikle silahlı siyaset yapma mazereti sonlanır ve örgüt gereksizleşir. Bütün dünyada olaylar bu şekilde çözülür. Sokaklarda bu gerilimin çıkması, yağmalamalar, yakmalar ayrışmanın ayrılmaya dönüştüğünün işareti. Ve ayrılma toprakta olmaz, en önce gönülde, sonra kafada, sonra fiiliyatta olur.
 </p>
 <p>
  -1 Kasım seçimleri ertelenebilir mi, ertelenmezse bu ortamda seçim için öngörünüz nedir?
  <br/>
  1 Kasım seçimleri ertelenebilir, seçim güvenliği nedeniyle; ama bu hükümetin devam etmesi ülkeye istikrar getirir mi? Bu ülkenin o kadar acil sorunları var ki. Bir kere neden yine seçim yapılıyor demek lazım. Halkın istekleri doğrultusunda onların bir hükümet çıkarması lazımdı. Çıkarmadılar, çıkaramadılar. Toplum bu aczi, bu önyargılı tavrı cezalandırmazsa bu âciziyet devam eder.
 </p>
 <p>
  -Ne yapacak, sandığa gitmesin mi?
  <br/>
  Evet, aynen öyle. Mesela ‘Seçimleri boykot ediyorum, bu seçimler benim iradem doğrultusunda yapılmıyor’ deyip gitmesin sandığa. Deniyor ki şimdi AKP Meclis’i toplamıyor, geriye kalan yüzde 60 neden toplamıyor? Genel bir zafiyet var siyasette.
 </p>
 <p>
  -Yeni seçimlerde AKP Kürtlerden oy alabilir mi?
  <br/>
  Bir kısmından evet ama büyük ölçüde azalır. PKK’nın kadın kimliğini daha öne çıkaran, siyasete kitlesel katılımı önemseyen tavrından hoşnut olmayan bir kesim var. Onlar yine AKP’ye oy vermeye devam eder.  Bir de AKP’nin doğu illerinde etnik kimliğe değil, daha çok ortak dinî kimliğe vurgu yapmasından hoşlanan, PKK’nın şiddet uygulamasından memnun olmayan bir kesim var; o da AKP’ye oy vermeye devam eder.  Ancak son zamanlarda Kürtlere bakış açısında şiddetin ötesinde başka bir renk görmeyenler AKP’yi desteklemez. Seçimlerde HDP’nin baraj altında bırakılma ihtimalinin PKK’yı azdırması karşısında hükümet ne yapacağını şaşırmış durumda.  Kamuoyu yoklamalarına bakılırsa farklı bir şey çıkmayacak. HDP yine barajı aşacak.
 </p>
 <p>
  -Cumhurbaşkanı Erdoğan’ın ‘400 vekil’ açıklamasını nasıl değerlendiriyorsunuz? 400 vekil verilirse kaos biter mi?
  <br/>
  400 vekil olsa ne olacak bu durumda? Tek adam modeli bu ülkeyi yönetemez. Halkın yarısından fazlası kendisinin dediği doğrultuda meselelere bakmıyorsa onlara karşı tek adamla hiçbir zaman olmaz.
 </p>
</div>


Kaynak: [www.aksiyon.com.tr](http://www.aksiyon.com.tr/kapak/turkler-kurtleri-dislarsa-pkknin-istedigi-olur_552254), [web.archive.org (arşiv bağlantısı)](http://web.archive.org/web/20160106143853/http://www.aksiyon.com.tr/kapak/turkler-kurtleri-dislarsa-pkknin-istedigi-olur_552254)
