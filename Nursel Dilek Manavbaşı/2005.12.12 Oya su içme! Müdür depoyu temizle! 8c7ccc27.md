# Oya su içme! Müdür depoyu temizle!

*Nursel Dilek Manavbaşı 2005.12.12*

<div>
 <p>
  <font>
   Malatya’da şehir suyu şebekesine kanalizasyon suyu karışması Türkiye’yi ayağa kaldırdı. Çocukların mağdur olması dikkatleri okullara çevirdi. Sağlık Bakanlığı 9 bin 200 okulun su deposunu elden geçirdi. Çoğu demir sacdan yapılan depolar yosun bağlamış ve pis.
   <br/>
   <br/>
   Malatya’da 8 bini aşkın kişinin, içme suyuna kanalizasyon suyunun karışması yüzünden ishale yakalanması, içme suyundaki “kirliliği” gündeme getirdi. İshal vakalarının çoğunluğunu ilkokul çağındaki çocukların oluşturması da dikkatleri okullardaki içme suyuna çekti. Sene başında bütün ilköğretim okullarındaki su depolarının hijyenik olup olmadığını masaya yatıran Sağlık Bakanlığı depolar konusunda uyarıyor: “Okullardaki su depolarının çoğu sağlıksız.” Yani şehir şebekelerinden su temiz bile gelse okul depolarına girdikten sonra öğrenciler için risk haline geliyor.
   <br>
    <br>
     Bakanlık Okul Sağlığı Projesi kapsamında 81 ilde 9 bin 200 ilköğretim okulunun su depolarının dezenfeksiyon işlemini gerçekleştirdi. Tarama işlemini bizzat bakanlık ve Ankara İl Sağlık Müdürlüğü’nden bir ekip gerçekleştirdi. Uzmanların karşısına çıkan manzara, ilköğretim çağındaki öğrencilerin okul sularından kaynaklanan büyük sağlık riskleriyle karşı karşıya olduğunu da gözler önüne seriyor.
     <br>
      <br>
       Denetlemeyi yürüten Sağlık Bakanlığı ekiplerinin tespitlerine göre okul su depolarının demir sacdan yapılmış ve yosun bağlayacak kadar hijyenden uzak olmaları en büyük sorun. Bu durumun öğrenci ve öğretmenlerin sağlığını tehdit ettiğini belirten uzmanlar, ocak ayı başında gerçekleştirilen dezenfeksiyon çalışmalarıyla daha büyük risklerin önüne geçildiğine, ancak denetimlerin bu noktada sıklaştırılması gerektiğine inanıyor. Çünkü demir sac, paslanma ve oksitlenmeye yol açarak, suyun içerisine mikrop karışmasına neden oluyor. Su depolarının daha sağlıklı olması için paslanmaz çelik veya nikelle kaplanması gerekiyor.
       <br>
        <br>
         Su depolarının yeri bile bilinmiyor!
         <br/>
         <br/>
         Üç aşamada gerçekleşen projenin ilk aşaması okulların yarıyıl tatiline girdiği ay, ikinci aşaması okulların yaz tatiline girdiği ay, üçüncü aşama ise öğretime açıldığı ayda uygulandı. Bazı okul müdürlerinin su depolarının yerini bile bilmediğini belirten yetkililer, Milli Eğitim Bakanlığı’nı da uyarmış. Sağlık Bakanlığı yetkilileri okullardaki su depolarının dezenfeksiyonunun belediyeler ile Milli Eğitim Bakanlığı’nın görevi olduğuna dikkat çekiyor. Ancak birçok hanede olduğu gibi okullardaki su depoları da denetimsizliğin kurbanı oluyor.
         <br/>
         <br/>
         Peki insan hayatının vazgeçilmezi suların kirli, okullardaki depoların sağlıksız olması hangi felaketlere sebep olabilir? Dünya Sağlık Örgütü’nün (WHO) verilerine göre bulaşıcı hastalıkların yüzde 70’i insanlara sulardan geçiyor. Bağırsak hastalıkları, ishal, Hepatit A, Hepatit E, dizanteri, koli basili, kolera, parazit enfeksiyonları gibi birçok hastalık su yoluyla bulaşıyor. Özellikle ilkokul çağındaki çocukların risk taşıdığını belirten uzmanlar okul sularının mercek altına alınarak denetimlerin sıklaştırılması gerektiğini vurguluyor.
         <br/>
         <br/>
         Gelir düzeyi düşük semt ve şehirlerde içme suyu ihtiyacını okullardaki tuvaletlerin musluklarından gideren öğrenciler aynı zamanda hastalık riskiyle de karşı karşıya gelmiş oluyor. Su mataralarını ya da şişe suyunu çare gören veliler ve öğrencileri bir başka tehlike daha bekliyor. İkili öğretim yapan okullarda çocukların beslenme saatleri öncesi ve sonrasında genel temizlik için kullandıkları bu sular da riski artırıyor. Giderlerinin çokluğundan yakınan okul yönetimlerinin ihmal ettiği bir başka konu ise temizlik malzemeleri. Öğrenciler içme suyu olarak musluklardan akan suyu kullanmasa bile el yüz yıkama, tuvalet temizlikleri sağlıklı şekilde yapılmıyor. Çünkü çoğu okulda temizlik için sabun kullanılmıyor.
         <br/>
         <br/>
         Temiz okula ‘beyaz bayrak’
         <br/>
         <br/>
         Tehlikeleri gören Sağlık Bakanlığı ile Milli Eğitim Bakanlığı, Okul Sağlığı Projesi’nin ardından okul yöneticilerini uyarmak ve öğrencilerin sağlığını korumak için yeni bir kampanya başlattı. İki bakanlığın okulların temizlik ve hijyen konusunda teşvik edilmesi adına başlattığı beyaz bayrak projesi ilk olarak Ankara’da uygulamaya geçirildi. Bu çerçevede iki bakanlığın yetkililerince denetlenen okullara okul içi ve çevresi, kantin, tuvaletler, içme suları, su depoları göz önüne alınarak 100 üzerinden puan veriliyor. 90 ve üzerinde puan alan okullara sağlık ve temizliği simgeleyen beyaz bayrak dikiliyor. Şu ana kadar Ankara’da 10 okulda yapılan kontrollerde sadece Akyurt İlköğretim Okulu 100 üzerinden 90 puan alabildi.
         <br/>
         <br/>
         Beyaz bayrağı ilk kapan okul unvanını kazanan okul sürekli denetlenecek. Verilen beyaz bayrak iki yıl boyunca geçerli olacak. Şimdilerde ise birçok okul beyaz bayrak yarışına girdi. Su deposu taramasından zayıf alan okullar için ise herkes aynı şeyi düşünüyor. Beyaz bayrak projesinde sadece su depoları kriter olarak ele alınsaydı 9 bin 200 okul acaba 100 üzerinden kaç puan alırdı?
         <br/>
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </p>
 <!---------
						<p align="justify" style="margin-top: 8px; margin-bottom: 8px">
						<font face="Verdana" color="#000000" style="font-size: 8pt">
						(Bu yazı 1303 kez okunmuştur)</font>
						</p>
---------->
</div>


Kaynak: [www.aksiyon.com.tr](http://www.aksiyon.com.tr:80/yazdir.php?id=23006), [web.archive.org (arşiv bağlantısı)](http://web.archive.org/web/20060525081611/http://www.aksiyon.com.tr:80/yazdir.php?id=23006)
