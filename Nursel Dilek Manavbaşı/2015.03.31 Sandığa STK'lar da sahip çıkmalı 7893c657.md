# Sandığa STK'lar da sahip çıkmalı

*Nursel Dilek Manavbaşı 2015.03.31*

<div class="pNewsDetailMainContent" itemprop="articleBody">
 <p>
  CHP İzmir Milletvekili Erdal Aksünger, Türkiye’de hiçbir partinin tek başına sandıkları güvenlik altına alabileceğine inanmıyor. Devletin tarafsız kurumlarının bu işi yapması ve sivil toplumun da devreye girmesi gerektiğini savunuyor.
 </p>
 <p>
  Seçime dair endişeleri olan partiler tedbiri elden bırakmamaya çalışıyor. Seçimlerin ve seçim sonuçlarının güvenliği için tüm siyasi partiler, teşkilatları ve belirledikleri sandık müşahitleri aracılığıyla önlemler alıyor. CHP’de oyların güvenli bir şekilde merkezde toplanması ve analiz edilmesi görevi, Genel Başkan Kemal Kılıçdaroğlu’nun başdanışmanlarından İzmir Milletvekili Erdal Aksünger’de. Bilişim uzmanı Aksünger, seçime dair endişelerini dile getirirken en önemli görevin sandık başlarını terk etmemek olduğunu söylüyor. 600 bine yakın kişiye ihtiyaç duyduklarını belirtiyor. CHP’li vekil tüm bunlara rağmen seçim güvenliği konusunda hiçbir siyasi partinin bunu başarabileceğini düşünmüyor.
 </p>
 <p>
  <strong>
   -Vatandaş ben oy veririm ama sandık ne kadar güvenilir endişesini taşıyor. 30 Mart’ta yaşananları göz önünde bulundurursak seçime nasıl güveneceğiz?
  </strong>
  <br>
   En önemlisi geçmiş dönemlerde de yaşadığımız oy pusulalarının bazı yerlerde bulunması, yakılması gibi faktörler. Kamuoyunun kafası karışık. Kendini devlet yerine koyan bir irade var aslına bakarsanız. Biz kurumlara devletin kurumları olarak yaklaşamıyoruz. Kamuoyunun soru işaretleri bizde de var. Oylara müdahale edilmesi, oyların çalınması ve belki de en ciddi sorun adrese dayalı sistemdeki çelişkiler.
  </br>
 </p>
 <p>
  <strong>
   -Ne gibi çelişkiler var?
  </strong>
  <br>
   Belli seçmenlerin havuza alınması, kaydırılması, olmayan binalar, ölenlerin TC kimlik numaralarının devam edip etmediği, mükerrer oy meselesi. Böyle baktığınızda ortada çok kaotik bir konu var.
  </br>
 </p>
 <p>
  <strong>
   -Bunu önlemek için ne yapıyorsunuz?
  </strong>
  <br>
   Bunu çözebilecek kurum iktidarın kendisidir. Devletin kurumlarıdır. Biz de sorularımıza tatmin edici cevaplar alamıyoruz. Ölen seçmenlerin listesini almak istedik. Ölen insanların hepsinin verilerinin bize gelmesi lazım. YSK’dan istedik hâlâ alamıyoruz. Seçime iki-üç hafta bile kalmış olsa, son ana kadar olan ölüm verilerinin bize ulaşmasına ihtiyaç var. Çünkü o kişiler adına oy kullanılıp kullanılmadığının kontrol edilmesi gerekiyor. TÜİK verileriyle YSK verilerini karşılaştırmak istedik ama cevap alamıyoruz. Kendini devlet yerine koyan bir tahakküm var. Hâlâ cevap gelmezse yapacağımız tek şey hukuka başvurmak.
  </br>
 </p>
 <p>
  <strong>
   -Geçen seçimlerde CHP’nin riskli olduğu yerler vardı. Bunlara yönelik bir çalışmanız olacak mı?
  </strong>
  <br>
   Sandık güvenliği konusunda ben Türkiye’deki hiçbir partinin sandıkları komple güvenlik altına alabileceğini düşünmüyorum. Birincisi, sandığın güvenliğini sağlayacak devletin kendi mekanizmasıdır. Kolluğudur, YSK’sıdır, yargı sistemidir. Ama bu kurumlar bugün tarumar edilmiş durumda. Esas olan devlete güvenmektir. Bunlar tarumar edilmişse asıl sıkıntı burada başlıyor. Bizde devlet olduğunu zanneden mekanizmalar var. Geçmiş dönemlere baktığımızda hiç bu kadar ayyuka çıkmamıştı. Hayretler içerisinde incelediğim bir konu mükerrer üyelikler mevzuu. Bir partiye üye olması gerekirken iki partiye üye olan insanlar var. Bir sisteme bunu işleyemezsin. Ben de siyasi parti olarak bana üye olmak için gelen kişiyi sisteme girdiğimde onların sistemini açıp üye mi değil mi görmem lazım. Bunun bir an önce düzeltilmesi gerek. Vizyondan falan bahsediyorlar ama iki bakanlığın verileri bile tutmuyor. O yüzden veri karmaşası çıkıyor.
  </br>
 </p>
 <p>
  <strong>
   -YSK’nın kullandığı seçim sistemiyle ilgili de endişeler var. SEÇSİS ne kadar güvenilir?
  </strong>
  <br/>
  Sistemin temeli Havelsan. Bu programı Havelsan yaptı. Kuruluş aşaması doğru ama artık yönetimler her iktidara göre değiştiği için ciddi endişeler var. Havelsan kadrosu, AKP’ye yakın. Hâliyle buradan bize verilerin hızlı akması konusunda şüphelerimiz var. Sonuç olarak ilçe seçim kurulundan bize bilgi akması önemli ama bu durumda en önemlisi sandık başında olmak!
 </p>
 <p>
  <strong>
   -Sistemin Avrupa ülkelerinde yasaklandığı, hatta sertifikasyonun olmadığı iddia ediliyor?
  </strong>
  <br/>
  Gönül ister ki bu sistemi buradaki bağımsız kurumlar, üniversiteler, STK’lar denetlesin. Ya da yasamanın da içerisinde olduğu bir sistem mekanizması denetlesin. Yoksa bu sistem şeffaflaşmayacak. Sistemin başında duruyorsanız zaten sistemi manipüle etme imkânınız var. Bağımsız kurumlar tarafından denetlenmediği için o sistem her zaman için manipüle edilme riskiyle karşı karşıya. Biz de denetleyemiyoruz. Geçen seçimde Adalet Bakanı YSK’ya gitti. Böyle bir ortamda sizi şüphe duymaktan imtina ettirebilecek ne olabilir? Kaldı ki istifa ettiği için Adalet Bakanı bile değildi. O kapıdan içeri adım atması bu seçimlere şaibe düştüğünün en büyük göstergesidir.
 </p>
 <p>
  <strong>
   -Peki, ne yapılması gerekiyor? Siz nasıl önlem alıyorsunuz?
  </strong>
  <br/>
  En büyük sorunlardan biri sandık başındaki kolluk listesinin bize ulaşması. Onların mükerrer oy kullanmasını önlemek. O yüzden o listelerin bize mutlaka verilmesi lazım. 600 bine yakın adama ihtiyaç var. Herkes kendince tatmin olmak istiyorsa buna erişmeli. 173 bin sandık var. Her sandık başında bir müşahit ve okul sorumluları olacak. Ayrıca ilçelerde veri girecek kişiler ve hukukla-itirazlarla ilgilenecek kişiler dâhil en az 600 bin kişiye ihtiyacımız var. Yani bunun gerekliliği niye? Devlete olan güvensizlik... CHP Genel Merkezi’nde bir network kurduk. Daha önce de vardı ama daha da geliştirdik. Muhalefet partileri içerisinde en yüksek montanlı sistem bizde var. Her türlü veriyi alabiliriz ama verinin oradan düzgün bir şekilde alınması gerekiyor. Bu seçimde farklı uygulamalar yapacağız. Sivil inisiyatiflerle de beraber çalışacağız. Birtakım sivil girişimler var, biz o çağrılara olumlu cevap veriyoruz.
 </p>
 <p>
  <strong>
   -YSK’nın partilere bu seçimde şifre vermesi sorunu çözer mi?
  </strong>
  <br/>
  Bu zaten vardı. Yeni diyecek bir şey yok. Biz burada ciddi bir ekiple çalışıyoruz. Birkaç tane sanal seçim yapacağız kendi içimizde.
 </p>
 <p>
  <strong>
   -Enis Berberoğlu, partiniz için 46 ildeki riskten bahsetti. Oralara yönelik bir çalışma olacak mı?
  </strong>
  <br/>
  Ben size şunu söyleyeyim. Kendileri sabah akşam şundan çektik bundan çektik diyorlar ama 12 Eylül’ün bütün argümanlarını kullanıyorlar. Bu seçim de cuntanın seçim sistemi. Yani vatandaş ne yaparsa yapsın hunhar bir devlet varsa, anayasayı tanımayan bir bakan varsa ortada,  artık çivisi çıkmıştır bu işin.
 </p>
 <p>
  <strong>
   -Vatandaşa düşen görevler neler, oyuna nasıl sahip çıkar?
  </strong>
  <br/>
  Sandığa gitmeden herkes kendi apartmanındaki insanları kontrol etmeli. Sanal seçmenler tespit edilmeli. Eğer o sokakta oturmayan biri var ama listede görünüyorsa bunu partilerin kontrol etmesi lazım. Oyunu düzgün kullanmalı. Parlamento sayısını çok etkileyecek oy sayısı çıktı. Milyonlarca geçersiz oy çıkıyor. Oy kullanırken nelere dikkat edileceği kamu spotu olarak yayımlanmalı. Herkes müşahit olarak durabilir, bunun hukuki bir engeli yok. Tabii seçime katılım oranı çok önemli. Katılım düştükçe AKP’nin sandalye sayısı artıyor. Mobilize ediyor kendi seçmenini. Seçmeni teşvik etmek lazım. Bir de belki en önemlisi parmak boyamaya yeniden dönmek lazım. Mührü kaldırdıysan, parmak izi mi alıyorsun, retina kaydı mı, avuç içi izi mi? Bütün bunlar da yapılmıyor. Bunların 3-5 ay önce hazır olması gerekiyor. Ama temelde sarsılmış bir güven problemi var.
 </p>
</div>


Kaynak: [www.aksiyon.com.tr](http://www.aksiyon.com.tr/ust-manset/sandiga-stklar-da-sahip-cikmali_550327), [web.archive.org (arşiv bağlantısı)](http://web.archive.org/web/20150707025320/http://www.aksiyon.com.tr/ust-manset/sandiga-stklar-da-sahip-cikmali_550327)
