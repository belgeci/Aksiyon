# Soma'nın yaralarını saracak hastane yok

*Nursel Dilek Manavbaşı 2014.07.14*

<div class="pNewsDetailMainContent ctx_content" itemprop="articleBody">
 <p>
  Meslek hastalığı, gelişmiş ülkelerde iş gücü açısından üzerinde titizlikle durulan önemli bir sorun. Türkiye ise bu meselenin çözümünde istenen seviyede değil. Torba yasadan anlaşılan o ki 301 işçinin hayatını kaybettiği Soma bile ders olmamış.
 </p>
 <p>
  13 Mayıs 2014’te Manisa’nın Soma ilçesindeki bir kömür madeninde çıkan yangında 301 madenci hayatını kaybetti. Olay, tarihin en çok can kaybı ile sonuçlanan iş ve madencilik kazası olarak geçti kayıtlara. Soma Kömür İşletmeleri tarafından işletilen maden ocağında, patlamaya elektrikli ekipmanların sebep olduğu söylendi. Yangın, vardiya değişimi sırasında meydana gelmişti ve 787 işçi patlama sırasında yer altındaydı.
 </p>
 <p>
  Yangından çıkarılan işçiler öncelikle Soma Devlet Hastanesi’ne kaldırıldılar. Ancak kısa bir süre içinde en yakın hastanelere taşınmak zorundaydılar. Çünkü Soma Devlet Hastanesi’nde yanık ünitesi yoktu! Nüfusun çoğunun madenden geçimini sağladığı ilçede meslek hastalıklarına ait bir hastanenin olmaması günlerce eleştirilmişti. Zira Soma’da yaklaşık 15 bin kişi madenlerde çalışıyor. Bunların yaklaşık 12 bini yer altı çalışanı. 2013’te Soma’da 5 bin iş kazası olmuş. Bu kazaların yüzde 90’ı maden kazaları ve birçoğunda yanık yaraları oluşmakta. Soma’da bir yanık ünitesinin dahi bulunmaması sadece ilçeye has bir durum değil. Dünyada en fazla iş kazalarının yaşandığı Türkiye’de konunun ciddiyeti henüz anlaşılamamış olacak ki çoğu hastanenin meslek hastalıklarına karşı yeterli donanımı yok. Hatta Türkiye’de yeteri kadar meslek hastalığı hastanesi yok!
 </p>
 <p>
  301 işçinin hayatını kaybettiği maden kazasının üzerinden 2 ay geçti. Meclis, faciayı araştırmak için bir komisyonla işe başladı. Amaç, maden kazalarının araştırılarak bu sektörde alınması gereken iş sağlığı ve iş güvenliği tedbirlerinin belirlenmesiydi. Plan Bütçe Komisyonu’nda görüşülen torba yasa Meclis’in en önemli gündem maddelerinden biri. 1 Temmuz’da tatile girmesi beklenen Meclis, torba yasadan dolayı 25 Temmuz’a kadar çalışacak. Aylardır üzerinde çalışılan torba yasa madenciler ve taşeronlara yeni kazanımlar sağlayacaktı. Ancak torbadan ne taşerona ne de madencilere bir düzenleme çıktı. Öyle ki Soma faciasında en çok eleştirilen yaşam odaları dahi AKP’li vekillerin oylarıyla reddedildi. Soma kazasında yaralanan 122 kişi de torba yasaya bağlamıştı umutlarını. Ancak onlar için de herhangi bir düzenleme çıkmadı. Hatta olay bir acı gerçeği daha ortaya çıkardı. Soma mağdurlarının gidebilecekleri hastaneler bile kısıtlı.
 </p>
 <p>
  <strong>
   Meslek hastaneleri kurulmalı
  </strong>
 </p>
 <p>
  Soma’da çok sayıda yaralı, yanıklardan dolayı çalışamaz durumda. Sadece vücutlarındaki yanıklar değil, onları meslekten uzaklaştıran. İşinden ötürü birçok hastalığa maruz kalanlar için, çalışma hayatı ömür boyu tehlike demek. Yaşam ünitelerinin olmadığı, yanık ünitelerinin kurulmadığı ilçede yaralıların bundan sonraki tedavilerini üstlenebilecek hastaneler bile sınırlı.
 </p>
 <p>
  MHP Manisa Milletvekili Erkan Akçay, Soma’da yanık ünitesi kurulmasını defalarca Meclis gündemine taşıyan isim. Soma Devlet Hastanesi’nde yanık ünitesi olmadığı için özellikle maden kazalarındaki yanık yaralılarının başka illere sevk edilmek için saatlerce bekletildiğini, bunun da ölümlere sebep olduğunu belirtiyor. Akçay, sadece yanık tedavi merkezi değil, Soma gibi il ve ilçelerde meslek hastanelerinin kurulmasının şart olduğuna dikkat çekiyor: “Maden çalışanlarının en önemli sorunlarından biri de meslek hastalıkları. Yaklaşık 15 bin maden çalışanının bulunduğu Soma’da toz ve meslek hastalıklarıyla ilgili tespit kurulu bulunmamakta. Soma, kükürtdioksit ortalamasının en yüksek olduğu yedinci yer. Soma’da bu hava kirliliği nedeniyle kanser hastası sayısı dünya standartlarından dört kat daha fazla. İlçede bugün doğan çocukların büyük bir bölümünde astım ve bronşit gibi hastalıklar var.”
 </p>
 <p>
  Peki, meslek hastalığı nedir, nasıl ortaya çıkıyor?  Türkiye’de meslek hastalıkları neden yeteri kadar önemsenmiyor? Meslek hastalığı, Uluslararası Çalışma Örgütü’nün (ILO) büyük önem atfedip birtakım standartlar getirdiği, eğitimler düzenlediği kapsamlı bir alan aslında. Başta AB ülkeleri olmak üzere gelişmiş ülkeler, işçi sağlığı ve işyeri güvenliği konusunda önemli tedbirler, yaptırımlar uyguluyor.
 </p>
 <p>
  Türkiye, iş kazalarında Avrupa’da birinci, dünyada üçüncü sırada yer alıyor. 2002-2013 yılları arasında toplam 881 bin iş kazası yaşanmış; bu kazalarda 13 bin 442 kişi hayatını kaybetmiş. İş kazaları kadar meslek hastalıkları da oldukça önemli. İş kazası gerçekleştiği an etki gösteriyor. Meslek hastalığı ise uzun bir kuluçka dönemi sonunda ortaya çıkıyor ve kalıcı hasarlar bırakabiliyor. Diğer yandan meslek hastalıklarının tespit edilmesi oldukça zor. Kişi hastalığın farkına varmazsa emekli olduktan sonra da ortaya çıkabiliyor. Meslek hastalığına yakalanan işçilerin haklarını elde etmeleri de neredeyse imkânsız hâle geliyor.
 </p>
 <p>
  <img alt="" height="291" src="http://web.archive.org/web/20151218080606im_/http://medya.aksiyon.com.tr/aksiyon/2014/07/14/Soma-2.jpg"/>
 </p>
 <p>
  Buna rağmen Türkiye’de sadece üç meslek hastalıkları hastanesi var. Ülkemizde ilk meslek hastalıkları hastanesi SSK’ya bağlı olarak 1949’da İstanbul Nişantaşı’nda kurulmuş. Bu yıllarda meslek hastalıkları kavramı içerisinde yer alan onlarca hastalıktan sadece pnömokonyoz (akciğer hastalığı) teşhis edilebilmiş ve yalnızca Zonguldak bölgesiyle sınırlı vaka bildirimi gerçekleşmiş. 1978’de aynı anda hem İstanbul hem de Ankara’da meslek hastalıkları hastaneleri açılmış. Bunların açılmasıyla Nişantaşı’ndaki hastane meslek hastalıklarına bakma görevini bırakmış. Bu iki hastanenin kurulmasıyla birlikte tespit edilen hastalık sayısında ve çeşidinde önemli bir artış görülmüş. Ankara ve İstanbul’un ardından 1982’de Zonguldak’ta meslek hastalıkları hastanesi açılmış ve kömür madenleriyle ünlü Zonguldak ve çevresinin ihtiyacına cevap vermeye başlamış. SSK bünyesinde hizmet veren bu hastaneler, 19.02.2005’te Sağlık Bakanlığı’na devrolundu.
 </p>
 <p>
  Türkiye’deki üç hastaneden biri, Ankara Meslek Hastalıkları Hastanesi. Hastane yöneticisi Dr. Hınç Yılmaz, sayının yetersizliğinden yakınıyor. Meslek hastalıklarına yönelik acı tablonun değişmesi için iş güvenliği ve iş sağlığına yönelik yeni çalışmalara ihtiyaç olduğuna dikkat çekiyor: “İstanbul’daki hastane 12 vilayete, Zonguldak’taki hastane Bartın’a bakıyor. Ancak Ankara’da 100 yataklı bir hastaneyiz ve sorumluluğumuzda 67 il var! Bu tablonun değiştirilebilmesi için iş güvenliği ve iş sağlığı ile ilgili yeni bir yasanın çıkartılması gerekiyor.”
 </p>
 <p>
  Yılmaz, Türkiye’de meslek hastalığının tanı ve tedavi eğitiminin tıp fakültelerinde verilmediğini hatırlatıyor. Ayrıca meslek hastalıklarının istatistiğinin tutulmadığını öne sürerek durumun vahametini gözler önüne seriyor: “Basit birkaç saatlik ders var. 16 milyon çalışan var; ama bunun uzmanı ne bir hekim var, ne konuyu bilen bir işyeri hekimi... İşyeri hekimlerinin aldığı eğitimler yetersiz. Bugüne kadar işyeri hekimlerinin eğitimini Tabipler Birliği verdi; ama meslek hastalıkları tespitinde yetersiziz.”
 </p>
 <p>
  <img alt="" height="486" src="http://web.archive.org/web/20151218080606im_/http://medya.aksiyon.com.tr/aksiyon/2014/07/14/Soma-3.jpg"/>
 </p>
 <p>
  <strong>
   Hastalık kayıtlara geçmiyor
  </strong>
 </p>
 <p>
  Meslek hastalıkları hastanesine başvuru ferdî olarak yapılabileceği gibi, işyeri hekimi veya başka bir hastaneden sevk yoluyla da yapılabiliyor. Mahkemeler, çalışanların sağlığıyla ilgili çıkabilecek anlaşmazlıklarda yalnızca bu hastaneleri muhatap alıyor ve yine sadece bu hastanelerin verdiği meslek hastalığı raporları geçerli sayılıyor. Fakat bütün bunlara rağmen hastanelerin önemi yeterince anlaşılamıyor; personel ve ödenekler yetersiz kalıyor.
 </p>
 <p>
  Türkiye, en fazla iş kazası yaşanan ülkeler arasında yer alırken, çok sayıda meslek hastalığı kayıtlara geçmiyor. Nedeni ise hem iş yerinin kayıt tutmaması hem de istatistiğe girmeden hastalığın tedavi edilmesi. Ancak bu rakamların ‘gizlenmesi’, çalışan aleyhine ciddi hak ihlallerine yol açtığı gibi erken teşhis ve tedavi konusunda da büyük engeller çıkarıyor. Gelişmiş ülkeler, meslek hastalıklarına yakalanan kişileri, hangi mesleklerde hangi hastalıkların ne kadar görüldüğünü ve meslek kazalarını düzenli olarak kayda geçiriyor. Bu şekilde farklı meslek kollarında çalışanların ne tür hastalık riskiyle karşılaşabilecekleri önceden belirleniyor, ona göre tedbir alınıyor. Meslek hastalığının tespit edilememesi veya geç tespiti, hastalığın ağırlaşmasına sebep olduğu gibi işçi, sigorta sistemi, ülke ve işveren için de büyük zarara yol açıyor. Mesela, bir çalışanın hastalığının kaynağının ‘mesleği’ olduğu bilinmezse, birçok tedavi yöntemi uygulanmasına rağmen muhtemelen iyileşme sağlanamıyor; sağlansa bile kişi daha sonra aynı riskli ortama yine döndüğü için yeniden hastalanıyor. Aynı akıbet, diğer çalışanların da başına gelebiliyor. Hâlbuki hastalığın iş ortamından kaynaklandığı hemen fark edilebilse mevcut riski minimuma indirmek için tedbir alınarak hem hasta hem de diğer çalışanlar kurtarılıyor, sigorta sistemi yüksek maliyetli tedaviler ve erken maluliyetlerle zarara uğramıyor, sosyal ve etik sorunlar da önceden engellenebiliyor.
 </p>
 <p>
  SGK verilerine göre Türkiye’de 2012’de sadece 891 meslek hastalığı kayıtlara geçmiş. Bu sayı İngiltere’de 500 bin, ABD’de ise 160 bin. Birlik İş Güvenliği ve Çevre Sağlığı Eğitim Araştırma Derneği Başkanı (Bir-Der) Abdullah Bozkır meslek hastalıklarının sağlıklı bir kaydının tutulmadığını doğruluyor. Sayının giderek azaldığını belirten Bozkır, rakamların gerçeği yansıtmadığını öne sürüyor: “Ülkemizdeki meslek hastalığı verilerinin gerçeklikle hiçbir ilgisi yok. 1990’larda her yıl kayıtlara geçen meslek hastalığı sonucu ölüm olayları ortalama 100 civarındayken;  2000 yılında birden 6’ya inmiş! 2009’da ise sıfıra kadar düşmüş. 2010 ve 2011 istatistiklerinde 10, 2012’de ise taşıma için depolama ve destek faaliyetlerinde çalışan bir kişi. Yani madenlerde çalışanlar, kaynakçılar, kot taşlamacıları, petrol çıkaranlar, mermer madenleri gibi yerlerde çalışanlarda dünya standartları üzerindeyiz. Gel de inan!”
 </p>
 <p>
  Hastane yöneticisi Hınç Yılmaz’a göre de Türkiye’de sağlıklı bir kayıt sistemi yok: “Dünya Sağlık Örgütü’ne göre rahatsızlıkların yüzde 56’sı meslek hastalığı, yüzde 44’ü iş kazası. Ancak ülkemizde meslek hastalığı tespiti yok. Dolayısıyla yüzde 99 iş kazası, yüzde 1 meslek hastalığı çıkıyor. Türkiye’de böyle bir istatistik yok.”
 </p>
 <p>
  Meslek hastalıklarındaki eksikliklerin nedenlerinden biri, gerek iş yeri hekimleri gerekse sağlık kuruluşlarında çalışan hekimler tarafından atlanması. Diğer bir neden ise Türkiye’de İş Sağlığı Güvenliği (İSG) alanındaki denetim elemanı yetersizliği.
 </p>
 <p>
  <strong>
   Risk oranı en yüksek meslekler
  </strong>
 </p>
 <p>
  Çok sayıda iş kolunda meslek hastalıkları görülüyor. Uzmanlar, ‘hastalık yapan’ mesleklerde erken teşhis ve korunma tedbirlerinin önemine dikkat çekerek periyodik muayenelerin şart olduğunu vurguluyor. Kanser gibi birçok hastalığa zemin hazırlayabilen en riskli sektörler şöyle: Maden ocakları, akü fabrikaları, tersaneler, lastik ve boya sanayii, plastik sektörü, kot taşlamacılığı, dökümhaneler, demir-çelik endüstrisi, petrol sanayii, devamlı aynı pozisyonda yapılan işler, yapıştırıcı gibi kimyasalların kullanıldığı ayakkabıcılık benzeri işler, marangozluk, mobilyacılık, tekstil, x-ray benzeri ışınlara maruz kalınan meslekler, aşırı ses ortamında yürütülen işler, laborantlık…
 </p>
 <p>
 </p>
</div>


Kaynak: [www.aksiyon.com.tr](http://www.aksiyon.com.tr/saglik/somanin-yaralarini-saracak-hastane-yok_538923), [web.archive.org (arşiv bağlantısı)](http://web.archive.org/web/20151218080606/http://www.aksiyon.com.tr/saglik/somanin-yaralarini-saracak-hastane-yok_538923)
