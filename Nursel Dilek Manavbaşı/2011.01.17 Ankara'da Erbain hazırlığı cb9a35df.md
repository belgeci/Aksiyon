# Ankara’da Erbain hazırlığı

*Nursel Dilek Manavbaşı 2011.01.17*

<font class="agenda2NewsSpot">
 Evrensel Aşura Matemi’nin ardından Caferiler bu hafta sonu yapılacak Erbain etkinliğine hazırlanıyor. Bu vesileyle bir grup Caferi, Ankara’dan Irak’a gidecek.
</font>
<font class="newsDetail">
 <p>
  <p class="MsoNormal">
   Önce Başbakan Tayyip Erdoğan, Caferiler tarafından düzenlenen Evrensel Aşura Matem Merasimi’ne katıldı. Ardından eşi Emine Erdoğan ve kızı Sümeyye Erdoğan, Ankara’daki Kerbela oyununda gözyaşlarını tutamadı. Cumhuriyet tarihinde bir başbakanın ilk kez törenlere katılması onları bir anda gündeme taşıdı. Caferiler şimdi de yeni bir etkinliğe ev sahipliği yapmaya hazırlanıyor. İmam Hüseyin ve Kerbela şehitlerinin şahadetlerinin kırkıncı günü olan Erbain Matem Merasimi bu hafta sonu (23 Ocak) İstanbul Bağcılar’da gerçekleştirilecek. Caferilik İnancını Tanıtma, Araştırma ve Eğitim Derneği (CAFERİDER), CEM Vakfı Alevi-İslam Din Hizmetleri Başkanlığı, Tüm İlahiyat Fakülteleri ve Yüksek İslam Enstitüleri Mezunları Derneği (TİYEMDER) tarafından ortaklaşa düzenlenen etkinliğe Başbakan Erdoğan’ın da katılması bekleniyor. Ankara’dan da bir grup Caferi, Erbain törenleri için Irak’a gitmeyi planlıyor. Bu vesileyle Ankara’da yaşayan Caferileri bulduk. Hayat tarzlarını, ibadetlerini ve Diyanet’ten beklentilerini sorduk.
  </p>
  <p class="MsoNormal">
   Ankara Etlik Muhammediye Camii’nde bir cuma namazı vakti. Cami cemaati yavaş yavaş yerini alıyor. Azeri şivesiyle konuşan imamın vaazı dışarıdan duyuluyor. Kerbela olayını anlatıyor. İmam, ‘Hüseyin’ dedikçe camiden feryatlar yükseliyor. Yukarıda kadınlar, aşağıda erkekler ağlıyor. Vaaz,
   <span>
   </span>
   ezan-ı Muhammediye ile kesiliyor. Ezandaki farklılık dikkat çekiyor. Eşhedü enne Muhammeden Resulullah’tan sonra Eşhedu enne Aliyyün Veliyullah deniliyor. (Şahadet ederim ki Hz. Muhammed Allah’ın kulu ve elçisidir. Hz. Ali onun velisidir.)
  </p>
  <p class="MsoNormal">
   Ezanın ardından namaz başlıyor. Caferiler, öğle ile ikindi ve akşam ile yatsı namazını birleştirerek günde üç kez namaz kılıyor. Namazda secde ederken alnın temas edeceği yere Kerbela’dan getirilen ‘mühür’ dedikleri taş konuyor. Sebebi ise Hz. Muhammed’in (sas), namazı toprak, hasır, odun gibi nesneler üzerinde kılmış olması. Ayrıca ‘topraktan yaratıldık, toprağa gideceğiz’ anlayışı var. Aslında yeryüzünün her toprağına secde ediliyor. Kerbela toprağının sadece önceliği var. Cemaatten bazılarının önünde taş yok. Anlıyoruz ki, cuma namazını kaçırmak istemeyen Sünniler de burada. Onlar da vakit namazlarını kılıp çıkıyor.
  </p>
  <p class="MsoNormal">
   Ankara’da iki Caferi camii bulunuyor. Biri Keçiören Kamilocak’ta Allahuekber Camii, diğeri Etlik’teki Muhammediye Camii. Yeni bir cami inşası Sincan’da devam ediyor. Hacı Seyyid Abdullah Güngör, Muhammediye Camii’nin 30 yıllık imamı. Caferi mezhebini doğru dürüst öğrenmek için yollara düşen onlarca Caferi’den biri.
   <span>
   </span>
   Irak’ın Necef, İran’ın Kum kentinde 12-13 yıl eğitim görmüş. Güngör, din görevlisi olmak için değil, dinî eğitim almak için gittiğini dile getiriyor. İran’a gidiş sebebi, Türkiye’de Caferilere yönelik bir eğitim hizmeti verilmeyişi. Eğitimi bittiğinde Ankara’ya gelmiş. Etlik’teki caminin yapım aşamasından itibaren her kademesinde emeği var.
  </p>
  <p class="MsoNormal">
   Abdullah Güngör’ün yeğeni Seyit Şuca Güngör de aynı camide din görevlisi. Seyit, Hz. Peygamber’in (sas) soyundan gelenlere deniyor. Şuca ise yiğit, korkusuz, cesur anlamlarına gelen şecaat kökünden geliyor. İlkokulu Kars’ta tamamlayan Seyit Bey, Kars’ta bir Caferi hocasının yanında Arap dili ve edebiyatı eğitimi almış. Ardından birçoğu gibi İran’a gitmiş: “Türkiye’de Caferilerin isteklerine uygun bir yapılanma mevcut değil. 1970’den beri aile efradının içerisinde din âlimleri mevcut. Dolayısıyla yabancı olmadığımız bir yaklaşım.” Güngör, Sünni ekolle Şii ekolünün kesinlikle örtüşmediği fikrini savunuyor: “Zaten öyle bir örtüşme söz konusu olsaydı hiçbir Şii eğitim almak için başka ülkeye gitmez. Dünyada nitelikli bir Şii fıkhını öğrenebilmenin iki yolu var. Ya İran’da Kum’a ya da Irak’ta Necef’e gideceksin.”
  </p>
  <p class="MsoNormal">
   İran’da 10 yıl eğitim alan Güngör, o dönem Amerika’dan Afrika’ya kadar her ülkeden öğrenci geldiğini belirtiyor. Bir Caferi camiinde din görevlisi olmak için en az 5-6 yıllık eğitime ihtiyaç var. Seyit Güngör, Caferilerin kendilerini sadece camileri vasıtasıyla tanıtabildiklerini ifade ediyor: “Bizim medyamız, televizyonumuz, gazetemiz yok. Sesimizi duyurabileceğimiz tek yer camiler. Caferilere camiler aracılığıyla ulaşmamız bir zorunluluk. Okuduğumuz bu ilimlerle ders verebiliriz; ama bu Türkiye’de kanunen mümkün değil.”
  </p>
  <p class="MsoNormal">
   Güngör, kendisini ‘din görevlisi’ değil, ‘din hizmetçisi’ olarak tanımlıyor: “İlme hizmetin mesleği olmaz.” Böyle olursa insanın bu yolda sadakatle, fedakârlıkla çalışacağına inanıyor. Güngör, dinin idarecisinin de devlet olmayacağı görüşünde. O yüzden çoğu Caferi gibi Diyanet kavramını eleştiriyor: “Dünyanın hiçbir yerinde Caferiler devlete bağlı değil. Camiler devlet tekelinde değil. Şia’nın merkezi İran ve Irak’ta da yapı böyle değil. O yüzden bizim Diyanet’ten bir beklentimiz yok.” Bugün Türkiye’deki camilerin gideri Caferi halkının bağışları ile karşılanıyor. İmamların maaşları cemaatin durumuna göre farklılık gösteriyor. Maaşlar 850 ila 1500 TL arasında değişiyor. Çoğunun sigortası yok.
  </p>
  <p class="MsoNormal">
   Usulde Caferilerin Alevi ve Şia’dan farkı yok. Dinî temelleri bir, uygulamada farklılık gösteriyor. İmam Cafer Sadık’tan önce Şia, Hz. Ali döneminde Alevi, İmam Cafer döneminde ise Caferi denmiş. Güngör, bu durumu ‘bir hakikatin farklı isimler altında anılması’ şeklinde açıklıyor. Kendilerini şöyle tarif ediyor: “Aleviyim, Caferi’yim, Şii’yim ve Ehl-i Beyt dostuyum.” Güngör, aralarındaki farkın eğitimsizlikten kaynaklandığı görüşünde. Alevilerin zaman içerisinde olması gereken iki önemli ayağının (din öğretmeni ve kaynağı) kırıldığını söylüyor: “Alevilerde din hocası zaman içinde ‘dede’ olmuş. Dedelerin de Hz. Ali’nin buyruklarına, eserlerine müracaat etmesi gerekir. Keşke Alevi dedeleri bilgilerini asli kaynaktan alsa. Caferiler kaynaktan kopmayıp günümüze kadar asıllarını korumuş.” Caferi imamlar okullarda Aleviliğin müfredata girmesi hâlinde özen gösterilmesi gereken bir hususa dikkat çekiyor: “Alevilik müfredata girecekse Caferi kaynaklara, referanslara dayalı din bilgisi verilsin.”
  </p>
  <p class="MsoNormal">
   Caferiler dünyadaki Müslüman nüfusunun yüzde 12’sini oluşturduklarını iddia ediyor. Caferi olarak adlandırılan Şiilerin Türkiye’deki nüfusu, eski Kültür Bakanı Namık Kemal Zeybek’in Meclis konuşmalarındaki kayıtlara göre 3 milyon civarında. Kökenleri Azerbaycan’a dayanıyor. İlk Caferi camii Kars’ta 1950’lilerde kurulmuş. Şu anda Caferilere ait 300 cami var. Bunlardan sadece ikisi Ankara’da. 30’a yakını İstanbul’da. Ayrıca İzmir’de 5, Bursa’da 4 camileri var. Ankara’daki Caferilerin tamamı Azeri Türkü. Nüfus ağırlıklı olarak Kars ve Iğdır yörelerinde yaşıyor. Ankara’ya göç edenlerin çoğu Kars’tan gelmiş. Kamilocak Mahallesi’nin neredeyse tamamını Caferiler oluşturuyor. İmamlar din görevlisi ihtiyacını karşılamak için İran, Irak ve Suriye gibi havzalarda eğitim alıyor. Önceleri Irak’a gidenler, Saddam’ın baskılarından kaçarak İran’a kaymış. Eğitim bu nedenle İran’ın Kum kentinde yoğun. Havza-i İlmiye, Feyziye, Masumiyye ve Hüccetiye, Kum’daki 50’yi aşkın okuldan birkaçı. Meşhed, İsfehan, Tebriz, Hoy ve Necefabad’da da medreseler bulunuyor.
  </p>
  <p class="MsoNormal">
   ERBAİN NEDİR? Erbain’in kelime anlamı kırk. İmam Hüseyin ve Kerbela şehitlerinin şahadetlerinin kırkıncı günü olan Erbain, Caferi mektebinde önemli. Kerbela vakasından sonra Şam’a götürülen esirlerin 40. günde Kerbela’ya varmış olmalarından dolayı o gün bu gündür. Caferiler o acıyı zinde tutmak için bu günü matem içinde geçiriyor. Organizasyonlar Aşura Matemi’ndekiyle aynı. Irak’ta ise Erbain yürüyüşü yapılıyor. Irak’ın dört bir tarafından Caferiler mesafe tanımaksızın Kerbela’ya yürüyor.
  </p>
 </p>
</font>

## Yorumlar

### mehmet gündeş, 2011-01-18
> Farklı İslami gruplar adına yazdığınız bu haberden dolayı tebrik ediyorum. Türkiye’de sadece Aleviler ve onların sorunla...

Kaynak: [www.aksiyon.com.tr](http://www.aksiyon.com.tr:80/aksiyon/haber-28443-ankarada-erbain-hazirligi.html), [web.archive.org (arşiv bağlantısı)](http://web.archive.org/web/20110128232544/http://www.aksiyon.com.tr:80/aksiyon/haber-28443-ankarada-erbain-hazirligi.html)
