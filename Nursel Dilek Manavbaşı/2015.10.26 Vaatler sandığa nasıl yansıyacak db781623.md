# Vaatler sandığa nasıl yansıyacak?

*Nursel Dilek Manavbaşı 2015.10.26*

<div class="pNewsDetailMainContent ctx_content" itemprop="articleBody">
 <p>
  <em>
   Anketler 1 Kasım’da sonuçların pek değişmeyeceğini söylüyor. Partilerin vaatlerinde de neredeyse değişiklik yok. 7 Haziran’dan bu yana değişen tek şey AKP’nin başkanlık ısrarının azalması. Ekonomik vaatler ise en popüleri.
  </em>
 </p>
 <p>
  Asgari ücretli, emekli, öğrenci, taşeron, yoksul... Partiler 7 Haziran’dan bu yana seçim beyannamelerini onların üzerine inşa etmiş durumda. Neredeyse hiçbir partinin ‘onlarsız’ vaadi yok. Taşerona kadro, öğrenciye burs, emekliye ikramiye, asgari ücretliye zam… Seçim beyannamelerinin en önemli başlıkları ise eğitim, sağlık, Kürt sorunu ve ekonomi. Artan saldırılar nedeniyle liderlerin meydanlardaki en önemli argümanı ise terör. Peki, 7 Haziran’dan bu yana partilerin vaatlerinde neler değişti? Bu ‘değişim’ oylara nasıl yansıyacak?
 </p>
 <p>
  Aslında en önemli değişiklik, AKP’nin söylemlerinde. Artan terör olayları ve yaşanan Ankara katliamının ardından parti, asıl gündemini bu yöne kaydırmış durumda. Saldırıların oylarını artırdığını bile dile getiriyor! AKP’nin ‘7 Haziran Değerlendirme Raporu’ bunun en bariz göstergesi. 1 Kasım için hazırladığı seçim beyannamesine bakıldığında 7 Haziran seçim süreci ve sonrasında yöneltilen eleştirileri dikkate aldığı görülüyor. Seçim beyannamesinde bir güncelleme yaptığı, daha somut, gündelik yaşamı etkileyecek vaatlere beyannamesinde yer verdiği söylenebilir. Bunun için diğer partiler gibi gençlere, kadınlara ve emeklilere doğrudan sesleniyor. Partide dikkat çeken en büyük değişimse başkanlık sistemiyle ilgili. 7 Haziran seçimlerine giderken meydanlarda sıkça dillendirilen başkanlık sistemi bugün partinin gündeminde neredeyse yok!
 </p>
 <p>
  Partinin bir diğer değişimi, ekonomi vaatleriyle ilgili. Muhalefetin ekonomi vaatlerinin halk üzerinde etkisini fark eden AKP, ekonomiye ağırlık vermiş durumda. 7 Haziran beyannamesinde asgari ücret için rakam telaffuz etmekten kaçınmıştı. Hatta diğer partilerin rakamlarına atıfta bulunarak ‘Kaynak nerede?’ diye sormuştu. Ancak oyların düştüğünü gören AKP, 1 Kasım için bu kez rakamlardan kaçınmadı. Asgari ücreti 1300 liraya yükselteceğini belirtirken, emekli aylıklarında yıllık 1200 TL artış vadetti. Gençlere sınırsız internet sözü verilen seçim beyannamesinde genç çiftçilere proje karşılığı destek ve kredi vaadinde bulunuldu. Yine de diğer partilerin ekonomik vaatleriyle kıyaslandığında AKP’nin vaatlerinin daha temkinli olduğu söylenebilir. Bu arada hemen belirtelim; vatandaş, 13 yıldır iktidarda olan bir partiden vaat değil, icraat istiyor. Haklı olarak “Madem verecektin, neden şimdiye kadar vermedin?” diye soruyor.
 </p>
 <p>
  Diğer partilere baktığımızda ise 7 Hazi-ran’dan bu yana ekonomik vaatleri neredeyse aynı. CHP 200 sayfalık seçim beyannamesini ekonomi üzerine inşa etmiş durumda. Kredi ve kredi kartı faizlerinin silinmesi, emekliye ikramiye yankı bulan vaatleri. MHP ve HDP ise asgari ücretliye 1500’den 2 bin liraya varan vaatlerini yineliyor.
 </p>
 <p>
  AKP, 1 Kasım seçimleri için hazırladığı beyannamede çözüm süreci konusunda, 7 Haziran seçim beyannamesindeki yöntemin aynısını izliyor. Çözüm sürecine ‘Temel Hak ve Hürriyetler’ başlığı altında yer verilen beyannamede çözüm sürecinin normalleşmenin yol haritası olduğu vurgulanmış ve “Silahın tamamen gündemden çıktığı bir noktaya ulaşmak için gereken tüm tedbirleri alacağız.” denilmişti. Yeni beyannamede bir önceki ifadeler aynen korunuyor. Ancak 7 Haziran seçimleri sonrası bakış açısı şu şekilde yansıtılıyor: “AK Parti olarak, 7 Haziran’dan sonra da ülkede birlik ve kardeşliği tesis etmeyi amaçlayan ve dönemsel bir mesele olarak bakmadığımız çözüm sürecini kararlılıkla sürdüreceğiz. AK Parti iktidarı ilk günkü ilkesel duruşunu ve siyasi pozisyonunu korumaktadır. Ancak terör örgütünün eylem ve sabotajları süreci sürdürülebilir olmaktan çıkarmıştır. Süreçte farklı sebeplerle oluşan güvenlik risklerini gidermek, bölge insanını ceberut ve zalim örgütün baskısından korumak devletin öncelikli görevidir. Çözüm sürecinin mimarı, yürütücüsü ve lokomotifi AK Parti’dir. Kamu düzeni tesis edilinceye kadar terörle mücadelemize, hukuk ve kardeşlik tam anlamıyla tesis edilinceye kadar da çözüm süreci anlayışımızı korumaya devam edeceğiz.”
 </p>
 <p>
  Diğer partilerin Kürt sorununa bakış açısında herhangi bir değişim yok. CHP, çözüm sürecine yönelik ‘Doğu ve Güneydoğu’da Tam Demokrasi’ alt başlığı ile ele alınan konuları bu kez “Kürt Sorunu” başlığı altında değerlendiriyor. MHP’nin seçim beyannamesinde ‘Terörle mücadele’ başlığı altında ise ‘Terörle müzakereye derhâl son verileceği’ vurgulanıyor. HDP beyannamesinde demokratik özerklik ve anadilinde eğitim vurgusu yapılıyor.
 </p>
 <p>
  Başkanlık meydanlarda yok!
 </p>
 <p>
  AKP’nin seçim beyannamesindeki en büyük değişim, başkanlık sistemiyle ilgili. Geçen seçimlerde Cumhurbaşkanı Erdoğan’ın başkanlık için söylemleri benimsenmese de parti bundan vazgeçmiş değil. Ancak meydanlarda ve Başbakan Davutoğlu’nun ağzında bu konuyla ilgili tek bir cümle dahi yok!
 </p>
 <p>
  AKP, başkanlık sistemine ilk kez 7 Haziran seçimleri için hazırladığı beyannamede yer vermişti. Bu beyannamede, sistem, yeni anayasa taahhüdünün hemen ardından yer bulmuş ve ‘Yönetim Modeli ve Başkanlık Sistemi’ başlığı altında anlatılmıştı. 1 Kasım beyannamesinde başkanlık sistemi konusundaki görüşler, 7 Haziran beyannamesi ile bir cümle dışında kelimesi kelimesine aynı. Her iki beyannamede de sistem konusunda şu görüşe yer veriliyor: “Parti olarak, demokratik bir perspektifle yapılandırıldığında, parlamenter sistemle başkanlık sistemi arasında demokrasiye uyum açısından bir fark bulunmadığı kanaatindeyiz. Nitekim her iki sistemin de olumlu örneklerine rastlanabileceği gibi olumsuz örneklerine de rastlanabilir. Ancak bir yandan vesayetçi bir şekilde kurgulanarak demokratik doğasından koparılmış parlamenter sistemin yol açtığı siyasal istikrarsızlıklar, öte yandan yeni Türkiye vizyonumuzun ihtiyaç duyduğu etkin ve dinamik yönetim dolayısıyla, başkanlık sisteminin daha uygun bir yönetim modeli olduğuna inanıyoruz.” 1 Kasım beyannamesine öncekinden farklı olarak giren tek cümle ise şöyle: “Yeni sistemde meşru siyasi otoriteye hesap vermeyen paralel yapılara kesinlikle izin vermeyeceğiz.”
 </p>
 <p>
  Diğer partilere baktığımızda ise hepsi parlamenter sistemden yana. Başkanlık sistemine tamamının karşı olduğunu söylemek mümkün. HDP’nin 7 Haziran öncesi sloganı ‘Seni başkan yaptırmayacağız’, 1 Kasım’da ‘Seni diktatör yaptırmayacağız’ olarak değişti. Görünen o ki halk ekonomik vaatlerin yanında aslında 1 Kasım’da rejimi de oylayacak.
 </p>
</div>


Kaynak: [www.aksiyon.com.tr](http://www.aksiyon.com.tr:80/secim/vaatler-sandiga-nasil-yansiyacak_552692), [web.archive.org (arşiv bağlantısı)](http://web.archive.org/web/20151102054749/http://www.aksiyon.com.tr:80/secim/vaatler-sandiga-nasil-yansiyacak_552692)
