# Darbe komisyonunun darbeli vekili

*Nursel Dilek Manavbaşı 2012.05.14*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Cumhuriyet tarihinde ilk kez kurulan Darbeler ve Muhtıraları Araştırma Komisyonu çalışmalarına başladı. Komisyon üyelerinden AK Parti Manisa Milletvekili Selçuk Özdağ, darbeyi yaşayan canlı tanıklardan sadece biri.
  </font>
 </div>
 <div id="newsText">
  <font class="detail-text">
   <p>
    ‘Zaman zaman cezaevlerine gazete gelmiyor. Gazetelerin gelmeyişi iyiye alamet değil. Zira haberlerden tecrit edilmemiz kötü bir haberin varlığına işaret ediyor. Habersizlik bile bir haber; ama kötünün haberi. Ölüm sırasının hangi arkadaşıma geldiğini düşündürüyor. Onun yerine ben acı çekiyorum. Gazetelerin kesildiği her gün yaptığım ilk iş yüzlerdeki ifadeyi bir sanatçı hassasiyetiyle tecessüs etmek. İşte yine o günlerden birini yaşıyoruz. İçimiz buz gibi. Gazeteler iki gündür gelmiyor, kapıya asker çağırıyorum fakat beyhude… Herkes sözleşmiş gibi bildiklerini gizlemeye çalışıyor. İki gün boyunca öğrenebildiğimiz tek şey içimizden birinin idam edileceği. Ama hangimiz? Meçhul ihbar herkesi düşünmeye zorluyor. Bitişik koğuş derin bir teessürle bağırıyor: ‘İdamlar, işkenceler yıldıramaz bizleri’. Anladım ki bir kişi alınıp götürülecek. Önceden bize intikal eden bilgileri yokluyorum. Bu olsa olsa İlyas olmalı diye düşünüyorum. Nitekim tahminimizin doğruluğu sonradan anlaşılıyor. Evet, bir insan daha çaresiz son yolculuğuna çıkmak üzereydi. Bağırtılar, sloganlar bir çaresizliğin terennümünden başka neydi ki? İşte şimdi yine huzursuzum, giden hasımdan çok bir insan! Geçmişte karşılıklı vuruşmamıza rağmen bizim insanımız. Cezaevi bir anda bir uğultuya boğuluyor, soruyorum kendime, ‘Ölüm bu uğultu mu?’ Daha fazla dayanamıyorum ve başlıyorum ağlamaya. Ağlıyorum, İlyas’a değil insanlığa. İlyas’ı bizden çalıp götüren insanlığa.’
   </p>
   <p>
    Bu satırlar, 1986 yılında, Ankara Ulucanlar Cezaevi’nde kaleme alındı. O dönemin mahkûmlarından ülkücü Selçuk Özdağ’dı satırların sahibi. Daha düne kadar sokaklarda çatıştığı; ama 2,5 metrekarelik alanda tanıdığı solcu İlyas Aktaş için yakmıştı bu ağıdı. O yüzden ‘Giden bir hasımdan çok insandı’ demişti İlyas için.
   </p>
   <p>
    İlyas ve niceleri asıldı o günlerde. Geriye kalanlar ise darbenin izlerini taşıdı bugüne kadar. Kimse hesap sormadı, soramadı. 12 Eylül referandumuyla bir kapı aralanmıştı; ancak millet iradesinin tecelli ettiği Meclis, darbelerle şimdiye kadar yüz yüze gelmemişti.
   </p>
   <p>
    Şimdi, Meclis ilk kez tarihî bir adım atarak bu yüzleşmeyi gerçekleştirme niyetinde. AK Parti’nin fikir önderliği, diğer partilerin işbirliğiyle bir adım atıldı darbeleri önlemek için. Darbeler ve Muhtıraları Araştırma Komisyonu kuruldu. Amacı geçmişin hesabını sormak değilse de bir yüzleşmeye kapı aralamaktı. Tabii darbeye teşebbüsün önüne geçmekti nihayetinde. İlk toplantısını geçen hafta yapan komisyonun en önemli isimlerinden biri AK Parti Manisa Milletvekili Selçuk Özdağ’dı.
   </p>
   <p>
    1986 yılında İlyas’a ağıt yakan ülkücü genç Özdağ, bugün o komisyonda. Ulucanlar Cezaevi’ndeki ajandası elinde. O gün, o ajandaya tuttuğu notlar, bugünün komisyonuna ışık tutacak nitelikte. Özdağ, şimdi hem milletvekili hem de darbenin canlı şahidi sıfatıyla o masada oturuyor. Nice İlyas’ı bizden çalıp götüren sisteme ve zihniyete hesap soruyor. “Hâlâ ağlanacak binlerce İlyas’ımız var.” diyen Özdağ, idamla yargılandığı o dönemi ve komisyon çalışmalarını anlattı.
   </p>
   <p>
    <strong>
     Ciğer zarım kalbime yapıştı
    </strong>
   </p>
   <p>
    Siyasi hayatı 1975’te başladı Özdağ’ın. Manisa’da üniversite öğrencisiyken aynı zamanda ülkü ocaklarında gençlik liderliği yapıyordu. 22 yaşında, çiçeği burnunda nişanlıydı. 12 Eylül 1980 darbesiyle tutuklananlar arasında yer aldı. MHP’li Ülkücü Kuruluşlar davasından idamla yargılanacaktı. Manisa, Buca, Şirinyer ve Ankara Kapalı Cezaevi’nde 6,5 yıl kaldı. Uğradığı işkenceler sonucunda akciğerlerinden darbe aldığı için tüberküloza yakalandı. Elleri ve ayakları kelepçeli revirde tedavi gördü. Ciğer zarının kalbine yapışması sonucu kan kusuyordu revirde. Diğer odadan ise daktilo sesleri duyuluyordu. O günlerde revirin yan odasında kalan kişi eski başbakanlardan Bülent Ecevit’ten başkası değildi. Yabancı basına izinsiz demeç verdiği için Ulucanlar’a getirilmişti Ecevit. Vaktinin çoğunu yazarak geçiriyordu. Her zaman takım elbiseli, her daim tıraşlıydı.
   </p>
   <p>
    Rahşan Ecevit sık sık ziyarete geliyordu cezaevine. Bir gardiyan bunu haber verirken ‘Büleeent! Rahşan geldiii!’ diye bağırıyordu. Ecevit ise suratı asık bir vaziyette odasından çıkarken, diğer koğuşlar onun bu hâlini izliyordu. Gardiyanın her defasında sergilediği bu hitap tarzı Özdağ’ın dikkatinden kaçmamıştı. Sonunda, aynı zamanda sağ görüşlü olan gardiyana hata yaptığını, başbakanlık yapmış birine hiç olmazsa Bülent Bey diye hitap etmesi gerektiğini söyledi. ‘Arkadaşlarınızın katili o’ savunmasına da itibar etmedi. Bu diyalog, çok geçmeden hem de sol görüşlü başgardiyan tarafından Ecevit’e iletilecekti. Ecevit ilk fırsatta o genç ile tanışacaktı: “Bir gün 70 metrekarelik koridorda yürüyordu. Beni gördü, ‘Birlikte yürüyebilir miyiz?’ dedi. ‘Olur, başbakanım’ karşılığını verdim. ‘Ama sen ülkücüsün bana Sayın Başbakanım diyorsun.’ Neden böyle davrandığımı sordu. ‘Aile terbiyem ve devlet geleneğim Türkiye’ye başbakanlık yapmış birine böyle hitap etmemi gerektiriyor.’ Tahliye olurken de, kafasını uzatarak, ‘Allah’a ısmarladık’ diyerek veda etti.”
   </p>
   <p>
    <strong>
     Avukatı Bülent Arınç’tı
    </strong>
   </p>
   <p>
    6,5 yıllık cezaevi sürecinde Selçuk Özdağ’ın avukatlığını Bülent Arınç yapar. O dönem Manisa Milli Selamet Partisi İl Başkanlığı yapan Arınç, Özdağ’ın avukatlığını ücretsiz yapmak istediğini söyler. Özdağ ise ‘Siz Erbakan ve arkadaşlarını savunur, beni unutursunuz. Ben de bir sabah kendimi darağacında ya da kör kuyularda bulurum’ deyince Arınç ‘10 saat çalışacağım. Beş saatini Erbakan ve arkadaşları için, beş saatini de senin için’ der. Dediğini yapar Arınç, Özdağ’ı darağacından kurtarır. Özdağ cezaevinden çıktıktan sonra uzun süre işsiz kalır. Üniversiteyi bitirir ancak 10 yıla yakın iş bulamaz. Kamu haklarından men edildiği için kamuda çalışamaz. Yasağın kalkmasıyla öğretmenliğe başlar, öğretim görevliliğine kadar yükselir. Ancak bu kez karşısına 28 Şubat darbesi çıkar. Muğla Üniversitesi’nden üç kez kovulur. 12 Eylül darbesinde onu darağacından kurtaran Arınç’la bu kez 28 Şubat darbesinde yolu kesişir: “Üniversiteden atıldığımda Basın Yayın Enformasyon İzmir Bölge Müdürlüğü’ne geçmeme vesile oldu. 12 Eylül referandumunda bağımsız ülkücüler kampanyasını yürüttüm. Arınç’ın tavsiyesiyle milletvekili oldum.”
   </p>
   <h3>
    <span>
     Bir daha tank sesiyle uyanmamak için...
    </span>
   </h3>
   <p>
    Komisyonun başkanlığını Nimet Baş üstleniyor. AK Parti’den on, CHP’den dört, MHP’den iki ve BDP’den bir kişinin bulunduğu on yedi kişilik komisyon, 1960’tan bu yana yapılan tüm darbe ve muhtıraları masaya yatıracak. 27 Mayıs ve 12 Eylül darbeleri, 12 Mart Muhtırası, 28 Şubat ve 27 Nisan bildirisini araştıracak olan komisyonun, her müdahale için bir alt komisyon oluşturması bekleniyor. Komisyon bütün darbe mağdurlarına kapı açacak. Geçmişte darbe yapıp pişman olanlar, elinde bilgi ve belge bulunanlar komisyona başvurabilecek. Komisyonun yapacağı bir diğer görev darbecilerin mal varlıklarını araştırmak olacak. ‘Darbecilerin ekonomik durumları neydi, darbe sonrasında ne oldu?’ sorusunun cevabı aranacak. Selçuk Özdağ şimdiye kadar darbenin görünen kısımlarının gündeme geldiğini, komisyonun çalışmalarıyla arka planının gün yüzüne çıkacağını düşünüyor. Gerekirse Genelkurmay  ve MİT raporlarının isteneceğine hatta kozmik odaya bile girileceğine dikkat çekiyor: “Amacımız tarihin karanlıklarının üzerini kalın çizgilerle çizmek ve bir daha darbenin gündeme gelmesine engel olmaktır. Bu komisyon bir daha tank sesiyle uyanmamak için çalışacak.”
   </p>
   <p>
    nursel-selcuk-1.jpg
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-32569-darbe-komisyonunun-darbeli-vekili.html), [web.archive.org (arşiv bağlantısı)](http://web.archive.org/web/20140427163905/http://www.aksiyon.com.tr:80/aksiyon/haber-32569-darbe-komisyonunun-darbeli-vekili.html)
