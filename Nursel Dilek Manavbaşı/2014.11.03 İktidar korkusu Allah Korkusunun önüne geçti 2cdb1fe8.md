# İktidar korkusu Allah Korkusunun önüne geçti

*Nursel Dilek Manavbaşı 2014.11.03*

<div class="pNewsDetailMainContent" itemprop="articleBody">
 <p>
  CHP İstanbul Milletvekili ve emekli müftü İhsan Özkes, özellikle son yıllarda partisinin dine ve dindarlara karşı yaklaşımından AKP’nin rahatsız olduğunu belirtiyor. Özkes, Parti Meclisi için aldığı oyun CHP’nin din ile sorunu olduğu eleştirisini boşa çıkardığını belirtiyor.
 </p>
 <p>
  Emekli müftü İhsan Özkes, CHP İstanbul Milletvekili. Son kurultayda Parti Meclisi’nden (PM) en yüksek oyu alarak dikkatleri üzerine çekti. 30 Mart’ta AKP’nin kalesi Üsküdar’da belediye başkanlığına adaylığını koyan Özkes, ciddi anlamda bir oy da aldı. Sonucu Anayasa Mahkemesi’ne götürdüğünü söyleyen milletvekili, Üsküdar Belediye Başkanlığı’nın elinden alındığını iddia ediyor. PM’de ve Üsküdar’da aldığı oyların AKP’yi korkuttuğunu dile getiren Özkes’e göre AKP din üzerinden siyaset yapıyor. Yıllarca görev yaptığı Diyanet’in AKP’ye çanak tuttuğunu belirten Özkes, “Diyanet darbe dönemlerinde bile sipariş fetva vermedi. AKP döneminde Allah korkusunun yerini iktidar korkusu aldı.” diyor.
 </p>
 <p>
  <strong>
   -2010’da PM’ye 10. sıradan girmiştiniz, son kurultayda ise en çok oyu siz aldınız. Bu sizin için ne anlam ifade ediyor?
  </strong>
 </p>
 <p>
  Bunun iki ayağı var; biri benimle ilgili, diğeri CHP’yle... İnsanın kendisini anlatması hoş değil ama çalışkan bir insanım, üretken ve düşünen bir kişiliğim var. 3,5 yıllık vekilliğim süresince dört kitabım çıktı: “Emevi Siyaseti: Dinin Saltanata Dönüşmesi”, “Atatürk, CHP ve Din”, “AKP’nin Gerçek Yüzü”, “Dünden Bugüne Cami Yalanları”. Bu kitaplardan üçü örgütlerimize dağıtıldı. Yani delegeler beni kitaplarım üzerinden tanıdılar. Meclis’te bir hayli çalıştık. Verdiğimiz kanun teklifleri, soru önergeleri ve basın açıklamalarıyla görsel ve yazılı medyada sanıyorum bizi yeteri miktarda tanıtacak haberlerimiz çıktı. Ardından belediye başkan adaylığında gösterdiğimiz performans kamuoyunca izlendi. Bütün bunlar etkili oldu. Tabii emekli bir müftü olmam da dikkat çekti. Bu da şunu gösterdi ki CHP’liler çalışan adamın hakkını verirler, din adamı diye ötelemezler. Bir de bu sonuç CHP’nin dinle, dindarla sorunu olmadığını da gösteriyor.
 </p>
 <p>
  <strong>
   -Yani aldığınız bu oyla artık CHP’nin dinle, dindarla sorunu var eleştirisini boşa çıkardığınızı düşünüyorsunuz…
  </strong>
 </p>
 <p>
  Evet. Çünkü bizim CHP’nin delegeleri çok bilinçlidir. Bir talimatla hareket eden insanlar değildir. Özellikle AKP delegeleriyle kıyas olunmaz. CHP dine, dindara karşı mesafeli değildir. Zaten benim PM’den aldığım oy AKP’yi rahatsız etti. Bir müftünün CHP’de sevilip sayılmasından rahatsız oldular.
 </p>
 <p>
  <strong>
   -Partide de rahatsız olanlar var mı? Yani sürekli dinle sorunu olduğu söylenen bir partide yer almak zor mudur?
  </strong>
 </p>
 <p>
  Bence yanlış, tamamen iftira. Böyle bir engel yok ki aşayım. Ben CHP’ye girdiğimden beri saygıdan, sevgiden, hoşgörüden başka bir şey görmedim. Çünkü CHP’liler sosyal demokrat insanlar. Bu nedenle kutuplaştırma, ayrıştırma, ötekileştirme yoktur.
 </p>
 <p>
  <strong>
   -Ama partiniz hep bu eleştiriye maruz kalıyor. Dindar insanlarla yıldızı nasıl barışacak CHP’nin?
  </strong>
 </p>
 <p>
  Atatürk Ankara’ya gelişinde zamanın müftüsü Rıfat Börekçi tarafından karşılandı. Gerek Amasya’ya gerek Erzurum’a gidişinde din adamlarıyla beraber olduğunu görürüz. Sanırım Millî Mücadele’de din adamlarının yeriyle ilgili birkaç kitap var. Bugün de aynı şekilde CHP lideri Kemal Kılıçdaroğlu, genel başkanlık koltuğuna oturduğunda dinî bayramlarda din adamlarına tebrik gönderir. Bizim CHP olarak bir sorunumuz yok. Ancak AKP dini, din alanlarını kendi tekelinde görüyor ve orayı âdeta yasaklı bölge ilan ediyor. CHP’nin özellikle son yıllarda dine ve dindarlara karşı yaklaşımından rahatsız oluyor ve daha fazla eleştiriyor. Böylelikle CHP’nin dinle bir mesafesi varmış gibi bir algı oluşturuyor.
 </p>
 <p>
  <strong>
   -Sadece dinî günlerde tebrik göndermek yeterli mi? CHP, dindarlığı nereye koyuyor?
  </strong>
 </p>
 <p>
  Olması gereken yere koyuyor. Yani Allah ile kul arasına girmiyor, insanların inancına saygılı davranıyor. Özellikle son zamanlarda bizim söylemimiz şu: İnsanların kimliğine, inancına, yaşam tarzına müdahaleyi biz doğru bulmuyoruz. Dindarlık tarifi gerçekten de kişilere göre değişir. Onun için, dinin samimi duygularla, şekilcilikten, istismardan uzak yaşanması CHP’nin arzuladığı dindarlıktır.
 </p>
 <p>
  <strong>
   -Önceki seçimlerde partiniz başörtülü belediye başkan adayları ve çarşaflılara rozet takılmasıyla gündeme gelmişti. 2015 genel seçimlerinde böyle açılımlar olacak mı?
  </strong>
 </p>
 <p>
  Kemal Kılıçdaroğlu genel başkan seçildikten sonra üniversitelerde başörtüsü yasağı vardı. Genel başkan bu yasağın yanlış olduğunu, toplumsal mutabakatla kalkması gerektiğini söyledi. AKP’ye çağrıda bulundu. ‘Gelin başörtüsünün üniversitelerde yasak olmasını bir kanun teklifiyle 2011 seçimlerinden önce kaldıralım’ dedi. Ancak AKP bunu 2011 seçimlerinde kullanmak için yanaşmadı. Başörtüsü istismarı yaptı. 2011 seçimlerine gidilirken AKP 35 kadar kanun hükmünde kararname çıkardı. Bunlardan biri yaz Kur’an kurslarında öğrencilerin yaşlarıyla ilgiliydi. Önceden 12 yaşına gelmemiş kişiler yaz Kur’an kurslarına gidemiyordu. Kanun hükmünde kararnamelerden biri bunu kaldırıyordu. 2011 seçimlerinden sonra biz bu kararnamelerin hemen hepsini Anayasa Mahkemesi’ne götürdük, sadece bu hariç. Türkiye bunu bilmiyor. Belki yazılıp çizilmedi bile. Sonra AKP’li bazı milletvekillerinin Meclis’e başörtüsüyle girmesi gündeme geldiğinde de AKP’nin beklediği kozu CHP vermedi. Tepki olmadı.
 </p>
 <p>
  <strong>
   -Tepki gösteren isimler vardı, Dilek Akagün Yılmaz gibi…
  </strong>
 </p>
 <p>
  Partiyi Genel Başkan, MYK ve PM temsil eder. Onların tavrı kişiseldir, partinin tamamını bağlamaz. Dikkat ederseniz ilk ve ortaöğretimde başörtüsü konusunda AKP’nin beklediği kozlar CHP’den yine çıkmadı. Ancak AKP’nin samimi olmadığını, 49 vatandaşın IŞID’in elinde rehin bulunmasını işçi kazalarını örtmek için siyasi bir istismar olarak kullandığını söyledik. Madem AKP samimi neden hırsızlık ve yolsuzluk konusunda samimi davranmıyor? Hırsızlık Allah tarafından haram kılınmıştır. Hz. Muhammed (S.A.V) “Kızım Fatıma da olsa hırsızlık yapanın eli kesilir.” demiştir. Devlet malından aşıran kişinin cenazesini Peygamberimiz kıldırmamıştır. 17-25 Aralık yolsuzluk operasyonlarndan sonra AKP’nin aldığı tavır ortada. AKP’nin âdeta hırsızlığı ve yolsuzluğu meşrulaştıracak bir tavır içine girmesi samimi olmadığını ortaya koyuyor. 2004’te AKP iktidarı zinayı suç olmaktan çıkardı. Allah’ın haram kıldığı faiz doruk noktaya ulaştı. AKP iktidarında içki içenler, uyuşturucu kullananlar ve kumar oynayanların sayısı arttı. Buna benzer din dışı uygulamalar, AKP’nin derdinin din olmadığını, din üzerinden saltanatını sürdürmek olduğunu gösteriyor. Onun için CHP’nin dinle, dindarla sorunu yoktur. CHP’liler bu anlamda AKP’den daha dindardır.
 </p>
 <p>
  <img alt="" src="http://web.archive.org/web/20150102074930im_/http://medya.aksiyon.com.tr/aksiyon/2014/11/03/iktidar-korkusu3.jpg"/>
 </p>
 <p>
  <strong>
   -Bunu neye dayanarak söylüyorsunuz?
  </strong>
 </p>
 <p>
  Yalan söylemenin en fazla olduğu parti hangisi diye anket yapılsın. Kul hakkı yeme hangi partide fazla; hırsızlık, rüşvet, yolsuzluk gibi Allah’ın haram kıldığı şeyleri hangi parti daha fazla kullanıyor diye bir araştırma yapılsın. Ben iddia ediyorum CHP’liler AKP’lilerden daha dindardır.
 </p>
 <p>
  <strong>
   -AKP nasıl bir toplum dizayn edilmeye çalışılıyor?
  </strong>
 </p>
 <p>
  AKP, 2023 ve 2071 hedeflerinden söz ediyor. Bir defa böyle hedeflemek din açısından da sakıncalı. Çünkü ayet-i kerimede “Onlar tuzak kurarlar, Allah da tuzak kurar. Allah tuzak kuranların en hayırlısıdır.” diyor. Allah’ın AKP’ye bir şamar vuracağına kesinlikle inanıyorum. AKP’nin din dışı uygulamaları, “Bakara-makara”, “Ona (Erdoğan’a) dokunmak ibadettir”, “Âdeta ikinci peygamber (Erdoğan için), “Peygamber gurura kapılmıştı” gibi açıklamalar gayretullaha dokunacaktır. Çünkü bunların bir kısmı küfre götürür, bir kısmı şirke... 2023 ve 2071 hedeflerinde kalıcı bir iktidar olma çabaları var. İmam hatip ve başörtüsü gibi çalışmalar bu maksatla. 4+4+4 ve imam hatiplerle ilgili uygulamalardan sonra Türkiye daha mı dindarlaştı? Halk Allah’tan korkmaya daha mı fazla başladı? Daha mı fazla yalandan, riyadan, rüşvetten kaçındı? Yoksa bunlar tamamen bir şekilden mi ibaret kalıyor diye araştırılması gerekir. Bana kalırsa AKP, 17-25 Aralık sonrasında dinî söylemlerini daha da artırdı. Ancak bir kişi çıkıyor, milletin diniyle, imanıyla “Bakara-makara” diyerek alay ediyorsa, bu milletten de gık çıkmıyorsa şunu düşünebiliriz: Bu ülkede iktidar korkusu Allah korkusunun önüne geçti. Dolayısıyla iktidar korkusu bunun önüne geçtiyse bu ülkeye din bakımından iyi bir şeyler olduğunu söyleyemeyiz.
 </p>
 <p>
  <strong>
   -Ali Bulaç, AKP’nin izlediği yanlış politikalarla 100 yıllık İslami birikimin heba edildiğini söylüyor, katılıyor musunuz?
  </strong>
 </p>
 <p>
  Diyanet İşleri Başkanlığı makamında bulunan kişi diyebiliyor ki hırsızlık kötü bir şeydir; ama maneviyatı çalmak daha kötü bir şeydir. Bunu söyleyen kişi sokaktaki adam değil. Hırsızlık nasıl hafife alınabilir, maneviyatı çalmakla nasıl kıyas olunabilir? Maneviyat dediğimiz insanın iç dünyasıdır. Siz, hakkında hüküm olan bir olayı nasıl hafife alırsınız?
 </p>
 <p>
  <strong>
   -Diyanet’in 17 Aralık’tan beri rüşvet ve yolsuzlukla ilgili ayet ve hadisleri sansürlendiğine dair bir soru önergesi sunmuştunuz. Bir cevap alabildiniz mi?
  </strong>
 </p>
 <p>
  17 Aralık salı gününe denk geliyordu. Tam üç gün sonra İstanbul’da bir hutbe okunacak ve konu rüşvet. Bu hutbe İstanbul Müftülüğü’nün internet sitesinde yayımlanıyor. Ama operasyon yapıldığı için, imamlara mesaj atılıyor. “Yolsuzluk konulu hutbe yerine Kur’an’ı anlamak konulu hutbe okunacak.” diye. Ben bunu soru önergesi olarak verdim. Daha sonra bizim soru önergemize verilen cevap inkâr oldu. Bunu hep yapıyorlar. Çıkış yolunu inkârda buluyorlar. Ama bu apaçık bir gerçekti. Hocalarla, imamlarla görüşüp bu konuyu doğrulattıktan sonra dile getirdim. Hatta Mehmet Görmez ile baş başa yaptığım görüşmede o da kabul etti. “Biz bu hutbe konusunu değiştirdik; ama rüşvet-yolsuzluk operasyonundan dolayı değil, seçim atmosferine giriyoruz diye.” dedi.
 </p>
 <p>
  <img alt="" src="http://web.archive.org/web/20150102074930im_/http://medya.aksiyon.com.tr/aksiyon/2014/11/03/iktidar-korkusu4.jpg"/>
 </p>
 <p>
  <strong>
   -Başka hutbeler de sansürlendi mi?
  </strong>
 </p>
 <p>
  30 Mart seçimlerinden önce 28 Mart Cuma günü “Bilal’in gemisini yüzdürme hutbesi” diye isimlendirdiğimiz bir hutbe verildi. Ben hadis üzerine ihtisas yaptım. Bahsi geçen hadiste Efendimiz “Allah’ın hududunu aşmayınız.” buyuruyor. Bu gemiyi delen insanları Allah’ın haramlarını delen insanlara benzetiyor. “Rüşvet, hırsızlık, yolsuzluk haramdır, delmeyin” gibi örnekleri genel olarak vurguluyor. “Bu hududu aşan, gemiyi delen gibidir” diyor. Şimdi böyle bir hutbe okunuyor, Türkçesi verilmiyor. Zorlama bir yorumla “Yolsuzluk, hırsızlık da yapılsa, hile de olsa, siz buna ses çıkarmayın, destek olun, istikrar bozulmasın, gemi yürüsün, delinmesin”e dönüştürülüyor. Ben bunların her biri hakkında soru önergesi verdim. Gelinen noktada din özgürlüğünün olmadığını görüyoruz. Dinin vesayet altına girdiğini, dinin iktidarın ekmeğine yağ sürecek şekilde yorumlandığını görüyoruz. AKP iktidarı paralel bir din oluşturma yoluna girmiştir. Diyanet de bu konuda çanak tutan bir uygulama içerisinde.
 </p>
 <p>
  <strong>
   -Siz uzun yıllar Diyanet’te görev yaptınız. Hep muktedirler mi hazırlamış hutbeleri?
  </strong>
 </p>
 <p>
  Hiçbir dönemde, hatta darbelerde bile Diyanet muktedirin gözlerine bakarak hüküm vermemiştir. Allah’ın ayetlerine bakarak hüküm vermiştir. Bunun en bariz örneği 12 Eylül döneminde Diyanet’e sorulan ve başörtüsüyle ilgili verilen fetvadır. Diğer konularda da hiçbir dönemde iktidarın isteği üzerine sipariş fetva vermedi. AKP dönemine baktığımızda kürtaj fetvası veriliyor. Başbakan kürtajla ilgili konuşuyor, ardından Diyanet fetva veriyor. İşte bu “Hırsızlık kötüdür ama maneviyatı çalmak daha kötüdür” de sipariş üzerine verilen bir fetvadır.
 </p>
 <p>
  <strong>
   -Diyanet’i hac ibadetiyle ilgili de eleştiriyorsunuz.
  </strong>
 </p>
 <p>
  CHP dine çok fazla hizmet vermiştir. Diyanet onun döneminde kurulmuştur, imam hatip liselerinin açılması, Yüksek İslam Enstitüsü’nü, ilahiyat fakültelerini CHP açmıştır. Hac organizasyonunun Diyanet tarafından yapılması da CHP’liler tarafından sağlanmıştır. Ancak İhsan Özkes olarak söylüyorum, hacda ticaret değil, ibadet öne çıkmalı. Ben bugün Türk hacılarının dünyanın en pahalı haccını yaptıklarına inanıyorum. Bunu bir araştırmaya dayalı olarak söylüyorum. Asgari beşyüz dolar, bin dolar arasında pahalı hac yapılıyor. Her hacıdan yüzde 5 ihtiyat akçesi adı altında alınan bir para var. Bu para Diyanet’in lojmanlarında, orada burada harcanıyor.
 </p>
 <p>
  <strong>
   -17-25 Aralık sonrası Hizmet Hareketi’ni hedef alan haşhaşi, sülük, virüs gibi sözleri nasıl değerlendiriyorsunuz?
  </strong>
 </p>
 <p>
  Haşhaşi gibi bir benzerliği AKP kendi içinde aramalı. Sanıyorum Trabzon mitinginde AKP’li gençler kefen giyerek Erdoğan’ı karşılamaya geldi. Bunun Allah için değil de parti genel başkanı için giyilmesi haşhaşiliğe benzemenin en yaygın özelliğidir. “Kusursuz itaat”, “Allah’ın vasıflarını kendinde topladı” gibi söylemler oldu ve kimsenin bunlara karşı sesi çıkmıyor. Çünkü iktidar korkusu Allah korkusunun önüne geçti. Kobani olaylarını cemaate yüklemek ne ahlakidir ne de insanidir. İsraillilerin Filistinlilere uyguladığı ayrımcılığı AKP cemaate uygulama yoluna gitti. Biz bunları söylerken herhangi bir kesimin ya da cemaatin yanında olduğumuz şeklinde algı oluşturulmaya çalışıldı.
 </p>
 <p>
  ___________________________________
 </p>
 <p>
  <strong>
   ÜSKÜDAR’DA AKP’NİN KİMYASINI BOZDUM AMA…
  </strong>
 </p>
 <p>
  <strong>
   -Son kurultayda partinizin sağa kaydığı yönünde eleştiriler de yapıldı?
  </strong>
 </p>
 <p>
  CHP’nin bir yere kaydığı yok. CHP hak, hukuk, özgürlük, adalet, insanca yaşam, eşit paylaşım, emeğe saygı kavramlarında duruyor. Kimlik, inanç ve yaşam tarzının güvencesi olmaya çalışıyor. Bunları yaparken insanlığın normları üzerinden, evrensel hukuk ve ahlak içerisinde hareket ediyor ancak kimi odaklar rahatsız oluyor. CHP’nin bütün toplumu kucaklamasının, giderek kendi alanlarını daraltmasının endişesiyle ‘şuraya buraya kayıyor’ diye itham ediyorlar.
 </p>
 <p>
  <strong>
   -Üsküdar’daki belediye başkanlığı yarışında ciddi bir oy aldınız. Sonrasında Anayasa Mahkemesi’ne başvurdunuz. Bir sonuç çıktı mı?
  </strong>
 </p>
 <p>
  Henüz çıkmadı ama Üsküdar Belediye Başkanlığı’nı hileyle elimden aldılar. Çünkü biz orada seçimi kazandık. Ben orada AKP’nin inine girdim, kimyasını bozdum. Seçimi en az 10 bin oy fazlasıyla aldık. Ancak entrikalar, hileler sonrasında AKP aldı. AKP orada Üsküdarlıların hakkını gasp etti. Kazandığımız seçimi bize vermedi.
 </p>
 <p>
  __________________________________
 </p>
 <p>
  <strong>
   BUGÜN YAŞADIĞIMIZ, EMEVİ DÖNEMİNİN 2000’Lİ YILLARI
  </strong>
 </p>
 <p>
  <strong>
   - ‘Emevi Siyaseti: Dinin Saltanata Dönüştürülmesi’ isimli bir kitabınız var. Bugün baktığımızda benzer örnekler görebiliyor muyuz?
  </strong>
 </p>
 <p>
  Emeviler’deki her şey saltanat içindir. Saltanata giden yolda din köprü yapılır ve saltanata geçilir. O günleri iyi bilenler, iyi okuyanlar bugünküleri görünce şaşırmazlar. Bugün Emevi döneminin 2000’li yılları. Hatta bugünkü siyasilerin sabah akşam Muaviye’yle irtibatta olup olmadığına kuşkuya varırlar. Orası AK Saray değil, El Kadra, yani Yeşil Saray. Emeviler döneminde Muaviye, Yeşil Saray’ı yapıyor. Muaviye’ye diyorlar ki: “Ey Muaviye, sen bu sarayı Müslümanların paralarıyla yaptırdıysan mücrim, kendi paranla yaptırdıysan müsrifsin.” Bu bile her şeyi özetliyor.
 </p>
</div>


Kaynak: [www.aksiyon.com.tr](http://www.aksiyon.com.tr:80/roportaj/iktidar-korkusu-allah-korkusunun-onune-gecti_539781), [web.archive.org (arşiv bağlantısı)](http://web.archive.org/web/20150102074930/http://www.aksiyon.com.tr:80/roportaj/iktidar-korkusu-allah-korkusunun-onune-gecti_539781)
