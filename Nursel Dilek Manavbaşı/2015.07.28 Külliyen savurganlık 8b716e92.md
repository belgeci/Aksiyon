# Külliyen savurganlık

*Nursel Dilek Manavbaşı 2015.07.28*

<div class="pNewsDetailMainContent" itemprop="articleBody">
 <p>
  Mimarlar Odası Ankara Şubesi Başkanı Tezcan Karakuş Candan, Kaçak Saray’la ilgili eleştirileri sonrasında hedefe konuldu. Koruma talebinde bulunan Candan, “ama mücadelemden vazgeçmem.” diyor.
 </p>
 <p>
  Son dönemde adını sıkça duyduğumuz sivil toplum kuruluşlarının başında geliyor Türk Mühendis ve Mimar Odaları Birliği (TMMOB). Erdoğan’ın Çankaya Köşkü yerine Atatürk Orman Çiftliği (AOÇ) arazisine yaptırdığı Beştepe’deki ‘Ak Saray’a yerleşmesiyle haberlerde ön sıralara oturdular. Sarayın bardağı, kaşığı, çatalı, sandalyesi, masası son zamanlardaki gündemleri. Mesailerinin ‘çoğunu’ sarayın şatafatlı malzemelerini kalem kalem hesaplamakla geçiriyorlar desek yalan olmaz.
 </p>
 <p>
  Sarayla alakalı eleştirileri nedeniyle bir süredir tepkilerin odağında kurum. Cumhurbaşkanlığı’yla ilgili açıklamaları sonrası sosyal medyadaki ‘Ak trollerin’ saldırısına uğruyor çoğu zaman. Odaya gelen tehdit telefonlarıysa cabası. Hedefteki isimse Mimarlar Odası Ankara Şube Başkanı Tezcan Karakuş Candan. Öyle ki kendisi ve yönetim kurulu üyeleri için can güvenliği nedeniyle koruma talebinde bile bulundu savcılıktan. Mimarlar Odası’nın hiçbir dönem bu denli hedefe oturtulmadığı düşüncesinde. Saray, Gökçek, Ak troller, havuz medyası derken dört bir koldan mücadele ediyor anlayacağınız. Peki, kimdir Tezcan Karakuş Candan? Neden sarayın ve havuz medyasının hedefinde?
 </p>
 <p>
  Tezcan Karakuş Candan bir Nevruz günü, 21 Mart’ta Manisa’da dünyaya gelir. Babası Hüseyin, Malatya Darendeli, annesi Zeynep Hanım’sa Malatya Hekimhanlı. 1950’lerde başlayan kırdan kente göç zamanlarında baba Hüseyin Karakuş iş bulma umuduyla, Manisa’daki kardeşinin yanına gider. Eşi ve üç çocuğunun (Orhan, İlhan ve Özcan) geçimi için her işi yapar. Sonra kendi kurduğu üç tekerlekli tezgâhında kitap satar. İşte o günlerde doğar ailenin son çocuğu, Tezcan.
 </p>
 <p>
  Altı kişilik ailenin geçimi giderek zorlaşınca göç bu kez Adana’ya olur. Baba Hüseyin bir pamuk fabrikasında, anne Zeynep bir başka pamuk fabrikasında işçi olarak çalışmaya başlar. Baba Hüseyin Karakuş’un kadrolu bir iş bulmasıyla başkent Ankara’ya kırılır rota.
 </p>
 <p>
  Makine ve Kimya Endüstrisi’nde güvenlik görevlisi olarak çalışmaya başlayan baba, iş bulmasını CHP-MSP koalisyon hükümetini kuran Başbakan Ecevit’e bağlar ve ölene kadar “Ecevitçi” olarak kalır.
 </p>
 <p>
  Tezcan Karakuş’un çocukluğu Çankaya’da geçer. Kavaklıdere İlkokulu’na yazdırılır ilkin. 5 yıl sonra Gaziosmanpaşa Ortaokulu’na gider. Başarılı bir öğrencidir ve müziğe olan yeteneği sayesinde saz-mandolin çalar, ney üfler.
 </p>
 <p>
  Avukat olmak vardır hayallerinde; ama Mimar Kemal Lisesi’ndeki hocası Mehmet Toker mimar olmasını ister.  Öyle de olur. Ankara Gazi Üniversitesi Mimarlık ve Mühendislik Bölümü’nü kazanır. Hemen yanı başında ise Ankaralıların o dönemlerde nefes aldığı ‘Atatürk Orman Çiftliği’ vardır. Onun için yeri hep ayrıdır buranın.
 </p>
 <p>
  ODTÜ’de bina bilgisi bölümünde cezaevi mimarisi üzerine çalışır. O dönemlerde cezaevlerinde yaşanan grevler, direnişler onu cezaevi mimarisine yönlendirir. Mimarlar Odası’yla tanışıklığı 17’li yaşlarına rastlar. Mimar ve mühendislik bölümü öğrenci derneği başkanı olur. Henüz üniversite birinci sınıf öğrencisiyken odaya gelip gitmeye başlar.
 </p>
 <p>
  Candan, 2014’ten beri TMMOB Ankara Şube Başkanı olarak görev yapıyor. Yarı zamanlı olarak da Atılım Üniversitesi’nde öğretim görevlisi. Mimarlar Odası’nın yeri onun için farklı. Bağlı bulunduğu meslek kuruluşu için “Hayatımın şekillenmesinde çok büyük katkısı var.” diyor.
 </p>
 <p>
  <strong>
   -Kurumun bu denli hedef tahtasına oturtulduğu bir dönem var mı?
  </strong>
  <br>
   Benim olduğum dönemlerde böyle bir şey olmadı. Eski birlik başkanımız 70’li yıllarda da hedef hâline geldiğini anlatmıştı. Ancak Mimarlar Odası’nın kamu yararını gözeten bu mücadeleci geleneğini hep devam ettirdiğini düşünüyorum.
  </br>
 </p>
 <p>
  <strong>
   -Meclis’te grubu bulunan partileri ziyaret ettiniz. Beklentiniz var mı?
  </strong>
  <br>
   Bir bilgilendirmede bulunduk. MHP, CHP ve HDP’yle görüştük. Hâliyle AKP’den istemedik. Çünkü hâlâ Saray’ın maliyetini açıklayamayan bir hükümet var karşımızda. Bunların maliyetlerini zaman zaman TOKİ’ye sorduk. ‘Açıklarsak ekonomik kriz olur!’ dediler. O yüzden randevu istemedik.
  </br>
 </p>
 <p>
  <strong>
   -Koruma talebinde bulundunuz. Ne tür şeylerle karşılıyorsunuz?
  </strong>
  <br>
   Medyada hedef gösteriliyoruz. Kendim ve yönetim kurulu üyelerimiz için valiliğe de, savcılığa da başvurdum. Odalarımıza yönelik karalama kampanyası başlattılar. Terör örgütleriyle bağlantılı olduğumuz gibi yalan yanlış haberler yapılıyor. DHKP-C, TİKKO gibi örgütlere yardım yaptığımız iddia ediliyor. Osmaniye temsilciliğinde iftar yemeği verenlere soruşturma açmışım! Orası Adana Temsilciliği’ne bağlı, ben Ankara şube başkanıyım. Bütün bunlar külliyen yalan. Bu tür yalan haberler üzerinden hedef gösteriyorlar; ama biz bu filmi daha önce gördük. Hedef gösteriyorlar, operasyon yapıyorlar, derdest etmeye çalışıyorlar. Ancak unuttukları bir şey var: Atatürk Orman Çiftliği ve Kaçak Saray’ın senaryosunu biz yazdık ve bu filmin sonunda iyiler ve doğrular kazanacak. Çünkü biz Anayasa’nın bize verdiği denetim hakkını kullanıyoruz.
  </br>
 </p>
 <p>
  <strong>
   -Denetleyebildiniz mi peki?
  </strong>
  <br>
   Bir kaçak saray inşa edildi. Mahkeme kararlarına karşı ‘Gücünüz yetiyorsa gelin yıkın’ denilerek hukuka meydan okundu. Bir ülkenin cumhurbaşkanı veya başbakanı anayasal çerçevede ettikleri yemine sadık kalmalılar. Anayasa’ya uymak durumundalar. Biz kamu adına bize verilen görevleri yerine getiriyoruz. Birinci derece doğal ve tarihî sit alanında Atatürk’ün vasiyeti ve hukuk ihlal edildi. Vergilerimiz çarçur edildi. Maliye Bakanı’nın bile bilmediği bir israfla karşı karşıyayız. Bunlar hepimizin cebinden çıkıyor. Babalarının parası değil harcadıkları. O yüzden hesap vermek durumundalar. Biz bunları talep ettiğimizde bugüne kadar herhangi bir şey açıklanmadı. Biz de meslek disiplinimiz üzerinden yaklaşık maliyetler çıkarıyoruz.
  </br>
 </p>
 <p>
  <strong>
   -Nasıl çalışıyorsunuz, hesaplamalar neye göre yapılıyor?
  </strong>
  <br/>
  Mimarlar Odası’na bağlı bir Kent İzleme Merkezi’miz var. Değişik alanlarda çalışan arkadaşlarımızın olduğu bir merkez. İçlerinde makine mühendisi, elektrik mühendisi, şehir planlayıcısı, mimarlar, mühendisler yaklaşık 50 kişilik bir ekip var. Alanında uzmanlaşmış kişilerle çalışıyoruz. Mesela doğalgaz maliyetlerini makine mühendisi arkadaşlarımızla, elektrik maliyetlerini elektrik mühendisi arkadaşlarımızla çıkarıyoruz.
 </p>
 <p>
  <strong>
   - Süreç nasıl işliyor?
  </strong>
  <br/>
  Mahkeme kararları sürecinde bina inşaat hâlindeyken oraya keşfe gittik. Çektiğimiz tonlarca fotoğraf var. Ne kadarlık bir alana inşa edildiğini biliyoruz. Asgari ücret düzeyinden bir proje kaç liraya çizilir, ne kadara mal olur bunlar bizim meslek disiplinimiz. Yani bunların hesabını kitabını yapabiliyoruz. Normal bir bina olsa tamam ama burası özel üretim. İçindekilerden sadece bir tane var. Özel üretim demek maliyetinin katlanması anlamına geliyor. Yani bir tane kalem üretirsiniz bir liraya alırsınız, özel üretim yaparsanız 100 liraya alırsınız. Çünkü sadece size özel üretilmiştir, logoludur, dolayısıyla çok pahalıdır. İnşaat sektöründe bir şey satın alacaksanız fiyat araştırmasına gider, teklif alırsınız. Burada süreç böyle işlemiyor. Sadece kaba inşaat için bir ihaleye çıktılar, onu da Rönesans Holding aldı. Ondan sonra da sürekli iş yapıldıktan sonra ödemeleri yapıldı. Nerden biliyorsunuz derseniz, bu işi yapan meslektaşlarımız bize bunu söylüyor. ‘Kaç liraya işin içine girdiğimizi bilmiyoruz, iş bittikten sonra maliyeti çıkarıyoruz’ diyorlar. Çoğunun parasını alamadığını da biliyoruz. Bir de orası kaçak zaten. Kaçak bir yapıya neden bu kadar yatırım yapıyorsunuz ki?
 </p>
 <p>
  <strong>
   -Maliyetlerle ilgili bilgi istediniz mi?
  </strong>
  <br/>
  ‘Maliyetleri açıklayın’ dediğimizde açıklamadılar. Yani zaten Başbakanlık Hizmet Binası’nın yapımındaki referans listesinde belli şirketler var. Maliyetleri az çok biliyoruz. Buna göre hesaplama yapabiliyoruz. Bir şeyi gördüğümüzde az çok maliyetini bilebiliriz. Burada binlerce işçi çalıştı. Malzemeyi, harcanan parayı gördüler. Mesela oda büyüklüğünde kasayı açıklamıştık. Bu kasayı yapan firmayı ya da mobilyaların İtalya’dan geldiğini, hangi firmalardan alındığını, aksesuarların Türkiye’nin sayılı koleksiyon firmalarından alındığını biliyoruz. Bu işi yapıyorsanız maliyetini az çok bilirsiniz. Zaten özel üretim yapan firmalar da bellidir. Açıp sorarsınız, teklif alırsınız. Yaklaşık bir maliyet çıkarırsınız. Mesela tek faturalı kalem elektrik. Biz elektrik faturasını 700 bin lira diye açıkladık. 1 milyon 100 bin geldi. Söylediklerimiz olabilecek rakamların minimumları aslında. Maliye Bakanı nasıl rahat uyuyor merak ediyorum. Bize bilgi verilmiyor. Yani bu ülkenin paralarını bir yerlere harcıyorlar ve nereye ne kadar para harcandığı bilinmiyor. Tam bir kara delik. O binayı kime verseler işletmekte sıkıntı çeker. Elektrik faturası 1 milyon küsur, bunu kim ödeyebilir? Bu çok büyük bir israf değil mi? 1150 odadan bahsediliyor, biz ‘En az yerin üzerinde 2 bin oda var’ diyoruz.
 </p>
 <p>
  <strong>
   -Sizce Saray’ın en abartılı özelliği ne?
  </strong>
  <br/>
  Saray’ın ta kendisi. Nasıl bir vicdan muhasebesi var ki insanlar bu kadar yoksulken bu paralar harcanır? Lüks, şatafat, eklektik, bir tekniği olmayan oradan buradan alınmış bir mimariyle karşı karşıyasınız. Zevksiz ve kültürü olmayan bir yapı. Bunlardan öte hukuksuz. Vergilerimizin çarçur edildiği bir yer. Zaten Çankaya Köşkü varken böylesine abartılı bir şeyi kabul edilemez buluyorum. Çünkü mimarlık denilen şey ekonomik olan şeydir.
 </p>
 <p>
  <strong>
   -Başka ülkelerdeki saray örnekleriyle kıyasladığınızda var mı benzeri?
  </strong>
  <br/>
  21. Yüzyıl’da yok. Bir de çağın gereğine uygun değil. Estetik değil, eklektik buluyoruz. Zaten yanlış yerde bulunuyor. Yanlış yerde doğru olmaz.
 </p>
 <p>
  <strong>
   -Hakkınızda açılmış dava var mı?
  </strong>
  <br/>
  Şu ana kadar yok. Bana hakaret davası açıldığını okudum basından. Bir de Melih Gökçek’in bana açtığı dava var.
 </p>
 <p>
  <strong>
   -Neden?
  </strong>
  <br/>
  Bülent Arınç’ın “Ankara’yı parsel parsel sattı!” açıklamasından sonra ben de bir açıklama yapmıştım. Gökçek, Arınç’a değil, bana iftira davası açtı.
 </p>
 <p>
  <strong>
   -Erdoğan’ın açtığı bir dava var mı?
  </strong>
  <br/>
  Cumhurbaşkanı tazminat davası açacağını söyledi; ama henüz açılmadı. Bakın masanın, sandalyenin, çatalın maliyeti bizim gündemimizde olan şeyler değil. Ancak bir alanın gaspıyla, hukuka meydan okuyan bir yöneticiyle karşı karşıyayız. Kıraç bir yerde yapılmış olsaydı neden uğraşılsın ki? Ama bilerek oraya yapılmış olmasının bir anlamı var ve biz ne anlama geldiğini biliyoruz. Mahkeme kararı var, ona uymak durumundasınız. Büyükşehir Belediye Başkanı ile Cumhurbaşkanı hakkında suç duyurusunda bulunuyoruz, hiçbir işlem yapılmıyor. Hani hukuk önünde eşittik? Bu işin buraya gelmesinin tek bir müsebbibi var; o da Cumhurbaşkanı’dır. Mahkeme kararına uyulsa iş buraya gelmezdi. ‘Gelin, yıkın!’ dedi. Biz Anayasa’nın 135. Maddesi’ne göre kurulmuş kamu yararına denetim yapan bir meslek grubuyuz. Dava açmışız, kazanmışız. O zaman uyacaksınız.
 </p>
 <p>
  <strong>
   -Kaç davanız var?
  </strong>
  <br/>
  Meslek odalarıyla birlikte ortak açtığımız davalar var, Mimarlar Odası’nın açtığı davalar var. 59 davamız var. Bilgi edinme kanunundan bilgi vermiyorlar. Böyle şey olmaz ki.  “Ruhsatı kim verdi?” diyoruz, “Büyükşehir’e sor” diyorlar. Orayı arıyoruz, “TOKİ’ye sor” diyor. Orası, Başbakanlık’a yönlendiriyor. Vasiyeti ihlal davası açtığımızda Devlet Arşivleri vasiyeti bulamadı, bilgi saklıyorlar. Burası bir tarım laboratuvarı olması gerekiyorken, yanından yöresinden geçerken yavaşladığımız, telefonlarımızın çekmediği, aslında size ait bir yer orası. Şartlı bağışla, vasiyetle bırakılmış bir alana bunu yapmayacaklardı. Haksızlığa, zorbalığa, otoriteye nereye kadar dayanacaksınız?
 </p>
 <p>
  <strong>
   -Saray’la ilgili bir çalışmanız olacak mı?
  </strong>
  <br/>
  Üç arkadaşımla kitap yazıyoruz. İsmi muhtemelen ‘Kaçak Saray’lı bir şey olacak. Hukuk sürecinden başladık. Hem tarihsel boyutunu hem de mücadele sürecini anlatacağız. O bina tek başına bina değil; otoritenin, lüksün, kamusal alanın, gaspın simgesi. Yıl sonuna doğru bitirmeyi planlıyoruz.
 </p>
 <p>
  <strong>
   Kaçak Saray notları:
  </strong>
  <br/>
  Oda sayısı 2 bin.  Dev kapılarının maliyeti 100 milyon lira.  Peyzaj maliyetiyle madenciye 4 bin yaşam odası yapılabilir.  İthal camlar 701 milyon liraya mal oldu.  Aylık gideri Aksaray ilinin giderlerine denk.  Proje çizim bedeli 200 milyon.  Sarayın ısınma maliyetiyle 64 bin nüfuslu Bayburt ısınır.  Parkeleri 3,2 milyon lira.  Bu kış 2,4 milyon liralık doğalgaz yaktı.  Yavru Saray’a metrekaresi 3 bin Euro’dan İtalyan mozaik alındı.  Bahçedeki lalelerin yıllık masrafı 1,5 milyon lira.  Halılar 600 öğretmenin maaşına denk.  Oda büyüklüğünde zırhlı para kasaları var.  Altın varaklı kadehlerin her biri asgari ücretten fazla.
 </p>
</div>


Kaynak: [www.aksiyon.com.tr](http://www.aksiyon.com.tr/roportaj/kulliyen-savurganlik_551729), [web.archive.org (arşiv bağlantısı)](http://web.archive.org/web/20150805065519/http://www.aksiyon.com.tr/roportaj/kulliyen-savurganlik_551729)
