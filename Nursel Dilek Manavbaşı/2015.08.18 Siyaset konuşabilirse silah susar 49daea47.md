# Siyaset konuşabilirse silah susar

*Nursel Dilek Manavbaşı 2015.08.18*

<div class="pNewsDetailMainContent ctx_content" itemprop="articleBody">
 <blockquote>
  <p>
   HDP Diyarbakır Milletvekili Nimetullah Erdoğmuş, çözüm sürecinin bittiğini düşünmüyor. Yaşananları ‘biz bir rüyadaymışız, uyandık’ diye özetliyor. Siyasetin öne çıkmasını önemli buluyor.
  </p>
 </blockquote>
 <p>
  Nimetullah Erdoğmuş 2011 yılında Diyarbakır Müftüsü olarak Diyanet İşleri Başkanı Mehmet Görmez tarafından görevlendirildi. Diyarbakır’a geldiği dönemde BDP’nin başlattığı sivil itaatsizlik eylemleri vardı. Bu eylemlerde ana dilinde eğitim, askerî ve siyasi operasyonların son bulması, siyasi tutukluların serbest bırakılması ve yüzde 10 seçim barajının kaldırılması talep ediliyordu. Cuma namazları da camide değil, çadırlarda, meydanlarda kılınıyordu. Kürtçe vaaz talebi vardı.
 </p>
 <p>
  İşte o dönemde Diyarbakır Müftüsü olan Nimetullah Erdoğmuş, eylemin yürütücüleri ile başlattığı diyalog ile dikkatleri üzerine çekti. Camilerde Kürtçe hutbe ve vaazı başlatan isim oldu. Dört yıllık görev süresi boyunca bölgede birçok yeniliğe imza attı.  Sürpriz bir şekilde ‘bir günde karar verdim’ dediği siyasete atıldı. Şimdi HDP’den Diyarbakır Milletvekili. Çiçeği burnunda vekil aslında Meclis’e çantasında birçok projeyle geldi. Ancak Suruç katliamının ardından yaşananlar, çözüm sürecindeki tıkanma, partisine yönelik söylemler, projelerden çok Türkiye’nin içinde bulunduğu sıcak gündemi konuşmayı gerektirdi.
 </p>
 <p>
  <strong>
   -HDP’de siyaset yapacak olmaktan dolayı çekinceleriniz var mıydı? Sol kültürden gelen bir hareket içerisinde din adamı kimliğiyle yer almak gibi…
  </strong>
  <br>
   İnsanların fikrine, düşüncelerine açık olmak lazım. Tolerans,  hoşgörü deniliyor ben hiçbirini kullanmak istemiyorum, açık olmak lazım diyorum. Ailem sonuçta dinî gelenekten geliyor. 30 yıla yakın Diyanet’te görev yaptım, 20 yıl müftülük yaptım. Eğer size bir davet geliyorsa bu sizin kimliğinize geliyor. Zemin ne olursa olsun ona bakmazsınız ve davete icabet edersiniz. Burada bir mücadele geleneği var, yeni bir siyaset alanı açılmıştı. Partinin bölgede siyaset yapması kolay; ama Türkiye’de siyaset yapma iddiası vardı. Şu anda da bunlarla yüzleşmeye başladı.
  </br>
 </p>
 <p>
  <strong>
   -Nasıl bir yüzleşme bu? Böyle olabileceğini tahmin etmiş miydiniz?
  </strong>
  <br>
   Belliydi zaten. Geçmişe baktığınızda Leyla Zana milletvekiliyken bile mağdur edilmiş, cezaevinde yatmış. Bu alan böyle bir alan. Önce bir anayasanın olması lazım. Demokratikleşme, özgürlük anlamında biz anayasa fukarası bir ülkeyiz. O şartlar yoktu; ama o şartlara götüren emareler vardı. 2 yılı aşkın devam eden çatışmazlık süreci oldu. Toplum buna alışmıştı. Batı da doğu da bunu benimsemişti. Ağıtlar, cenazeler yoktu ve toplum buna inanmıştı. Birbirlerine karşı öfkeli değillerdi.
  </br>
 </p>
 <p>
  <strong>
   -Peki, ne oldu? Tekrar aynı şeyler yaşanmaya başlandı. Sizce bitti mi çözüm süreci?
  </strong>
  <br>
   Ben sürecin hiçbir şekilde tamamen nihayete erdiği düşüncesinde değilim. Bunu bir yola benzetiyorum. İnişleri, çıkışları, sarp yokuşları, kayalıkları var. Bu yokuş biraz zorlayabilir; ama aşabiliriz. İki tarafın da kendi savaş kabiliyetlerini ‘gerçekten’ kullanmak istediklerine inanmıyorum. O güç var; ama istek yok. TSK her gün 30 uçak kaldırabilir, her gün operasyon yapabilir. Ancak karşı taraf da küçülmüyor! Kürt siyasal hareketinin silahlı kanadı her geçen yıl geriye doğru gitmiyor.
  </br>
 </p>
 <p>
  <strong>
   -Neye dayanarak söylüyorsunuz?
  </strong>
  <br>
   Ortadoğu’da yeni bir denklem var. Yeni bir Ortadoğu konuşuluyor. Bütün bunlar içerisinde bu hareketin bir aktör olarak sahaya çıktığını görüyoruz. Ben Kilis’te müftülük yaptım. 6-7 yıl önce Rojava dediğimiz Suriye’nin Kürt bölgelerinde kısa bir zamanda bu kadar mesafe alınacak deselerdi, kimse inanmazdı. Hafız Esed’den beri Suriye’deki Kürtlerle ilgili uygulama çok sertti. Oradaki Kürtlerin kimliği bile yoktu. Kimlikten bile mahrumken böyle bir aşamaya geldiler. Aslında çok da garipsenecek bir şey değil. İsmail Beşikçi hocanın verdiği rakama göre dünyada 50 milyon Kürt var. Bir tespih gibi bir tarafa savrulmamış, yaşadıkları bir coğrafya var. Bu coğrafyada bir misafir gibi görünmeleri mümkün değil. Zaten vakıa bunu reddediyor. Hiçbir şey demeseler, sadece bugünkü şartlarda susma hakkını kullansalar bile bu dünyada bir misafir gibi bakılmayacak. Irak’taki Kürtlerin Irak’taki Araplarla diyalogları, Türkiye’deki Türk-Kürt gibi değil. Türkiye’de bir iç içelik var. Bizi bir arada tutan o kadar çok değer var ki müzakerelerin devam edeceğine inanıyorum.
  </br>
 </p>
 <p>
  <strong>
   -Bu şartlarda mı?
  </strong>
  <br/>
  Yeniden bugünkü ruha uygun herkesin kabul edileceği yeni bir yol karşımıza çıkabilir. İsmi değişebilir; belki ancak bu şekilde çözülebilir. MHP’nin üzerinde oturduğu düşünsel zemin buna kapalı. Daha ilk gün, “Biz burayı flu görüyoruz” dediler. Bu yok sayıcılık gururu, kibri aslında sizin küçüklüğünüzü gösterir. AKP’nin iktidar alışkanlığı var. Bu alışkanlık onları öyle bir noktaya taşıdı ki en küçük olumsuzluğa tahammül edemeyecek noktaya geldiler. Biz buna bir ihtiras patlaması diyebiliriz. Bazıları güç zehirlenmesi diyor. Seçim öncesi zaten emareleri vardı. HDP’nin barajı aşacağına inanmak istemiyorlardı. İktidardan düşeceklerini görüyor; ama kabul etmiyorlardı. Ellerindeki her imkânı kullandılar. Erdoğan’ın canhıraş mücadelesi bunu gösteriyordu. O muhterislik 8 Haziran’da bir patlamaya dönüştü. 100 yıllık bir problem çözüm noktasına geliyor ve deniliyor ki; “Siz başlattınız, ‘Seni başkan yaptırmayacağınız’ dediniz.”
 </p>
 <p>
  <strong>
   -8 Haziran’da tablo farklı olsaydı partiniz barajı aşamamış, AKP tek başına çıkmış olsaydı bugün neyi konuşuyor olurduk?
  </strong>
  <br/>
  AKP’nin efendi-köle sistematiğinde kölelerine nasıl muamele ettiğini konuşurduk. Çözüm süreci devam ederdi ama Kürtlere hakları noktasında ‘bir kölenin hakları nelerdir, nasıl iyileştirilir, biraz daha nasıl memnun edilebilir’ onu konuşurduk! Bugün aslında bu patlamanın bir diğer nedeni mezhep kaynaklı. Yani Ortadoğu’da mezhep savaşları var. Ortadoğu öyle sıcak bir toplum ki kaynıyor ve etrafını etkiliyor. İster istemez o mezhep mensuplarını da ilgilendiriyor. Türkiye de o eksen içerisine çekilmek istendi. Ne deniliyordu; “Esed Alevidir, Alevi tahakkümü var ve Sünniler eziliyor” deniliyordu. Ancak Türkiye, Suriye’deki İran gerçeğini göremedi. AKP şu anda kendisini ve birilerini tatminle meşgul. HDP’yi döverek bunu yapıyor. Oynanan oyun bu; ama toplum bunu reddedecek. Erken seçim senaryoları var; ama Türkiye’nin yararına hiçbir şey konuşulmuyor.
 </p>
 <p>
  <strong>
   -AKP-CHP koalisyonu Türkiye’nin yararına olur mu?
  </strong>
  <br/>
  Bana göre AKP-CHP koalisyonu sağlıklı olur. Geleceğe ve sürece katkı sunacaktır. Umarız ki herkesin ümitsiz olduğu bu noktada, görüşmeler bir hükümet kurma sürecine dönüşsün ve ne yapılacaksa bir hükümet marifetiyle olsun. Yani bu süreç bitecekse bile bir hükümet marifetiyle olsun.
 </p>
 <p>
  <strong>
   -Böyle bir koalisyonda çözüm sürecinin akıbeti ne olur?
  </strong>
  <br/>
  Aktif eylem ve operasyonlar durur. CHP, sorunlar içerisinde Kürt politikasını sayıyor. Barışçıl bir zeminde çözülebileceğini söylüyor. O zaman ne olur muhatap değişir ve HDP üzerinden değil CHP üzerinden süreç yürür.
 </p>
 <p>
  <strong>
   -Erken seçim olursa…
  </strong>
  <br/>
  Erken seçim olsa bile oy dengesi değişmez. Mesela biz Diyarbakır’da büyük bir miting yaptık. En az 15 bayrak vardı. Bir birlik havası vardı. Orada öyle bir felaket bekliyorlardı ki; ikinci bir Halepçe Katliamı olabilirdi. Büyük bir katliam planlanmıştı. Sanırım o istenilen boyutta bir tahribat olmadı hem de mitingi koordine eden organizasyon, provokasyonu önledi. Plan, hesap yapılıyor ama o hesaplar tutmuyor. Bugün erken seçim planlarıyla hareket ediliyorsa bunun riski de var. Toplum doğru okuyunca, oyunu boşa çıkartıyor. HDP’yi şu an birtakım tahriklerle, planlarla devre dışı bırakma imkânı yok. Erken seçim arzusu olsa da şartları yok. AKP-CHP koalisyonunun kurulabileceği inancını taşıyorum. Belki daha da hayırlı olur.
 </p>
 <p>
  <strong>
   -Neden?
  </strong>
  <br/>
  Biz biraz da gaflet uykusundaydık, rüyadan uyandık. “Bir daha olmaz” diyorduk. Yaşadığımız kayıplar bizi uçurumun kenarından döndürebilecek bir rahmeti de içinde barındırıyor. Giden her can bu ülke için, herkes için karşılığı olamayacak derecede büyüktür. Bunların anısı, topluma barış yaptıracak bir potansiyel taşıyor, savaş yaptıracak bir potansiyeli yok.
 </p>
 <p>
  <strong>
   -HDP olarak olayların başladığı günden beri Kandil’den farklı bir dil kullanıyorsunuz. Suruç Katliamı’nın ardından iki polis infaz edildi ve PKK üstlendi…
  </strong>
  <br/>
  O polislerin bu şekilde infazları, onların masum olduğunu gösterir. Hiçbir eylem caniyi masumlaştırmaz, masumu da suçlu yapmaz. Kandil bir harekettir, biz partiyiz. Biz yasal çerçeve içerisinde siyaset yapıyoruz. Tabii ki bizim izleyeceğimiz yol farklı olacak. Kandil, silahlı mücadeleye inanan bir hareket. O da kendi hareketinin mücadelesini veriyor. HDP’ye imkân tanınsa, siyaset konuştukça silah susacak; ama siz siyaseti konuşturmazsanız silah konuşacak. HDP’nin bu şansı var. HDP konuştukça, Türkiye partisi oldukça silahların susma imkânı doğuyor. Yoksa HDP’nin ne silahları susturma gücü ne de imkânı var. Ama o potansiyeli var. Öcalan’ın bir açıklaması oldu: “Siyaset dönemi başladı, silahların dönemi tamamlanıyor” dedi. Türkiye gerçeği de bunu gösteriyor. Ama “Kandil silahı bıraksın” diyemiyorsunuz; çünkü Suriye’de savaşıyor. Kandil yarın kendini Ortadoğu’da farklı savaşlar içerisinde bulabilir. Ancak gelinen noktada HDP’nin Türkiyelileşmesi önemli. Kandil’e silahlı bir hareket olarak bakın, bize siyasi bir hareket olarak... Silahlı mücadele veren bir hareketle alanımız farklı. Bizi oraya monte etmek hiç sağlıklı değil. Biz “Eylem olmasın, hiçbir gencimizin tırnağı taşa gelmesin” diyoruz. HDP’nin bu şansını bütün dünya kabul ediyor ama şu andaki Meclis, -CHP’yi bunun dışında tutuyorum- o milliyetçi damar buna hazır değil.
 </p>
 <p>
  <img alt="" src="http://web.archive.org/web/20151216195539im_/http://medya.aksiyon.com.tr//aksiyon/2015/08/18/570831.jpg "/>
 </p>
 <p>
  <strong>
   -Olası bir erken seçimde AKP Kürtlerden oy alabilir mi?
  </strong>
  <br/>
  Görünen şu; AKP’de olan oylar da AKP’den çıkabilir. Daha önce bölgede birinci partiyken şu anda Diyarbakır’dan bir milletvekili çıkarabildi. Bunun diğer bir merhalesi de tabela partisi olmaktır. AKP, bölgeyi iyice gözden çıkarmamışsa, Kürtlerle yeniden barışmalı. Bu süreçte Kürtlerden oy alamaz.
 </p>
 <p>
  <strong>
   -En başta konuşulan AKP-MHP azınlık hükümetinin olma ihtimali var mı?
  </strong>
  <br/>
  MHP-AKP hükümeti bu işi tırmandırır. CHP teskin eder. En baştan beri konuşulan şey bu. Aslında gelişmeler de bunu gösterdi. AKP’nin, “Çözüm süreci bitti, inlerine gireceğiz” söylemleri MHP’yi AKP’ye yaklaştırıyor. Ama seçmen buna ne der?
 </p>
 <p>
  <strong>
   -Ne der?
  </strong>
  <br/>
  Gözle görünür bir fark yok. Olaylar bize çok zarar verdi. Suruç patlamasından sonra, polislere yönelik eylem olmasa, çok daha farklı bir noktada olurduk. Kabul etseler, şehit cenazelerine seve seve giderdim. Ama orada başka fitnelere vesile olma ihtimali var. Keşke gidip cenazelere katılabilsek ama gidersek verilecek zarar daha fazla olabilir.
 </p>
 <p>
  <strong>
   -Yalçın Akdoğan’ın ‘Öcalan bunları görse sopayla kovalar’ sözünü nasıl değerlendiriyorsunuz. AKP’nin söylemlerinde hedefte Öcalan değil, Selahattin Demirtaş var gibi. Ne dersiniz?
  </strong>
  <br/>
  Selahattin Demirtaş’la ilgili bir rahatsızlık var. Hani bir hastalık nükseder ve insanı korku sarar ya; “Bu hastalık herhâlde beni götürecek” diye düşünür. İşte böyle de bir, “Bu Selahattin bizi götürecek” halet-i ruhiyesi var. Bütün hücumlarına rağmen Selahattin Demirtaş’ın sabırlı cevapları onları bu noktaya sürüklüyor. Kullandıkları kelimeler bile kontrolsüz. Bir devlet adamı bu noktaya kadar gelmişse bu, siyaseten Selahattin Demirtaş’ın başarılarının hazımsızlığıdır. Kendilerini batan bir güneş olarak görüyorlar ve bizi de şafak vakti yeniden doğan bir parti olarak görüyorlarsa, bu onları korkutur. 90’lı yılların havasını topluma teneffüs ettirirseniz bu toplumun hafızasını bulandırır. Belki sizi güçlü gösterebilir; ama hedefinize götürmez. İnşallah olmaz ve bu mantık bugün kabul görmez. Parti kapanır, kapanmaz; ama her şeye rağmen HDP olarak bizi barıştan hiçbir şey alıkoyamaz.
 </p>
 <p>
  <strong>
   DİYANET’E YAKIŞTIRAMIYORUZ
  </strong>
 </p>
 <p>
  <strong>
   -Diyanet İşleri Başkanı adaylığınızla ilgili size gönül koymuş. Vekil olduktan sonra görüşmeniz oldu mu?
  </strong>
  <br/>
  Evet, geçen hafta ziyaret ettim. HDP’den olmama sıcak bakmıyordu.
 </p>
 <p>
  <strong>
   -30 yıl Diyanet’te görev yaptınız, Diyanet’e yönelik son zamanlarda artan eleştirilere katılıyor musunuz?
  </strong>
  <br/>
  Kişiselleştirilmesine katılmıyorum. Görmez Hoca gelmiş geçmiş en önemli Diyanet İşleri Başkanı’dır. Ama Diyanet kurum olarak bulunduğu noktada tarafsız, bağımsız, demokratik, şeffaf bir yapıya sahip değil.
 </p>
 <p>
  <strong>
   -Hiç bu kadar siyasallaşmamıştı.
  </strong>
  <br/>
  Doğrudur. Sonuçta bir gün gelecek bu kurumlar da değişecek. Diyanet’in bulunduğu noktayı din hizmetlerine yakıştırmıyoruz. Manevi-millî hizmetlerde sizin adımınız çok önemlidir. Öyle krizler var ki sizin atacağınız bir adım topyekûn bir hayra sebep olabilir ya da tam tersine.
 </p>
 <p>
  <strong>
   CENAZELERİ BEKLETMEK VEBALDİR
  </strong>
 </p>
 <p>
  -Habur sınır kapısında 13 YPG’linin cenazesi günlerce bekletildi. Nasıl değerlendiriyorsunuz?
  <br/>
  Biz şu anda bütün taraflarla, cenazelerin bırakılması konusunda temastayız. Dinî açıdan baktığımız zaman tekfin, defin, farz-ı kifayedir. Bunlar yerine getirilmezse bütün insanlık vebale girer. Ailelerine en seri bir şekilde gönderilmesi insanidir, İslamidir. Savaşta bile bunlar uygulanmamış. Dinimizde ölülere mutlak saygı ve hürmet esastır. Bu insanlar Kobani’de IŞID’e karşı savaş açmış gençlerdir. Direkt savaştığınız insanlar değildir. Buna rağmen engelliyorsunuz. Bir taraftan “IŞID ve PKK’ya savaş açtık” diyorsunuz, diğer taraftan IŞID’e karşı savaşıp vefat edenlerin ailelerine teslimini engelliyorsunuz. Bu yeni bir şey değil. Diyarbakır’da her gün bu cenazeler geliyordu. Bizim arzumuz hepimizi bu vebalden kurtaracak bir adım atılması.
 </p>
 <p>
  <strong>
   MEDRESEDE EĞİTİM ALDI KÜRTÇE VAAZI O GETİRDİ
  </strong>
 </p>
 <p>
  Bingöl’ün Genç ilçesine bağlı Meşedal (Modan) köyünde doğdu. İlk eğitimini babasının başında bulunduğu, Zazaca, Kürtçe ve Türkçe olmak üzere üç dilde eğitim verilen medresede batı illerinden gelen öğrencilerle birlikte aldı. Diyarbakır İmam Hatip Lisesi’nin ardından Erzurum Atatürk Üniversitesi İlahiyat Fakültesi’ni bitirdi. Üniversiteden sonra imamlık yapmak üzere geldiği Diyarbakır’da yarım kalan medrese eğitimini tamamladı. Ardından iki yıl boyunca eğitimine Mısır’da devam etti. Mısır dönüşü bir süre Diyanet İşleri Başkanlığı’nda görev yapan Erdoğmuş sırasıyla Maden, Baskil, Elazığ ve Kilis müftülüklerinin ardından 2011’de Diyarbakır Müftülüğü’ne atandı. Erdoğmuş HDP’den milletvekili aday adaylığı için 10 Şubat 2015’te emekli oldu.
 </p>
</div>


Kaynak: [www.aksiyon.com.tr](http://www.aksiyon.com.tr/kapak/siyaset-konusabilirse-silah-susar_552000), [web.archive.org (arşiv bağlantısı)](http://web.archive.org/web/20151216195539/http://www.aksiyon.com.tr/kapak/siyaset-konusabilirse-silah-susar_552000)
