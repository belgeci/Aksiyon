# Ankara’nın çiftliğine bak!

*Nursel Dilek Manavbaşı 2012.12.17*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   1925’te kurulan Atatürk Orman Çiftliği son yıllardaki hamleleriyle adından söz ettiriyor. 2002’de 44 çeşit ürün imal eden çiftlik, bugün 159 farklı ürünle Ankara’nın en önemli istihsal merkezi. Çiftlik, son aylarda arazisine ‘Beyaz Saray’ türü bir Başbakanlık yapılacağı tartışmalarıyla da gündemde.
  </font>
 </div>
 <div id="newsText">
  <font class="detail-text">
   <p>
    1925 yılı ilkbaharı, Ankara… Gazi Mustafa Kemal, ülkenin tanınmış tarımcılarını bir gün Çankaya Köşkü’ne davet eder. Kafasında Ankara civarında modern bir çiftlik kurma düşüncesi vardır. Köşk’e gelen tarımcılarla uzunca bir hasbihâlin ardından fikrini paylaşır. Onlardan isteği de Ankara’da kuracağı çiftlik için uygun bir arazi bulmalarıdır. O gün toplantıda bulunan uzmanların düşüncesi hemen hemen aynıdır. Çoğu, çiftlik yeri için öyle uzun boylu dolaşmaya, doğal güzellik aramaya gerek görmez. Sebepleri basittir: “Ankara, kıraç bir bozkırın ortasında, bir Ortaçağ şehri. Ağaç yok, su yok. Böyle bir yerde uygun şartlar taşıyan arazi nasıl bulunabilir ki?”
   </p>
   <p>
    O gün oradan ayrılan tarımcılar incelemeleri bitirdiklerinde tekrar Köşk’e davet edilir. Her biri Ankara’daki en iyi toprağın nerede bulunduğu üzerine kafa yormuştur. Ancak Atatürk, gelen tekliflerin hiçbirini beğenmez. Bugün çiftliğin bulunduğu yeri işaret ederek ‘Burayı gezdiniz mi?’ diye sorar. Tarım uzmanları ‘Buranın bir çiftlik kurulması için gerekli nitelikleri taşımadığını, aksine bataklık, çorak, fakir bir yer olduğunu belirtir. Atatürk ise “İşte istediğim yer böyle olmalıdır. Ankara’nın kenarında hem batak hem çorak hem de fena bir yer. Burayı biz ıslah etmezsek kim edecek?” der. Atatürk o gün tarım uzmanlarından en iyi toprak değil en kötü toprak raporunu alabilmek için faydalanır. Onun amacı bir çiftlik arazisi değil, şartların uygun olmadığı bir noktayı ıslah etmek ve bunun mümkün olduğunu göstermektir.
   </p>
   <p>
    Atatürk, çiftliğin yerini seçtiği zaman arazinin verim durumu hakkında yerli ve yabancı uzmanların görüşünü ister. Davet edilen uzmanlardan bu topraklar üzerinde herhangi bir tarım faaliyeti yapılamayacağını iddia edenler olduğu gibi, sıkı bir mücadele ile ıslah edilebileceğini söyleyenler de vardır. Dönemin Tarım Bakanlığı uzmanlarından Schmit, verdiği raporda “Bu öyle bir teşebbüstür ki elverişsiz toprak ve iklim koşulları altında burada ya sabır tükenir ya da para.” cevabını verir. Ancak Atatürk vakit kaybetmez. Tarım uzmanlarına “Yeşili görmeyen gözler renk zevkinden mahrumdur. Burasını öyle ağaçlandırınız ki kör bir insan dahi yeşillikler arasında olduğunu fark etsin.” diyerek düşüncesini kısa zamanda hayata geçirir.
   </p>
   <p>
    Kurtuluş Savaşı öncesi Ankara Belediye Reisliği yapan Hacı Ziya Bey’in mülkiyetinde bulunan Orman Çiftliği arazisi, Cumhuriyet’in kuruluşundan sonra istimlâk edilerek Atatürk’e armağan edilir. O yıllarda büyük ölçüde bataklık ve sazlıklarla kaplı alanda gerçekleştirilen başarılı çalışmalarla fidan yetiştirme, bahçecilik, bağcılık ve hayvancılık alanlarında çiftçilere örnek olacak bir çiftlik kurulur. İlk olarak 20 bin dönüm arazi satın alınarak işe başlanır. Atatürk’ün bu araziye verdiği yüksek fiyat çevrede bulunan ve işletilmeyen çok sayıda arazinin sahipleri tarafından satılmasını teşvik eder. Bu şekilde büyük ve modern bir tarım işletmesinin temelleri atılır.
   </p>
   <h3>
    <span>
     En büyük zarar İnönü’den
    </span>
   </h3>
   <p>
    Atatürk’ün o gün işaret ettiği yer, bugün Ankara’nın 7 kilometre batısında. İlk adı ‘Orman Çiftliği’ olan arazi, 1937 yılında Atatürk tarafından Hazine’ye bağışlanmış. Günümüzde Gıda Tarım ve Hayvancılık Bakanlığı’na bağlı tüzel kişiliğe sahip bir kuruluş. 1992’de birinci derecede tarihî ve doğal SİT alanı olarak tescillenen çiftlik, bugün Ankara’nın en büyük yeşil alanı. Çiftlikteki ağaçlandırma çalışmaları, kuruluş faaliyetleriyle birlikte başlamış. 1926 yılında başta meyve vermeyen ağaç cinslerinden akasya, meşe, dişbudak, kızılağaç, ıhlamur, atkestanesi, söğüt, çam olmak üzere toplam 150 bin orman ağacı dikilmiş. 1938 yılı itibarıyla toplam 3 bin 310 dekar alan ağaçlandırılmış. Ancak İsmet İnönü döneminde arazilerin Hazine’ye devri ile ağaçlandırma çalışmalarında durağan bir döneme geçilmiş. Ciddi ölçüde arazi kayıpları yaşanmış. 1925–2002 yılları arasında toplam 4 bin 500 dekar alan ağaçlandırılırken; 2002-2012 yıllarında Gıda Tarım ve Hayvancılık Bakanı Mehdi Eker’in gayretleriyle yaklaşık 2,2 milyon ağaç dikilerek ağaçlandırma çalışmaları dört katına çıkarılmış.
   </p>
   <p>
    AOÇ, adından ve kuruluş amacından dolayı sık sık tartışmaların odağında bir kurum. Zaman zaman satılacağı, talan edildiği iddiaları gündeme geliyor. Ancak arazinin asıl yok edildiği yıllar, 1950’ler. Çiftlik,  1938 yılından başlanarak Makine ve Kimya Endüstrisi Kurumu’na, çimento fabrikalarına, kömür depolarına, trafolara, çeşitli fabrikalara, spor tesislerine, konut kooperatiflerine, hal yeri yapımına, üniversitelere, Ankaray depolama tesislerine, orduevine tahsis edilerek ya da satılarak parça parça yok edilmiş. Çiftliğe en büyük zarar İsmet İnönü döneminde verilmiş. 1938–1950 arasında 8 bin 385 dekar alan yönetim kurulu kararıyla satılmış.
   </p>
   <p>
    Çiftlik, bugün de arazisine Beyaz Saray benzeri bir yapı inşa edileceği söylentileriyle gündemde. 4,5 yıldır çiftliğin genel müdürlüğünü yürüten Ömer Bülent Aslan, arazilerin tahsisi ve satışının ancak Meclis’ten çıkan kanuna bağlı olduğuna dikkat çekiyor. 1983’ten bu yana arazilerin kimseye verilmediğini belirterek konuya açıklık getiriyor: “AOÇ’ye kanunen ticari-sınai yapı yapılamaz. Burası birinci derece doğal arkeolojik SİT alanı. Başbakanlık yapılacağı söylenen yer Orman Genel Müdürlüğü’ne ait, yani bizimle alakası yok.”
   </p>
   <p>
    Tartışmalar bir yana asıl önemlisi çiftliğin âdeta bir üretim merkezi olması. Neredeyse Cumhuriyet’le yaşıt olan çiftlikte ilk zamanlar tarım ve hayvancılık faaliyetleri gerçekleştirilse de bugün çiftlik, bünyesinde çok sayıda endüstriyel tesis bulunduruyor. Bunların en başında ise ilk pastörize süt fabrikası geliyor. Süt ve Süt Mamulleri Fabrikası’nın kuruluşuna 1953 yılında başlanmış. Daha önce küçük imalathaneler hâlinde yoğurt ve peynir üreten fabrika, UNICEF’in katkılarıyla 1957 yılında tamamlanmış. Tesis, Türkiye’nin modern anlamda ilk pastörize süt ve süt mamulleri fabrikası. Otomatik cihazlarla donatılan fabrikada üretilen süt ve süt mamullerinin en önemli özelliği ‘hilesiz ve nefis gıda maddeleri’ olarak piyasaya sunulması. AOÇ’nin yıllardır değişmeyen sloganı da bunu destekler nitelikte: ‘Ana sütü kadar temiz, ana sütü kadar saf ve doğal.’
   </p>
   <p>
    Fabrika zaman içerisinde yenilenmiş, çeşitli makine, araç, ekipman ve tesislerle takviye edilerek geliştirilmiş. Hâlen tek vardiyada, günde yaklaşık 100 bin litre sütü pastörize edecek ve 20 bin litre sütü yoğurda dönüştürecek kapasitede. AOÇ Genel Müdürü Ömer Bülent Aslan, süt satışlarında 2011–2012 ilk altı ayında yüzde yüze varan büyüme gerçekleştirdiklerini söylüyor. En önemli hedef günlük pastörize içme sütünü 100 bin litre/gün’e çıkarmak.
   </p>
   <p>
    AOÇ, Ankaralılar tarafından bilinen bir marka ancak ürün satış ağı hayli geniş. İzmir, İstanbul, Eskişehir, İzmit, Bursa, Konya, Gaziantep, Antalya, Uşak, Malatya ve Hatay’da satışı bulunuyor. 2009 yılında Türk Patent Enstitüsü’nden patent alan çiftlik ayrıca zincir marketler aracılığıyla ulusal boyutta satış sözleşmesi yapıyor.
   </p>
   <p>
    AOÇ süt fabrikasında başta pastörize içme sütü, yoğurt, ayran, tereyağı, dondurma, beyaz peynir, kaşar peyniri ve dil peyniri üretimi yapılıyor. Fabrikanın ihtiyacı olan inek ve keçi sütleri Kamu İhale Kurumu hükümlerine uygun olarak alınıyor. Sütler ya üretici birlik ve kooperatiflerinden ya da doğrudan üreticiden alınarak işleniyor. Tesis yurdun muhtelif yerlerinde (Burdur, Kayseri vs.) kurulmuş ve 15 adet süt toplama merkeziyle sağlıklı süt topluyor. Bu anlamda kuruluş amacına paralel, süt üreticisini ve süt üretimini de destekliyor. AOÇ’nin en önemli özelliği hiçbir katkı malzemesi kullanmadan, yararlı ürünler üretmesi. Fabrikanın son yıllarda yaptığı en önemli hamle keçi sütüyle ilgili. Yüzde yüz keçi sütü ve keçi sütünden ürünler konusunda 2009’da Ar-Ge çalışmalarını tamamlayan çiftlik, 2010’da keçi sütünü pazara ilk süren kuruluş. İnek sütüne alerjisi olanlar düşünülerek hayata geçirilen proje, endüstriyel anlamda tek olma özelliğine sahip. Kalsiyum açısından anne sütünden dört kat daha fazla zengin olan keçi sütünde kalsiyum oranı 134 miligram. Bu sayı anne sütünde 32 miligram. Ayrıca keçi sütünün inek sütüne göre sindirimi daha kolay. Fabrika sadece süt üretmekle kalmamış; keçi sütünden yoğurt, peynir, tereyağı, dondurma gibi ürünler ilk kez AOÇ markasıyla piyasada bulunuyor. Böylece Ankara’da sayısı giderek azalan keçi popülasyonunda hareketlilik sağlanmış. Çiftlik yaptığı bu çalışma ile Ankara ve çevresinde 500’ün altındaki Saanen cinsi keçi sayısının 10 binin üzerine çıkmasını ve besiciye yeni bir geçim kapısı açılmasını sağlamış.
   </p>
   <h3>
    <span>
     Yerli yoğurt kültürü
    </span>
   </h3>
   <p>
    AOÇ, devlet güvencesi altında Türkiye’de belirli gıda maddelerinin sağlanmasında önemli bir boşluğu dolduruyor. Hedefinde üniversitelerle işbirliği yaparak referans bir kurum hâline gelmek var. Bununla ilgili ilk olarak Ankara Üniversitesi Gıda Mühendisliği Mikrobiyoloji Laboratuarı’yla birlikte yürüttüğü proje ile bir ilke imza atmış. Artvin, Aydın, Çankırı gibi illerin köylerinden toplanan yoğurtlardan elde edilen yoğurt bakterileriyle, geleneksel köy yoğurdunu piyasaya sürmüş. Ayrıca bu projeyle sokak sütü yerine sağlıklı sütle evde yoğurt yapımını teşvik ediyor.
   </p>
   <p>
    Çiftlikteki tesislerden bir diğeri bal fabrikası. İlk yıllarda sadece süzme çiçek balı olarak yapılan bal üretimine çam ve narenciye balı üretimi de eklenmiş. Senelik bal işleme miktarı yıllara göre değişim göstermekle birlikte 600 ton civarında. Türkiye’nin farklı bölgelerinden (Mersin, Adana, Hatay, Muğla, Antalya, Aydın, Edirne, Kırklareli, Tekirdağ gibi iller ve civar köylerden), doğrudan üreticiden ve kooperatiflerden alınan balların harmanlanmasıyla piyasaya sürülen Ankara Balı’nın süzme bal fiyatının oluşmasında belirleyici rolü var.
   </p>
   <p>
    AOÇ meyve suyu üretiminde de öncü kuruluşlardan. İlk olarak üzüm ve domates suyu üretimiyle başlayan fabrikada, bugün her çeşit meyvenin suyu mevcut. Vişne, şeftali, kayısı, elma, greyfurt, kızılcık, portakal, nar, üzüm ve mandalina suları üretiliyor. Ayrıca eski bir Türk içeceği olan kefir ilk kez AOÇ’nin piyasaya sürdüğü ürünlerden. AOÇ’nin ciddi bir revizyondan geçtiğini belirten Aslan, ürün yelpazesini genişlettiklerine ve daha da genişleteceklerine işaret ediyor. 2002’de 44 ürün üretilirken bugün sayı 159. Ankara’nın en büyük yeşil alanı olan çiftlik arazisi, ülkenin en büyük hayvanat bahçesini, Atatürk’ün doğduğu Selanik’teki evin benzerini, Müze ve Sergi Salonu, Devlet Mezarlığı gibi ziyaret alanlarını içinde bulunduruyor.
   </p>
   <h3>
    <span>
     Ürünler:
    </span>
   </h3>
   <p>
    <strong>
     İnek sütünden ürünler:
    </strong>
    Günlük pastörize içme sütü (cam şişe ve karton kutularda), yoğurt (cam ve plastik ambalajlarda), ayran ve kefir (cam ve plastik ambalajlarda), Tereyağı, Dondurma, Beyaz peynir, kaşar ve dil peyniri.
   </p>
   <p>
    <strong>
     Keçi sütünden ürünler:
    </strong>
    Günlük pastörize içme sütü (cam şişede), Yoğurt (toprak kapta), Tereyağı, Dondurma, Beyaz peynir, kaşar peyniri
   </p>
   <h3>
    <span>
     Arazi kayıpları:
    </span>
   </h3>
   <p>
    Atatürk Orman Çiftliği 55 bin 538 dekar araziye kurulmuş.
   </p>
   <p>
    1939–1983 (44 yıl) yıllarında çıkarılan 9 yasa ve Devlet Ziraat İşletmeleri Kurumu Yönetim Kurulu Kararları ile 1973-1994 yılları arasında ise yargı kararlarıyla devredilmiştir.
   </p>
   <p>
    1938-1950: 8.385 dekar
   </p>
   <p>
    1950-1960: 11.350 dekar
   </p>
   <p>
    1967: 1967 dekar
   </p>
   <p>
    1980-1983:  2.337 dekar
   </p>
   <p>
    1973-1994: 43 dekar,-22.282 dekar
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=C765E7F0486DFC100FA72115FD2B06FF?newsId=34353), [web.archive.org (arşiv bağlantısı)](http://web.archive.org/web/20140125235154/http://www.aksiyon.com.tr:80/aksiyon/newsDetail_getNewsById.action;jsessionid=C765E7F0486DFC100FA72115FD2B06FF?newsId=34353)
