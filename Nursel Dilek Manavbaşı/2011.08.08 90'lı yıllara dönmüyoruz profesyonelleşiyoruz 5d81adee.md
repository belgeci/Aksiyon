# 90’lı yıllara dönmüyoruz, profesyonelleşiyoruz

*Nursel Dilek Manavbaşı 2011.08.08*

<font class="agenda2NewsSpot">
 <span>
  Terörle mücadelede özel harekât timlerinin yeniden gündeme gelmesi tartışma başlattı. Bunu kimileri 90’lı yıllara dönüş, kimileri de TSK’nın pasifize edilmesi şeklinde algıladı. Terör uzmanları ise bunun geç kalınmış bir adım olduğu görüşünde.
 </span>
</font>
<font class="newsDetail">
 <p>
  <p class="BasicParagraph">
   <span>
    Türkiye’nin en büyük kanayan yarası terörle mücadele için hükümet yeni adımlar atıyor. Diyarbakır Silvan’da yaşanan hain saldırının ardından yeni bir düzenlemeye giden hükümet, bundan sonra Türk Silahlı Kuvvetleri’nin (TSK) ilgili birimlerinin yeniden yapılandırılmasına ek olarak arazideki mücadelede polisin de aktif kullanılmasını istiyor. Bu çerçevede özel harekât tim görevlilerinin sayısı 5 binden 6 bin 700’e çıkarıldı. Yıl sonuna kadar bu sayının 11 bine ulaşması planlanıyor. Bu potansiyel, terörle mücadelede yeni dönemde yararlanılacak en önemli unsurlardan biri olacak. Hükümetin bu kapsamda attığı adımlar sadece bununla sınırlı değil. Jandarmanın yeniden yapılandırılması, istihbaratın etkinleştirilmesi ve dağa çıkışın önlenmesi gibi ciddi çalışmalar da gündemde.
   </span>
  </p>
  <p class="2011yenimetin">
   <span>
    Özel harekât timlerinin terörle mücadeleye yeniden katılımının gündeme gelmesi ise birçok kesimde tartışma başlattı. BDP, yeni düzenleme için 90’lı yıllarda yaşanan faili meçhulleri işaret ederek ‘Eskiye mi dönüyoruz?’ eleştirisini yaparken; birçok parti lideri de polisin devreye girmesini TSK’nın yenilgisi anlamına gelebileceğini iddia etti. Terör uzmanları bunun geç kalınmış önemli bir adım olduğu görüşünde. Biz de son zamanlarda artan terör olaylarını, yeni düzenlemeyle terörle mücadelede nasıl bir yol izleneceğini ve asıl önemlisi bu yöntemin terörü bitirip bitiremeyeceğini terör ve güvenlik uzmanı Doç. Dr. Süleyman Özeren’le konuştuk.
   </span>
  </p>
  <p class="2011soru1">
   <span>
    -Terör olayları son günlerde neden arttı?
   </span>
  </p>
  <p class="2011yenimetin">
   <span>
    Genel olarak Türkiye’de siyasi anlamda iyi şeylerin yaşandığı zamanlarla terör olaylarının artması arasında hep paralellik vardır. Sadece örgüt bazlı değil, bütün bu eylemlerin bir ulusal bir de uluslararası boyutu vardır. Son olaylara baktığımızda ise örgütün kendi talep çıtasını şantaj ağırlıklı artırma gayreti var. Bir de örgüt gündemden düştüğünde eylemleri artar.
   </span>
  </p>
  <p class="2011soru1">
   <span>
    -Seçim sonrası yaşanan bu eylemler neyi işaret ediyor?
   </span>
  </p>
  <p class="2011yenimetin">
   <span>
    Bir siyasi hareket düşünün, yıllardır seçime girmiş ama oy oranı hiç artmamış. 36 bağımsızın nasıl seçildiğinin teknik detayına çok girmek istemiyorum. BDP şunu başardı: Kürt hareketinde farklı isimleri bir araya getirdi, bu da onlara artı sağladı. Ancak bütün bunlar, onlara oy olarak yansımadı. Karşılarında Kürt halkının çoğundan oy almış bir parti vardı. Bütün bunlar olurken ekonomideki istikrar, hukuk vesayetinin ortadan kalkması, sivil-asker ilişkilerinde yeni bir dönem başlaması, terör eylemlerinin artmasına bir neden. Örgütün vermek istediği mesaj, süreci geriletmek ya da kendi mecrasına çekmek. Bu mecra nedir; ya olağanüstü hal ilan edeceksiniz ya da örgütün dediklerini yapacaksınız. Devlet bunun ikisini de yapmıyor.
   </span>
  </p>
  <p class="2011soru1">
   <span>
    -Örgütün eylemlerine baktığımızda geçmişe göre farklılık var. Kırsaldan merkeze ve batıya taşındı. Tokat Reşadiye, Kastamonu Ladik’te yaşananlar sizce ne anlama geliyor?
   </span>
  </p>
  <p class="2011yenimetin">
   <span>
    Örgüt Karadeniz’e yerleşmeye çalışarak ‘Ben istediğim her yerde eylem yapabilirim’ olgusunu güçlendirmeye çalışıyor. Kendi taleplerini yerine getirmeye, Öcalan’ın konumunu güçlendirmeye çalışıyor. Bu şekilde batının reaksiyoner davranmasını ve Türk-Kürt çatışmasını hedefliyor. Eylemlerin niteliğine bakacak olursak araca biniliyor, eylem yapıp kaçılıyor. Ya da şehir içerisinde yürüyen iki uzman çavuş arkadan taranmak suretiyle şehit ediliyor. Örgüt diyor ki ‘biz güçlüyüz, eylem yapabiliyoruz.’ Hâlbuki eylemlerin niteliği bunu göstermiyor. Silvan’ı saymazsak, tamamen vur-kaç. Karşılıklı çatışma riskini göze alamadığı için minimum kayıp maksimum zayiat verecek eylemleri tercih ediyor. Bu noktadan baktığımızda PKK’nın şiddet algısıyla Türkiye’yi pazarlık sürecine itme isteği var.
   </span>
  </p>
  <p class="2011soru1">
   <span>
    -Yeni düzenleme için ‘90’lı yıllara mı dönüyoruz?’ şeklindeki eleştirileri nasıl değerlendiriyorsunuz?
   </span>
  </p>
  <p class="2011yenimetin">
   <span>
    Orada geçmişteki yanlışların korkusu var. Profesyonelleşip hukuk çerçevesinde terörle mücadele ederseniz geçmişe dönmeyeceksiniz. 90’lar örgütün en rahat olduğu dönemlerdi. Ancak terörle mücadelede etkili bir yapı oluşturursanız, profesyonelleşirseniz, demokratikleşme için zemin hazırlarsınız. Bugün yanlış bir algı var. Özel harekât polisi gelecek, terör bitecek. Özel harekât ya da profesyonel birimler terörün olmazsa olmazıdır; ama tek başına terörü bitirecek bir olgu değildir. Bir tarafta siz şehit haberlerinin geldiği bir dönemde demokratikleşmeye çalışırsanız bu sizin iyi niyetiniz olabilir; ama bu tabanda böyle değildir. Biz alana gidiyoruz sürekli, şöyle bir algı var. Örgüt şiddetten, tehditten geri adım atmıyor. Devlet demokratikleşmeye çalışıyor. Örgüt de bunu şöyle söylüyor: Biz şiddet eylemleriyle istediğimizi yapıyoruz, tercihinizi yapın. Nasıl bir tercih bu? Örgüt, biz devletle oturduk bu işi bitiriyoruz, ama gücümüzden hiçbir şey kaybetmedik; Kandil’imiz var, silahımız var, siz tercihinizi yapın, diyor. Böyle bir duruma girmemek için de devlet ne yapıyor, terörle mücadeleyi profesyonelleştiriyor. Geç kalınmış bir adımdı. Ümit edilir ki etkili bir mücadele ortaya konulur.
   </span>
  </p>
  <p class="2011soru1">
   <span>
    -Polisin tekrar devrede olmasının avantajı nedir?
   </span>
  </p>
  <p class="2011yenimetin">
   <span>
    Sadece polis devreye girmeyecek. Burada önemli olan terörle mücadelenin profesyonelleştirilmesi. Bunun içinde polis de var jandarma da... En önemli avantajı kayıplar azalacaktır. İkincisi, teröristin eylemini yaptığı bir noktada karşılığını veremezseniz aciz devlet durumuna düşeseniz, demokratikleşemezsiniz. Terörle mücadelede etkili olmak devletin demokratikleşme adımlarını rahatlıkla atabilmesini sağlayacak. Çünkü hiçbir devlet şehitlerin geldiği yerde ‘ben açılım yapıyorum’ diyemez. Yapacağı açılım doğuda ‘Bunlar benim mücadelemin tavizleridir!’, batıda ise ‘Devlet teröristle anlaştı!’ olarak algılanacaktır. Hep şöyle söyleniyor; demokratikleşmezsek doğuyu tutamayız. Travmaları dikkate almadan vicdanları rahatlatmadan gerçekçi adımlar atılması da zordur. Demokratikleşme devam etmeli ancak terörün şiddet iradesi de elinden alınmalıdır.
    <span>
    </span>
   </span>
  </p>
  <p class="2011soru1">
   <span>
    -Polisin devreye girmesinin dezavantajı var mı? Bunu şunun için soruyorum. Asker teröristle mücadele edemedi, polis yapacak ya da bu TSK’nın yenilgisidir şeklinde algılamalar var. Siz ne düşünüyorsunuz?
   </span>
  </p>
  <p class="2011yenimetin">
   <span>
    Aslında polis devreye girmiyor, rolü artırılıyor. Yani asker de devreden çıkmıyor. Askerin yerine polisin kullanılması gibi bir şey yok. Devlet ortada bir sorun varsa bunu çözmek adına tüm enstrümanlarını kullanır. Bu kimi zaman askerle kimi zaman polisle olur. Burada asker yenildi gibi bir algı psikolojik olarak son derece yanlış. Bunu derseniz terör örgütünü galip ilan edersiniz. Ordunun pasifize edilmesi gibi bir durum söz konusu değil ki. Özel harekâtın kullanılması, terörle mücadeleyi etkili kılar.
   </span>
  </p>
  <p class="2011soru1">
   <span>
    -Şöyle bir endişe de dile getirildi. Geçmişe döner miyiz, yapılan hatalar tekrarlanır mı diye?
   </span>
  </p>
  <p class="2011yenimetin">
   <span>
    Bir kere bugünkü Türkiye ile o günkü Türkiye aynı değil. Geçmişteki karanlık oda planlayıcıları, geçmişin Ergenekon yapılanmaları bugün mahkemelerde hesap veriyor. Geçmişte terörle mücadele adı altında masum insanları öldüren kişiler bugün mahkemelerde. Değişimi görmüyorsanız böyle bir endişeye kapılabilirsiniz. Ancak bugün emniyet en şeffaf birimlerden biri. Herkese hesap veriyor. Ben iddia ediyorum bugün artık faili meçhul olmaz. Çünkü artık devletin iradesi doğu ve güneydoğuda batıyla aynı. Bundan en çok kim rahatsız oluyor buna bakmak lazım.
   </span>
  </p>
  <p class="2011soru1">
   <span>
    -Polis o dönem başarılı oldu mu sizce? Başarılıysa neden devam etmedi?
   </span>
  </p>
  <p class="2011yenimetin">
   <span>
    Jandarma ve polis özel harekâtı başarılı olmuştur. 28 Şubat sürecinde bir kısım insanlar özel harekâtların elindeki silahların ağırlık yaptığını düşünerek elinden aldılar. Öcalan’ın yakalanmasıyla birlikte terörle mücadelede özel harekât birimlerinin etkinliği azaltıldı. Özel harekât birimleri yanlış yaptıkları için tasfiye edilmedi. Burada en önemli şey, 28 Şubat ruh hâliydi. Bu ruh hâli enteresan bir şekilde polis özel harekâtını kendisine risk gördü belki de.
   </span>
  </p>
  <p class="2011soru1">
   <span>
    -PKK’nın şimdiye kadar verdiği zayiatın 40 bin civarında olduğu söyleniyor. Buna rağmen dağa çıkan sayısında azalma yok! Önemli olan dağa çıkışları önlemek değil mi? Devlet asıl bunun önüne nasıl geçecek?
   </span>
  </p>
  <p class="2011yenimetin">
   <span>
    Dağa çıkışların arttığı dönemler olağanüstü halin olduğu dönemlerdi. Şiddet eylemleri olmasa, Türkiye demokratikleşse bunlar azalır. Tabii sadece demokratikleşme yetmiyor. Doğu ve Güneydoğu’da birçok insan Kürt sorunu ile eğitimsizliği, işsizliği, yoksulluğu aynı şey olarak tanımlıyor hâlâ. En önemli şey oradaki cehaleti ortadan kaldırmaktır. Örgütün kullandığı en önemli argüman bu. Cehaletin bitmemesi için elinden geleni yapıyor. Örgüt bunu çok iyi bildiği için okulları, kursları, yurtları, yatırımları hedef alıyor. Dolayısıyla dağa çıkışların sıfırlanması uzun süren bir iş. Ben bu işi ısrarla emniyetin tek başına yapabileceği bir iş olarak görmüyorum. Diyanet’in, Sağlık Bakanlığı’nın, Milli Eğitim’in yapacağı çok iş var. Devlet her yaptığı işi terörle mücadele için yapıyorum demiyor. Ancak terör örgütü her şeyi kendisi açısından kullanıyor. Algı yönetiminde önemli adımlar atılmalı. İnsan odaklı çalışmalara ağırlık verilmeli.
    <span>
    </span>
   </span>
  </p>
  <p class="2011soru1">
   <span>
    -TSK’nın terörle mücadelede hataları var mıydı?
   </span>
  </p>
  <p class="2011yenimetin">
   <span>
    Gerilla düzeni olan bir örgüte karşı düzenli birliklerle mücadele edemezsiniz. Silahlı Kuvvetler açısından en büyük eksiklik, teröristle mücadelenin klasik askerî mantıkla yapılmaya çalışılması, karşıdaki yapının hareket kabiliyetinin dikkate alınmaması. Teröristle mücadelede uygun bir yol kullanmadık ve profesyonelleşmede çok geç kaldık. TSK yıllardır düzenli bir orduyla, gerçek mesleği askerlik olmayan öğretmen, mühendis gibi mesleklere sahip kişilerle bu süreci götürdü. Bir de terörle mücadele sadece askerin göreviymiş gibi algılandı. En büyük yanlış, siviller tarafından ‘bu askerin işi, bu polisin işi, orada ne yapılıyorsa doğrudur’ denilmesiydi. Bence burada bir suçlu aranıyorsa bunu o dönemin sivillerinden sormak lazım. Türkiye’de demokratikleşmenin olgunluk düzeyine ulaşması demek herhangi bir kurumun hesap verebilmesi demektir. Bu TSK, polis, vali fark etmez. Türkiye’de 80’li, 90’lı yıllarda kendilerine yetki verilen insanlardan hesap sorulmadı. Bu da Ergenekon gibi yapılar tarafından kullanıldı.
   </span>
  </p>
  <p class="2011soru1">
   <span>
    -Jandarmayla ilgili de yeni düzenlemeler var. Size göre jandarma nasıl bir statüye kavuşturulmalı?
   </span>
  </p>
  <p class="2011yenimetin">
   <span>
    Demokrasilerde iç güvenliği sağlayan birimler sivil iradenin altındadır. Jandarmanın TSK’yla mesafesini daha da artırması gerekiyor. Yani her şeyiyle İçişleri Bakanlığı’na bağlanması gerekiyor. Özlük hakları da dâhil.
   </span>
  </p>
  <p class="2011soru1">
   <span>
    -Yeni düzenlemeyle jandarma, emniyet ve MİT’in istihbaratlarının bir yerde toplanması da gündemde.
   </span>
  </p>
  <p class="2011yenimetin">
   <span>
    Dünyanın hiçbir demokrasisinde istihbarat tek çatı altında değil. Bu da uygun değil zaten. Bu ülkelerde istihbarat paylaşımının etkinleştirilmesi söz konusu. Önemli olan istihbaratın etkin bir şekilde paylaşımı.
    <span>
    </span>
    İstihbaratın denetlenmesi de diğer bir önemli husus. Türkiye’de Emniyet İstihbaratı gibi sürekli denetlenen teşkilatlar olduğu gibi JİTEM gibi denetlenmeyen teşkilatlar da var. Türkiye’de denetlenemeyen birçok istihbarat kurumu var, bunların denetlenmesi önemli. Bunun yanında MİT’in dış istihbarat boyutunun daha da etkinleştirilmesi gerekli.
   </span>
  </p>
  <p class="2011soru1">
   <span>
    -Bundan sonra önemli adımlar sizce ne olmalı?
   </span>
  </p>
  <p class="2011yenimetin">
   <span>
    En önemli konu bu sorunun çözümsüz olmadığına inanmamızdır. Türkiye’de kimi liberaller, terörün şiddet olgusuyla birlikte meşrulaştırılabileceğini iddia ediyor. Bu devletin meşruiyet ilkesini yok saymaktır. Dünyada hiçbir demokrasi terörü silah bırakmaksızın çözüm sürecine dâhil etmemiştir. Öte yandan mücadele edecek birimlerin her şartta sivil iradeye bağlı olması da önemli. Yine terörle mücadele alanında önemli eksiklerimizden birisi medya. Medya her türlü haberi yapma özgürlüğüne sahip ama bunun veriliş şekli önemli. Örneğin Silvan’daki olayda yanmış asker elbisesi ve erzakını görüntülemenin kime fayda getirdiğini sorgulamak lazım. Asıl sorun orada var olmak gerekiyor. Oraya gidip gelmekle olmaz. Siz oradan döndüğünüzde terör örgütü orayı terk etmiyor. Sizin yaptıklarınızı da kendileri sayesinde yapıldığının propagandasını yapıyor. Bu anlamda devlet orada varlığını göstermeli. Belki en önemli adım bu.
    <span>
    </span>
    Birgün PKK da marjinalleşecek, küçülecek, umut edilir ki bitecek. Ama zamana ihtiyaç var.
   </span>
  </p>
 </p>
</font>

Kaynak: [www.aksiyon.com.tr](http://www.aksiyon.com.tr:80/aksiyon/haber-30135-231-90li-yillara-donmuyoruz-profesyonellesiyoruz.html), [web.archive.org (arşiv bağlantısı)](http://web.archive.org/web/20120102102137/http://www.aksiyon.com.tr:80/aksiyon/haber-30135-231-90li-yillara-donmuyoruz-profesyonellesiyoruz.html)
