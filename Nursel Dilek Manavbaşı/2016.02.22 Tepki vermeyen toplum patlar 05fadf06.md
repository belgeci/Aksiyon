# Tepki vermeyen toplum patlar

*Nursel Dilek Manavbaşı 2016.02.22*

<div class="pNewsDetailMainContent ctx_content" itemprop="articleBody">
 <p>
  <em>
   <strong>
    Terörün azdığı 1990’larda başbakanlık ve MGK’ya beş yıl danışmanlık yapan Psikiyatri Profesörü Abdülkadir Çevik, artan saldırılara ve gelen şehit haberlerine toplumun alışmaması gerektiğini belirtiyor.
   </strong>
  </em>
 </p>
 <p>
  1, 3, 5, 8... Haber bültenlerinde her gün duyduğumuz bu sayılar, sadece bir rakamdan ibaret değil. Uzun bir süredir bu rakamların yanına ekliyoruz ‘şehit’ kelimesini. Bazen farkında bile olmuyoruz gidenlerin. Olsak da tepki vermiyoruz! Doğu’dan gelen her acı haber canımızı yaksa da susuyoruz ve hepimiz aynı soruyu soruyoruz. Sahi kanıksadık mı şehit haberlerini?
 </p>
 <p>
  Prof. Dr. Abdülkadir Çevik, Türkiye’de terör ve şiddetin en yoğun olduğu yıllarda Politik Psikoloji Merkezi’ni kurdu. Terör olaylarının yaşandığı 1990’larda Başbakanlık ve Millî Güvenlik Kurulu’na beş yıl danışmanlık yaptı. Terör ve terör psikolojisi uzmanı, Ankara Üniversitesi Psikiyatri Ana Bilim Dalı Öğretim Üyesi Prof. Dr. Abdülkadir Çevik, çalışmalarını Politik Psikoloji Derneği altında sürdürüyor. Terör ve terör psikolojisi üzerine çalışmalar yapıyor. ‘Etnik Terörizmin Psikolojisi’, ‘Politik Psikoloji’ ve ‘Sovyetlerde Politik Değişim ve Yeni Etnik Yapılanma’ isimli kitapları Başbakanlık tarafından yayımlandı. Çevik, artan saldırılara ve gelen şehit haberlerine toplumun alışmaması gerektiğini belirtiyor. Tepkisizliğin daha büyük patlamalara yol açacağı görüşünde. “Üstelik bunları devletin de desteklemesi şart.” diyor. Prof. Dr. Çevik ile saldırıları, PKK terörünü ve bunların toplumda meydana getirdiği psikolojik travmayı konuştuk.
 </p>
 <p>
  <strong>
   - Terörün belki de en fazla göz ardı edilen kısmı psikolojik boyutu. Suruç, Ankara, Sultanahmet ve son olarak yine Ankara’nın göbeğindeki patlama… Bu saldırılar toplumda nasıl bir ruh hâli oluşturuyor?
  </strong>
 </p>
 <p>
  Terörün amacı zaten insanları korkutmak, kaygı içerisine sokmak. O yüzden buna fırsat vermemek lazım. Tam tersi hareket etmek lazım. Kolay değil bu.
 </p>
 <p>
  <strong>
   -Bu eylemler sonrasında uzunca bir süre insanlar metrolara binememeye, kapalı alanlara girememeye başladı. Saldırılardan sonra insanlar ne gibi travmalar yaşıyor?
  </strong>
 </p>
 <p>
  Fransa, Paris saldırısında ne yaptı? Şanzelize’de Eyfel Kulesi’nin önünde partiler verdi. Yerine göre liderlerin de böyle önderlik yapmaları lazım. Ancak bu tür şeyler bizde eksik.
 </p>
 <p>
  <strong>
   -Saldırılar, delik deşik olmuş okullar, ölen bebekler, evlere kadar giren roketatar mermileri... Doğu’daki bu manzara karşısında toplumun hissiyatı ne?
  </strong>
 </p>
 <p>
  Terörün amacı toplumda gerginlik, huzursuzluk, kaygı, kargaşa ve bölünmeye yol açmaktır. Bütün terör örgütlerinin amacı bu duyguları oluşturmaktır. Şu an bazı bölgelerde yapılan eylemlerde bu duygu temelde var. Özellikle etnik bir terörizm olduğu için ileriye yönelik bir bölünme ön planda. Buna yönelik eylemler yapılırken o bölgede yaşayan insanlar da bunlardan olumsuz yönde etkileniyor.
 </p>
 <p>
  <strong>
   -Bölgeden büyük şehirlere göç yaşanıyor. Bu değişimler insan psikolojisini nasıl etkileyecek?
  </strong>
 </p>
 <p>
  Karamsarlığın, umutsuzluğun yanı sıra öfke duygusunu uyandıracak. Aynı zamanda kayıp duygusu oluşacak. Çünkü oturdukları yeri, ortamı, yaşamı kaybetme duygusu var. Bu duygu onlarda yas sürecini tetikler. Yaşadığı çevreden ayrılıyor olmanın hüznünü, yasını yaşayacaklardır.
 </p>
 <p>
  <strong>
   -Bu öfke devlete yönelir mi? Sahip çıkılmama, yalnız kalma psikolojisi yaşayanlar da var.
  </strong>
 </p>
 <p>
  Oradaki halk da teröristlerin eylemlerinden bıkmış durumda. Devlet aslında bir çözüm arayışıyla, iyi niyetle yaklaşmasına rağmen terör örgütü bu iyi niyeti kötüye kullandı. Esas, terör örgütünün kötü niyeti ortaya çıktı. İnsanlar Kürt’üm diyemiyordu. Terör örgütü başlangıçta bunları bahane etti. Yapılan değişiklikle bir yola girilmişti. Terör örgütünün bahane edeceği hiçbir şey yokken olaylar arttı. Bu nedir biliyor musunuz, terör örgütleri hiçbir zaman terörü bırakmazlar.
 </p>
 <p>
  <strong>
   -Çözüm süreci devam etse bile mi?
  </strong>
 </p>
 <p>
  Sıfırlama diye bir şey söz konusu olmaz. Çünkü teröristlerin terör eylemleri kendi kimliklerinin var oluş nedenidir. Terör yapmadıkları zaman kimliklerinde bir boşluk hissederler. ‘Hiç’ olduklarını hissederler. Hiç olmak, fiziksel ölümden daha büyük ölümdür. Hiç olmak yerine ölmeyi tercih ederler. Ancak terör yaparak kimliklerini sürdürebilirler.
 </p>
 <p>
  <strong>
   -Örgütün iyi niyeti kötüye kullandığını söylüyorsunuz ama birçok şeye de göz yumuldu. Bu kadar mühimmatın şehirlere yerleştirilmesi, operasyon emrinin verilmemesi durumun bu hâle gelmesinde etkili değil mi?
  </strong>
 </p>
 <p>
  Tabii bu hâle gelmesinde onların da zaafı var. Devlet bazı şeylere göz yumdu. Örneğin sizin bir çocuğunuz var, ıslah olsun diye bazı şeylerine göz yumuyorsunuz; bunun gibi! Devletin oradaki vatandaşa sahip çıkması lazım. Doğu’da, Güneydoğu’da karma ekonomiyi yeniden canlandırmak gerekir. İş alanlarını devletin yeniden üretmesi lazım.
 </p>
 <p>
  <strong>
   -Cizre’den, Sur’dan, Silopi’den kaçan ya da orada yaşayan insanların psikolojisine yönelik devlet herhangi bir çalışma yapıyor mu? Ya da ne yapmak gerekiyor?
  </strong>
 </p>
 <p>
  Şu an orada silahlı mücadele devam ediyor. Bir yandan silahla mücadele verilirken aynı zamanda psiko-sosyal rehabilitasyon çalışmalarının da yapılması gerekiyor. Bazı psikolojik destek faaliyetlerinin yürütülmesi kapsamında planlar yapılıyor. Göç eden insan kendini güçsüz, korunaksız, âciz hisseder. Bunun için de devletin kucaklayan yüzüne ihtiyaç vardır.
 </p>
 <p>
  <strong>
   -Terörün zirvede olduğu yıllarda Politik Psikoloji Merkezi’ni kurdunuz. Fakat daha sonra merkez kapatıldı. Neden ihtiyaç duyuldu?
  </strong>
 </p>
 <p>
  Şu an bizim Politik Psikoloji Derneğimiz var. Bu tür merkezlerin sayısının çoğaltılması gerekiyor. Ben o zamanlar Vamık Volkan hocanın yanında Amerika’ya gitmiştim. Dönemin devlet bakanı Ekrem Ceyhun bizi Süleyman Demirel’le tanıştırdı. Biz de o zaman politik psikoloji üzerine çalışmalardan bahsetmiştik. Terör almış başını gidiyor, sorun devletin her kademesinde farklı bir şekilde masaya yatırılıyor ve çözüm üretilmeye çalışılıyordu. ‘Biz nasıl yardımcı olabiliriz?’ diye düşünürken böyle bir merkez kurulması kararlaştırıldı. Önce Başbakanlık’a çalıştık; daha sonra çalışmalarımızı Millî Güvenlik Kurulu Genel Sekreterliği (MGK) çatısı altında sürdürdük.
 </p>
 <p>
  <strong>
   -Merkezin amacı neydi?
  </strong>
 </p>
 <p>
  1992, terör olaylarının zirveye ulaştığı dönemdi. Biz de terörün psikolojik boyutlarının göz ardı edilemeyeceğini düşünerek böyle bir merkez kurulmasını önerdik. Terörist faaliyetlerin sadece bir güvenlik meselesi olmadığını, buna zemin hazırlayan birçok faktör olduğunu anlattık. Bunun nedenlerini anlamak ve çözüm önerileri sunabilmek için böyle bir merkezin kurulmasının yararlı olacağını düşündük ve bu konuda toplantılar yaptık. Konunun muhatapları ile tartışmanın yararlı olacağını düşündük. Üniversitelerden, emniyetten, askeriyeden, istihbarattan, İçişleri’nden bazı kişileri, Kürt aydınları çağırdık.
 </p>
 <p>
  <strong>
   -Bir anlamda açılımı ilk başlatanlardan birisiniz.
  </strong>
 </p>
 <p>
  Evet, o gün ilk demokratik açılımı biz yaptık. Amacımız bu kanı durdurmaktı. Ama çok baltalama oldu. Terörün, teröristin psikolojisini anlamaya çalıştık. Türkiye’de ilk kez böyle bir şey yaptık. Gerek bireylerin gerek toplumların psikolojisini daha derin anlamaya çalıştık. Tarihçilerden, diplomatlardan yardım aldık. 4-5 yıl merkez devam etti. 2005’ten sonra da derneği açtık.
 </p>
 <p>
  <strong>
   -Açılım sürecinde sizi davet eden oldu mu?
  </strong>
 </p>
 <p>
  Hayır, bizi çağıran olmadı. Belki başka psikiyatristlerle iletişim kurmuş olabilirler.
 </p>
 <p>
  <strong>
   -Doğu’dan ve Güneydoğu’dan hemen her gün şehit haberi geliyor. Artık haber bültenlerinde bile çok az görüyoruz. Giderek kanıksayan bir toplum mu var karşımızda?
  </strong>
 </p>
 <p>
  Türk toplumu kanıksamaz; ama yutar. Sonra birdenbire patlar. Endişemiz o. Keşke yutmasa ve her defasında tepkisini gösterse. O yüzden Batı’da bize barbar diyorlar. Ses çıkarmıyoruz, sonra bıçak kemiğe dayanınca patlıyoruz. Hâlbuki bu duruma yol açmamak için tepkilerimizi günü gününe göstermekte yarar var. Nasıl ki insanlar içine atar bazı şeyleri ve o hastalık olarak ortaya çıkar. Bu toplumda da böyle. Toplumun deşarj olmasını sağlayacak yolların açık tutulması lazım.
 </p>
 <p>
  <strong>
   -Nasıl?
  </strong>
 </p>
 <p>
  Gösteri yapılacaksa gösteri yapılması lazım. Hatta devletin buna önayak olması lazım. Toplumun teröre karşı güçlü bir biçimde tepkisine devlet de destek vermeli.
 </p>
 <p>
  <strong>
   -Gerçi çoğu şehit cenazesinde insanlar tepki veriyor; ama devlet müdahale ediyor. Bir yarbayın, yüzbaşı kardeşinin cenazesinde verdiği tepkiye devlet soruşturma açarak cevap verdi!
  </strong>
 </p>
 <p>
  Bu doğru değil. Ciğeri yanan insanın ağzından her şey çıkabilir. Bu konuda devletin daha tahammüllü olması lazım. Devlet tahammüllü oldukça toplum da daha tahammüllü olur.
 </p>
 <p>
  <strong>
   -Ancak bizi yönetenlerin çok tahammülleri yok…
  </strong>
 </p>
 <p>
  Bu konuda hatalar var tabii. Devletin üst kademelerinde, bir çeşit, bizden-bizden değil gibi yaklaşımlar olduğu zaman bu, toplumdaki gerilimin artmasına, tahammül sınırının daha düşük olmasına neden oluyor. Toplumu yöneten liderlerin, muhalefet ve iktidarın daha soğukkanlı ve mantıklı olması gerekiyor. Toplum sadece duygularla yönetilmez. Özellikle gençlerin verdiği tepkilere karşı daha duyarlı olunmalı. Demokrat olmak bir kültür işidir. Demokrasi tahammüldür, uzlaşıdır. Bir taraftan cep telefonlarıyla dünyaya ulaşıyoruz, diğer taraftan ilkel davranışları sergileyen tavırlarla hareket ediyoruz. Toplum siyah-beyaz diye ikiye ayrılmamalı.
 </p>
 <p>
  <strong>
   AÇILIMIN İLK ADIMI POLİTİK PSİKOLOJİ MERKEZİ
  </strong>
 </p>
 <p>
  24 Ocak 1994, Ankara. Dönemin başbakanı Tansu Çiller’in onayıyla Beşevler’de bir konferans düzenlenir. Ev sahibi, o dönem Başbakanlık’a bağlı çalışan Politik Psikoloji Merkezi’dir. Konferansın amacı PKK ve Kürt sorununu tartışmaktır. Önemi, ilk kez konunun bütün muhataplarıyla konuşulacak olmasıdır. Toplantıya dönemin Refah Partisi, SHP ve MHP milletvekilleri; DİSK, Türk-İş, TOBB; emniyet, MİT, Türk Silahlı Kuvvetleri ve üniversitelerden birçok isim katılır. Kürtleri temsilen ise HEP’in en genç milletvekili Sedat Yurttaş, Kürt aydın olarak tanımlanan Tarık Ziya Ekinci, Şerafettin Elçi gibi isimler de konferansın davetlileri arasında yerini alır. 22 yıl önce yapılan bu toplantıda Bağımsız Kürdistan dâhil her şey tartışılır. Üç gün sürecek toplantı ilk günden büyük tartışmalara yol açar. DYP’yi temsilen konferansa katılan Orhan Kilercioğlu toplantıyı terk eder. Basına kapalı konferansı sabote ederek gazetecilere açıklama yapar. Ardından konferansı düzenleyen Prof. Dr. Abdülkadir Çevik, dönemin Devlet Güvenlik Mahkemesi (DGM) Başsavcısı Nusret Demiral’ın karşısına çıkar. Kısa süre sonra ise merkez kapatılır. Başbakanlık Politik Psikoloji Merkezi, 1992’de dönemin başbakanı (daha sonra Tansu Çiller geliyor) Süleyman Demirel’in talimatıyla kurulur. Devlet Bakanı Ekrem Ceyhun’a bağlı olarak faaliyet gösteren birimin başına politik psikoloji alanında çalışmalarıyla bilinen Vamık Volkan’ın öğrencisi Prof. Dr. Abdülkadir Çevik getirilir. Kurumun aktif olduğu kısa zaman diliminde toplumsal olaylar, terör ve terörizm konularında raporlar hazırlanır. Merkez o dönem Kürt kelimesinin bile kullanılamadığı bir ortamda bir konferans düzenleyerek demokratik açılımın ilk tohumlarını atar. Ancak bölücülük suçlamasıyla DGM’ye çıkarılır. Abdülkadir Çevik, 1992’de hükümet desteğiyle kurduğu Politik Psikoloji Merkezi’ni artık dernek çatısı altında devam ettiriyor.
 </p>
</div>


Kaynak: [www.aksiyon.com.tr](http://www.aksiyon.com.tr:80/roportaj/tepki-vermeyen-toplum-patlar_553926), [web.archive.org (arşiv bağlantısı)](http://web.archive.org/web/20160229131641/http://www.aksiyon.com.tr:80/roportaj/tepki-vermeyen-toplum-patlar_553926)
