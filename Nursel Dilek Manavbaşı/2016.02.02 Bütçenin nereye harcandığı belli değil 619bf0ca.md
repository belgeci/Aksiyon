# Bütçenin nereye harcandığı belli değil

*Nursel Dilek Manavbaşı 2016.02.02*

<div class="pNewsDetailMainContent ctx_content" itemprop="articleBody">
 <p>
  Plan Bütçe Komisyonu’nun MHP’li üyesi Mehmet Günal, kırpılmış Sayıştay raporlarıyla Meclis denetiminin devre dışı bırakıldığını söylüyor.
 </p>
 <p>
  Bilenler bilir, Meclis’te en hararetli tartışmaların çıktığı yerlerden biridir Plan Bütçe Komisyonu. Bütçenin geneli ve Sayıştay tezkereleri üzerine hararetli tartışmaların yaşandığı komisyonda sesler genelde yüksek perdeden çıkar. Birkaç yıldır bütçe görüşmelerinin en hararetli gündemi Sayıştay raporları. Muhalefet, raporların Meclis’e ısrarla getirilmemesini eleştiriyor. İktidarsa kaçamak cevaplarla konuyu geçiştiriyor.
 </p>
 <p>
  Bu yıl da farklı görüntüler yok komisyonda. Sayıştay raporlarının yanında, Saray’ın bütçesi, örtülü ödenek, Diyanet’e ayrılan para gibi netameli konular tartışmaların merkezinde. TBMM Plan Bütçe Komisyonu üyelerinden, Milliyetçi Hareket Partisi (MHP) Antalya Milletvekili Doç. Dr. Mehmet Günal tartışmalarda dikkat çeken isimlerden biri. Devlet Planlama Teşkilatı’nda uzun yıllar görev yapmış bir isim; ekonomi alanında beş kitabı bulunuyor.
 </p>
 <p>
  Sayıştay raporları yok hükmünde
 </p>
 <p>
  MHP’li vekilin komisyon toplantılarında en fazla üzerinde durduğu nokta, Sayıştay raporları. Meclis’in en temel vazifesinin denetleme olduğunu söyleyen Günal, Sayıştay’ın Rapor Değerlendirme Kurulu’nun artık ‘raporları kuşa çevirme kurulu’ hâline geldiğini söylüyor. Bu şartlarda kesin hesapları denetleme imkânının kalmadığına dikkat çekiyor: “Sayıştay 200 civarında adı rapor olan dokümanları bize gönderdi fakat raporlar gerektiği gibi sunulmadığı için bizim bütçe ve denetim hakkımız engellenmiş oluyor. Biz, bu Sayıştay raporlarıyla denetimin yapılabileceğini düşünmüyoruz. Sayıştay raporunun bize gelen kısmı onda biri. O da zararsız kısmı; göstermelik rapor yani. Bana mali rapor lazım.” Bu nedenle Meclis’in bütçe hakkının engellendiği görüşünde Günal. Sayıştay raporlarının en azından ayrıntı olmasa bile genel bilgiler içerecek şekilde, kamu zararı ve gider kaybına ilişkin hususların kendilerine bildirilmesi gerektiğine dikkat çekiyor.
 </p>
 <p>
  Her yıl artan Cumhurbaşkanlığı bütçesi, Plan Bütçe Komisyonu’nda sesleri yükselten bir başka husus. Günal, örtülü ödenekten Cumhurbaşkanı’nın ne kadar harcadığını ve Başbakan’a ne kadar kaldığını merak ediyor: “2008’de 55,6 (milyon lira) idi, 2012’de 116, yani 2 misli, 2014’te 244,5, 2015’te 397 istemişlerdi. Ancak 471 harcamışlar, aradaki 75 milyon neden hâsıl oldu? Yani niye bütçeye uyulmadı? Biz bu teknik bilgileri bekliyoruz.”
 </p>
 <p>
  MHP Antalya Milletvekili, AK Saray’la ilgili de soru işaretlerinin giderilmediği görüşünde. Daha önce Başbakanlık’ın yapmış olduğu harcamalar üzerinden yapılan binanın üzerine çöküldüğünü söylüyor. Günal, Cumhurbaşkanı’na 2,8 milyar liraya yakın örtülü ödenekten pay verilmesi hususunu da eleştiriyor: “Binayı naklettiniz; ama bunun giderlerini nasıl muhasebeleştiriyorsunuz? Örtülü ödeneğin yüzde kaçını Cumhurbaşkanı harcar, yüzde kaçını Başbakan harcar? Cumhurbaşkanı ‘Tamamına el koydum’ derse, Başbakan örtülü ödenekten bir şey harcayamayacak mı? Yasama, yürütme, yargının hepsini bir araya getiriyorsunuz ama bu kadar da açık olur mu?”
 </p>
</div>


Kaynak: [www.aksiyon.com.tr](http://www.aksiyon.com.tr:80/siyaset/butcenin-nereye-harcandigi-belli-degil_553739), [web.archive.org (arşiv bağlantısı)](http://web.archive.org/web/20160213231110/http://www.aksiyon.com.tr:80/siyaset/butcenin-nereye-harcandigi-belli-degil_553739)
