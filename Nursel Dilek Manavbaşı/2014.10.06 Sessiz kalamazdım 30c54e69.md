# Sessiz kalamazdım

*Nursel Dilek Manavbaşı 2014.10.06*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   MHP Afyon Milletvekili Kemalettin Yılmaz, Bank Asya’ya yapılan müdahalelere sessiz kalmayan siyasilerden. 12 Eylül sabahı bankada hesap açtıran vekil, “Taşıma suyla değirmen döner; ama haram lokmayla asla!” diyor.
  </font>
 </div>
 <div id="newsText">
  <font class="detail-text">
   <p>
    ‘Bank Asya tahtası açıldı, dip yapma süreci var. Burada bir gerçeği görmek lazım. Böyle taşıma su ile değirmeni döndüremezsiniz. Bankacılığın kendine has kuralları var. Ona göre top oynamak zorundasınız. İstediği zaman vatandaş parasını çekebilmeli. Eğer vatandaş parasını çekemez hâle gelirse, sermaye rasyosunda ciddi bir kapanma var demektir. BDDK karar vermeli ve buna göre adım atmalı. Aksi takdirde bunun sorumlusu BDDK olur!’
   </p>
   <p>
    Cumhurbaşkanı Erdoğan’ın Katar dönüşü sarf ettiği bu sözler ekonomi çevrelerinde şok etkisi oluşturdu. ‘Taşıma suyuyla değirmen dönmez’ diyerek bankaya para yatıranları hedef alan Erdoğan’a cevap gecikmedi. Erdoğan’ın TÜSİAD toplantısındaki ‘O banka zaten battı’ çıkışına rağmen hisseler yükselişe geçmeye devam etti. Devlet eliyle banka batırma girişimleri vicdanlarda yerini alırken zulme sessiz kalmayan isimler de tepkisini koydu ortaya. Onlardan biri de MHP Afyon Milletvekili Kemalettin Yılmaz’dı. 12 Eylül günü bankaya hesap açtıran vekil, zulme sessiz kalmamak için tavır gösterdiğini söylüyor. Erdoğan’ın Bank Asya’ya yönelik tavrının Türkiye ekonomi tarihine kara bir leke olarak geçeceğini belirten Yılmaz, müdahalelerin resmen bir intihar olduğu görüşünde.
   </p>
   <p>
    <strong>
     -Bank Asya’da hesap açtırmanızdaki etken neydi?
    </strong>
   </p>
   <p>
    Cumhurbaşkanı Erdoğan’ın açıklamaları öncesinde hesap açtırdım. 13 yıla yakın AKP iktidarıyla karşı karşıyayız. Baktığımız zaman belli bir noktaya kadar tolere edilebilir yanlışları var ama ihanet noktasına gelince bu kabul edilemez. Bu olay yapbozun binlerce parçasından biri. İhanetleri karşısında susmak kabul edilemez.
   </p>
   <p>
    <strong>
     -Bankaya müdahaleyi ihanet olarak mı değerlendiriyorsunuz?
    </strong>
   </p>
   <p>
    Bu noktada millî birlik ve beraberliğimiz, üniter yapımız tehlikeye girmek üzere. Yıllarca hak, hukuk, adalet diyerek her türlü hukuksuzluğu yaptılar. İhaleye fesat karıştırdıklarını, beytülmale el sürdüklerini, kul hakkı yediklerini her fırsatta söyledik. Öyle bir noktaya geldik ki 17-25 Aralık artık tuzun koktuğu yerdi. Ve ardından kendi kepazeliklerini örtmek için korkunç bir kıyıma gittiler. Hedef kitleye yapacağı tahribatlar toplumun çoğu kesimini etkilemeye başladı. Hem dinimize hem de millî çıkarlarımıza halel getirecek noktaya ulaştı. Düne kadar ‘Paranın, sermayenin dini, mezhebi olmaz’ diyen Erdoğan, havuz sermayesini, Alo Fatih’i unuttu. Şimdi de bankayı itibarsızlaştırmaya başladı.
   </p>
   <p>
    <strong>
     -Ancak istenen olmadı.
    </strong>
   </p>
   <p>
    Türkiye’de ciddi bir iktidar boşluğu var. İktidarın muhalefete kulak vermesi lazım; vermedi, vermiyor ve yok farz ediyor. Başbakan hem hâkim hem savcı. TÜSİAD’ın toplantısında ‘o banka battı’ dedi. Bana göre bu sözleri Türk ekonomi tarihine kara leke olarak geçecektir. Ancak Anadolu insanı bankaya sahip çıktı. Tabii ben de sessiz kalamazdım ve 12 Eylül günü Afyon şubesine hesap açtırdım.
   </p>
   <p>
    <strong>
     -12 Eylül’de açtırmanızın bir anlamı var mı?
    </strong>
   </p>
   <p>
    Olaylar başladığında 12 Eylül’dü, o günü bilinçli olarak seçtim. Malum 1980 harekâtının sene-i devriyesi. O dönemlerde gerek insanlar, gerek kurumlarımız, gerekse sermayemizin uğradığı zulmü hep beraber yaşadık, biliyoruz. Ancak bugün yaşadıklarımız 12 Eylül ve 28 Şubat gibi darbe dönemlerinde bile olmadı. Anadolu insanının birikimlerine karşı bir tavır koymam gerekiyordu. Karınca ve Hz. İbrahim hikâyesi gibi hiç olmazsa tarafım belli olsun istedim ve hesap açtırdım. AKP’nin zulmüne karşı, bıçak sırtı ekonomide giderken tüm ekonomiyi tehlikeye atmaması adına hesap açtırdım. Çünkü bir bankanın devlet eliyle batırılması demek, diğer bankaların da domino taşı etkisiyle olumsuz etkilenmesi demek. Türkiye’deki yabancı sermaye karışacaktır, Türkler kendi ülkesine yatırım yapmaktan vazgeçip dışarıda yatırım yapma ihtiyacına girecektir. 17-25 Aralık kepazeliği için bunları bile görmüyor. Hırs ve kini aklın, mantığın önüne geçti. Türk ekonomisine verebileceği en büyük zararı vermeye çalışıyor. Ama Anadolu insanının kazanımlarına sahip çıkacağını hesaba katamadı.
   </p>
   <p>
    <strong>
     -Irak ve Suriye tezkereleri bu hafta Meclis’in gündeminde. IŞİD’e müdahale konusunda partinizin tavrı ne olacak?
    </strong>
   </p>
   <p>
    101 gün insanlarımızın rehin tutulması gerçekten Türkiye Cumhuriyeti devletinin ciddi bir ayıbıdır. Konsolosluğumuzun IŞİD tarafından işgal edilmesi ibretlik bir olaydır. Ha başımıza çuval geçirilmiş ha topraklarımız işgal edilmiş. 49 insanımızın esir alınması kabul edilebilir bir şey değil. Türkiye’nin büyük devlet olmasıyla bağdaşmayan bir olay. Hükümet IŞİD’e terör örgütü bile diyemiyordu. Birleşmiş Milletler bir harekât başlattı ama Türkiye burada yer almadı. Buna sebep olarak da 49 vatandaşı gösteriyordu. Ama uluslararası güçler, madem sizin bahaneniz bu diyerek rehineleri IŞİD’e teslim ettirdiler. Bize kalırsa, IŞİD terör örgütü ve bölgede akan kan mutlaka durdurulmalı. Bu örgütten kaçan insanlar da Türkiye’ye sığınıyor. Muhacir-ensar mantığı ile yaklaşmak muhakkak insancıl bir yaklaşım ancak bu insanların gittikleri yerlerde problem oluşturmamaları lazım. Devlet de bunun altyapısını sağlamış olmalı. Suriyelilerde yaşadık bunu. Gerek ulusal güvenlik gerekse toplum güvenliği ve sağlığı açısından son derece önemli bir durum arz ediyor. Bunlar Türkiye için çok ciddi problem.  Bu sıkıntıyı biz kendi ellerimizle Türkiye’nin başına getirdik. Yeni Türkiye bu olsa gerek.
   </p>
   <p>
    <strong>
     -Yeni Türkiye söyleminin içinde ne var?
    </strong>
   </p>
   <p>
    Yeniyle neyi kastettikleri belli değil. Türkiye’den ne zarar gördünüz ki yeni Türkiye arayışına giriyorsunuz? 1919’da biz yeni Türkiye’nin temellerini attık. Türkiye Türkiye’dir, yenisi eskisi olmaz. Yöneticiler gider, yenileri gelir. Ama Türkiye devleti aynı kalır. Yeni Türkiye’nin altını kendileri dolduramıyorlar. Yeni Türkiye’de konsolosluklarımız işgal edilecekse, AB’den, Amerika’dan, Yahudi lobilerinden icazet almadan adım atılmayacaksa, terör örgütüyle müzakere edeceksek, komşularımızla sorunlarımızdan arınamayacaksak batsın bu yeni Türkiye’niz.
   </p>
   <p>
    <strong>
     -CHP bir kongre süreci yaşadı, AKP’de de başbakan değişimi yaşandı. Partinizde durum nasıl? 2015 seçimlerinde hedefiniz ne?
    </strong>
   </p>
   <p>
    Olağan kongremizin süresi yaklaşıyor. Zaten çok hareketli bir teşkilat yapımız var. Şimdi 2015 seçimlerine hazırlık aşamasındayız. Bayramdan sonra mutlaka MHP’de ilçe ve il kongrelerinden sonra seçimlere kilitlenmiş olacağız. Yalana dolana başvurmadan yapabileceğimiz şeylerin sözünü vererek halkımıza anlatmaya çalışacağız. İnşallah partimizi olması gereken noktaya taşıyacağız. Hedefimiz tek başına iktidar.
   </p>
   <p>
    <strong>
     -10 Ağustos Cumhurbaşkanlığı seçimlerine baktığımızda MHP’nin kalesi olan yerlerde Erdoğan’a oy kaydığını görüyoruz. Karabük, Osmaniye gibi. Neden partinizin oyları AKP’ye kaydı?
    </strong>
   </p>
   <p>
    30 Mart seçimlerinde AKP 2,5 milyona yakın oy kaybetti. Ona bağlı olarak MHP 2 milyon 400 bin civarında oyunu artırdı. Algı yönetimiyle bunu farklı yönlere çekiyorlar. 10 Ağustos seçimlerinde de 5 milyon sandığa gitmemiş insan var. Ne kadarı CHP’den, ne kadarı MHP’den, ne kadarı diğer partilerden bunu tespit etmek mümkün değil. Ancak 30 Mart seçimlerine göre AKP’nin oyları düştü.”
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=750686A23419BB1CC47FA348B321DD8C?newsId=39657), [web.archive.org (arşiv bağlantısı)](http://web.archive.org/web/20141115021234/http://www.aksiyon.com.tr:80/aksiyon/newsDetail_getNewsById.action;jsessionid=750686A23419BB1CC47FA348B321DD8C?newsId=39657)
