# Çözüm sürecinde hakeme ihtiyaç var

*Nursel Dilek Manavbaşı 2015.11.16*

<div class="pNewsDetailMainContent ctx_content" itemprop="articleBody">
 <p>
  Son genel seçimlere gerilim ve şiddet damgasını vurdu. Halk tırmanan terörün faturasını HDP’ye kesti. 1 milyon oy kaybeden parti, barajı kıl payı aştı. Şimdi ise başkanlık ve yeni anayasa için en kritik parti konumunda.
 </p>
 <p>
  Genel seçimlerden yüzde 49’la çıkan AK Parti’de başkanlık tartışmaları tekrar alevlendi. 317 milletvekili olan AK Parti, dışarıdan 13 milletvekili desteği bulursa Anayasa değişikliğini referanduma götürebilecek sayıya ulaşacak. Önemli madde ise elbette başkanlık sistemi. Süreçte en kritik parti ise HDP.
 </p>
 <p>
  HDP Sözcüsü ve Kars Milletvekili Ayhan Bilgen, ülkenin demokratik bir anayasaya ihtiyaç duyduğunu; ancak, başkanlığın toplum ve siyasi partiler nazarında bir karşılığının olmadığını düşünüyor. Parti olarak sistemi tartışabileceklerini fakat ‘Seni başkan yaptırmayacağız’ sloganının bugün de arkasında olduklarını söylüyor. Medya ambargoları nedeniyle partinin dışlandığını, sonuç olarak daha örgütlü bir organizasyon yapamadıklarını ve özellikle seçmen taşınmasına yoğunlaşamadıklarını belirtiyor.
 </p>
 <p>
  <strong>
   -Seçim sonuçları herkes için sürpriz oldu. Parti olarak siz nasıl değerlendiriyorsunuz?
  </strong>
  <br/>
  Ne yazık ki muhalefetin ülkeyi uzlaşarak yönetme konusunda 7 Haziran sonrasında sergilediği başarısız tutum, toplumda ‘kaos olacağına, hükümetsiz kalınacağına, tek parti iktidarı olsun’ duygusunu pekiştirdi. İktidar partisi de korkutarak, yıldırarak, kriz yöneterek istediği sonucu elde etmeyi başardı. Toplum adına kaygı duyulması, muhalefet adına da yüzleşilmesi gereken bir durum.
 </p>
 <p>
  <strong>
   -Bundan sonrasını nasıl öngörüyorsunuz. Balkon konuşmaları pratikte yer bulacak mı?
  </strong>
  <br/>
  Sanmıyorum. Operasyonlara bakıldığında söylemle pratiğin farklı olduğunu zaten görüyoruz. Ötekileştiren tarz devam edecek gibi duruyor. Biz 7 Haziran ile 1 Kasım arasında yapılanların 1 Kasım’dan sonra yapılacaklara ölçü olduğunu söylüyorduk. Ne yazık ki haklı çıktık. Seçim sonrasında yaşananlara bakılırsa, yetkisizken yaptıklarının daha fazlasını yapma haklarını kendilerinde görüyorlar. Burada galiba kritik tartışma anayasa olacak.
 </p>
 <p>
  <strong>
   -Bu kritik tartışmada partinizin bakış açısı nasıl olacak?
  </strong>
  <br/>
  Türkiye’nin demokratik bir anayasaya ihtiyacı olduğunu düşünüyoruz. Sadece anayasa da değil, seçim yasası, siyasi partiler, terörle mücadelede de son derece antidemokratik düzenlemeler olduğu düşüncesindeyiz. Ama bu ihtiyaç, onların iddia ettiği gibi başkanlığı bir şekilde Meclis’ten geçirme değil. Toplumun böyle bir talebi yok, aksine kaygısı var. Toplum istikrar istiyor; ama kendi yaşam alanına, izlediği kanala, okuduğu gazeteye müdahale edilmesini istemiyor.
 </p>
 <p>
  <strong>
   -Ancak AK Parti, ‘Millî irade başkanlığa da evet dedi’ düşüncesinde.
  </strong>
  <br/>
  Seçim bildirgelerine baktığımız zaman 7 Haziran’daki gibi yoğun vurgular yoktu. Daha seyreltilmişti başkanlık tartışmaları, bunun üzerine kampanya yapmamayı tercih ettiler. O anlamda bir ders çıkardıklarını düşünüyorum. Buna rağmen ısrar ederlerse yani Meclis’te 330’u da buluruz, referandumda geçiririz gibi bir yaklaşım içindelerse hayal kırıklığı yaşarlar. Ne toplumun ne de herhangi bir siyasi partinin buna evet deme ihtimali var.
 </p>
 <p>
  <strong>
   -‘Seni yine başkan yaptırmayacağız’ sloganının arkasındasınız yani…
  </strong>
  <br/>
  Biz anayasa yapım sürecinde her şeyin tartışılmasını demokratik işleyiş açısından önemsiyoruz. Türkiye her şeyi tartışabilmeli. Bir şeyin tartışılmasının, onun olacağı anlamına gelmediğini ayırt etmemiz lazım. Biz açıkça başkanlık sistemine karşıyız. Parlamenter sistemin, yerel yönetimlerin, güçler ayrılığının, medya ve sivil toplum özgürlüğünün güçlendirilmesiyle daha demokratik bir toplum olacağımıza inanıyoruz. Biz başkanlıkla ilgili Orta Asya ve Afrika’daki örnekleri biliyor ve bunun ne anlama geldiğini görüyoruz, Obama’ya acıyan mesajlar gönderdiklerinde nasıl bir başkanlık hayal ettiklerini anlıyoruz. Ancak anayasa yapım usulü konusunda her şeyin konuşulmasını, tartışılmasını istiyoruz.
 </p>
 <p>
  <strong>
   -Partiniz açısından baktığımızda 7 Haziran’a göre 1 milyon seçmen kaybınız var. Emanet oylar tekrar iktidar partisine mi kaydı sizce?
  </strong>
  <br/>
  Toplumda gerilimin, kamplaşmanın olması AKP’nin oy artışının asıl nedeni. Tabii ki bizim oy kaybımızda birçok neden etkili. Miting bile düzenleyemeden seçim kampanyası yürüttük. Türkiye’nin batısında parti binalarına yapılan saldırıların ortaya çıkarttığı tedirginlik, kampanya yürütmememize engel oldu. Daha örgütlü bir organizasyon yapabilirdik, seçmen taşınması meselesi üzerinde yoğunlaşabilirdik. Kars’ta çalıştığım için biliyorum. Bize oy veren birçok köy, kış sezonunda ne yazık ki İstanbul’da çalışıyor olduğu için özellikle genç nüfus sandığa gelemedi. 7 Haziran’da barajı geçme motivasyonuyla İstanbul’dan 1700 civarında seçmenin taşınmasına aracılık etmiştik. Bu seçimde ne yazık ki ciddi bir organizasyon yapmayı başaramadık. İktidar, ülke ekonomisinde istikrar-kaos alternatifsizliğini ‘başarılı’ bir biçimde dayattığı için, insanlarda, ‘Hükümet yine kurulamazsa!’ endişesi oluştu. Tek partinin istikrar getirebileceği gibi istikrarsızlık da getirebileceğini biz halka yeterince anlatamadık.
 </p>
 <p>
  <strong>
   -Terör olayları, Ankara patlaması vs. için seçmen sizi mi sorumlu tuttu?
  </strong>
  <br/>
  Aslında sürecin çatışmaya evrilmesinin sorumlusu olarak seçmen bizi görmüyor. Erdoğan’ın bunu bilinçli olarak yaptığını seçmen de görüyor ve biliyor. Ancak bunu durdurma, önleme konusunda daha fazla bir şey yapabileceğimize inanıyor. Bu da bizim eksikliğimiz. Silahlar sussun dedik, tek taraflı olarak bir adım atıldı. Genel algı bizim kaosa neden olduğumuz yönünde şekillendi. Gerilimin, kaosun her zaman iktidarların lehine sonuç doğurduğu gerçeğiyle bir kez daha karşılaştık.
 </p>
 <p>
  <img alt="" src="http://web.archive.org/web/20160211011215im_/http://medya.aksiyon.com.tr//aksiyon/2015/11/16/573088.jpg "/>
 </p>
 <p>
  <strong>
   -Medyanın tavrı konusunda ne düşüyorsunuz?
  </strong>
  <br/>
  Partimize karşı ciddi bir ambargo vardı. Erdoğan’ın baskıları dolayısıyla neredeyse her yer kapandı. TRT’nin yayın ağırlığına ya da diğer kanallara bakıldığında seçimin eşit ya da özgür olduğunu zaten söyleyemeyiz. Toplum önce korkutuldu, sonra sindirildi. Muhalif olanın cezalandırılacağı; televizyonunun, gazetesinin kapatılacağı empoze edildi. Hatta partinin kapatılacağı, bazı isimlere siyasi yasak getirileceği konuşuldu. 7 Haziran sonuçlarını kalıcılaştırmayı başaramadık.
 </p>
 <p>
  <strong>
   -Bu kalıcılığı sağlayamamakta PKK’yla partinin arasına bir mesafe koyamaması ne kadar etkili oldu?
  </strong>
  <br/>
  Birisi silahlı bir hareket, diğeri ise siyasi. Kürt sorununun demokratikleşmeyle çözüleceğine inanan bir siyasi hareket. Demokratikleşmenin sadece Kürtler için değil herkes için ne kadar değerli olduğunu son aylarda yaşadıklarımız daha iyi gösterdi. HDP’nin istikameti, niyeti bize göre doğru; ama bu istikamette ne kadar kararlı ve etkili yürüyebiliyor, partiyi yeni tanıyan kitleleri ne kadar inandırabiliyor önemli olan bu. Biz silahlı bir hareket değiliz. Belki bu anlamda Türkiye’nin batısına bu sorunu daha iyi anlatma konusundaki durumumuzu gözden geçirmemizi sağlıyor. Siviller ölmesine rağmen Başbakan, ‘Cizre’de siviller ölmedi’ deyip toplumun büyük bir kesimini buna inandırabiliyorsa; Ankara’daki bombayı patlatanların IŞİD değil de Kürt hareketi ve sol örgütler olduğuna toplumun yarısı inandırılıyorsa o zaman her şeyi yeniden gözden geçirmemiz gerekiyor.
 </p>
 <p>
  <strong>
   -Meclis’te ilk kez 3. parti konumundasınız. Nasıl bir yapılanma olacak?
  </strong>
  <br/>
  Partide artık taşlar yerine oturmuş durumda. İktidar partisi HDP’yi bir bölge partisi konumuna itmeye çalışsa da bu artık mümkün değil. Parti organları da toplum da buna izin vermez. HDP diğer partilerden farklı. Partiler, lider karizması üzerinden kurulur, bir şahıs etrafında şekillenme olur. Misyon, program çok ön planda olmaz. HDP’de ise tersi bir tablo var. Sol sosyalist gelenekten, Kürt hareketinden, muhafazakârından, Alevi’sinden oluşan bir yapı var. Bu insanların bir partide yer alması Türkiye için umut yeşertti. Cumhurbaşkanlığı seçiminde Demirtaş kampanyası iyi bir sınavdı. Aynı şekilde 7 Haziran da. Bu tablo şüphesiz, kullanılan dille doğrudan ilişkili. HDP’nin yeniden içe kapanmasını, sert bir dil kullanmasını kimse beklememelidir. Yani biz Türkiye’de mağdur, dindar kitlelere umut olacak bir siyasal özne olabilirsek asıl o zaman HDP projesi başarılı olmuştur.
 </p>
 <p>
  <strong>
   -1 Kasım öncesi buzdolabında olan çözüm süreci seçim sonrası ‘Millî Birlik ve Beraberlik Projesi’ olarak karşımıza çıktı. Bundan sonra akıbeti sizin açınızdan nasıl olacak?
  </strong>
  <br/>
  Görüşmelerin başlayıp başlamayacağıyla ilgili bizde herhangi bir bilgi yok. Süreçten HDP’nin tamamen dışlanmasını isteyen bir tarz var. Biz her hâlükârda diyalog yolunun açılmasını istiyoruz. İster sivil heyetler ister başkaları bu sürecin içine herkes katılmalı, kimse dışlanmamalı. Ancak çözüm süreciyle ilgili hiçbir şey kaldığı yerden başlamaz. Dolaba kaldırdığınız şey aynı durmuyor artık. Bir sürü travma oldu. Önce nerede hata yapıldı, o ortaya konulmalı. Ama asıl önemli olan bu defa üçüncü bir taraf olmalı?
 </p>
 <p>
  <strong>
   -Üçüncü taraftan kastınız?
  </strong>
  <br/>
  Hakem heyeti gibi çalışacak bir sivil izleme heyeti kurulması lazım. Buna AKP ve özellikle Erdoğan karşı çıktı. Dolmabahçe sonrasında kurulacaktı. Kimden oluşursa oluşsun biz bunu önemsiyoruz. Biz de doğru söylemediğimizde, iktidar da doğru söylemediğinde, birinin kalkıp doğruyu söylemesi gerekir. Üçüncü taraf olsaydı; süreci kim bozdu, kim üzerine düşeni yapmadı ortaya çıkardı. Biz zaten sürecin şeffaf yürümesi konusunda netiz. Kapalı kapılar ardında yürüyecek bir süreç artık yok.
 </p>
 <p>
  <strong>
   -Çözüm süreci tekrar konuşuluyor ama şehit haberleri gelmeye devam ediyor.
  </strong>
  <br/>
  Erdoğan herkesi çatışmaya zorluyor. Birinin silahı var buna karşılık veriyor, televizyonu, dergisi olanın; yurdu, kreşi olanın elinde silah yok, onu alıp götürüyor. Durup dururken de Kürt hareketi “Ben hendek kazacağım” demedi. Yani biz isteriz ki sağduyu, akıl egemen olsun.
 </p>
</div>


Kaynak: [www.aksiyon.com.tr](http://www.aksiyon.com.tr:80/roportaj/cozum-surecinde-hakeme-ihtiyac-var_552964), [web.archive.org (arşiv bağlantısı)](http://web.archive.org/web/20160211011215/http://www.aksiyon.com.tr:80/roportaj/cozum-surecinde-hakeme-ihtiyac-var_552964)
