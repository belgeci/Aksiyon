# Siyasette vitrin değişimi

*Nursel Dilek Manavbaşı 2015.04.14*

<div class="pNewsDetailMainContent" itemprop="articleBody">
 <blockquote>
  <p>
   7 Haziran seçimleri için aylardır süren liste yarışları sonuçlandı. Ak Parti 175, CHP 66, MHP 20 ve HDP 16 vekilini liste dışı bıraktı. Ak Parti listelerinde Erdoğan’ın ağırlığı hissedilirken; partilerde vitrin yenilendi.
  </p>
 </blockquote>
 <p>
  7 Haziran genel seçimleri için en fazla merak edilen, AKP’nin listesiydi. Listeyi Başbakan Ahmet Davutoğlu mu yoksa Cumhurbaşkanı Erdoğan mı hazırlayacaktı? YSK’ya verilen listede Erdoğan’ın ağırlığı hissedildi. Zira damadı Berat Albayrak, danışmanları Mücahit Arslan, Ertan Aydın, Aydın Ünal, Ali Sarıkaya, danışmanı Mustafa Varank’ın kuzeni Fatma Varank, avukatı Ali Özkaya, yakın çalışma arkadaşı Cemalettin Haşimi’nin babası Haşim Haşimi, şarkıcı Uğur Işılak, eski özel kalem müdürü Lütfiye Selva Çam gibi birçok isim listede yerini aldı.
 </p>
 <p>
  AKP’den aday gösterilmesine kesin gözüyle bakılan bazı isimlerin listede yer almaması da gözlerden kaçmadı. Eski Anadolu Ajansı Genel Müdürü Kemal Öztürk’ün Sakarya’dan listeye girmesine kesin gözüyle bakılıyordu. Eski Basın İlan Kurumu Genel Müdürü Mehmet Atalay ve eski TCDD Genel Müdürü Süleyman Karaman da listede yer bulamadı. Atalay, listeler açıklandıktan sonra kalp krizi geçirdi ve ameliyata alındı. ‘Paralel yapı’ konusunda en ateşli saldırıları yapan Diyarbakır Milletvekili Cuma İçten de aday olamadı. Araştırma şirketi GENAR Genel Müdürü Mustafa Şen ile Ankara Büyükşehir Belediye Başkanı Melih Gökçek’in oğlu Osman Gökçek de listede yoktu.
 </p>
 <p>
  AKP’den aday adayı olmak için istifa eden 8 üniversite rektöründen sadece ikisi listede yer alabildi. Galatasaray Üniversitesi Rektörü Prof. Dr. Ethem Tolga İstanbul 2. Bölge 6. sıradan, Tunceli Üniversitesi Rektörü  Prof. Dr. Durmuş Boztuğ ise İzmir 2. Bölge 5. sıradan aday gösterildi. Eski İstanbul Üniversitesi Rektörü ve Cumhurbaşkanı Erdoğan’ın eski doktoru Prof. Dr. Yunus Söylet liste dışı kalanlardan.
 </p>
 <p>
  <strong>
   Gazeteci aday furyası
  </strong>
 </p>
 <p>
  AKP’de çok sayıdaki gazeteci aday adayı hayal kırıklığına uğradı. Star yazarları Fadime Özkan, Halime Kökçe, ATV Ankara Temsilcisi Mehmet Akarca, Ayşe Böhürler, Türkiye yazarı Rahim Er ve eski gazeteci, basın müşaviri Bilal Çetin listeye giremedi. Girebilenlerin çoğu da riskli sıralardan yer bulabildi. Yeni Şafak yazarı Markar Esayan İstanbul 2. Bölge 12. sıra, Sabah yazarı Mahmut Övür 3. Bölge 14. sıra, Hatay’dan adaylık müracaatı yapan Hüseyin Yayman İstanbul 1. Bölge 14. sıra, Star yazarı ve hâlihazırda Adıyaman Milletvekili olan Mehmet Metiner İstanbul 3. Bölge 12. sıra, Türkiye Gazetesi Ankara Temsilcisi Nuri Elibol Ankara 2. Bölge 10. sıra adayı. AKP, yüzde 50 oy aldığı 2011’de İstanbul 1. Bölge’den 16, 2 ve 3. bölgelerden de 14 milletvekili çıkarmıştı. Ankara 2. Bölge’den ise 9 vekil çıkarabilmişti. Bu durumda bu isimlerin tamamı tehlike hattında yer alıyor.
 </p>
 <p>
  Buna karşılık Star yazarı Orhan Miroğlu Mardin 1. sıra, A Haber Danışmanı Hüseyin Kocabıyık İzmir 1. Bölge 4. sıra, gazeteci yazar Muhsin Kızılkaya da Mersin 3. sıra adayı oldu. Eski gazeteci Şamil Tayyar ise Gaziantep’ten 3. sıradan aday gösterildi. İstanbul Milletvekili ve Erdoğan’ın danışmanı Hüseyin Besli listeye giremedi.
 </p>
 <p>
  <strong>
   CHP’de Alevi-Sünni dengesi
  </strong>
 </p>
 <p>
  Listelerdeki en büyük sürpriz CHP’de yaşandı. Popüler birçok isim liste dışı kaldı. Alevi-Sünni dengesi korundu. Faruk Loğoğlu, Erdal Aksünger, Güldal Mumcu ve Rıza Türmen gibi birçok tanınmış sima aday gösterilmedi. CHP lideri Kemal Kılıçdaroğlu İzmir 2. Bölge 2. sıradan aday olurken gazeteci Mustafa Balbay, Tuncay Özkan, Enis Berberoğlu, Utku Çakırözer, Eren Erdem ve Barış Yarkadaş seçebilecek yerlerden aday gösterildi. CHP Doğu ve Güneydoğu’daki oyları artırmak için Ağrı’da eski bakan Cemil Erhan, Diyarbakır’da Muhsin Koçyiğit, Elazığ’da merkez sağ kökenli Feyzi Septioğlu, Kars’ta Zeki Naci Tarhan, Urfa’da Bucak aşiretinden Mustafa Bucak ve eski Saadet Partili Hasan Oğul’u aday gösterdi. CHP Romanlardan da bir aday gösterdi. Özcan Purçu, İzmir’de seçebilecek yerden listede yerini aldı.
 </p>
 <p>
  <strong>
   MHP ve HDP’den süpriz isimler
  </strong>
 </p>
 <p>
  MHP’nin listelerine bakılırsa partinin omurgasında bir değişiklik olmadı. 32 vekil yerini muhafaza ederken partinin sürpriz ismi cumhurbaşkanlığı seçimlerindeki çatı aday Ekmeleddin İhsanoğlu oldu. Siyasete girmeyeceğini açıklayan eski Merkez Bankası Başkanı Durmuş Yılmaz da Uşak 1. sıradan listede yer aldı. Meral Akşener, Oktay Vural, Murat Başesgioğlu gibi güçlü isimler büyük şehirlerde aday gösterilirken; Faruk Bal, Sinan Oğhan ve Özcan Yeniçeri liste dışı kaldı. Prof. Dr. Ümit Özdağ Gaziantep, Koray Aydın ise Trabzon 1. sıradan listeye girdi. MHP listesinde eski bakanlar Ahad Andican, Zeki Çakan ve Bahattin Şeker de yer aldı.
 </p>
 <p>
  Seçime ilk kez parti olarak giren HDP’nin aday listesinin neredeyse yarısı kadın aday. Farklı kesim ve inanç gruplarından isimler de listede yer buldu. Yüzde 10’luk seçim barajını ilk kez aşmayı deneyecek olan HDP’de Eş Başkan Figen Yüksekdağ Van 1. sıradan aday gösterildi. HDP Eş Başkan Yardımcısı Meral Danış Beştaş Adana 2. sıradan aday gösterilerek listede yer aldı. İmralı heyeti üyesi Pervin Buldan, Iğdır yerine İstanbul 3. Bölge 1. sıradan aday gösterilirken, Sırrı Süreyya Önder de kendi isteğiyle HDP’nin bağımsız adaylarla girdiği önceki yıllarda vekil çıkaramadığı Ankara 1. Bölge 1. sıradan aday gösterildi. İdris Baluken de Diyarbakır 1. sıradan aday gösterildi. Böylece İmralı heyetindeki üç isim de ilk sıralardan listeye girdi. Kürt Ulusal Kongresi toplanması çalışmalarını yürüten Leyla Zana ise Ağrı’dan aday gösterildi.
 </p>
 <p>
  Aday olmayacak vekiller arasında gösterilen Altan Tan, listeye son dakikada girenlerden. Tan, Diyarbakır 5. sıradan aday gösterildi. HDP’nin dikkat çeken önemli adaylarından biri ise Ziya Pir oldu. PKK’nın kurucu kadrolarından olan ve cezaevinde açlık grevinde yaşamını yitiren Kemal Pir’in yeğeni Ziya Pir Diyarbakır’dan aday gösterildi.
 </p>
 <p>
  Alevi örgütlerinden önemli isimler de HDP listelerinde yer buldu. İzmir 2. Bölge 1. sırada Müslüm Doğan, İstanbul 2. Bölge 1. sırada Turgut Öker, HDP’den aday gösterildi. 28 Şubat sürecinde eylemlerde ön saflarda yer alan Hüda Kaya da HDP’den aday oldu. HDP ve Güneydoğu ile ilgili detaylı analizi Haşim Söylemez’in haberinde bulabilirsiniz.
 </p>
 <p>
  <strong>
   Tutuklu polisler aday
  </strong>
 </p>
 <p>
  Türkiye’nin yakın dönemine damga vuran operasyonlara imza atan, ardından açığa alınıp sudan gerekçelerle hapse atılan polis müdürleri bağımsız aday oldu. Eski İstanbul İstihbarat Müdürü Ali Fuat Yılmazer İstanbul 1. Bölge’den, eski İstanbul Mali Şube Müdürü Yakup Saygılı İstanbul 2. Bölge’den, sahur operasyonunda tutuklanan eski Terörle Mücadele Şube Müdürü Yurt Atayün de Ankara 2. Bölge’den bağımsız aday oldu.
 </p>
 <p>
  <strong>
   Büyük Saadet
  </strong>
 </p>
 <p>
  Saadet Partisi ve Büyük Birlik Partisi seçime SP çatısı altında girme kararı aldı. SP adayları 55, BBP adayları ise 30 seçim bölgesinde ilk sıralarda aday gösterildi. Millî İttifak’ın hedefi, barajı geçip Meclis’te yer almak.
 </p>
 <p>
  <strong>
   ONLAR YOK, KADINLAR ÇOK
  </strong>
 </p>
 <p>
  Partilerin listelerine bakıldığında yeni dönemde çok sayıda kadının Meclis’te yer alacağı kesin. Özellikle HDP’de kadın aday patlaması var. CHP’de büyük kentlerin ilk sıraları kadınlara emanet. AKP’de de listede yer alan kadınlar dikkat çekiyor. AKP’de 99 kadın aday listeye girdi.
 </p>
 <p>
  Meclis yenilenirken yıllardır Meclis sıralarında görmeye alışık olduğumuz renkli simalar ise artık yok. İşte onlardan bazıları:
 </p>
 <p>
  <strong>
   AKP:
  </strong>
  Ali Babacan, Cemil Çiçek, Ömer Çelik, Bülent Arınç, Egemen Bağış, Hüseyin Çelik, Bekir Bozdağ, Zafer Çağlayan, Burhan Kuzu, Erdoğan Bayraktar, Muammer Güler, Abdülkadir Aksu, Beşir Atalay, Mehmet Ali Şahin gibi 70 isim üç dönem kuralına takıldı.
  <br>
   <strong>
    MHP:
   </strong>
   Özcan Yeniçeri, Faruk Bal, Sinan Oğhan aday gösterilmedi.
   <br>
    <strong>
     CHP:
    </strong>
    Rıza Türmen, Kamer Genç, Faik Tunay, Hüseyin Aygün, Atilla Kart, Güldal Mumcu, Faruk Loğoğlu, Erdal Aksünger aday gösterilmedi.
    <br>
     <strong>
      HDP:
     </strong>
     Hasip Kaplan, Aysel Tuğluk, Sabahat Tuncel, Bengi Yıldız, Ayla Akat Ata.
    </br>
   </br>
  </br>
 </p>
</div>


Kaynak: [www.aksiyon.com.tr](http://www.aksiyon.com.tr/secim/siyasette-vitrin-degisimi_550546), [web.archive.org (arşiv bağlantısı)](http://web.archive.org/web/20150801224130/http://www.aksiyon.com.tr/secim/siyasette-vitrin-degisimi_550546)
