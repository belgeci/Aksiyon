# Özgürlüklerden geri dönüş yasaları

*Nursel Dilek Manavbaşı 2014.12.09*

<div class="pNewsDetailMainContent" itemprop="articleBody">
 <p>
  Meclis, iki önemli paket üzerinde çalıştı: Yargı ve iç güvenlik... Her iki paket de Türkiye’yi kaosa götürebilecek nitelikte. İlkiyle yargı devletinin yolu açılırken; Polis, Vazife ve Salahiyet Kanunu’yla da adım adım polis devletine zemin hazırlanıyor.
 </p>
 <p>
  <strong>
   İç güvenlik paketinde neler var?
  </strong>
 </p>
 <p>
  Meclis’te bu hafta görüşülmeye başlanan iç güvenlik paketiyle emniyet teşkilatının yapısı neredeyse sil baştan değiştiriliyor. Tasarı, terörle mücadele amacıyla 1987’de hayata geçirilen Olağanüstü Hal Bölge Valiliği (OHAL) uygulamasını, yıllar sonra Türkiye’nin önüne tekrar getiriyor. Arama, gözaltı ve atamalarda keyfiliklerin önü açılıyor. Valiler, istediği kişi ve gruplarla ilgili anında gözaltı işlemi yaptırabilecek. Savcıdan ziyade valilerin onayının ardından gözaltı süresi 48 saatten 4 güne kadar çıkarılabilecek. Bu uygulamayla ‘gözaltı dönemlerinde geçmişte yaşanan kayıpların artabileceği’ belirtiliyor. Zira gözaltına alınan şüphelilerin müvekkili ve aileleriyle görüşme süreleri de kısıtlanabilecek. Tasarı, fişlemelere de alenilik kazandırıyor. Özellikle otel kayıtları ve seyahat firmalarıyla yapılan işlemler kurumlar tarafından günübirlik kayıt altına alınacak, günün sonunda istenirse kolluk birimlerine aktarılacak. Tasarıyla  ‘iletişim özgürlüğü,  özel hayatın gizliliği, kişi dokunulmazlığı, seyahat özgürlüğü, adil yargılanma hakkı, gösteri yürüyüşü hakkı’ gibi 6 temel özgürlükte geri adım atılıyor. 34 yıl sonra valilere sivil sıkıyönetim komutanı yetkileri veriliyor. Valiler ve kaymakamlar, emniyet genel müdürü ve savcılara ait yetkileri sıkıyönetim ve OHAL dönemini bile aşan şekilde kullanabilecekler. Polis ve jandarmaya artık valiler ve kaymakamlar, direkt soruşturma emri verebilecek. İçişleri Bakanlığı tarafından hazırlanan, kamuoyunda ‘iç güvenlik paketi’ diye bilinen, Polis Vazife ve Salahiyet Kanunu (PVSK) ile Bazı Kanun ve Kanun Hükmünde Kararnamelerde Değişiklik Yapılmasına Dair Kanun Tasarısı’na yönelik endişeler artıyor. İşte, tartışmalı tasarının vatandaşın hayatını etkileyecek bazı maddeleri:
 </p>
 <p>
 </p>
 <p>
  <u>
   <strong>
    Yargı paketinin sakıncalı maddeleri:
   </strong>
  </u>
 </p>
 <p>
  <br/>
  <strong>
   Dinlemeler tek hâkim kararına bağlı
  </strong>
  <br/>
  Düzenlemeyle soruşturma sırasında yapılacak dinlemeler sulh ceza hâkiminin kararına bırakılıyoryor. Dinlemeler, geçen mart ayında –zorlaştırmak için– ağır ceza mahkemesinin oy birliğiyle vereceği karara bağlanmıştı.
 </p>
 <p>
  <br/>
  <strong>
   Yargıtay’ın iç işleyişine müdahale
  </strong>
  <br/>
  Yargıtay’da görevli tetkik hâkimlerinin görevlendirilmesi, görevden alınması ve atanması daha önceden cumhuriyet savcıları arasından Birinci Başkanlık Kurulu’nun görüşü alınarak yetkili kurulca yapılıyordu. Yeni düzenlemeyle bu yetki HSYK’ya devredilecek. Böylece Yargıtay’ın iç işleyişine müdahale edilerek Yüksek Yargı üzerinde baskı kurulacak. Yeni atanacak tetkik hâkimleri dosya içeriğini bilmediği için dosyaların Yargıtay’da görülme süresi uzayacak. Vatandaş mağdur edilecek.
 </p>
 <p>
  <br/>
  <strong>
   Kuvvetli şüphe yerine makul şüphe
  </strong>
  <br/>
  Paketin en çok tartışılan başlıklarından ve vatandaşı ilgilendiren kısımlarından biri kuvvetli şüphe yerine makul şüphe ibaresi getirilmesi. Düzenleme ile arama kararı için makul şüphe yeterli görülüyor. Bu maddeyle vatandaş olağan şüpheli konumuna getiriliyor. Yani, güvenlik güçleri vatandaşın dış görünüşüne bakarak istediği yerde, istediği biçimde arama yapabilecek. Şüphelinin veya sanığın üstü, eşyası, konutu, işyeri veya ona ait diğer yerler makul şüpheli talebiyle aranabilecek. Sakallı bir insan terör, siyah eldiven giyen kişi hırsızlık, üzerinde bol palto olan herkes canlı bomba şüphelisi sayılabilecek!
 </p>
 <p>
  <strong>
   Savunma hakkı kısıtlanacak
  </strong>
  <br/>
  Avukatların dosya içeriğine bakması yasaklanacak. Avukatlar dosyayı iddianame kabul edilene kadar göremeyecek. Savunma, aleyhinde dosyada yer alan delilleri göremeyecek. Soruşturma kapsamında her türlü karar sulh ceza hâkimleri tarafından verildiği için bu kararlar da bu hâkimler tarafından alınacak.
 </p>
 <p>
  <br/>
  <strong>
   Sulh ceza hâkimine süper yetki
  </strong>
  <br/>
  Hak ve özgürlükleri sınırlayacak kanun teklifi ile süper yetkili olduğu gerekçesiyle eleştirilen sulh ceza hâkimliklerinin yetkileri daha da artırılacak. Sulh ceza hâkimleri hâlen sadece görev yaptıkları yargı yeriyle ilgili soruşturma işlemlerine ilişkin karar verebiliyor. Teklifin yasalaşması hâlinde, sulh ceza hâkimleri örgütlü suçlarda Türkiye geneline ilişkin kararlar verebilecek. Örneğin, tek bir hâkim Türkiye genelini ilgilendiren arama kararlarına imza atabilecek. Böylece, sadece devlet güvenlik mahkemeleri ve özel yetkili mahkemelere sınırlı tanınan bir yetki sulh ceza hâkimliklerine daha geniş bir şekilde verilecek. Bu düzenleme ile tüm cumhuriyet savcıları özel yetkili birer savcıya dönüşecek.
 </p>
 <p>
  <strong>
   HSYK’nın hâkimliğe uygun görmediği kişilere dönüş yolu
  </strong>
  <br/>
  Hâkimlik-savcılık stajını yaptıktan sonra HSYK tarafından mesleğe uygun görülmeyen kişilere de dönüş yolu açılacak. Buna göre HSYK tarafından mesleğe alınmayan kişiler kanunun yürürlüğe girmesinden itibaren 60 günlük süre içinde HSYK’ya başvurabilecek. Tehdit suçları da teklifle, mağdurun şikâyetine bağlanıyor ve suçun cezası 2 yıla kadar artırılıyor. Kamu görevlilerinin görevlerinden dolayı tehdit edilmesi veya görevlerine dayanarak bazı kişileri tehdit etmesi suçun nitelikli hâlleri arasına ekleniyor.
 </p>
 <p>
  <br/>
  <strong>
   Anayasal suçlarda taşınmazlara el konabilecek
  </strong>
  <br/>
  Yargı paketinin en tartışmalı maddelerinden biri de anayasal düzene ve devletin güvenliğine ilişkin suçlarda da gizli soruşturmacı görevlendirilebilecek maddesi. Bu suçlarda iletişimin tespiti, dinlenmesi, kayda alınması, teknik araçlarla izlenmesi, ses ve görüntü kaydı yapılabilmesi mümkün olacak. Ayrıca anayasal düzene ve devletin güvenliğine ilişkin suçlarda şüpheli veya sanığın tüm mal varlığına el konulabilecek. Buna göre darbeye teşebbüsle ve anayasal düzene karşı gelmekle suçlanan kişi, grup ve kesimlerle bağlantılı medya gruplarına el konabilir. Ya da eylemcilerin gösterilerine ve haberlerine yer verilen medya gruplarına el konabilir!
 </p>
 <p>
  <br/>
  <strong>
   Vali ve kaymakama ‘sıkıyönetim komutanı’ yetkisi
  </strong>
  <br/>
  Şiddet olaylarının yaygınlaşarak ‘kamu düzeninin ciddi şekilde bozulması durumunu’  ilde vali, birden çok ili kapsıyorsa İçişleri Bakanı tespit edecek. Vali, ‘lüzumu hâlinde’, kolluk amir ve memurlarına, ‘suçun aydınlatılması’, ‘faillerinin bulunması’ için gereken ‘acele’ önlemlerin alınması hususunda ‘doğrudan emir’ verebilecek. Vali, askerî kuruluşlar dışında, mahalli idareler dâhil bütün kamu kurum ve kuruluşlarının itfaiye, ambulans, çekici, iş makinesi ve tedbirlerin zorunlu kıldığı diğer araç ve gereçlerinden yararlanabilecek, personeline görev verebilecek. Bunların yerine getirilmemesi veya geciktirilmesi nedeniyle oluşan kamu zararı ile gerçek ve tüzel kişilerin devlet tarafından karşılanan zararları, sorumlu kamu görevlilerinden tazmin edilecek. Valiye tanınan bu yetkileri kaymakamlar da kullanacak.
 </p>
 <p>
  <br/>
  <strong>
   Hâkim kararı olmadan 2 gün telefon dinleme
  </strong>
  <br/>
  Polis, jandarma ve MİT,  yargı kararıyla istihbari amaçla telefon dinleyebiliyor. Gecikmesi sakıncalı hâllerde yazılı emir ile yargı kararı olmadan dinleme yapılabiliyor. Ama 24 saat içinde bu kararın hâkim onayına sunulması gerekiyor. Hâkim kararı veya gecikmesinde sakınca bulunan hâllerde verilen yazılı emir artık 24 saat yerine 48 saat içinde hâkim onayına sunulacak.
 </p>
 <p>
  <br/>
  <strong>
   Kullanmasa da molotof bulundurana 4 yıl hapis
  </strong>
  <br/>
  Toplantı ve Gösteri Yürüyüşleri Kanunu’nda ayrıntılı düzenleme yapıldı. Terör eylemlerinde ve toplumsal olaylarda cezaların alt sınırı artırıldı, tutuklu yargılanmanın önü açıldı. ‘Ateşli silahlar’ ibaresinden sonra gelmek üzere ‘havai fişek, molotof ve benzeri el yapımı olanlar dâhil; demir bilye ve sapan’ ibaresi eklendi. Bu maddeleri taşıyanlara 4 yıla kadar hapis cezası verilebilecek. Terör örgütünün propagandasına dönüşen gösterilerde cezanın alt sınırı 1 yıldan 3 yıla çıkarıldı. Yüzünü gizleyerek eyleme katılanlara da 3-5 yıl hapis cezası verilebilecek. Rücuda zaman aşımı ise 20 yıl oldu. Toplumsal olaylarda şiddete başvuranlara, molotof ve benzeri patlayıcı, yakıcı, yaralayıcı madde bulunduranlara, bunları kullanmasalar bile verilecek cezanın alt sınırı 4 yıldan az olamayacak.
 </p>
 <p>
  <br/>
  <strong>
   Polisin izinsiz arama yetkisi
  </strong>
  <br/>
  Polis el ile dıştan kontrol hariç kişinin üstü ve eşyası ile aracının dışarıdan bakıldığında içerisi görünmeyen bölümlerini İçişleri Bakanlığı’nca belirlenecek esaslar dâhilinde, mülki amirin görevlendireceği kolluk amirinin yazılı, acele hâlde sonradan yazıyla teyit edilmek üzere sözlü emriyle arayabilecek. Kolluk amirinin kararı 24 saat içinde hâkim onayına sunulacak.
 </p>
 <p>
  <br/>
  <strong>
   İkinci sınıf emniyet müdürü, ilçe emniyet müdürü olabilecek
  </strong>
  <br/>
  İkinci sınıf emniyet müdürü rütbesinde olan polis amirleri, ilçe emniyet müdürü olarak atanabilecek. Birimlerin kapatılması nedeniyle ihtiyaç kalmayan dekan yardımcısı, polis koleji müdürü ve müdür yardımcısı görev unvanları ile polis okullarının yüksekokula dönüştürülmesi ve koruma müdürlüklerinin daire başkanlığı seviyesinde yeniden yapılandırılmış olması nedeniyle polis okulu müdürü ve yardımcısı, polis okulu öğretmeni, Cumhurbaşkanlığı koruma müdürü ve yardımcısı, Başbakanlık koruma müdürü ve yardımcısı, TBMM koruma müdürü ve yardımcısı görev unvanları kaldırılacak.
 </p>
 <p>
  <br/>
  <strong>
   Polis koleji kapatılacak
  </strong>
 </p>
 <p>
  Polis koleji kapatılacak, Polis Akademisi Güvenlik Bilimleri Fakültesi, Polis Amirleri Eğitimi Merkezi Müdürlüğü’ne dönüştürülecek.
 </p>
 <p>
  <strong>
   Polis alımında yaş sınırı 28’den 26’ya düşürülecek
  </strong>
  <br/>
  Lisans mezunlarından KPSS’de bakanlıkça belirlenecek taban puanı almış olanlar arasından sınavın yapıldığı yılın 31 Aralık tarihi itibarıyla 26 yaşından gün almayan erkek ve kadın adaylar arasından yönetmelikle belirlenecek şartları taşıyanlar ve sınavda başarılı olanlar, polis meslek eğitim merkezlerine alınacak.
 </p>
 <p>
  <strong>
   İfade işyeri ve evde alınacak, fişlemelere zemin oluşturulacak
  </strong>
  <br/>
  Polis şu anda yürütülen soruşturma sırasında kişileri çağırarak ifade alıyor. Polis müşteki, mağdur veya tanık ifadelerini, ikamet ettikleri yerlerde veya işyerlerinde alabilecek. Bu konudaki usul ve esaslar İçişleri Bakanlığı’nca belirlenecek. Tasarıda en dikkat çeken düzenleme ise fişlemelerle ilgili. Tasarı, fişlemelere alenilik kazandırıyor. Özellikle otel kayıtları ve seyahat firmaları üzerinden yapılan işlemler kurumlar tarafından günübirlik kayıt altına alınacak. Günün sonunda ise kayıtlar istenilmesi hâlinde kolluk birimlerine aktarılacak. Bu yetki de keyfî ve yasa dışı birtakım takiplerde kullanılabilecek.
 </p>
 <p>
  <strong>
   Her vatandaştan parmak izi
  </strong>
  <br/>
  Yeni kimlikler verilirken her vatandaşın parmak izi, damar izi veya el ayası alınacak. Kimlik kartında yer alacak biyometrik verinin türü, niteliği ve alınma yaşı bakanlıkça belirlenecek. Biyometrik veriler merkezî veri tabanında tutulacak. Çocuğa konan ad, üç adı geçmemek üzere ve kısaltma yapılmadan yazılacak. Adres değişikliğini bildirme yükümlülüğünü süresi içinde yerine getirmeyenlere 80 lira, gerçeğe aykırı beyanda bulunanlara 500 lira para cezası verilecek.
 </p>
 <p>
  <br/>
  <strong>
   Polise boyalı su ve silah kullanma yetkisi
  </strong>
  <br/>
  Polisin basınçlı su kullanma yetkisi ‘boyalı su’ kullanımı getirilerek genişletildi. Polis; patlayıcı, yanıcı, yakıcı, boğucu silah kullananlara karşı ‘saldırıyı etkisiz kılacak ölçüde’ silah kullanma yetkisini molotof kullanmaya teşebbüs edenler için de kullanabilecek.
 </p>
 <p>
  <strong>
   Muhtara evlendirme memuru yetkisi
  </strong>
  <br/>
  Köyken mahalleye dönüştürülen idari birimdeki vatandaşların evlendirme hizmetlerinde uzaklık nedeniyle karşılaşacakları zorlukları önlemek amacıyla buralardaki muhtarlıklara da evlendirme memurluğu yetkisi verildi.
 </p>
 <p>
  <strong>
   Emniyet mensuplarına re’sen emeklilik
  </strong>
  <br/>
  Bazı emniyet müdürleriyle son beş yıl içinde yetkili disiplin kurullarınca meslekten veya devlet memurluğundan çıkarma cezasıyla tecziye edilmesi gerektiği halde ceza verme yetkisi zaman aşımına uğradığı için cezalandırılamayan emniyet teşkilatı personeli re’sen emekliye ayrılabilecek.
 </p>
 <p>
  <br/>
  <strong>
   Pasaport,Nüfus Müdürlüğü’nden
  </strong>
  <br/>
  Emniyet Genel Müdürlüğü’nce verilen pasaport ve pasaport yerine geçen belgeler ile sürücü belgeleri de kimlik kartı gibi Nüfus ve Vatandaşlık İşleri Genel Müdürlüğü’nden alınabilecek.
 </p>
 <p>
  <strong>
   Jandarma, İçişleri Bakanlığı’na bağlanacak
  </strong>
  <br/>
  İçişleri bakanı, Jandarma Genel Komutanlığı’nda general rütbesinde olmayan daire başkanlarıyla il ve ilçe jandarma komutanlarını, Sahil Güvenlik Komutanlığı’nda amiraller haricindeki kurmay başkanı, karargâhta görevli başkanlar ve bölge komutanlarını atayacak. Askerî nitelikte olmayan görevleri sebebiyle suç işlediği iddia edilen jandarma personeli içişleri bakanı tarafından görevinden uzaklaştırılabilecek. Belediye sınırları içinde olmakla birlikte hizmet gerekleri bakımından uygun görülen yerler jandarmanın görev ve sorumluluk alanı olarak tespit edilebilecek.
 </p>
 <p>
  <strong>
   Polise  4 güne kadar gözaltı yetkisi
  </strong>
  <br/>
  Polis ve jandarmaya sıkıyönetim dönemi dışında savcıdan talimatsız ve 4 güne kadar uzayabilen geniş bir gözaltı yetkisi veriliyor. Polisin yakalama yetkisine, eylemin veya durumun niteliğine göre, ‘koruma altına alma’ ve ‘uzaklaştırma’  eklenip genişletildi. Gözaltına alınabilecek şüpheliler arasına ‘Kendisinin veya başkalarının can güvenliğini tehlikeye düşürenler’ de katıldı. Uygulamadaki sonucu polislerin amiri olarak vali ve kaymakamların savcıya ait soruşturma yetkisini kullanmaya başlamaları olacak. Mülki amir sıfatıyla vali istediği kişi ve gruplarla ilgili anında gözaltı yaptırabilecek.
 </p>
 <p>
  <strong>
   ANAYASA MAHKEMESİ’NE GÖTÜRECEĞİZ
  </strong>
 </p>
 <p>
  <strong>
   CHP Grup Başkanvekili Engin Altay:
  </strong>
  Yargı paketi ile yargıyı AKP’lileştirmek istiyorlar. Güvenlik paketi ile de hem emniyeti hem jandarmayı kayıtsız şartsız parti organına dönüştürmek istiyorlar. AKP’nin il ve ilçe yöneticilerine, il ve ilçelerde, cezalandırılmasını istediği, terfisinin durdurulup görevden uzaklaştırılmasını istediği emniyet ve jandarmanın yönetim kadrosunu mağdur etme yetkisi veriliyor. Savcı yetkisi ile kolluk kuvvetlerine talimat verecek olan kaymakam ve valiler, isterlerse polis ve jandarma yöneticilerine maaş kesme cezası da verebilecek. Kolluk kuvvetleriyle ilgili bu değişikliklerle yolsuzluk ve usulsüzlüklerin hiçbir şekilde gündeme gelmemesi amaçlanıyor. Türkiye’nin dört bir yanında yaşanan ihale usulsüzlüklerinin üzerine gidilemeyecek, takip edilemeyecek, soruşturma açılamayacak.
  <br/>
  <strong>
   TBMM İçişleri Komisyonu üyesi Ahmet Toptaş:
  </strong>
  Mahallesine üst geçit isteyen, köyünde çevre katliamına direnen insanlar gösteri ve protesto hakkını kullanamayacak. Elinde molotofkokteyli ya da silah bulunan provokatörlerin yüzlerini gizlemeleri gayet açık. Hiçbir art niyeti olmadığı hâlde, yerel yönetimlerden aldığı yardımın kesilmesinden korkarak yüzünü kapatanlar da polisin hedefi olacak. Polise, kaymakama, valiye verilen yetkilerden sonra Türkiye’de hiç kimsenin toplantı gösteri ve yürüyüş yapma imkânı kalmayacak. Kaymakam ve valilere savcı yetkisi verilerek savcılar devreden çıkarılıyor. Siyasi iradenin emrindeki vali ve kaymakama savcı yetkisi vermek her türlü keyfiliğin önünü açıyor.
  <br/>
  <strong>
   CHP Grup Başkanvekili Levent Gök:
  </strong>
  AKP bu yasa paketleri ile sivil darbe yapmak istiyor. Hukuk devletinin köklü kuruluşlarını siyasallaştırarak kendisine bağlamaya kalkışıyor. Ak yargı, ak emniyet ve ak jandarma oluşturmak istiyor. Bu paketlerin yasalaşmaması için yasal tüm kanalları kullanacağız. Meclis’ten geçmesi hâlinde hızla Anayasa Mahkemesi’ne götüreceğiz. Tasfiye edilen müdürlerin yerine getirilecek yöneticilerle AKP, emniyeti kendi teşkilatına dönüştürmek istiyor. Yargı paketi ile yargıyı kontrolüne almak istiyor. Bununla da yetinmiyor, güvenlik paketi ile ‘ak silahlı kuvvetler’ oluşturmak istiyorlar. Bu pakette yer alan yasa değişiklikleri ile yürütme doğrudan silahlı kuvvetlere müdahalede bulunuyor. Çok ciddi endişelerimiz var. Türkiye, maalesef demokrasiden, insan haklarından ve hukuk devleti ilkelerinden kopartılarak faşist bir diktatörlüğe doğru gidiyor. AKP’nin ulaşmak istediği nokta budur.
 </p>
 <p>
 </p>
 <p>
 </p>
</div>


Kaynak: [www.aksiyon.com.tr](http://www.aksiyon.com.tr:80/hukuk/ozgurluklerden-geri-donus-yasalari_540145), [web.archive.org (arşiv bağlantısı)](http://web.archive.org/web/20150203014955/http://www.aksiyon.com.tr:80/hukuk/ozgurluklerden-geri-donus-yasalari_540145)
