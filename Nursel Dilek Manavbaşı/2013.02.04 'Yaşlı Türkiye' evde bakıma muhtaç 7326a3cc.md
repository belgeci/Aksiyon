# ‘Yaşlı Türkiye’ evde bakıma muhtaç

*Nursel Dilek Manavbaşı 2013.02.04*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Türkiye, 20 yıl sonra yaşlılar ülkesi olacak. 2050’de 17 milyon yaşlıyı barındıracak olan Türkiye’nin yaşlı politikasına ilişkin adımlar atması şart! Bunlardan biri de evde sağlık hizmeti.
  </font>
 </div>
 <div id="newsText">
  <font class="detail-text">
   <p>
    Genç nüfusuyla övünen Türkiye, hızla yaşlanma sinyalleri veriyor. Avrupa’nın ‘en genç’ ülkesi, 20 yıl sonra ‘yaşlılar yurdu’ olarak anılmaya aday. TÜİK’in geçen hafta açıkladığı verilere göre, Türkiye nüfusu 2012 sonu itibariyle 75 milyon 627 bin 384. Geçen yıl nüfus artış hızı binde 12 olarak gerçekleşti. Önceki yıl bu rakam binde 13,5’ti. Nüfus artış hızının bir önceki yıla göre azalması ileriki dönemler için ciddi bir tehlike. Ayrıca yaşama süresinin giderek uzaması, tıp alanındaki gelişmeler, anne-bebek ölümlerinin azalması nüfusun yaşlanma sürecini hızlandıran etkenler. Gelecekte Türkiye’yi bekleyen tehlikeyi görmek için gidişata bakmakta fayda var. Zira 2030’da 10 milyon yaşlıyı barındıracak Türkiye 2050’de 17 milyonluk dev bir ‘yaşlılar ordusu’na sahip olacak. Bu rakam nüfusun yüzde 17,7’sine tekabül ediyor. Dolayısıyla, bir dizi sorunun da beraberinde geleceği tahmin ediliyor. Örneğin sosyal güvenlik açığı, sağlık harcamaları ve sorunlarının artması, iş gücünün azalması karşılaşılacak problemler arasında. Bütün bunlar devlet için daha fazla finansman ve sosyal yük demek.
   </p>
   <p>
    Yaşlanmayla birlikte dikkate alınması gereken bir diğer olgu kronik hastalıklar. Bebek, çocuk ve anne ölümlerini azaltmada büyük başarı yakalayan Türkiye’de ömür beklentisi 1970’te doğanlara kıyasla 25 yıl uzadı ve 75 yıla ulaştı. Buna karşılık hayatın ilerleyen dönemlerinde ortaya çıkan kronik hastalıklar ve bulaşıcı olmayan hastalıkların rastlanma oranları da yükseldi. Ülkemizde tüm ölümlerin yüzde 71’i kronik hastalıklardan kaynaklanıyor. Sağlık Bakanlığı verilerine göre 65 yaş üzerindeki kişilerin yüzde 89’unun kronik bir hastalığı var. Bunların yüzde 35’inde iki, yüzde 23’ünde üç, yüzde 14’ünde ise dört veya daha fazla hastalık bir arada görülüyor. Hastalıkların başında hipertansiyon, şeker, kemik erimesi, felç, unutkanlık, depresyon ve Alzheimer geliyor.
   </p>
   <p>
    Kronik hastalıklar, sağlık sisteminin mali sürdürülebilirliği açısından da önemli bir risk ve yük. Ekonomik Kalkınma ve İşbirliği Örgütü (OECD) ve Dünya Bankası’nın yaptığı bir çalışmaya göre Türkiye’de 2002 yılında yüzde 66 olan kronik hastalık yükünün 2020’de yüzde 80’e çıkması bekleniyor. Bugün hastanelerin yoğun bakım servislerinde yer bulmak neredeyse imkânsız. Buralardaki yoğunluğun önemli bir oranını kronik hastalar oluşturuyor. Bu başlı başına, sağlık sektöründeki hizmet programlarının planlanmasında dikkate alınması gereken bir uyarı niteliğinde. Peki, Türkiye yakın gelecekte kendisini bekleyen bu tehlikeli olguya karşı ne kadar hazırlıklı?
   </p>
   <p>
    Yaşlı nüfusun ve buna bağlı olarak kronik hasta sayısının artmasını dikkate alan bakanlığın aldığı tedbirlerin başında evde sağlık hizmeti geliyor. Sağlıkta Dönüşüm Programı kapsamında bazı hastanelerde hayata geçirilen proje ilk etapta pilot illerde başlamıştı. Bugün ise Türkiye’nin birçok ilinde uygulanıyor.
   </p>
   <p>
    Dünyada çoğu ülke belediyeler üzerinden bu hizmeti veriyor. Önemli bir kısmı da özel hizmet alarak bu işi yürütüyor. Bakanlık; Danimarka, İsviçre, Hollanda gibi ülkeleri inceleyerek Türkiye’ye has bir model ortaya çıkarmış. İspanya bu işi en iyi yapan ülkelerin başında. İspanya’da 14 milyon kişi evde sağlık hizmetlerinden yararlanıyor. Bizde ise sayı şimdilik 150 bin civarında.
   </p>
   <p>
    Türkiye’deki evde sağlık hizmetleri, aile hekimleri, mobil ekipler, hastaneler ile ağız ve diş sağlığı merkezleri bünyesinde oluşturulan Evde Sağlık Birimleri tarafından veriliyor. Şu anda yüzde 80’ini hastanedeki ekipler sunuyor. Evde sağlık hizmetlerinin kronik hastalıkların takibi ve komplikasyonların önlenmesi boyutunu aile hekimleri üstleniyor. Sağlık kuruluşunun bulunmadığı yerleşim yerlerinde bu hizmetler mobil ekipler tarafından sağlanıyor. Evde bakım hizmeti özellikle yatalak hastalar için önemli kolaylık sağlıyor. Bakanlığın üzerinde durduğu hizmet, yatalak, bakıma muhtaç, hastaneye ulaşması zor olan hastaların evlerinde muayene ve tedavi edilmesini amaçlıyor. Bu hizmetler ülke genelinde; hastaneler bünyesinde kurulan 538 evde sağlık birimi, 105 mobil ekip, 72 ağız ve diş sağlığı birimi olmak üzere toplam 715 birim tarafından veriliyor.
   </p>
   <p>
    Evinden çıkması çok zor olan hastalar veya yakınları ‘444 EVDE’yi yani ‘444 38 33’ numaralı telefonu arıyor. Sağlık ekibi tarafından hastanın durumuna göre randevu veriliyor. Belirlenen saatte tam donanımlı araçlarla hastanın evine giden sağlık ekibi, gerekli muayeneyi yaptıktan sonra hastayı hastaneye gitmesi gerekiyorsa kendi araçlarıyla götürüyor. Gerekli görülürse hastaya veya yakınına tıbbi malzemeler de zimmetlenebiliyor.
   </p>
   <p>
    Hastanın ilaçlarının evine getirileceği uygulamada, kronik hastaların raporları da evde yazılıyor. Bakanlığın evde sağlık hizmeti için görevlendirdiği 3 bin 659 personeli bu işi yürütüyor. Görevli sağlık ekibi tarafından düzenli olarak belirli aralıklarla evinde kontrol edilen hasta, gerekli görüldüğü takdirde tahsis edilen ambulanslarla hastaneye götürülebiliyor.
   </p>
   <p>
    Kamu Hastaneler Kurumu Başkan Yardımcısı ve Evde Sağlık Hizmetleri Derneği Başkanı Dr. Orhan Koç, projenin önemini şöyle vurguluyor: “Ciddi manada bakım gerektiren hastalar, nöroloji hastaları, yatağa bağımlılar, KOAH’lılar, göğüs hastalıkların muzdarip olanlar vs... Bunlar hastaneye yattıklarında tedavileri 6 ay, 1 yıl sürebiliyor. Düşünün akut yoğun bakım hastanız var; ama bu yataklar dolu olduğu için onlara hizmet veremiyorsunuz, başka illere sevk ediyorsunuz, ciddi sıkıntılar oluşuyor. Hastaları evine çıkararak, onlara sağlık hizmeti desteği vererek hastanedeki yatış sürelerini ciddi manada azalttık. Bu sistemden yeterince yararlandığımız zaman hem sağlık harcamalarımız düşmüş olacak hem acil servislere müracaat azalacak, yoğun bakım yataklarımız yeterli hâle gelecek.”
   </p>
   <p>
    Orhan Koç, raporlu hasta sayısının 20 milyona ulaştığını belirterek 2020’lerde bunun artacağına, ona göre önlem almaya çalıştıklarına dikkat çekiyor. Bunu anlatırken de kendinden örnek veriyor: “Ben şeker hastasıyım; ama şu anda hastaneye gitme gereği duymuyorum. Ancak 20 sene sonra hastalığın komplikasyonları ortaya çıktığında hastaneye gitme sıklığım artacak. 20 milyon kişinin biri kronik hastalığının komplikasyonlarına yakalanırsa bu 1 milyon demektir. Bütün mücadelemiz kronik hastaların takiplerini düzenli yapabilmek ve ortaya çıkacak komplikasyonlarını engellemek. Yani 40 yıl şeker hastası olan bir kişi ilerleyen zamanlarda kalbinden, böbreğinden sorun yaşayacak. Biz onu takip edersek diyabeti engelleyemeyebiliriz; ama komplikasyonları engelleyebiliriz.”
   </p>
   <h3>
    <span>
     Evde bakım hizmetinden kimler faydalanabilir?
    </span>
   </h3>
   <ul>
    <li>
     Ameliyat sonrası bakım ihtiyacı olanlar.
    </li>
    <li>
     Ortopedi ve travmatoloji hastaları.
    </li>
    <li>
     Kalp, damar ve hipertansiyon hastaları.
    </li>
    <li>
     Hemipleji hastaları (felçliler).
    </li>
    <li>
     Onkoloji (kanser) hastaları.
    </li>
    <li>
     Akciğer ve solunum hastaları.
    </li>
    <li>
     Diyabet hastaları.
    </li>
    <li>
     Nöroloji hastaları.
    </li>
    <li>
     Oksijen tedavisine ihtiyacı olan hastalar.
    </li>
    <li>
     Yeni doğum yapan anne ve bebekleri.
    </li>
    <li>
     Bakım ihtiyacı olan yaşlılar ve özürlüler.
    </li>
    <li>
     Yara bakımı, enjeksiyon, infüzyon ve diğer kısa süreli hemşirelik hizmetlerine ihtiyaç duyanlar.
    </li>
    <li>
     Laboratuar tetkik ve test hizmetlerine ihtiyacı olanlar.
    </li>
    <li>
     Evinde her türlü medikal ekipman ihtiyacı olan hastalar.
    </li>
   </ul>
   <h3>
    <span>
     Sistem nasıl işliyor?
    </span>
   </h3>
   <ul>
    <li>
     Randevulu sistemle çalışan söz konusu ekipler, öncelikli olarak yatağa bağlı, yaşlı ve özürlülere hizmet veriyor.
    </li>
    <li>
     Bu hizmetten yararlanmak isteyenler, yakınları aracılığıyla sağlık müdürlükleri, devlet hastaneleri veya aile hekimlerine başvurarak taleplerini bildiriyor.
    </li>
    <li>
     Gerekli değerlendirmenin ardından şartları tutan hastalara ‘Evde Sağlık Hizmeti’ ekipleri gönderiliyor ve tüm tedavileri bu ekip tarafından yerinde gideriliyor.
    </li>
   </ul>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-34759-173-yasli-turkiye-evde-bakima-muhtac.html), [web.archive.org (arşiv bağlantısı)](http://web.archive.org/web/20140322201110/http://www.aksiyon.com.tr:80/aksiyon/haber-34759-173-yasli-turkiye-evde-bakima-muhtac.html)
