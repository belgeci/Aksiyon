# Yeni anayasada ‘son’a doğru

*Nursel Dilek Manavbaşı 2013.05.13*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Türkiye’nin umutla çıktığı ‘yeni, sivil, demokratik anayasa’ hayalinde doğum sancısı yaşanıyor. 19 aydır herkesin anayasasını yazmaya çalışan TBMM Anayasa Uzlaşma Komisyonu, maddeleri son kez gözden geçiriyor. Uzlaşma çıkmazsa AK Parti kendi taslağını Meclis’e getirecek.
  </font>
 </div>
 <div id="newsText">
  <font class="detail-text">
   <p>
    ‘Hepimizin kafasında farklı bir anayasa olabilir. Ancak Cumhuriyetimizin kurucu felsefesini, zamanın ruhuna uygun şekilde yorumlayarak yeni anayasayı mümkün olan en geniş mutabakatla yapabilmeliyiz. Bu sürece önyargısız ve şartsız bakabilmeliyiz. ”
   </p>
   <p>
    Türkiye’nin uzun yıllardır tartıştığı ancak bir türlü hayata geçiremediği yeni anayasa için ilk adım 19 ay önce (19 Ekim 2011) Meclis Başkanı Cemil Çiçek’in bu sözleriyle atılmıştı. Umutla çıkılan yolda, istekle başlamıştı anayasa çalışmaları. Fikri bile heyecanlandırmıştı herkesi. Kenan Evren cuntasının damgasını vurduğu 1982 Anayasası kaldırılacak, yerine demokratik bir anayasa yapılacaktı.
   </p>
   <p>
    Meclis, uzlaşma için ilk adımı grubu bulunan partilerle müzakere ederek attı. ‘Anayasa Uzlaşma Komisyonu’ için ön şart aranmadı. Her partiden üçer milletvekili komisyona seçildi ve süreç başladı. Fikri olan herkese Meclis’in kapıları açıldı. Birinci heyet, siyasi partiler ile anayasal kuruluşlar; ikinci heyet, meslek örgütü ve sendikalar; üçüncü heyet de sivil toplum kuruluşları, dernek ve vakıf temsilcilerinden gelen görüşleri incelemeye koyulduKimi zaman Anadolu’ya gidilerek oradaki talepler dinlendi; kimi zaman internet üzerinden halkın sesine kulak verildi. ‘Kamuoyunda, gerçekten yeni anayasa talebi var mı?’ sorusuna cevap arandı. Yapılan çalışmadan yüzde 70 civarında ‘evet’ çıktı. Süreç belliydi, 1 Mayıs 2012’de başlayan yeni anayasanın yazım süresi en geç 31 Aralık 2012’de sona erecekti.
   </p>
   <p>
    Komisyon bugüne değin 174 maddeyi ele aldı; ama sadece 40 maddede uzlaşma sağlandı. Uzlaşılamayan maddeler ise kimi zaman parantez içinde kimi zaman kırmızı kalemle yazıldı. Vatandaşlık tanımı, ana dilinde eğitim, din ve vicdan hürriyeti gibi netameli konular hep tartışmanın odağında oldu. Konuların dışında bir de süre tartışması yaşandı komisyonda. Çiçek, makul bir süre derken; Başbakan Erdoğan 31 Mart 2013 olarak takvimi netleştirdi. Ancak bu tarih de anayasa için yeterli olmadı. Ve komisyon son toplantıda  ‘Haziran sonuna kadar yola devam’ kararı aldı. Şimdi komisyon maddeleri tekrar gözden geçirme aşamasında.
   </p>
   <p>
    <strong>
     AK Parti’nin anayasa planı
    </strong>
   </p>
   <p>
    Peki, anayasa için asıl kriz ne? Çalışmalar nerede tıkanıyor? Komisyonun CHP’li üyesi Atilla Kart, yeni anayasa sürecini tıkayan ana unsur olarak ‘başkanlık sistemini’ işaret ediyor. MHP’li Faruk Bal ise bunun yanında çözüm süreci çerçevesinde BDP’lilerin ‘savaş tazminatı’ vb. tehlikeli önerilerini tıkanmanın ve tedirginliğin kaynağı olarak gösteriyor. AK Parti ise başkanlık sisteminde ısrarlı. Görüştüğümüz AK Partili komisyon üyelerinden biri başkanlıktan geri dönüşün söz konusu söz konusu olmadığını söylüyor.
   </p>
   <p>
    Anayasa için iktidarın önünde aritmetik engelle birlikte politik bir zorluk var. Sonbahardaki referandum için gerekli olan 330 engeli aşılsa dahi yeni anayasanın hangi partiyle yapılacağı sorusu önemli. İktidar partisiyle ana muhalefetin birlikte yapması kabul edilebilir bir temsil olacak. Ancak bu pek mümkün görünmüyor. AK Partili komisyon üyesi, “CHP daha kendi içinde anlaşamıyor, maddelerde değil başlıklarda bile ortak görüş ifade edememiş. Biz hangi CHP’yle anayasa yapalım?” diyor. MHP iktidar partisinden olabildiğince uzak duruyor. Geriye sadece BDP kalıyor. BDP ile yapılacak anayasaya ise toplum mesafeli. AK Parti bunu da göze alamadığı için B planını devreye sokmaya çalışıyor. İktidar partisi şimdilik iki alternatif üzerinde duruyor. Birincisi temmuza kadar uzlaşma olmazsa başkanlık sistemini içeren taslağı Meclis’e sunmak. İkincisi ise bütün partiler hazırladığı taslağı referanduma götürsün fikri.
   </p>
   <p>
    AK Parti, komisyon çalışmalarında uzlaşılan maddelerin de olduğu yeni bir taslak üzerinde çalışıyor. Taslakta yeşil yazılmış uzlaşılan maddelerin yanı sıra, dört partinin uzlaşamadığı ancak AK Parti ile diğer bir veya iki partinin uzlaştığı kırmızı yazılmış maddeler de bulunuyor. AK Parti’nin yeni anayasa öncesi kısmi anayasa değişikliği yaparak, mevcut anayasanın 175. maddesi için önerilen ‘iki turun tek tura indirilmesi, 330–367 kademelendirilmesinin 330 olarak tek kademeye düşürülmesi’ ve ‘gizli oydan açık oy sistemine geçilmesi’ önerilerinin hayata geçirilmesi de masada. Bu plan üzerinde hemfikir olunursa yeni anayasa öncesi kısmi değişiklik içeren ‘mini anayasa paketi’ tartışmaları başlayacak. ‘Yarı başkanlık’ ya da ‘partili cumhurbaşkanlığı’ da eklenecek.
   </p>
   <p>
    Anlaşılan o ki yeni anayasada doğum sancıları devam ediyor. Komisyonun çalışmalarını nasıl sonlandıracağı merak konusu. Meclis Başkanı Cemil Çiçek’in de söylediği gibi; anayasa konusunda güneş batmak üzere, karanlığa kalmadan bu işi çözmek lazım.
   </p>
   <h3>
    <span>
     <strong>
      UZLAŞIRSAK BAŞKANLIĞI REVİZE EDERİZ
     </strong>
    </span>
   </h3>
   <p>
    Anayasa Uzlaşma Komisyonu’nun AK Partili üyesi Prof. Dr. Mustafa Şentop, komisyonun işlevini tamamladığı kanaatinde. Çalışmaların başkanlık sistemi yüzünden tıkanmadığına dikkat çeken Şentop, “Çoğu maddede uzlaşırsak başkanlığı revize edebiliriz.” diyor.
   </p>
   <p>
    <strong>
     -19 ay önce çıkılan yolda bugün geldiğimiz noktayı nasıl değerlendiriyorsunuz?
    </strong>
   </p>
   <p>
    Hep aynı şeyi tartışıyoruz. 174 madde görüşüldü. Artık görüşmediğimiz hiçbir madde yok. 40 maddede anlaşmaya vardık. Bunların 34’ü temel hak ve hürriyetlerle ilgili. Geri kalanı devletin yapısı ve işleyişiyle ilgili. 134 maddede uzlaşma sağlanmadı. Vatandaşlık tanımı da bunlardan biri.
   </p>
   <p>
    <strong>
     -1 Temmuz’a kadar bir taslak metin ortaya çıkmazsa?
    </strong>
   </p>
   <p>
    O zaman bu komisyon görevini tamamlamış olur. Muhalefet takvimi işe yaramaz hâle getirmeye çalışıyor. Süreyi uzatmak istiyor ama herhangi bir önerisi de yok. Dolayısıyla netice alamazsak partilerden bir veya ikisiyle çalışabilir miyiz ona bakarız. Olmadığı takdirde kendi metnimizi hazırlayıp komisyona veririz.
   </p>
   <p>
    <strong>
     -Kendi metninizde neler var?
    </strong>
   </p>
   <p>
    Biz kısa ve öz anayasa öneriyoruz. Komisyona 104 madde önerdik. Muhalefetle uzlaşmak için kabul ettiğimiz 9 madde daha var. Toplamda 13 yani.  MHP 132, CHP 168. En kısa anayasa AK Parti’nin.
   </p>
   <p>
    <strong>
     -Umutla çıkılan yolda artık karamsar bir hava hâkim. Biz mi çok anlam yükledik anayasaya?
    </strong>
   </p>
   <p>
    Türkiye’de anayasalar millete dayanmayan, seçimlere ihtiyacı olmayan bir iktidar alanına meşruiyet sağlamak için önemli. Bürokratik elit ve siyasi elit tek parti iktidarında fiilen 1950’ye kadar sürdürmüş varlığını. 50’de ilk serbest seçimler yapıldığında kaybetmiş. 54’te, 57’de kaybetmiş. Seçimle iktidarı elde edemeyeceğini görmüş, başka yolunu aramış; darbe yapmış. Seçimle iktidara gelemeyen bir siyasi düşünceyi iktidara getirecek bir formül geliştirilmiş. Anayasa bu formülün adıdır Türkiye’de. Anayasadan gücünü alan bir iktidar alanı var. Biz anayasayı iktidar aracı olmaktan çıkarmaya çalışıyoruz. Yani gücünü anayasadan alan bir iktidar olmayacak.
   </p>
   <p>
    <strong>
     -‘Anayasayı iktidar alanı olmaktan çıkarıyoruz’ diyorsunuz ancak başkanlık sisteminde ısrar ediyorsunuz. Muhalefet anayasanın tıkandığını söylüyor. Söylediklerinizle çelişmiyor mu?
    </strong>
   </p>
   <p>
    Bir kere seçime ve millete dayanmayan iktidarla, seçim ve millete dayanarak oluşmuş iktidar arasında mukayese yapmak yanlış. Bunun için biz vesayet dediğimizde seçilmiş vesayet falan gibi birtakım kavramlar üretmeye çalışıyorlar. Vesayetin zaten seçimle ve milletle alakası yoktur. CHP’li üyelerin başkanlık sistemini anlamadıklarını görüyoruz. Tek adamlık gibi şeyler söyleniyor. Bu diktatörlük ve tek adamlık sistemine parlamenter sistem daha yatkındır.
   </p>
   <p>
    <strong>
     -Başkanlık sistemi anayasadan önemli mi?
    </strong>
   </p>
   <p>
    Başkanlık sistemiyle Türkiye’nin daha iyi yönetileceğini düşünüyoruz. Birinci önceliğimiz tabii ki yeni anayasa. Hiçbir konunun bunun önüne geçmesine müsaade etmeyiz. Eğer yeni anayasa yapılacak duruma gelirse biz de başkanlık sistemini revize ederiz.
   </p>
   <p>
    <strong>
     -Yani…
    </strong>
   </p>
   <p>
    Yani mevcut sistemi esas alan, cumhurbaşkanının halk tarafından seçildiği, mevcut sistemin teorik olarak problemli görülen yerlerini düzeltecek bir öneriye dönüştürme durumu olabilir. Bunun şartı da anlaşılamayan diğer maddelerde anlaşmak. Yani muhalefetin de görüşünü hükümet sistemi konusunda revize etmesi gerekiyor. Parti bazında iki parti kabul etmiyor gibi görünüyorsa da sayısal olarak baktığımızda başkanlık sistemini kabul etmeyen vekil sayısı 185, parlamenter sistemi kabul etmeyen vekil sayısı 325. Tartışma başkanlık değil, hükümet sistemi tartışması.
   </p>
   <p>
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=F6BF20D341252A6B96B67D037CE9F325?newsId=35524), [web.archive.org (arşiv bağlantısı)](http://web.archive.org/web/20130814121500/http://www.aksiyon.com.tr:80/aksiyon/newsDetail_getNewsById.action;jsessionid=F6BF20D341252A6B96B67D037CE9F325?newsId=35524)
