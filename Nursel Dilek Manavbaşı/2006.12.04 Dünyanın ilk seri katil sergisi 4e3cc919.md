# Dünyanın ilk seri katil sergisi

*Nursel Dilek Manavbaşı 2006.12.04*

<font class="agenda2NewsSpot">
 "Benim derdim milyonlarca kişinin ölümüne yol açan liderlerle" diyen Fahri Coşkun, 'seri katil' portreleriyle dünyada bir ilki gerçekleştirecek.
</font>
<font class="newsDetail">
 Türkiye, Yiğit Bekçe ve Mehmet Karahasan'ı bundan birkaç ay önce peşpeşe işlenen cinayetlerle tanıdı. 2 bin kilometrelik güzergâhta işledikleri yedi cinayetle herkese korku dolu anlar yaşatan 'seri katiller' kısa süre sonra Ankara'da yakalandı. "Cinayeti neden işlediniz?" sorusuna "Zevkten öldürdüm!" cevabını veren 29 yaşındaki Bekçe'yi ekranlardan öfkeli duygularla izledik. Seri katillerin yüzü, 'normal' olan hemen her insana çok soğuk gelir. Fakat birisi var ki bu yüzler, onun için çok farklı anlamlar taşıyor. Bu kişi, Ankaralı ressam Fahri Coşkun'dan başkası değil.
 <br/>
 <br/>
 İlkokul yıllarından beri resim yapan Coşkun, son yılların en ilginç sergisini açmaya hazırlanıyor. Coşkun'un sergisi, gazeteci Abdi İpekçi cinayetinden hükümlü Mehmet Ali Ağca'nın yanı sıra son seri katillerin portresini de kapsayacak. Coşkun, Abdi İpekçi ile birlikte dolaylı olarak okur kitlesi de öldüğü için Ağca'nın 'seri katil' olarak tanımlanması gerektiğini savunuyor.
 <br/>
 <br/>
 Coşkun,  2007 ilkbaharında açmayı düşündüğü sergide otuz kırk katilin resmedileceğini belirtiyor. Türk suçluların ağırlıkta olacağı sergide, yabancı katillerin de yer alacağını söyleyen Ankaralı ressam, portreleri şimdilik sır gibi saklıyor. Fahri Coşkun, ilk olarak 'dünyanın en çok bilinen seri katili' diye nitelendirdiği Ağca'yı resmederek başlamış projeye. Yalnız, sergi projesinin Papa'nın Türkiye ziyaretiyle hiçbir ilgisi olmadığını, bunu 1,5 yıl önce planladığını aktarıyor.
 <br/>
 <br/>
 İyi de, Coşkun'u katil resimleri çizmeye iten sebep ne acaba? Coşkun, dünyada pek çok ressamın seri katil portreleri yaptığını söylüyor. Ancak o, "seri katillerin sergisi" olarak dünyada bir ilki gerçekleştirecek. "Amacım seri katillere tepki göstermek değil" diyen Coşkun, bu projeyle siyasî bir duruş sergilemek istediğini de belirtiyor. Ona göre sorun sadece 6-7 kişiyi öldüren seri katiller değil: "Dünyada milyonlarca kişinin ölümüne sebep olan, savaşları başlatan, siyasete yön veren seri katiller var. Asıl onların seri katil olarak anılması gerekiyor. Benim derdim onlarla." diyor. Coşkun, bu tepkisini daha da somutlaştırmak için "siyasi seri katil" olarak nitelendirdiği bazı liderlere de sergide yer verecek. Savaş suçu işlemekten yargılanırken Lahey'deki hücresinde ölen Sırp kasabı Slobodan Miloşeviç, İsrail eski Başbakanı Ariel Şaron ve ABD Başkanı George Bush bunlardan bazıları. Resimleri altı ay içinde tamamlamayı planlayan Coşkun, sergiyi ilk olarak Ankara'da açacak. Daha sonra İtalya, Almanya, İsrail, Hollanda ve Yunanistan gibi ülkelerde sergilemeyi amaçlıyor.
 <br/>
 <br/>
 Ünlü ressam, resimlerini yapacağı kişiler hakkında öncelikle kapsamlı bir araştırma yapıyor. Coşkun'un 'seri katiller' içerisinde en fazla etkilendiği kişi ise, adlî olarak bu tanıma uymayan Mehmet Ali Ağca. Ağca'nın Papa İkinci John Paul'e suikast girişiminde bulunduğu mavi kazaklı fotoğrafını tablosunda kullanıyor.
 <br/>
 <br/>
 SERİ CİNAYET ROMANI YAZIYOR
 <br/>
 <br/>
 Son seri katiller Yiğit Bekçe ve Mehmet Karahasan'ın kendisini pek etkilemediğini ifade eden Coşkun'a göre onların cinayetleri amatörce yapılmış. Bu iki ismin de portrelerini çizeceğini söyleyen Coşkun, Karındeşen Jack'i de resmedecek. Satış amaçlı bir sergi olmayacağını kaydeden Ankaralı ressam, serginin ismini henüz belirlememiş; ancak 'Yaşayan Katiller Sergisi' veya 'Seri Katiller Sergisi' olabilir." diyor.
 <br/>
 <br/>
 On yaşından beri resim yapan Coşkun'u 1992 yılında tarihî binaların dekorasyon işlerinde badanacılık yaparken çizdiği şekiller ressamlığa taşımış. Karikatür de çizen Coşkun'un Çalıntı Hayat isimli bir şiir kitabı var. Ayrıca şimdilerde bir seri cinayet romanı üzerinde çalışıyor. Polisiye romanları sevdiğini söyleyen Coşkun, hiçbir zaman polis olmak istememiş. "Ben şu anda olmak istediğim yerdeyim." diyor. "Seri katilleri resmetmekten korkmuyor musunuz?" sorusuna da "Ben onlardan değil, dünyayı yöneten siyasi seri katillerden korkuyorum" karşılığını veriyor.
 <br/>
</font>

Kaynak: [www.aksiyon.com.tr](http://www.aksiyon.com.tr:80/aksiyon/haber-19547-34-dunyanin-ilk-seri-katil-sergisi.html), [web.archive.org (arşiv bağlantısı)](http://web.archive.org/web/20100727043514/http://www.aksiyon.com.tr:80/aksiyon/haber-19547-34-dunyanin-ilk-seri-katil-sergisi.html)
