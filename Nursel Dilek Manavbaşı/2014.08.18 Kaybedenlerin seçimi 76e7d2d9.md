# Kaybedenlerin seçimi

*Nursel Dilek Manavbaşı 2014.08.18*

<div class="pNewsDetailMainContent ctx_content" itemprop="articleBody">
 <p>
  10 Ağustos Cumhurbaşkanlığı seçimleri partileri tatmin etmedi. MHP ve CHP seçimin kaybeden partileri arasında yerini alırken, Demirtaş açılımı halk nazarında yankı buldu.
 </p>
 <p>
  Türkiye 10 Ağustos sabahına, 17 Aralık rüşvet ve yolsuzluk soruşturmalarından beri devam eden gergin atmosferde girdi. Cumhurbaşkanlığı seçim sürecinde de gerilim ve korku siyasetini devam ettiren Başbakan Recep Tayyip Erdoğan, yüzde 51,7 oy alarak seçimi kazandı. Ancak yerel seçimde aldığı oyların üzerine çıkamadı. Halk Erdoğan’a Köşk için onay verirken, başkanlık için vize vermedi. Tarihî seçime katılım düşüktü. Çatı adayda uzlaşan MHP ve CHP sınıfta kalırken; siyaset, beyefendi üslubuyla dikkat çeken Ekmeleddin İhsanoğlu’nu hanesine kazandırdı. Demirtaş’ın söylemleri sonrasında oylarının artması ise Türkiye’nin normalleşme ihtiyacının bir göstergesi oldu. 10 Ağustos Cumhurbaşkanlığı seçimleri, kazanandan ziyade kaybedenlerinin olduğu bir seçim olarak tarihe geçti.
 </p>
 <p>
  AGİT seçim gözlem heyeti, demokratik olmayan bir seçim kampanyası dönemi geçirildiğine dikkat çekti. ‘Kamu kaynakları ve medyanın Erdoğan’a çalıştığı’ tespitinde bulundu. Buna rağmen Erdoğan’ın umduğu sonucu elde edemediğini söyleyebiliriz. Üç milyona yaklaşan yurtdışı seçmenden beklediği oyu alamadı. Önümüzdeki seçimde anayasayı değiştirecek çoğunluk umudu suya düştü.
 </p>
 <p>
  <strong>
   ÇATI TUTTU, MUHALEFET TUTMADI
  </strong>
 </p>
 <p>
  CHP yerel seçimlerde denediği ve başarılı olduğu sağdan aday gösterme formülünü bu seçimlerde de kullandı. MHP ve diğer partilerle uzlaşarak ‘çatı aday’ Ekmeleddin İhsanoğlu’nda ittifak sağlandı. Erdoğan karşısında şansının az olması, tabanda tanınmaması, medya desteğinin arkasında olmamasına rağmen İhsanoğlu yüzde 40’a yakın bir oy aldı. Alınan oyun faturası ise muhalefete kesildi. Uzlaşma zihniyetine uygun adım atan partiler, İhsanoğlu için gerekli desteği göstermedikleri yönünde eleştirilere maruz kaldı. İhsanoğlu’nun muhafazakâr söylemleri ise CHP tabanındaki bazı kesimleri rahatsız etti. Kimi CHP’liler seçimi boykot edip oy kullanmazken kimileri de Demirtaş’a destek verdi. Tabandaki rahatsızlık CHP içerisinde seçim sonrasında patlak verdi. Parti içerisindeki Süheyl Batum, Nur Serter, Emine Ülker Tarhan ve Birgül Ayman Güler’den oluşan ulusalcı grup, CHP lideri Kılıçdaroğlu’nun gitmesi yönünde propagandaya başladı.
 </p>
 <p>
  CHP, her seçim sonrasında türbülansa giriyor. Bu, yıllardır ötelenen, görmezden gelinen, tarihsel bir iç hesaplaşmanın zorunluluğundan kaynaklanıyor aslında. Genel Başkan Kılıçdaroğlu, tarihsel hesaplaşma süreci açısından önemli adımlar attı. Risk alarak Ekmeleddin İhsanoğlu gibi muhafazakâr bir ismi Cumhurbaşkanı adayı gösterdi, kısa bir süre önce Diyarbakır’a gitti, kendisi ve partisi adına bir özeleştiri yaptı. Kılıçdaroğlu, istifa isteyen CHP milletvekillerinin seçimde çalışmadığını iddia etti. Önümüzdeki dönemde bir kurultay gerçekleşeceği kesin gibi gözüküyor. Eğer Kılıçdaroğlu bu kurultaydan güvenoyu alabilirse, eskisine oranla daha da güçlenecek.
 </p>
 <p>
  Milliyetçi Hareket Partisi ise seçimin en fazla kaybedeni. Kalesi olduğu Karabük, Manisa, Osmaniye, Adana gibi illerde bile oyların büyük bir bölümünü Erdoğan’a kaptırdı. Nedeni ise seçmenine İhsanoğlu’nu yeterince tanıtamaması. Ekmeleddin İhsanoğlu’nun partiyle irtibatlı siyasi bir şahsiyet olmaması da motivasyon eksikliğini doğurdu. Sonuç olarak MHP ve CHP, 30 Mart’ta 19 milyon 400 bin oy almıştı. İhsanoğlu’na 15 milyon 455 bin oy çıktı. 30 Mart’ta, Saadet’e verilen 1 milyon 250 bin oy ve BBP’nin 700 bin oyu var. Bunların bir bölümü Ekmeleddin İhsanoğlu’na yöneldi. Dolayısıyla CHP ve MHP’nin toplam kaybı 4 milyondan daha fazla.
 </p>
 <p>
  Seçimin bir diğer kaybedeni ise sandığa gitmeyen seçmen oldu. 30 Mart’ta 46 milyon 924 bin kişi oy kullanmıştı; son seçimde sadece 41 milyon kişi sandığa gitti. 5-6 milyon civarında fire var. Mutlaka AK Parti’yi destekleyenlerin de bir bölümü oy atmadı, ama tablo yoğunluklu olarak firenin CHP ve MHP’den kaynaklandığını gösteriyor. Çatı formülü, uzlaşma zihniyeti açısından yararlı görünse de, ilk defa siyaset dışı bir aday ile karşı karşıya kalan seçmenin motivasyonu kırılmış, mevsimin de etkisiyle bir kısım seçmen sandığa gitmemeyi tercih etmişti.
 </p>
 <p>
  <strong>
   DEMİRTAŞ SEÇMENİ ETKİLEDİ
  </strong>
 </p>
 <p>
  10 Ağustos’un en kazançlısı Selahattin Demirtaş’tı. 30 Mart yerel seçimlerindeki oyunu 900 bin artırdı. Üstelik sadece kendi bölgesinden değil; Ege’den, Akdeniz’den ve büyük şehirlerden oy alarak her bölgede varlık gösterdi. İzmir’de oyu 3,4 iken yüzde 8’e çıktı. Antalya’da 30 Mart’ta destek yüzde 2,3 iken Cumhurbaşkanlığı seçimlerinde Demirtaş’ın aldığı oy yüzde 5’e yükseldi. Keza Mersin, Balıkesir, Ankara, İstanbul’da da durum farklı değildi. Belli ki adaylığı süresince Demirtaş’ın kullandığı dil ve batıdaki HDP mayası etkili olmuştu. Aslında sadece Demirtaş ve parti faktörü değildi oyların artmasını sağlayan. Ekmeleddin İhsanoğlu’nu sindiremeyen CHP’nin boykotçu tabanı da Demirtaş’tan yana kullanmıştı tercihini. Sahil şeridinde BDP oylarının artmasının ve yüzde 10’a dayanmasının en önemli nedenlerinden biri de buydu.  Siyaset bilimciler Demirtaş’ın artan oylarını Türkiye’nin normalleşmeye ihtiyacı olduğu şeklinde yorumluyor. Eğer parti de aynı söyleme devam ederse siyasette etkin bir yere, yeni bir yapılanmaya kapı aralanacağı söyleniyor. Prof. Dr. Doğu Ergil, Demirtaş’ın aldığı seçim sonucunun ilkeler üzerinden bir siyasetin Türkiye’de yeşerebileceğini göstermesi açısından umut verici olduğunu söylüyor. Ergil, HDP açısından çıkan sonucu da, “Bu, Türkiye’deki barış ve uzlaşma özleminin yansıması.” şeklinde yorumluyor. Ergil, AKP’nin yürüttüğü siyasetin doyum noktasına geldiğini, bu yüzden Erdoğan’ın adaylığında oy artışının sağlanamadığını belirtiyor. Katılımın düşük olmasını ise toplumda yaşanan bıkkınlık hâlinin sonucu olarak görüyor.
 </p>
 <p>
  Seçimin en önemli kaybedeni ise anket şirketleriydi. Erdoğan’ı yüzde 60’lara yakın gösteren araştırma sonuçlarıyla manipülasyon yaptılar. Özellikle KONDA son hafta yayımladığı yüzde 57 tahminiyle katılımın düşmesine de etki etti. ‘Nasıl olsa Erdoğan kazanacak’ diye düşünen seçmen tatili bırakıp sandığa gitmedi. En yakın tahminin sahibi Metropoll Araştırma’nın başkanı Prof. Dr. Özer Sencar, sapmalar için, “Yüzde 58, anket sonuçları değil, PR (halkla ilişkiler) çalışmasıydı.” yorumunu yaptı.
 </p>
 <p>
  _______________________
 </p>
 <p>
  <strong>
   “AKP, MHP VE CHP’DEN İKİ YENİ PARTİ YAPILANABİLİR”
  </strong>
 </p>
 <p>
  “AKP seçmeni en üst düzeyde harekete geçirilmiş, seçim Erdoğan için âdeta bir plebisite döndürülmüştür. AKP’nin yeni dönemde dönüşümü sağlayacak çoğulcu, katılımcı ve dışlayıcı olmayan bir strateji izlemesi beklenir. Aksi hâlde siyasal gerginlik, toplumsal gerginlikleri artıracaktır. AKP’nin parti içi gelişmeleri bu konuda gösterge olacaktır. Cumhuriyet kurulduğundan bu yana tam olarak değiştirilemeyen tekçi, merkeziyetçi ve farklılıkları marjinalleştiren yapı dönüştürülebilecek mi, yoksa Doğu tipi sadece seçimle sınırlı bir demokrasi mi? AKP’nin dönüştürücü testi bu konularda olacaktır. CHP ve MHP için yeniden yapılanma ve alternatif politikalar üretme ve liderlik dönüşümleri gereklidir. Aksi hâlde bu partilerden biri sona erebilir ve AKP, CHP ve MHP’den iki yeni parti yapılanabilir. HDP yüzde 10’a yakın oy alsa da Türkiye partisi olması için daha uzun bir yol bulunuyor.”
 </p>
 <p>
  <strong>
   *Marmara Üniversitesi Siyasal Bilgiler Fakültesi Kamu Yönetimi Bölüm Başkanı Prof. Dr. Ömer Faruk Gençkaya
  </strong>
 </p>
</div>


Kaynak: [www.aksiyon.com.tr](http://www.aksiyon.com.tr/siyaset/kaybedenlerin-secimi_539169), [web.archive.org (arşiv bağlantısı)](http://web.archive.org/web/20151215035218/http://www.aksiyon.com.tr/siyaset/kaybedenlerin-secimi_539169)
