# Partilerde koalisyon kaygısı

*Nursel Dilek Manavbaşı 2015.06.30*

<div class="pNewsDetailMainContent" itemprop="articleBody">
 <blockquote>
  <p>
   7 Haziran seçimleri hiçbir partiyi iktidara taşımazken sandıktan koalisyon çıktı. Kiminin ilkeleri, kiminin talepleri derken koalisyon sancılı bir sürece girdi. Bu sancının ne doğuracağı şimdilik muamma. İbre sürekli oynuyor.
  </p>
 </blockquote>
 <p>
  Ankara’nın gündemi koalisyon hesaplarına kilitlendi. CHP ve MHP arasındaki uzlaşma beklentisi yerini koltuk tartışmasına bırakırken, gelinen süreç AKP’siz bir koalisyonu hayli zorluyor. Koalisyon trafiğinde son viraja giren AKP’nin önünde ise şimdilik iki seçenek var: “AKP- MHP ya da AKP-CHP.”
 </p>
 <p>
  Peki, hangi ihtimal daha güçlü? Seçim sonrası dillendirilen en yakın senaryo AKP-MHP koalisyonuydu. Zira parti içerisinden birçok isim bu ittifakı destekliyordu. Ancak MHP lideri Bahçeli’nin çözüm süreci, Erdoğan’ın saraydan çıkması ve 17-25 Aralık dosyalarının açılması şartı AKP’yi zora soktu. Özellikle ‘Ver Bilal’i’ söylemi Cumhurbaşkanı Erdoğan’ı ve parti içerisindeki ‘Erdoğancıları’ ciddi şekilde rahatsız etti.
 </p>
 <p>
  Aslında MHP lideri Bahçeli, rengini 7 Haziran seçim gecesi belli etmişti. Bahçeli koalisyon konusunda ülkeyi istikrarsızlığa itmemek için bu koalisyonun önce uyumlu iki partide olması gerektiğiyle söze başlamıştı. Uyumdan kastı AKP ve HDP’ydi. AKP’nin uyumu ‘çözümde’ bulduğuna dikkat çekerek birinci koalisyonun AKP-HDP arasında olması gerektiğine işaret ediyordu. Aslında o akşamki konuşmasında Bahçeli’nin mesajı netti. Çözüm süreci ve HDP’nin olduğu yerde ‘Ben yokum’ demeye getiriyordu. Dışarıdan destekli bir HDP’ye kapılarını kapatırken Kılıçdaroğlu’nun “Gel başbakan ol!” teklifini de “Koltuk için ilkelerimizi satmayız.” diyerek elinin tersiyle itmişti. Kısacası Bahçeli liderlik istemediğini, ana muhalefet konumunda kalmak istediğini en başından söylemişti.
 </p>
 <p>
  AKP içerisinden çok fazla ses ‘en yakın MHP’yle olur’ görüşündeydi; ancak gelinen nokta bu tezi çürütmüş durumda. Siyaset bilimciler AKP-MHP ittifakının en zor seçenek olduğu görüşünde. MHP lideri Devlet Bahçeli’nin ortaya koyduğu şartların AK Parti’yi kilitlediği, bu yüzden MHP’yle koalisyon fikrinin şimdilik düşük bir ihtimal olarak masada beklediği düşünülüyor.
 </p>
 <p>
  AK Parti kurmayları da MHP’nin taleplerinin ‘elle tutulur’ bir yanı olmadığı görüşünde. Eski bir AKP’li vekil, Cumhurbaşkanı Erdoğan’ın 1071 rakımlı Çankaya Köşkü’ne taşınma olasılığının zayıf olduğunu, çözüm sürecinin sona erdirilmesinin ise tüm Türkiye’yi zor durumda bırakacağını kaydediyor: “Çözüm sürecini rafa kaldırmak, şehit cenazelerine kapı aralamaktır. AKP başlattığı bu süreci kenara atmaz.”
 </p>
 <p>
  MHP-AKP koalisyonunun çıkmaza girdiğini gören AKP, ibreyi CHP’ye kaydırmış durumda. Elinde geriye kalan en güçlü seçenek olarak bunu görüyor. Uluslararası piyasalar ve TÜSİAD gibi iş dünyasının da bu ittifakı desteklediği düşünülürse şimdilik bu iki partinin koalisyon fikri daha yakın gibi görünüyor. Üstelik CHP’nin Deniz Baykal’ı Meclis Başkanlığına aday göstermesi bu tezi güçlendirmiş durumda.
 </p>
 <p>
  Mağluplar koalisyonu
 </p>
 <p>
  CHP ve AKP’yi çok iyi bilen bir isim Haluk Özdalga. Siyasi geçmişi merhum Ecevit’in partisi DSP’ye uzanıyor. Partide kuruluşundan itibaren görev alan Özdalga son olarak genel başkan yardımcılığı yaptı. Sonrasında siyasi hayatına CHP’de devam eden milletvekili, parti teşkilatında yöneticilik, MKYK üyeliği görevlerinde bulundu. AKP’yle yolu ise 2002’de kesişiyor. Bizzat Erdoğan’dan milletvekilliği teklifi alıyor ancak bu teklife 2007 yılında gelen ikinci talep sonrasında cevap veriyor. 17 Aralık sonrası ve öncesinde yaşananlara kayıtsız kalmayarak istifa eden eski Ankara Milletvekili bu anlamda iki partinin içinden gelen bir isim. Hem CHP’nin hem AKP’nin şifrelerine hâkim.
 </p>
 <p>
  Eski vekil seçimin mağlubunun bu iki parti olduğu kanısında. O yüzden koalisyon olursa mağlupların koalisyon kuracağına dikkat çekiyor. Nedenlerini ise şöyle açıklıyor: “İktidarın son derece yıprandığı ve 9 puan kaybettiği bir seçimde ana muhalefet de bir puan kaybetti. Bu büyük bir yenilgi. CHP iktidara ortak olamazsa Kılıçdaroğlu’nun koltuğu sallanmaya başlayacak. Davutoğlu da koalisyon kurmak ve başbakan olmak istiyor. Aksi takdirde her an başına kendi kontrolü dışında bir şeyler gelebilir. Ayrıca koalisyon hükümetiyle Erdoğan’a karşı bağımsızlık alanını genişletirim diye düşünüyor. Ama o konuda fazla şansı yok.”
 </p>
 <p>
  Eski vekil Özdalga’ya göre Bahçeli doğru ve net hareket eden liderlerden. Kılıçdaroğlu’nun Başbakanlık teklifini reddetmesinin ona puan kazandırdığı görüşünde. Bahçeli’nin teklifi kabul etmesi hâlinde düşeceği durumu “İpi İmralı’nın elinde, o ip çekildiğinde düşüverecek bir başbakan olurdu.” sözleriyle özetliyor. Ayrıca Kılıçdaroğlu’nun önerdiği CHP-MHP-HDP koalisyonunun 6-7 ay sonra AKP’nin güçlü bir şekilde iktidara gelmesine yol açabileceğini düşünüyor.
 </p>
 <p>
  AKP-MHP ittifakının zorluğuna dikkat çeken Özdalga AKP-CHP ihtimali üzerinde duruyor. Üstelik ‘paralel yapıyla’ mücadele denilen antidemokratik uygulamalara partiden isimlerin destek vereceğine dikkat çekerek tezini güçlendiriyor: “AKP yüzde 5 civarında Kürt oyu aldı. MHP ile koalisyon kurarsa bu rakam yükselir. Geçen dönem AKP’nin ‘paralel yapıyla mücadele’ adını verdiği antidemokratik uygulamalara CHP çok itiraz etmedi. CHP grubu içinde şimdi, paralel yapı safsatası adı altında yürütülecek zulme destek verecek daha çok vekil var. Bütün bunlar bu ihtimali güçlendiriyor.”
 </p>
 <p>
  Peki, bu koalisyonun ne kadar şansı var? Ona göre mağlupların koalisyonunun başarılı ve uzun ömürlü olma şansı neredeyse yok. İlk seçimde yine ‘mağlup’ olacaklar diyor. Davutoğlu ve Kılıçdaroğlu’nun koltuklarını koruyamayacağına inanıyor.
 </p>
 <p>
  Erken seçim kime ne kazandırır?
 </p>
 <p>
  7 Haziran gecesinden beri dillendirilen bir başka alternatif ise erken seçim ihtimali. Koalisyon senaryoları sürekli değişirken değişmeyen tek senaryo kasım ayında bir erken seçim ihtimali. Seçim sonuçlarının belli olduğu günden beri bu ihtimal Erdoğan’ın en güçlü seçeneği. Yüzde 50 ihtimal olarak duran erken seçim için bütün partiler teşkilatlarına ‘Hazır olun!” mesajını gönderdi. Tüm partiler tekrar yapılacak bir seçimden daha güçlü çıkacakları inancında. Burada en önemli soru erken seçimin AKP’nin oylarına nasıl yansıyacağı. Nitekim yüzde 40,8 alan parti birkaç puanlık oy artışıyla tek başına iktidar koltuğuna yeniden oturabilir.
 </p>
 <p>
  Peki, bu ne kadar mümkün? Seçim sonrası anketlerin bir kısmında AKP’nin oylarını 3 puan artırdığı söyleniyor. Özdalga tekrar seçim olursa AKP’den farklı bir sonuç beklemiyor. Kısa ve orta vadede HDP ve MHP’nin oylarını artırmaya devam edeceğini, hatta HDP’nin yüzde 20’lere çıkabileceğini belirtiyor. Tek şart Selahattin Demirtaş’ın elinin serbest kalmasına bağlı. Buna rağmen CHP’nin yerinde sayacağı hatta yüzde 25 bile alamayacağı kanısında. AKP’de düşüşün ise yeniden yükselişe geçmesinin söz konusu olamayacağı kanaatinde:
 </p>
 <p>
  “Sorunlar aynen devam ediyor. Uzaktan kumandayı içine sindirmiş bir genel başkan, seçim zaferi kazanamaz. Erdoğan sahaya inse bu sefer iki başlılık sorunu oluyor. AKP’nin avantajı, karşısında seçmene güven veren bir seçeneğinin olmaması. Zaten olsaydı oyları yüzde 30’nun altına düşerdi. Ciddi araştırmalar gösteriyor ki AKP oyları içinde yüzde 10-15 arası bir seçmen daha iyisi yok diye gönülsüzce o partiye oy veriyor.”
 </p>
 <p>
  Başkent kulislerinde son bir haftadır AK Parti-HDP koalisyonu da yüksek sesle dillendirilen bir başka seçenek. AK Parti ile MHP ve CHP’nin hükümet kuramaması hâlinde çözüm sürecinin iki tarafı olan partilerin beraber hareket edebileceği konuşuluyor.
 </p>
</div>


Kaynak: [www.aksiyon.com.tr](http://www.aksiyon.com.tr/siyaset/partilerde-koalisyon-kaygisi_551415), [web.archive.org (arşiv bağlantısı)](http://web.archive.org/web/20150726104413/http://www.aksiyon.com.tr/siyaset/partilerde-koalisyon-kaygisi_551415)
