# Dindarların zalimleşmesini aklım almıyor

*Nursel Dilek Manavbaşı 2015.10.06*

<div class="pNewsDetailMainContent ctx_content" itemprop="articleBody">
 <p>
  RTÜK’ün MHP’li üyesi Esat Çıplak, Tivibu’nun bazı kanalları çıkarmasını basın özgürlüğüne müdahale olarak değerlendiriyor: “seçim öncesi muhalif ve farklı sesler kısılıyor.”
 </p>
 <p>
  Radyo ve Televizyon Üst Kurulu (RTÜK), yayıncılık alanını düzenleyen ve denetleyen önemli bir kurum. Aldığı kararlarla tartışılan RTÜK, son zamanlarda bizzat üyeleri tarafından eleştiriliyor. Yaklaşık 6 yıl önce MHP kontenjanından seçilerek RTÜK üyesi olan Esat Çıplak, Davut Dursun’un görev süresinin dolmasının ardından başkanlık için aday. Ancak RTÜK’te uzun süredir başkan seçilemiyor. 15 Temmuz’dan beri adayların hiçbiri yeterli oyu sağlayamadığı için seçim bir sonraki haftaya erteleniyor. Esat Çıplak, başkan olması hâlinde ilk işinin ‘kurumsallaşma’ olacağını belirtiyor. Kurumun hiçbir dönem bugünkü kadar kötü yönetilmediğine dikkat çeken Çıplak, eleştirilerini RTÜK’le sınırlı tutmuyor: “RTÜK olsun, TRT olsun, devletin tüm kurumlarının içi boşaltıldı. Devletin çatısı çöktü. Bu dönemde adalet, hak, eşitlik yok edildi. Dinî kavramlar, dinî kurumlar, sosyal kurumlar politize oldu, taraf oldu. Dindar zalim olur mu? Özellikle dindarların zalimleşmesini aklım almıyor.” STV ve Bugün TV’ye uygulanan cezalar konusunda adil davranılmadığını dile getiren Esat Çıplak, Bugün ve Samanyolu Yayın Grubu’nun TİVİBU portalından çıkarılmasına ise tepki gösteriyor.
 </p>
 <p>
  <strong>
   -Yaklaşık iki milyon aboneye sahip TİVİBU’nun bazı kanallara sansür uygulamasını nasıl değerlendiriyorsunuz?
  </strong>
  <br>
   Platformların kendi sözleşmeleri olabilir; ama olayı basın yayın özgürlüğü açısından değerlendirdiğimizde anayasal bir durum da var. Bu basın özgürlüğüne müdahaledir. Muhalif ve farklı sesleri kısma girişimidir. Bunlardan bir an önce vazgeçilmeli.
  </br>
 </p>
 <p>
  <strong>
   -Amaç ne?
  </strong>
  <br>
   Tabii seçim öncesine denk getirilmesi farklı bir anlam ifade ediyor, bu üzücü. Özgür iradeye müdahale olarak nitelendirebiliriz bunları. Geleceğimizi, baskıyla insanları sindirerek, konuşturmayarak, ötekileştirerek kuramayız. Farklı seslerin varlığını kabul etmek ve onlara saygı göstermek zorundayız.
  </br>
 </p>
 <p>
  <strong>
   -Doğan ve İpek Grubu ile Zaman’a operasyon yapılması, gazetecilerin tutuklanması, saldırıya uğraması Türkiye’de basın özgürlüğünün gidişatını gösteriyor.
  </strong>
  <br>
   Çukurova Grubu’nun yayınlarına TMSF’nin el koymasıyla bu oluşmaya başladı. Türkiye’de yayın sektörü tamamen yandaşlaştırılmaya, kimliksizleştirilmeye ve iktidarın sesi olarak kullanılmaya başladı.Siyasiler seslerini çıkarmadı ve yandaş kişilere teslim edildi yayıncılık. Doğan’a, İpek’e ve diğer medya organlarına yapılan operasyonlarda algı farklı oluşturulmaya çalışılsa da yapılanlar yayınları tek tipleştirmekten başka bir şey değil.
  </br>
 </p>
 <p>
  <strong>
   -RTÜK yıllardır eleştirilerin odağında. Başkan olduğunuzda yapacağınız ilk iş ne olacak?
  </strong>
  <br>
   Bu kurumda sektörle ilişkiler ve kurumsallaşmada sorunlar var. Personelin niteliklerini geliştirme, onları sektörle bir arada hareket ettirmede ciddi sıkıntılar var. Personelden ziyade üyelere itibar verilmiş, onlar ön plana çıkarılmış. Bu hem kurum hem devlet için doğru bir sistem değil. Personelin gelişimini sağlayacaksın ki ona göre rapor hazırlasınlar. O rapora kurul üyeleri ceza veriyor. Muhatap kim? Hep kurul üyeleri; ama raporu hazırlayan, düzenleyen kurum personeli. Çok nitelikli personele sahip bizim kurum. İmkân sağlamak gerek, üyelerle kurum yönetilmez. Hedef tahtası da üyeler oluyor. Bu yanlış. İlk önce kurumun kimliğini yükseltmek lazım.
  </br>
 </p>
 <p>
  <strong>
   -Sorun çözülürse eleştirilmekten kurtulur mu RTÜK?
  </strong>
  <br/>
  Ben kurumda personeliyle, üyeleriyle ortak aklın egemen olmasını istiyorum. Sonuçta siyasi farklılıklar olacak; ama ortak aklı, adaleti oluşturacak bir düzen kurulmalı. En önemli sıkıntılarından biri bu.
 </p>
 <p>
  <strong>
   -RTÜK, fazla politize oldu diye eleştiriliyor. İktidardan yana tavır almak bu dönem daha mı fazlalaştı?
  </strong>
  <br/>
  İktidarın talepleriyle uyuşur tavırlar alınmaya başladı. Kurumsal, kamusal tavırlar yerine hükümetin taleplerine göre bir yöntem izlendi. Hükümete yakın medya kuruluşları korunuyormuş gibi bir algı oluştu. Kırılmaların, ötekileştirmenin çok yaşandığı bir dönemdeyiz ve medya buna büyük destek oluyor.
 </p>
 <p>
  <strong>
   -17 Aralık sonrası biraz daha mı hızlandı?
  </strong>
  <br/>
  Tabii onun da etkisi oldu ama önce de vardı. 17 Aralık’la birlikte görünürlüğü arttı. Yaşadığımız süreçte yıllardır aynı formatta yayın yapan bir televizyona geçmişte doğru dürüst müeyyide uygulanmamışken  bugün sürekli müeyyide uygulanıyorsa, ne değişti de sürekli cezaya tabi tutuluyor diye sorarlar. Kanun mu değişti? Yönetmelikler değişti de bu yayın grubu, yayın formatına uymaz hâle mi geldi? ‘Ben ne yaparsam yapayım hiçbir şekilde eleştirmeyeceksin, görmeyeceksin’ anlayışı ile ne devlet yönetilir ne de mensup olduğun değerler ayakta kalır. Deniz Baykal ve MHP’lilerin kasetleri sırasında onların özel hayatları, aileleri görülmedi. O insanlar medya aracılığı ile yerle bir edildi. Çocukları vardı, hayatları vardı. Kimsenin vicdanı sızlamadı.
 </p>
 <p>
  <strong>
   -RTÜK müdahale edebildi mi?
  </strong>
  <br/>
  RTÜK burada hiçbir şey yapmadı. Miting alanlarında anlatıldı, televizyonlar verdi, insanlar aşağılandı. Seçim dönemindeki yayınlar da öyle. Hükümeti eleştirene hemen ceza veriyorsun, saatlerce hükümet yanlısı yayın yapan kanalları görmüyorsun. İnsan hayatı, aile hayatı, toplumsal hassasiyetlerimiz var. Aile ve din, bizim için önemli. Karşıdaki senden olmayabilir ama onun onurunu korumak görevin. Dindarım diyorsun, senden olmayanı vuruyorsun. Dinin temeli ahlâk. Toplumsal çürümüşlüğe hizmet etmiş oluyorsun. Maalesef RTÜK de bu toplumsal kırılmalardan toplumun tüm katmanları gibi etkilendi. Üstelik daha yoğun ve daha yıpratıcı olarak etkilendi. Toplumsal ayrışmalara müdahale alanı olan medyanın düzenleyici, denetleyici kurumu, muhalif kanallar üzerinde sopa olarak kullanıldı.
 </p>
 <p>
  <strong>
   -Bunlara karşı çıktınız mı, tepkileri ne oldu?
  </strong>
  <br/>
  Ben kararlarımda dedim ki ‘Ya ne yapıyorsunuz siz? Biz sizi mazlum olarak gördük. Devletin, vesayetçi güçlerin, muktedir olanın ezdiğini dile getirerek siz buralara geldiniz. Niye zalimleşiyorsunuz? Hem de din mazlumu olarak zalimleşiyorsunuz. Beni en çok kahreden buydu. Dindar zalimleşir mi? Mazlumun muktedir olduktan sonra geçmişini unutarak zalimleşmesini izah edemiyorum. Üstelik Allah ve İslam adına mazlum olduğunu söyleyip zalimleşirsen, kural tanımaz hâle gelirsen, neyi nasıl izah edeceksin?
 </p>
 <p>
  <strong>
   -Samanyolu Yayın Grubu ve Bugün TV’ye yayıncılık tarihinin en üst cezaları veriliyor…
  </strong>
  <br/>
  Gezi olayları sürecinde Halk TV’ye yapılan linç girişiminin benzeri bugün de başkalarına yaşatılıyor. Bunu vicdanımıza, adalet anlayışına, hakka, hukuka sığdıramayız. Bir gruba uygulanan yayın durdurma, uyarma ve para cezası karşısında, aynı dönemde diğer kanallar ya da yandaş kabul edilen kanallar da buna yakın ceza alsalar, bunun izahı olur. Ancak o kanallar görülmüyor, es geçiliyor algısı hâkimse, ülkede ciddi bir sorun var demektir. Bu sorun da yüreğin ve aklın bakışına olan düşmanlıktır.
 </p>
 <p>
  <strong>
   -RTÜK başkanı nasıl biri olmalı?
  </strong>
  <br/>
  Herkese hakkaniyetle yaklaşabilecek, devlet aklını öne çıkarabilecek, kimseyi incitmeyecek biri olmalı. Başkan kurum personeli ve üyeleriyle uyumlu çalışmalı. Yani partizanca bir tavır içinde olmamalı.
 </p>
 <p>
  <strong>
   -Seçilirseniz Bengü Türk TV’yi kayırır mısınız?
  </strong>
  <br/>
  Ben zaten ona da ceza kesiyorum. Adalet duygum ön planda. Ben halkın vergisiyle görev yapıyorum.
 </p>
</div>


Kaynak: [www.aksiyon.com.tr](http://www.aksiyon.com.tr/medya/dindarlarin-zalimlesmesini-aklim-almiyor_552443), [web.archive.org (arşiv bağlantısı)](http://web.archive.org/web/20160125070147/http://www.aksiyon.com.tr/medya/dindarlarin-zalimlesmesini-aklim-almiyor_552443)
