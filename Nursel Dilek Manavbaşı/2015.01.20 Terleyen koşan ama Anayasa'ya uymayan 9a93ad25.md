# Terleyen, koşan ama Anayasa'ya uymayan

*Nursel Dilek Manavbaşı 2015.01.20*

<div class="pNewsDetailMainContent" itemprop="articleBody">
 <p>
  Tayyip Erdoğan dört aylık Cumhurbaşkanlığı süresince terleyen, koşan cumhurbaşkanı tarifini harfi harfine uyguluyor. Ancak bunu yaparken anayasanın ona verdiği yetkiden ziyadesini kullanıyor. Hukukçulara göre Cumhurbaşkanı Erdoğan, Anayasa’ya aykırı davranıyor.
 </p>
 <p>
  Cumhurbaşkanını ilk kez halk seçecek. Bu bakımdan önemli. Anayasa, cumhurbaşkanını yürütmenin başı olarak görüyor. Bu seçimden sonra sorumluluklar daha da farklı olacak. Protokol cumhurbaşkanı değil, terleyen, koşan, koşturan cumhurbaşkanı…” Recep Tayyip Erdoğan’ın Cumhurbaşkanlığı koltuğuna oturmasının üzerinden yaklaşık dört ay geçti. Seçilmeden önce de seçildikten sonra da farklı bir cumhurbaşkanı olacağını söylemişti. Öyle de yapıyor. Her gün bir veya daha çok etkinlikte yer alıyor, konuşuyor, üstelik bu konuşmalarla gündemi belirliyor. İç ve dış politika ile ilgili görüşmeler, açıklamalar yapıyor. Başbakan Ahmet Davutoğlu ile çakışan konuşma saatleri belirliyor. Geçmişi kötüleyerek kendisinin başında bulunduğu hükümetlerin icraatını övgüyle anlatıp muhalefet partilerine çatıyor. ‘Paralel yapıyı’ suçluyor, henüz soruşturma aşamasındaki yargı süreçlerini etkileyebilecek sözler söylüyor. Gazetecileri gözaltına alma ve tutuklamalar dolayısıyla dış çevrelerin, bu arada Avrupa Birliği yetkililerinin ifade ettikleri kaygıları, onların akıllarını kendilerine saklamaları tavsiyesiyle cevaplandırıyor… Hatta 14 Aralık medyaya darbe operasyonlarıyla ilgili ‘Yeni tutuklamalar da olabilir’ diyerek yargıya müdahale edebiliyor! Herkesin algısı da aynı: “Sanki ülkenin bir başbakanı yokmuş da hâlâ kendisi o görevdeymiş gibi hareket ediyor!”
 </p>
 <p>
  Peki, Erdoğan tüm bunları yaparken Anayasa’nın hangi yetkisiyle hareket ediyor? Ya da yürütmenin başı olarak görülen cumhurbaşkanına Anayasa ne gibi yetkiler veriyor, o hangilerine uyuyor?
 </p>
 <p>
  <strong>
   Madde 103: Tarafsızlık ilkesi
  </strong>
 </p>
 <p>
  Aslında Erdoğan’ın Anayasa ihlalleri göreve gelmeden hemen önce başlıyor. 15 Ağustos’ta Yüksek Seçim Kurulu’nun, seçim sonuçlarını resmen açıklamasıyla birlikte cumhurbaşkanı olan Erdoğan’ın milletvekilliği de, başbakanlığı da düşmüştü. Fakat Erdoğan, hem başbakanlık konumunu hem parti başkanlığı görevini sürdürdü. 28 Ağustos’ta görevi devralan Erdoğan, ilk Anayasa ihlalini böyle işlemişti. Sonrası ise aslında malumun ilanı.
 </p>
 <p>
  Cumhurbaşkanı, görevine başlarken Türkiye Büyük Millet Meclisi önünde  “görevi tarafsızlıkla yerine getirmek için” bütün gücüyle çalışacağına ant içer. Erdoğan da bu yemini ederek göreve başlamıştı. Ne var ki amaçlanan ‘tarafsızlığın’ gereklerine tam olarak uyduğu söylenemez. Anayasa gereğince ‘Türkiye Cumhuriyeti’ni ve Türk Milleti’nin birliğini temsil’ eden Cumhurbaşkanı Erdoğan’ın hâlâ AKP genel başkanlığı ve başbakanlığı zamanında olduğu gibi muhalefet partilerinin genel başkanlarıyla siyasî polemiklere girmesi, anayasal konumu ve tarafsızlıkla bağdaşmıyor.  “Ana muhalefetin başındaki zat”, ya da “Eyyyy Bahçeli” sözleri cumhurbaşkanının tarafsızlık ilkesini zedeler nitelikte. Erdoğan, bin odalı Saray’ında AKP’li kadın milletvekillerini toplayarak önümüzdeki seçimde 330 sandalye çıkarmak için çok çalışmalarını bile istedi.
  <br/>
  <br/>
  <strong>
   Madde 104: Kuvvetler ayrılığı ilkesi
  </strong>
 </p>
 <p>
  Cumhurbaşkanının görev ve yetkileri ile nitelikleri, seçimi ve diğer hususlar Anayasa’nın 101, 102, 103, 104, 105 ve 106’ncı maddelerinde düzenlenmiş.  Cumhurbaşkanının “Görev ve yetkileri” başlıklı 104. maddesi, onun anayasal konumunu belirten şu tanımla başlıyor: “Cumhurbaşkanı Devletin başıdır. Bu sıfatla Türkiye Cumhuriyeti’ni ve Türk Milleti’nin birliğini temsil eder. Anayasa’nın uygulanmasını, Devlet organlarının düzenli ve uyumlu çalışmasını gözetir.”
 </p>
 <p>
  Aynı maddede her biri tek tek belirtilmek suretiyle uzunca bir liste hâlinde sıralanan bu görev ve yetkiler, yasama, yürütme ve yargı ile ilgili olmak üzere üç grupta toplanmış. Anayasa’ya göre yürütmenin sorumluluğu cumhurbaşkanında değil, başbakan ve Bakanlar Kurulu’nda.  Anayasa cumhurbaşkanının yetkilerini bu şekilde belirtiyor ancak Erdoğan bu hükme de aykırı hareket ediyor. Anayasa’nın ‘kuvvetler ayrılığı’ ilkesine göre yasama, yürütme ve yargı ayrı. Güçler birbirinden bağımsızdır ve birbirine karışamaz. Ancak Erdoğan’ın muhalefetle ilgili, AKP lideri gibi konuşması güçler ayrılığı ilkesine aykırı.
 </p>
 <p>
  <strong>
   Bakanlar kurulu toplama yetkisi
  </strong>
 </p>
 <p>
  19 Ocak’ta Erdoğan, Bakanlar Kurulu’na başkanlık edecek. Peki, böyle bir yetkisi var mı? Eski Adalet Bakanı ve hukuk profesörü Hikmet Sami Türk, Anayasa’nın 104. Maddesi’nde yürütme alanına ilişkin böyle bir yetkisinin olduğunu ancak bu yetkiyi nasıl kullandığına bakmak gerektiğini söylüyor: “Örneğin sıkıyönetim, olağanüstü hâl ilan etmek gibi durumlarda, bunun dışında gerekli gördüğünde Bakanlar Kurulu’na başkanlık edebilir. Ama Cumhurbaşkanlığı Sarayı’nda toplaması şimdiye kadar alışılagelmiş bir durum değil. Çünkü şimdiye kadarki cumhurbaşkanları, Bakanlar Kurulu’nun toplandığı yere gidip orada başkanlık yapardı. Bu bir anlamda başbakanı da devre dışına çıkarmak demektir. Bu daha önce değişik biçimlerde ifade edildiği gibi Türkiye artık Cumhurbaşkanlığı Sarayı’ndan idare ediliyor.” Eski Adalet Bakanı Hikmet Sami Türk, Cumhurbaşkanı Erdoğan’ın anayasal konumuna göre hareket etmediğini belirtiyor.
 </p>
 <p>
  <strong>
   Madde 138: Yargıya müdahale
  </strong>
 </p>
 <p>
  Cumhurbaşkanı Erdoğan’ın yetki aşımı sadece yürütmenin alanıyla sınırlı değil. Dikkat çeken birçok konuşmasında Erdoğan’ın yargıya açıkça müdahaleleri söz konusu. 14 Aralık medyaya karşı yapılan operasyonlar sonrasındaki şu sözleri bunun en somut örneklerinden biri:  “Son olarak bu operasyonda içeri alınan gazeteci (Ekrem Dumanlı ve Hidayet Karaca’yı kastederek) işte legal görünüm altında illegal bir yapının şekillenmesinde gayreti olanlar arasında… Belki onunla beraber başka alınan da olacaktır, olabilir!”
 </p>
 <p>
  Hukukçulara göre Erdoğan’ın bu sözleri yargıya açıkça müdahalenin en önemli ispatı. Nitekim Anayasa’nın 138. Maddesi’ne göre “Hâkimler, görevlerinde bağımsızdırlar. Anayasa’ya, kanuna ve hukuka uygun olarak vicdani kanaatlerine göre hüküm verirler. Hiçbir organ, makam, merci veya kişi, yargı yetkisinin kullanılmasında mahkemelere ve hâkimlere emir ve talimat veremez; genelge gönderemez; tavsiye ve telkinde bulunamaz. Görülmekte olan bir dava hakkında Yasama Meclisi’nde yargı yetkisinin kullanılması ile ilgili soru sorulamaz, görüşme yapılamaz veya herhangi bir beyanda bulunulamaz.” Yani Anayasa’ya göre tarafsız, erkler üstü olması gereken bir Cumhurbaşkanı hem tarafsızlığını çiğniyor hem de kendini yargıç, savcı yerine koyarak hukukun üstünlüğünü görmezden geliyor. Hukuk devleti ilkesine aykırı hakaret ediyor.
 </p>
</div>


Kaynak: [www.aksiyon.com.tr](http://www.aksiyon.com.tr:80/dosyalar/terleyen-kosan-ama-anayasaya-uymayan_541104), [web.archive.org (arşiv bağlantısı)](http://web.archive.org/web/20150128022333/http://www.aksiyon.com.tr:80/dosyalar/terleyen-kosan-ama-anayasaya-uymayan_541104)
