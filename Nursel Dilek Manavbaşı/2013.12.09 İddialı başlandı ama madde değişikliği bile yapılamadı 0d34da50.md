# İddialı başlandı ama madde değişikliği bile yapılamadı

*Nursel Dilek Manavbaşı 2013.12.09*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Eski Adalet Bakanı ve DSP Genel Başkan Yardımcısı Hikmet Sami Türk, biten anayasa çalışmalarıyla ilgili “Sonuç ortada. Ben yenisinden ziyade mevcut anayasada değişiklikler yapılması taraftarıyım.” diyor.
  </font>
 </div>
 <div id="newsText">
  <font class="detail-text">
   <p>
    DSP Genel Başkan Yardımcısı Hikmet Sami Türk, Ecevit hükümetlerinde Millî Savunma ve Adalet bakanlıkları yaptı. 19 Aralık 2000’de 20 cezaevinde birden başlayan, 32 kişinin ölümüyle sonuçlanan Hayata Dönüş operasyonları sırasında Adalet Bakanı’ydı. Yıllarca olayın sorumlusu olarak gösterildi; ancak o bunun bir devlet kararı olduğunu iddia etti.
   </p>
   <p>
    Türk, birkaç kez evinin önünde ve ders verdiği üniversitede suikast girişimine uğradı. Devletin istihbaratına göre hâlâ hedefteki isimlerden biri. O sebeple sıkı güvenlik önlemleri altında. Evine polis eşliğinde, arama yapılarak giriyorsunuz. Eski Adalet Bakanı, aynı zamanda bir hukukçu. 3 bine yakın kitabı var; ağırlık hukuk kitaplarında. Türk, son olarak Bilkent Üniversitesi’nde Anayasa Hukuku derslerine giriyordu. Şimdilerde yeni çıkaracağı kitabıyla meşgul. Kitap, Türk’ün kaleminden ‘Nasıl bir anayasa?’ sorusunun cevabını veriyor. Türk’le, biten anayasa çalışmaları ve dershanelerin kapatılmasının hukuki boyutunu konuştuk.
   </p>
   <p>
    <strong>
     -Ekim 2011’de başlayan anayasa çalışmaları nihai bir sonuca varmadan sona erdi. Bunu bekliyor muydunuz?
    </strong>
   </p>
   <p>
    Yeni bir anayasa diye çıkıldı yola. Yapılması gereken yeni bir anayasa değil, anayasa değişikliğiydi. Çok iddialı bir şekilde başladı komisyon. 1980 darbe ürünü anayasayı ortadan kaldıracaktı, ancak şu unutuldu: Bugün yürürlükte olan 1982 Anayasası kabul edildiği tarihteki anayasadan çok farklı. 18 kez değişiklik yapılmış, 87 maddesi değişmiş.
   </p>
   <p>
    <strong>
     -Siz nasıl bir anayasa öngörüyorsunuz?
    </strong>
   </p>
   <p>
    Yeni bir anayasadan ziyade, mevcut anayasada değişiklik yapılması taraftarıyım. Çünkü anayasa değişimi bitmiyor; toplumsal yaşam, yeni gereksinimler ortaya çıkarıyor. Bunları anayasa düzeyinde karşılamamız gerekiyor. Türkiye’nin AB üyeliği gerçekleştiği zaman da önemli değişiklikler yapmak gerekecek. Çünkü AB egemenliğin bir bölümünün diğer milletlerle paylaşıldığı bir düzenleme getiriyor. Dolayısıyla da anayasada değişiklikler yapmak söz konusu olacak. Ama bu kadar anayasa değişikliği gerçekleştikten sonra yeniden birinci maddeden başlayıp yeni anayasa yapalım fikri çok anlamlı değil.
   </p>
   <p>
    <strong>
     -Bundan sonra ‘yeni bir anayasa’ fikri rafa kalktı mı?
    </strong>
   </p>
   <p>
    Beş kez anayasa yapılmış, iktidar partisi altıncıyı yapmak istedi. Zaman içinde bunun güçlüğünü gördüler ve onlar da anayasa değişikliğinden söz etmeye başladı. Ama o da gerçekleşmedi. Bu yasama döneminde bu iş bitti.
   </p>
   <p>
    <strong>
     -Önümüzdeki yasama döneminde olabilir mi?
    </strong>
   </p>
   <p>
    Bunun yapılabilmesi için Türkiye’nin gerçeklerine uygun değişiklikler üzerinde durmak gerekir. Ülkenin üniter yapısını, rejimi değiştirecek düzenlemeler yerine var olan anayasada parlamenter rejimi daha ileriye götürecek ve ülkenin bölünmez birliğini koruyacak hangi değişiklikler yapılabilir, bunlar üzerinde durulabilir. Özgürlükler rejimi nasıl olmalı, böyle bir rejimde idarenin daha verimli çalışacağı bir anayasa nasıl olmalı? Gerektiğinde yapılacak değişikliklere açık olmalı. Anayasanın ilk üç maddesindeki hükümleri açık. Böyle olunca siz isterseniz birinci maddeden başlayarak bir anayasa yapın. Değiştirilemeyecek maddeleri olan bir anayasa söz konusu olunca yapacağınız yeni anayasa değil, anayasa değişikliği olacaktır.
   </p>
   <p>
    <strong>
     -AK Parti mutabık kalınan 60 maddeyi geçirelim dedi; ama muhalefet bu fikre pek sıcak bakmadı.
    </strong>
   </p>
   <p>
    Maddeler bu hâliyle kendi içerisinde bütünlüğü olan maddeler değil. Mutabakat sağlanan 60 madde böyle bir mantık sırası içerisinde gitmiyor. Ağırlıklı olarak temel hak ve özgürlüklerle ilgili. Sanıyorum bugünkü anayasada yer alan temel hak ve özgürlüğün burada yer almadığını görüyoruz. Eğer bunlar yeni anayasada yer almayacaksa Türkiye geri gidiyor demektir. Yazılan maddelere baktığımızda anayasayı tıkadığı söylenen konuların bile ele alınmadığını görüyoruz.
   </p>
   <p>
    <strong>
     -Dershanelerin dönüştürülmesiyle birlikte 2015’te kapatılması söz konusu. Bir hukukçu olarak bu konudaki görüşlerinizi öğrenebilir miyiz?
    </strong>
   </p>
   <p>
    Dershaneler bir gereksinimden doğdu. Temelinde liselerde verilen eğitim-öğretim ile yükseköğretime girmek için yapılan sınav sistemi arasında fark olması yatıyor. Liselerdeki klasik eğitim ve öğretimi alan öğrenci bununla yetinirse, başarılı olması garanti değil. Bunlar yurtdışında da var. Böyle bir gereksinim orada da var. İhtiyaç devam ettiği sürece bu kurumlar varlığını sürdürecektir. Burada işin başka yönleri olduğu anlaşılıyor.
   </p>
   <p>
    <strong>
     -Hükümet bu gereksinimi özel eğitim kurumlarıyla karşılayacağını söylüyor.
    </strong>
   </p>
   <p>
    Özel eğitim kurumları zaten var. Dolayısıyla hükümetin ‘dershaneler kapatılacak; ama akademik lise olacak’ demesinin bir anlamı yok. Bu kelime oyunlarıyla milleti avutmanın anlamı yok. Ayrıca bu iktidar zamanında düzenlenen bir kanun da var. 2007 tarihinde özel öğretim kurumlarıyla alakalı 5580 sayılı kanunda kapsamlı bir değişiklik yapılmış. ‘Dershane, öğrencileri bir üst okula ya da yükseköğretime hazırlamak amacıyla faaliyet gösteren özel öğretim kurumlarını ifade eder. Yani yasal temeli de var dershanelerin. O nedenle burada yapılmak istenen nedir anlamadım. Bu kurumlar yasaya aykırı faaliyet gösteren kurumlar değil.
   </p>
   <p>
    <strong>
     -Yani?
    </strong>
   </p>
   <p>
    Anayasa’nın 42. maddesinde eğitim ve öğrenim hakkıyla ilgili şu hüküm yer alıyor: “Kimse, eğitim ve öğrenim hakkından yoksun bırakılamaz. Öğrenim hakkının kapsamı kanunla tespit edilir ve düzenlenir. Eğitim ve öğretim, Atatürk ilkeleri ve inkılapları doğrultusunda, çağdaş bilim ve eğitim esaslarına göre, devletin gözetim ve denetimi altında yapılır. Bu esaslara aykırı eğitim ve öğretim yerleri açılamaz.” Ayrıca bunu girişim özgürlüğüne de dayandırabilirsiniz. Anayasa’nın 48. maddesi ‘Özel teşebbüsler kurmak serbesttir’ diyor.
   </p>
   <p>
    <strong>
     -Anayasa’ya aykırı o zaman…
    </strong>
   </p>
   <p>
    Tamamen yasal zemin içerisinde çalışan bu kurumlar kapatılırsa bu, Anayasa’nın 42. maddesine aykırı olur. Teşebbüs hürriyeti bakımından da 48. maddeye aykırı olur ve konu Anayasa Mahkemesi’ne taşınır.
   </p>
   <p>
    <strong>
     -Sonuç ne olur?
    </strong>
   </p>
   <p>
    Sanıyorum AYM’den bu hükümler karşısında iptal kararı çıkar. 42. madde çerçevesinde kurulmuş olan kurumları kapatıyorsunuz. Bu da anayasaya aykırı olur. Yasal çerçeve içinde çalışan kurumlar yerine bu kayıtlardan tamamen uzak kurumlar açılmasını mı teşvik ediliyor, bunu iyi düşünmek lazım. Bu kadar öğrenci yararlanıyor, insan çalışıyor. Bu konuda bir talep var. Talep olduğu sürece bir şekilde karşılanacak bu. Yasa dışı kurumlar değil ki yasa dışı kurumlar işlemi yapılıyor.
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=7C8C36A01168FEB1B6CD86DAA6DCF2A1?newsId=37293), [web.archive.org (arşiv bağlantısı)](http://web.archive.org/web/20131228081231/http://www.aksiyon.com.tr:80/aksiyon/newsDetail_getNewsById.action;jsessionid=7C8C36A01168FEB1B6CD86DAA6DCF2A1?newsId=37293)
