# Acılarımızla yüzleşmemiz lazım

*Nursel Dilek Manavbaşı 2014.11.24*

<div class="pNewsDetailMainContent" itemprop="articleBody">
 <p>
  CHP Genel Başkan Yardımcısı Sezgin Tanrıkulu, Dersim olaylarından dolayı özür dileyince gündemin odağına yerleşti. Parti içerisinde tepkiyle karşılaşan Tanrıkulu, “Belli gruplar bu yüzleşmeden kaçındı diye bu tür olayların üstü örtülemez.” diyor.
 </p>
 <p>
  CHP İstanbul Milletvekili Sezgin Tanrıkulu, TBMM tarihinde en fazla soru önergesi veren isim. Ayrıca Meclis araştırmalarında en fazla imzası bulunan milletvekili. Meclis’e 6 binin üzerinde soru önergesi vererek tarihe geçti. Bunların yüzde 60 civarında cevaplandığını dile getiren Tanrıkulu, verdiği soru önergeleri sonrasında bazı bakanlıklarda özel bir birim kurulduğunu esprili bir dille anlatıyor: “Sezgin Tanrıkulu Soru Önergelerini Cevaplama Birimi kurulmuş! Maliye, Adalet, Çevre ve Şehircilik Bakanlığı, Emniyet Genel Müdürlüğü gibi çok sayıda yerde var. Bu, Meclis’in sözlü tarihi aynı zamanda.”
  <br/>
  Tanrıkulu, partinin hukukçu milletvekillerinden. Uzun yıllar Diyarbakır Baro Başkanlığı yaptı. CHP’nin 1989’da hazırladığı Kürt raporunda onun da imzası var. Ayrıca geçen yıl ‘Toplumsal Barışı Demokrasi ile Güvence Altına Almak’ isimli Kürt sorununa yönelik bir çalışma hazırladı. Ona göre barış süreci için çözümün tek adresi Meclis. CHP Genel Başkan Yardımcısı Sezgin Tanrıkulu, katıldığı bir televizyon programında “Partim adına Dersimlilerden bin kere özür diliyorum.” deyince tartışmaların odağına yerleşti. Sezgin Tanrıkulu’yla Dersim özrünü, parti içi istifaları ve çözüm sürecini konuştuk.
  <br/>
  <strong>
   -“Partim adına Dersimlilerden özür diliyorum.” dediniz; ama özrünüz parti içinde çok da hoş karşılanmadı.
  </strong>
  <br/>
  Tarihimizde yaşanmış ve hâlen yaşanmaya devam eden tüm acıları önemserim. İnsanların yaşadığı her acıda, dahlim olmasa bile, mahcubiyet duyarım. Tabii ki hakareti, küfrü kabul etmek mümkün değil. Ancak parti tabanımızın kahir ekseriyetinin açıklamalarımla aynı görüşte olduğunu gelen karşılıklardan biliyorum. Yüzleşilmemiş, hesaplaşılmamış acıların aynı partiden bile olsa insanlarda farklı duygular meydana getirmesi anlaşılabilir. Kimileri inkâra sığınır ama önünde sonunda haklılık baskın gelir. Geçmişle yüzleşmenin kolay olmadığının farkındayım. Fakat belli gruplar bu yüzleşmeden kaçındı diye bu tür acıların üstünü örtemeyiz.
  <br/>
  <strong>
   - Selahattin Demirtaş’ın tepkisini nasıl değerlendiriyorsunuz?
  </strong>
  <br/>
  Travmalarla yüzleşme, özür beyan etme karşılıklı suçlamalarla sağlanamaz. Geçmişte yaşanmış olan acılara bugünden bakarak çatışmanın anlamı da yok. Mesele, o acılar üzerinden ortak bir vicdanı yeniden kurmaktır. Tarihteki deneyimlerden yeni bir uzlaşma çıkarabilmemiz lazım. O yüzden kişisel özrün değil, kamusal ve kurumsal özrün gerektiğini vurguluyorum. Kurumsal özür mekanizmaları oluşturulunca ortak bir vicdan da oluşturulabilir.
  <br/>
  <strong>
   -Genel Başkan Kemal Kılıçdaroğlu sizinle aynı fikirde mi? Kendisinden böyle bir özür gelecek mi?
  </strong>
  <br/>
  Kendisini ilgilendiren bir konu olduğu için bununla ilgili yorum yapmam doğru olmaz.
  <br/>
  <strong>
   -CHP 2015 için seçim startını verdiği toplantıda Kılıçdaroğlu ‘partinin ayağa kalkması’ lazım diyerek milletvekillerini uyardı. Partinin ayağa kalkması için 2015 seçimlerine nasıl hazırlanıyorsunuz?
  </strong>
  <br/>
  Daha erkene çekilmezse 7-8 ay sonra önümüzde bir genel seçim var. Yerel ve Cumhurbaşkanlığı olmak üzere iki ayrı seçim geçirdik. Dolayısıyla partinin tabii ki ayağa kalkması lazım, bana göre bütün partilerin ayağa kalkması lazım. Bunun için hem partinin yeni seçim bildirgesi etrafında bir eğitimden geçmesi hem de 1 milyon 100 bin üyesiyle ayakta olması gerekiyor. Seçim hazırlığına bugünden başlayarak ulaşamadığımız kesimlere, evlere, yurttaşlara ulaşmamız lazım. Özellikle görüşlerimizi, projelerimizi insanlara anlatmamız lazım.
  <br/>
  <strong>
   -Kendinizi anlatma noktasında sıkıntı mı yaşıyorsunuz?
  </strong>
  <br/>
  Karşımızda devlet partisine dönüşmüş, devletin bütün imkânlarını kullanan bir iktidar partisi var. Ancak öncelikli olan bizden kaynaklı nedenlerin ortadan kalkması. Biz Türkiye’ye neyin olmayacağını değil de neyin olacağını öneren bir partiyiz. Negatif siyaset dili kullanmıyoruz. Fakat bizimle ilgili olarak AKP’li yöneticiler kara propaganda yapıyorlar. Türkiye’nin temel sorunlarına ilişkin yaklaşımlarımızı örgütlerimizin esaslı bir biçimde anlatması lazım.
  <br/>
  <strong>
   -Sizden kaynaklı sorunlar ne?
  </strong>
  <br/>
  Herkese ulaşamama, gitmeme; ama son 3-4 yılda bunu parti olarak aştığımızı düşünüyorum. Sandık bazlı örgütlenme getirdik, hangi sandıkta kaç CHP, kaç AKP seçmeni var bunları biliyoruz. Bu yüzden örgütlerimizin herkese ulaşmasını istiyoruz. Bir de elimizde devletin imkânları yok, hukuk dışı kullanılan bir havuz medyası yok. Medya ayağımız çok güçlü olmayınca halka ulaşma konusunda sıkıntılar yaşıyoruz. Ancak AKP’nin Türkiye’yi getirdiği noktayı seçmene anlatmamız lazım. Evinde oturan siyasi bir parti yok artık.
  <br/>
  <strong>
   -Kılıçdaroğlu, ‘imamları ziyaret edin, topuklu ayakkabıyla varoşlara gitmeyin’ uyarısında bulundu.
  </strong>
  <br/>
  Son 3-4 yıldır genel başkan bunu her kademedeki örgüt toplantısında dile getiriyor. Yani biz Çankaya’da, Yenimahalle’de oturarak iktidar olamayız; Pursaklar’a,  Etimesgut’a gitmemiz lazım. Zaten CHP’nin tamamı yoksullardan, emekçilerden oluşuyor. Artık o elit algısı geçmişte kaldı. Tabii ki belli merkezlerde parti güçlü; ama parti tabanı çok daha geniş bir alanı ifade ediyor. Bize uzak olan, değiştiğimizden haberdar olmayan veya AKP’nin hukuk dışı uygulamalarından bilgi sahibi olmayan kitleye ulaşmamız lazım. 17-25 Aralık’ta ortaya çıkan hukuk dışı düzen çok önemli bir dönüm noktasıdır. 30 Mart seçimlerinden sonra yapılan anketlerde seçmenin yüzde 10’unun 17-25 Aralık’tan haberi yok. Genel başkanın bahsettiği gibi imamlar bulundukları bölgelerinde kanaat önderiydiler, onlarla temas hâlinde olmak çok yararlı olur.
  <br/>
  <strong>
   - Son kurultayda partinin ekseninin sağa kaydığı yönünde eleştiriler vardı. İmamlarla görüşme, partiye katılan bazı isimler bu iddiaları güçlendirmez mi?
  </strong>
  <br/>
  Bizim doğrultumuz sosyal demokrasinin evrensel değerleridir. Siyasi yönümüz, parti programı buna dayalıdır. Ancak tabii ki bizim mütedeyyin kesimle, sağ seçmenle barışık olmamız lazım. Ancak onlarla barışık olmak, oylarına talip olmak başka bir şey; partinin yönünün sağa kayması başka bir şey. Partinin hattını belirleyecek olan parti programı, parti tüzüğü, parti meclisince kabul edilen seçim bildirgeleridir. Bunlar partinin yönünü ortaya koyar. Buna göre sağa kayma söz konusu değil.
  <br/>
  <strong>
   -Partide ulusalcılarla sosyal demokratların çatışması devam ediyor mu? Emine Ülker Tarhan’ın istifası partide nasıl bir etki oluşturdu?
  </strong>
  <br/>
  Sosyal demokrat partiler çoğulcu partilerdir. Farklı yaklaşım içerisinde olan gruplar, kanatlar, eğilimler sosyal demokrat partilerde yer alabilirler. Önemli olan bu kanatların parti içi demokrasi çerçevesinde birbirleriyle yarışmaları kongre ve kurultay sonrasındaysa birbirleriyle değil, iktidarla yarışmalarıdır. Tabii ki ulusalcı olarak kendini tanımlayan arkadaşlarımız olacaktır.
  <br/>
  <strong>
   -Tarhan’ın partisine geçişler olacak mı? CHP’nin oylarını böleceğini düşünüyor musunuz?
  </strong>
  <br/>
  Kesinlikle CHP’nin bütünlüğüne bir zarar vermez. Tabii ki parti içerisinde kalsalardı daha doğru olurdu. Ancak parti tabanında kendisini ulusalcı olarak tanımlayan seçmenin tercihini CHP’den yana kullanacağına inanıyorum. Partiye geçiş olacağını tahmin etmiyorum. En azından son bir haftadır görmedik.
  <br/>
  <strong>
   -Başbakan Yardımcısı Yalçın Akdoğan çözüm süreci için ‘örgüt su kaynattı’ dedi. Son şiddet olaylarını göz önünde bulundurursak sürecin geldiği noktayı nasıl okuyorsunuz?
  </strong>
  <br/>
  Marşa doğru basmazlarsa motor su kaynatır. Kürt meselesi son 30 yılda ağır bir travma meydana getirdi. O travma hâlâ onarılmış değil ve devam ediyor. Bizim tanımadığımız ikinci- üçüncü kuşaklar şiddet ortamında yetişti ve 7-8 Ekim’de gördüğümüz gençler tamamen algıları, tepkileri farklı bir kuşak. O nedenle biz başlangıçtan itibaren yöntem demokratik olsun diyoruz.
  <br/>
  <strong>
   -Demokratikten kastınız ne?
  </strong>
  <br/>
  Şeffaf olsun, açık olsun, siyasetin bütün unsurları, toplumun bütün katmanları bilgi sahibi olsun. Barış çabaları toplumsallaştırılırsa ancak o zaman bir karşılığı olur Şimdi 20 aydır yürüyen bir süreç var. O zamandan bu yana bir tarafta Davutoğlu sürecin yüzde 95’inin tamamlandığını söylüyor, bir tarafta Selahattin Demirtaş ‘olsa olsa yüzde 5’tir’ diyor. Bu süreç şeffaf olsa her iki taraf da böyle konuşabilir mi? Ya da madem yüzde 95’i tamamlandı bu şiddet ortamı ne?
  <br/>
  <strong>
   -Sizin partinizin çözüm önerisi ne?
  </strong>
  <br/>
  Bir demokratik olacak, iki meşru merkezlerde olacak. Yani Meclis odaklı bir çözüm sürecinin devreye girmesi lazım, hükümet odaklı değil. Yasama organının odağında olduğu bir süreç olmalıydı. Bu ikisi de olmadı.
  <br/>
  <strong>
   -Diyarbakır doğumlusunuz. Uzun yıllar Diyarbakır Baro Başkanlığı yaptınız. Bölgeye gittiğinizde insanların sürece yönelik algısı ne?
  </strong>
  <br/>
  Toplumun bir kesiminde ‘acaba ne oluyor doğuda’, diğer kesiminde de ‘barış diyorlar ama ortada bir şey yok, yine mi kandırıldık, yine mi ihanete uğradık’  algısı var. İki karşıt algı gelişti. Bu da Cumhurbaşkanı’nın tahrik edici sözleriyle perçinlendi, çatışma zemini oluşturuldu. 30 yıllık çatışma dönemlerinde çok şey yaşadık ama halk karşı karşıya gelmedi. Bunu doğuya gittiğimizde görüyoruz. İnsanların birbirlerini linç edebilecekleri bir ortam var. Derhâl bu sürecin demokratik bir zemine oturtulması, Meclis’e taşınması lazım.
  <br/>
  <strong>
   -Partiniz neden Kürtlerden oy alamıyor?
  </strong>
  <br/>
  Ben önümüzdeki genel seçimlerde böyle olmayacağını düşünüyorum. Çünkü CHP, sorun çözücü yaklaşımlarıyla Kürtlerin kafasında meşru hâle geldi. Eskiden CHP dendiğinde, irtibat kurabileceğimiz bir zemin bile yoktu. Biz bu siyasal meşruluğu sağladık. Düzgün adaylar ve toplumu kucaklayacak isimlerle halkın karşısına çıkmak amacımız. Biz Hakkâri’de, Şırnak’ta elimizi kolumuzu sallayarak geziyoruz. AKP’liler oy alıyorlar ama sokağa çıkamıyorlar. 2011’den farklı olarak bunu sağlamış bulunuyoruz. 2015 seçimlerinde Kürtlerden oy alacağız.
  <br/>
  <strong>
   -Kobani eylemleri sırasında attığınız twitler sonrasında neden hedef hâline getirildiniz?
  </strong>
  <br/>
  Ben 6-7 Ekim olaylarında iki twit attım. Biri “Gezi’de yaratılan vicdan ortaklığının Kobani’de yaratılamaması hükümetin IŞİD’le ilgili politikalarını cesaretlendirir.” Diğeri “Gezi’de yaratılan vicdan ile Kobani duyarlılığını arttıralım.” Bunların sokakla, şiddetle ilgisi olmadığı gibi Kobani konusunda ilgisiz kalan insanlara bir vicdan çağrısıdır. Bu twitten sonra Diyarbakır Lice’de Cumhurbaşkanı benim adımı vererek ‘millet hesap sorar’ dedi. Siyasetçi böyle derse, biri durumdan vazife çıkarır, hadi gidip hesabını soralım der. Bu nedenle Meclis Genel Kurulu’nda şunu söyledim: “Siyasetçiler, Başbakan ve Cumhurbaşkanı gibi etkin kişiler söyledikleri sözlerin nereye gideceğini iyi hesaplamalı. Bundan dolayı benim ve yakınlarımın tırnağına zarar gelirse bunun hesabını sorarım.”
  <br/>
  <strong>
   -Herhangi bir olayla karşılaştınız mı?
  </strong>
  <br/>
  Bu açıklamam öncesinde sağdan soldan gelen tehditler vardı ama bunu söyledikten sonra tekrar etmedi.
 </p>
 <p>
  <strong>
   6-7 EKİM KİME YARADIYSA FAİL ODUR
  </strong>
  <br/>
  <strong>
   -Meclis’te çok tartışmalı iki paket var. Bir hukukçu olarak yargı ve iç güvenlik paketiyle ilgili endişeleriniz neler?
  </strong>
  <br/>
  Adrese teslim bir yasa bu. Sorun şu, otoriter ve güvenlikçi yaklaşıma doğru bir gidiş söz konusu. Bütün bunları yasalarla tahkim etmeye çalışıyorlar. Teknik takip, telefon dinleme, makul şüphe, savunma hakkının elinden alınması ülkeyi güvenlik devletine dönüştürme yasası. Yeni yargı paketi de güvenlik paketi de 6-7-8 Ekim’de meydana gelen bu ortamdan kaynaklı. Bu ortamı önlemek hükümetin görevi. Ben hep şunu söylerim; sonuç kime yarıyorsa fail odur.
  <br/>
  <strong>
   -Meclis Genel Kurulu’na geldiğinde tepkiniz ne olacak?
  </strong>
  <br/>
  Komisyonlarda muhalefet şerhi koyduk, Genel Kurul’dan bu hâliyle geçmemesi için de elimizden geleni yapacağız. Geçerse de Anayasa Mahkemesi’ne taşıyacağız. AKP’nin ülkeyi güvenlik devletine dönüştürmesine izin vermeyeceğiz.
 </p>
</div>


Kaynak: [www.aksiyon.com.tr](http://www.aksiyon.com.tr:80/siyaset/acilarimizla-yuzlesmemiz-lazim_540042), [web.archive.org (arşiv bağlantısı)](http://web.archive.org/web/20141215190336/http://www.aksiyon.com.tr:80/siyaset/acilarimizla-yuzlesmemiz-lazim_540042)
