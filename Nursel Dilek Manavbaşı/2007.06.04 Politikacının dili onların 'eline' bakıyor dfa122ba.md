# Politikacının dili onların ‘eline’ bakıyor

*Nursel Dilek Manavbaşı 2007.06.04*

<div>
 <!--- Baslik, Spot, Resim kutusu ---------->
 <table>
  <tr>
   <td>
    <br/>
    <br/>
    <p>
     <font class="content">
      TRT haberlerinden tanıdığımız işaret dili tercümanları, siyaset meydanlarında da boy gösteriyor artık. Üçü de işitme engelli ebeveynlerin çocuğu olan AK Parti, TRT ve Meclis TV’nin tercümanlarına kulak verdik.
     </font>
    </p>
   </td>
   <td>
    <!--- Resim Burada ---------->
    <img border="0" hspace="10" src="http://web.archive.org/web/20071123082053im_/http://www.aksiyon.com.tr/resim/652/44.jpg" vspace="10"/>
    <!--- Resim Burada ---------->
   </td>
  </tr>
 </table>
 <hr noshade="" size="1"/>
 <!--- Baslik, Spot, Resim kutusu ---------->
 <p>
  <font class="content">
   2002 seçimlerinin hemen öncesinde bütün siyasi partiler propaganda için meydanlara dökülür. Henüz yeni kurulan AK Parti’nin Genel Başkanı Tayyip Erdoğan da halka sesini duyurmak için şehir şehir dolaşmaktadır. Seçim otobüsü o gün Eskişehir’e uğrar. Erdoğan, otobüsün üzerine çıkıp halkı selamlamaya başladığında yanındaki bayan herkesin dikkatini çeker önce. El kol hareketleriyle bir şeyler anlatmaya çalışan bayana işitme engelliler de pürdikkat odaklanır. İlk kez bir parti genel başkanı seçim mitingine işaret dili tercümanını dahil etmiştir.
   <br>
    <br>
     Yıllardır TRT 2’nin haberlerinde görmeye alışık olduğumuz işaret dili tercümanları AK Parti ile birlikte artık parti mitinglerinde ve kurultaylarda da boy gösteriyor. Siyasi partiler seçim öncesi yoğun programlarına işaret dili uzmanlarını da dahil ediyor artık. Başbakan Tayyip Erdoğan’ın işaret dili tercümanlığını yapan Nurben Cin de bu işin öncüsü.
     <br/>
     <br/>
     Nurben Hanım’ın Eskişehir mitinginde başlayan işaret dili tercümanlığı beş yıldır AKP Özürlüler Koordinasyon Merkezi’ndeki göreviyle birlikte sürüyor. Şimdi AK Parti’den aday adayı  olan Nurben Cin, işitme engelli bir anne babanın tek çocuğu. Kendisinde de yüzde 40 işitme kaybı var. Anne ve babasının işitme engelli olması onu daha küçük yaşlarda ‘hayatla’ tanıştırır. 4-5 yaşlarındayken ailenin hastane, noter, alışveriş, banka işleri ondan sorulmaya başlar. Kendi tabiriyle “Annesi ve babasının sesidir” o. Seçim zamanları anne ve babasının “Kime oy vereceğiz?” sorusu zaman zaman canını sıkar. Çünkü bugüne kadar onlara hiçbir parti genel başkanının ne söylediğini objektif olarak anlatan olmamıştır.
     <br/>
     <br/>
     ERDOĞAN DA İŞARET DİLİ BİLİYOR!
     <br/>
     <br/>
     Nurben Hanım, 2002 seçimlerinin hemen öncesinde AK Parti  Özürlüler Koordinasyon Merkezi’ne giderek işaret dilini bir parti bünyesinde kurup işitme engellilerin de haber alma özgürlüğünün olduğunu anlatır. Bunu bir proje haline getirerek AK Parti Sosyal İşler Başkanlığı’na sunar. Kayseri Milletvekili Sadık Yakut’un ilgisiyle proje, Merkez Yürütme Kurulu’nda kabul edilir. Nurben Cin, böylelikle ilk defa bir parti bünyesinde işaret dili tercümanı olarak çalışmaya başlar. Beş yıldır da parti miting ve toplantılarında Erdoğan’ın sözlerini o tercüme ediyor.
     <br/>
     <br/>
     Nurben Cin, Başbakan Erdoğan’ı usta bir hatip olarak nitelendiriyor. Erdoğan’ın konuşmalarını çevirirken hiç zorlanmadığını anlatan Cin, zaman zaman Başbakan’ın kendisine “Nasıl konuşuyorum, yakalayabiliyor musun?” diye sorduğunu belirtiyor. Nurben Hanım’ın çevirirken en fazla zorluk çektiği şeyler, siyasi ve teknik kelimeler. İşitme engellilerin kelime haznesi dar olduğu için bazı kelimeleri en basite indirgeyerek anlatıyor. Devalüasyon, reenkarnasyon, küresel ısınma gibi ifadeler, engelliler tarafından bilinmeyen kelimeler. Ancak Başbakan’ın herkesin anlayabildiği dilde net ve vurgulu ifadeler kullandığını belirten Cin, bu yüzden çevirinin kolay olduğunu söylüyor.
     <br/>
     <br/>
     İşaret dili tercümanı Cin, Başbakan’la en ilginç anısını Eskişehir’deki mitingde yaşamış. Miting sırasında işitme engelli bir grubun Başbakan’a el salladığını fark eden Nurben Hanım, Erdoğan’a “İşitme engelliler size el sallıyorlar. Onlara karşılık verirseniz çok sevinirler.” diye hatırlatmış. Başbakan kalabalığın arasındaki gruba yönelerek işaret diliyle “Sizi seviyorum.” deyince hem Nurben Hanım hem de işitme engelliler uzun süre Erdoğan’ı alkışlamış. Başbakan’ın işitme engellilerle ilgili anılarından biri de Gaziantep’te 100 gelin 100 damat organizasyonunda yaşanmış. Gelin ve damatlar arasında işitme engelli çifti fark eden Başbakan, yanlarına giderek işaret dili ile “Nasılsınız, iyi misiniz? Sizi seviyorum.” demiş. Gelin ve damat heyecanlanarak Nurben Hanım’a dönüp “Başbakanımız da işaret dili biliyor! Size gerek yokmuş.” deyip anlatmaya başlamış yaşadıklarını. Uzun süre konuştuktan sonra Başbakan sadece işaret diliyle “Sizi seviyorum ve nasılsınız” demeyi bildiğini anlatmış. Ancak bu bile onları sevindirmeye yetmiş.
     <br/>
     <br/>
     ENGELLİLER SİYASİ BİLİNÇ KAZANDI
     <br/>
     <br/>
     Nurben Cin, ilk kez AK Parti’de başlatılan işaret dili uygulamasının, siyasete yeni bir boyut getirdiğini ve seçimlerde de bunun yararlı olduğu görüşünde. Türkiye’de yaklaşık 3,5 milyon sağır ve dilsiz bulunduğunu anlatan Cin, “Son seçimlere kadar özürlülerin büyük bölümünün siyasi bilinci yoktu. Siyasilerin kendilerine bu şekilde hitap etmesi birçok şeyi değiştirdi.” diyor. Engelli grupları içerisinde en şanssız olanların aslında işitme engelliler olduğunu söylüyor: “Diğerleri hiç yoktan seslerini duyurabiliyor. İşitme engellilerin ise böyle bir şansı yok.”
     <br/>
     <br/>
     Partiler bünyesinde sadece AK Parti’nin işaret dili tercümanı bulunsa da Meclis TV, beş yıldır işaret dili tercümanı kullanıyor. TBMM’de 1,5 yıldır tercüman olarak çalışan Dilek Öztürk, iktidar ve muhalefetin sözlerini engellilere aktarıyor. Öztürk de işitme engelli bir anne ve babanın çocuğu. Sessiz bir dünyada büyüyen Öztürk, önce işaret dilini sonra da Türkçe öğrendiğini belirtiyor. “Kendimi bildim bileli tercümanlık yapıyorum” diyen Dilek Hanım’ın işaret diliyle anlattığı ilk siyasi isim Murat Karayalçın. Öztürk, bir programa katılan Karayalçın’a henüz 11 yaşındayken tercümanlık yapmış.
     <br/>
     <br/>
     Meclis TV’yi izleyenler aslında Dilek Hanım’ı çok yakından tanıyor. Her salı, partilerin grup toplantılarını işaret diliyle anlatan Öztürk, yaklaşık dört saat boyunca siyasilerin tercümanlığını yapıyor. Yakın zamana kadar AK Parti, CHP ve ANAP’ın grup toplantılarında izlediğimiz Öztürk, ANAP’ın gruptan düşmesiyle bir müddet sadece Başbakan Erdoğan ve CHP lideri Deniz Baykal’ın tercümanlığını yaptı. Dilek Hanım’ın üç siyasi isimden konuşmasını çevirmekte en çok güçlük çektiği isim Anavatan lideri  Erkan Mumcu. Mumcu’nun konuşmalarında çok fazla hukuki terim kullandığı için zorlandığını ifade eden Öztürk, Mumcu sayesinde kelime haznesinin genişlediğini anlatıyor. Erkan Mumcu’nun konuşması bittikten sonra evde hukuk kitaplarını karıştırdığını aktaran Öztürk, her grup toplantısında bir hukuk terimi öğrendiğini dile getiriyor espriyle.
     <br/>
     <br/>
     ARTIK, ‘RESMÎ DİL’ STATÜSÜNDE
     <br/>
     <br/>
     İktidar partisinin seçime yaklaştıkça toplantılarını azaltması,  Öztürk’ün iş yükünü biraz daha hafifletmiş. Bu sıralar sadece Deniz Baykal’ın konuşmalarını çeviren Öztürk, en sevdiği konuşmanın Baykal tarafından yapıldığını kaydediyor. Öztürk, “Deniz Bey coşkulu ve vurgulu konuşuyor. Kızdığında da, üzüldüğünde de bunu sesine yansıtabiliyor. Ben de çevirirken bu kızgınlığı yüzümle yansıtabiliyorum.” Öztürk’e göre Başbakan Tayyip Erdoğan sakin ve düz konuşuyor. Dilek Hanım, Başbakan’ın sinirlendiğinde dahi bunu sesine yansıtamadığını düşünüyor.
     <br/>
     <br/>
     Üç yıl önce İşitme Engelliler Federasyonu’ndan tercümanlık lisansını alan Öztürk, çeşitli organizasyonlarda işitme engellilerin sesi olmaya devam ediyor. Onların sorunlarını anlatırken birçok mesele ile karşı karşıya kaldığını kaydeden Dilek Hanım, “İşitme engellilerin kelime haznesi çok dar, ayakkabıyı bilir; ama pabucu bilmez. Okuma yazma oranları düşük;  derdini 150-200 kelimeyle anlatmaya çalışır. Bu yüzden onlar için biz köprü görevi görüyoruz.” diyor.
     <br/>
     <br/>
     İşaret dili her ülkede farklılık gösteriyor. İşaret dili tercümanı olmak için Türk Dil Kurumu’nun açtığı kurslarda eğitim almak gerekiyor. AK Parti  hükümeti döneminde çıkarılan Özürlüler Kanunu’yla da işaret dili resmileşmiş durumda. “Kamu kurum ve kuruluşlarında işaret dili bilen tercümanlar olmalı” diyen Öztürk, “Televizyonda haberlerden sonra 10 dakika işitme engelliler için haber programı sunulabilir. Gündemi takip etmek onların da hakkı.” diyor.
     <br/>
     <br/>
     Her akşam TRT 2’nin haberlerinden tanıdığımız işaret dili tercümanı Bahar Gökkuş da meslektaşları gibi işitme engelli bir ailenin kızı. Çıt çıkmayan bir evde büyüdüğünü söyleyen Bahar Hanım, “Bazen müziğin sesini sonuna kadar açardım. Kimsenin haberi olmazdı.” diyor.
     <br/>
     <br/>
     Bahar Gökkuş’un TRT macerası işitme engelliler için hazırlanan “Sessizliğin Sesi” programıyla başlar. Babası ile yapılan bir röportajda tercümanlığını üstlenen Gökkuş, program yapımcılarının dikkatini çeker. Altı ay Sessizliğin Sesi programını sunar. Sonrasında da TRT Haber Dairesi’nin teklifiyle işitme engelliler için haber bülteni sunmaya başlar. Sekiz yıldır TRT’de çalışan Gökkuş, sadece haberlerde değil, diziler, programlar ve filmlerde de işaret dilinin kullanılması gerektiğini söylüyor.
     <br/>
     <br/>
     DALGIÇLAR DA İZLİYOR
     <br/>
     <br/>
     İşitme engelliler haber bültenini işitme engellilerin yanı sıra su altında anlaşabilmek için dalgıçlar da izliyor. Ayrıca diplomat eşleri Türkçeyi daha kolay öğrenmek için işitme engelliler haber bültenini takip ediyor. Bahar Gökkuş her kelimenin işaret dili olmadığı gibi her işaretin de kelime karşılığı olmadığına dikkat çekiyor. Bültenlerde ‘sosyal, irtica, reform’ gibi kelimeleri çevirmekte zorlandığını söyleyen Gökkuş, resmileşen işaret dili ile birlikte Türk Dil Kurumu’nun işaret dili kitabının bir an önce çıkması gerektiğini vurguluyor.
     <br/>
    </br>
   </br>
  </font>
  <br/>
  <!-------- end of YAZI ---------->
 </p>
</div>


Kaynak: [www.aksiyon.com.tr](http://www.aksiyon.com.tr:80/detay.php?id=27588), [web.archive.org (arşiv bağlantısı)](http://web.archive.org/web/20071123082053/http://www.aksiyon.com.tr:80/detay.php?id=27588)
