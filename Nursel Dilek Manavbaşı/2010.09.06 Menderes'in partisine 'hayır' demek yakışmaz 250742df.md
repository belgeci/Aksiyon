# Menderes’in partisine ‘hayır’ demek yakışmaz

*Nursel Dilek Manavbaşı 2010.09.06*

<font class="agenda2NewsSpot">
 Eski Demokrat Parti Genel Başkanı Süleyman Soylu, partideki ihraç kararına rağmen il il dolaşarak ‘evet’ için çalışıyor: “Menderes’in partisine ‘hayır’ demek yakışmaz. İnanıyorum ki millet ilk kez iktidar olacak.”
</font>
<font class="newsDetail">
 <p>
  <p class="MsoNormal">
   Demokrat Parti (DP) ile başlayan siyasi çizgi (Adalet Partisi, Doğru Yol Partisi), Türkiye’nin son yarım asrına damgasını vurdu. 1995’ten sonra ise bu gelenek sürekli kan kaybetmeye başladı. Tansu Çiller liderliğindeki Doğru Yol Partisi (DYP), 3 Kasım 2002 tarihindeki seçimlerde ilk defa baraj altında kaldı. Bayrağı devralan Mehmet Ağar, partiyi daha da aşağıya çekti. Son genel seçimde Adnan Menderes hareketini hatırlatmak isteyen Ağar, önce partinin adını DP olarak değiştirdi. Ancak bu değişim hem kendi hem de partisinin hüsranını önleyemedi. 27 Nisan e-bildirisi, Cumhurbaşkanlığı seçim sürecindeki 367 krizi ve Anavatan ile birleşme fiyaskosu partinin çöküşüne neden oldu. Yorgun düşen Kırat, tabanın da baskısıyla olağanüstü kongreye gitti. Bu kez Demokrat Partililer, Kırat’a genç bir süvari seçti: Süleyman Soylu…
  </p>
  <p class="MsoNormal">
   Genç lider, Menderes ve Demirel sevgisiyle büyüdü. Dedesi DP’de, babası ise Adalet Partisi (AP) ve DYP’de yöneticilik yaptı. Babası DYP Gaziosmanpaşa ilçe başkanıyken kendisi partinin gençlik kollarındaydı. Ama üç dönem sonra babasının koltuğuna oturdu.
  </p>
  <p class="MsoNormal">
   Onunla da yetinmedi, ailesinden aldığı bayrağı daha da ileriye taşıyarak partinin genel başkanı oldu. Soylu bir yıla yakın kaldı DP genel başkanlığı koltuğunda. Yüzde birlerde olan partinin oyunu yüzde üç buçuklara kadar çıkardı. Ne var ki referandumda ‘evet’ oyu kullanacağını açıklayınca kıyamet koptu. Önce yeni başkan Hüsamettin Cindoruk’un hışmına uğradı. Sonra da ihraç istemiyle disiplin kuruluna sevk edildi. Ardından ise ‘İç çamaşırlarının parasını bile partiye ödettirdi’ tartışmasıyla gündeme geldi. Soylu ise bunların hepsine kulak tıkamışçasına Ankara’da çıktı karşımıza. İftar programlarına katılıyor, sivil toplum kuruluşlarıyla bir araya geliyor, vatandaşla sohbet ediyor ve her yerde ısrarla “Bu referandumda ‘evet’ demelisiniz” çağrısında bulunuyor. Üstelik, partinin mevcut yönetiminin aldığı ‘hayır’ kararının hilafına ve partiden ihraç edilme riskine rağmen. Soylu, diğer parti liderlerinin aksine bir genel başkan edasıyla referandum için çalışıyor. Süleyman Soylu ile hakkındaki iddiaları ve referandum sürecini konuştuk.
  </p>
  <p class="MsoNormal">
   -Referandumda ‘evet’ oyu kullanacağınızı söyleyince kıyamet koptu. Partiden ihracınız gündeme geldi. Böyle bir tepki bekliyor muydunuz?
  </p>
  <p class="MsoNormal">
   Ben antidemokratik bir süreci takip eden ve demokratik teamüllerden uzak duran bir yönetim anlayışından böyle bir tepki bekliyordum. 28 Şubat onların karakterlerinin aynasıdır. Dün 28 Şubatçılarla kol kola girenlerin elbette demokratik olmaları mümkün değil. Şu anda yapılan gayrihukuki bir davranış. Bu millet tarafından da parti tabanı tarafından da kabul edilemez. Birkaç yöneticinin ortaya koymuş olduğu tavır 12 Eylül akşamı tasfiye edilecektir. Dayatılmış bir ürün bu ihraç meselesi. Demokrat Türkiye Partisi’ni bir gecede 28 Şubat’ta kim kurdurmuşsa, havuzlarla milletvekili transfer etmişse, bugün aynı zihniyet partiyi idare etmektedir.
  </p>
  <p class="MsoNormal">
   -Partinizin evet demenizden ötürü sizi ihraç etmeye hakkı var mı?
  </p>
  <p class="MsoNormal">
   Bir siyasi partinin böyle bir yaklaşımda bulunması ne demokratik ne de anayasaldır. Bu aslında oluşacak anayasayı sakatlayan en önemli temel dayatmalardan biridir. Çünkü anayasalar hür tartışma ortamlarında oluşur. 82 Anayasası’nda hayır diyenleri mahkemeye götürüp hapse atmaktan hiçbir farkı yok. Hâlâ darbe dönemlerinin mantığını ortaya koyuyorlar. Siyasi partiler anayasa seçiminde halkla devletin arasına giremezler.
  </p>
  <p class="MsoNormal">
   -Referandum için öngörünüz ne? Yüzde kaç evet/hayır çıkar sizce?
  </p>
  <p class="MsoNormal">
   Yüzde 59–60 evet çıkacağını düşünüyorum.
  </p>
  <p class="MsoNormal">
   -2011 seçimlerini etkiler mi bu tablo?
  </p>
  <p class="MsoNormal">
   Etkileyeceğini düşünmüyorum. AK Parti bana göre bunun faydasını görüyordur zaten. Siyaset, geleceği satın alır. Yapılanın üzerinden tablo ortaya çıkarmaz. AK Parti’ye yüzde 47 verilmesinin temel sebebi, Türkiye’ye ayak bağı olan yazılı kuralların yani anayasanın değişmesiydi. O yüzden millet AK Parti’ye oy verdi. 367 garabetiyle karşı karşıya kalan millet tekrar böyle bir kazaya uğramak istemedi. Bana göre bugün AK Parti’nin yaptığı, geçmişe olan borcun ödenmesi.
  </p>
  <p class="MsoNormal">
   -Diğer partilerin durumu ne olur?
  </p>
  <p class="MsoNormal">
   Diğer partileri etkiler tabii. Mesela MHP de 367 kararıyla Meclis’e girdi ve cumhurbaşkanını seçti. Veya 10. ve 42. maddeler için ciddi bir tavır ortaya koydu. MHP’nin ortaya koymuş olduğu tutum, ona oy kazandırdı. Ancak şu anda bir tutum değişikliği söz konusu. Buna karşı halkın aynı yakınlığı göstereceğini zannetmiyorum. MHP’nin oylarında düşüş olacaktır.
  </p>
  <p class="MsoNormal">
   -Peki, sizin partinizin akıbeti ne olur?
  </p>
  <p class="MsoNormal">
   1 milyon 600 bin oy bıraktık partiye. Yani yüzde dört. 150 belediye başkanı çıkarttık. Bugün üzülerek görüyoruz ki partimizden ayrılıyorlar. Parti ise bu erimeyi durduramıyor. Anlaşılan o ki hareketsizlikleri, tavırsızlıkları, siyasi olarak ortaya koydukları çözümsüzlükleri, nasıl bir sonuç geleceğinin göstergesi. Asıl önemlisi bu hareketsizlik sanki Demokrat Parti’nin seçime girmeyeceği algısını oluşturuyor. Taban da bana gittiğim her yerde bunu soruyor. Sanki CHP ile seçime girecekler gibi bir algı oluşmuş durumda.
  </p>
  <p class="MsoNormal">
   -Böyle bir algının gerçekleşme ihtimali var mı?
   <span>
   </span>
  </p>
  <p class="MsoNormal">
   Ben böyle bir şeye tabanın izin vermeyeceğini düşünüyorum. Recmederler, taşlarlar. Bu partiyi CHP’nin ya da bir siyasi partinin altında seçime sokarlarsa merhum Adnan Menderes mezarından kalkar. Demokrat Parti’ye böyle bir şeyi reva görürlerse hiç beklemeyecekleri tepkileri alırlar.
  </p>
  <p class="MsoNormal">
   -Taban ne düşünüyor?
  </p>
  <p class="MsoNormal">
   Taban da demokrasiden yana. Bizim misyonumuzun ortaya koyacağı temel felsefe zaten budur. Meclis’in üstünde bir irade görmeye tahammül edemez bizim misyonumuz. Oysa bugün TBMM’nin üstünde askerî ve siyasi vesayet, yargı vesayeti gibi unsurlar var. Biz bu bürokratik vesayetleri Meclis’in vesayetinin üstünde görmeye tahammül etmeyen bir siyasi misyonun temsilcileriyiz.
  </p>
  <p class="MsoNormal">
   -Ancak partiniz bu misyonu giderek kaybediyor. Sanki artık bu misyonu AK Parti yerine getiriyor gibi. Çözüm yolu ne sizce?
  </p>
  <p class="MsoNormal">
   Çözüm halkla birlikte olmak. Cindoruk ‘evet’ deseydi halk farklı bakardı. Çünkü bu değişiklik direkt halkı ilgilendiren bir değişiklik. 145. madde darbeleri engelliyor. Türkiye’de halk iktidarını oluşturuyor. Bu, halk açısından çok önemli. 1960’tan sonra millet ilk kez iktidar oluyor. Türkiye’de yeni bir iktidar doğuyor.
  </p>
  <p class="MsoNormal">
   -Parti içerisinde bir de fatura krizi çıktı. Yaptığınız harcamaları partiye fatura etmişsiniz. Bütün bu iddialar sadece evet dediğiniz için mi çıkarılıyor?
  </p>
  <p class="MsoNormal">
   Küçük adamlar küçük işlerle uğraşır. Bunlar ucuz insanların ortaya koyduğu, dayanağı olmayan iddialar. Hukuk en iyi cevabı bunlara verecektir. Çünkü bu partide hiçbir şey yapmayanlar 1960’ta Menderes’e atılan iftiralar gibi iftara atıyorlar.
  </p>
  <p class="MsoNormal">
   -Başka partiye geçme ihtimaliniz var mı?
  </p>
  <p class="MsoNormal">
   Benim hayatımın ideali şudur: Yeni bir 14 Mayıs inşa etmek, içinde bulunduğum Demokrat Parti’yi yeniden ihya etmek…
   <span>
   </span>
  </p>
 </p>
</font>

Kaynak: [www.aksiyon.com.tr](http://aksiyon.com.tr/aksiyon/newsDetail_getNewsById.action?newsId=27526), [web.archive.org (arşiv bağlantısı)](http://web.archive.org/web/20100922182408/http://aksiyon.com.tr/aksiyon/newsDetail_getNewsById.action?newsId=27526)
