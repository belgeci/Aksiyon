# Yüksek Seçim Kurulu mu, yüksek mahkeme mi?

*Nursel Dilek Manavbaşı 2010.09.20*

<font class="agenda2NewsSpot">
 Aldığı kararlarla tartışma konusu olan YSK, referandumda da eleştirilerin hedefindeydi. Kazanan, kaybeden partiler tartışıladursun, yüzde 77'lik katılım ve yüzde 58'lik evet sonucu kaybedenlerden birinin ‘YSK' olduğunun en önemli göstergesi.
</font>
<font class="newsDetail">
 <p>
  <p class="MsoNormal">
   Tarih, 12 Aralık 1997… Tayyip Erdoğan, eşi Emine Erdoğan'ın memleketi Siirt'te Ziya Gökalp'ın dizelerini okuyor. Ardından “halkı din ve ırk farkı gözeterek kin ve düşmanlığa açıkça tahrik etmek” suçlamasıyla Erdoğan'a dava açılıyor. Dava sonucunda Erdoğan, bir yıl hapse mahkûm oluyor. 1999'da Pınarhisar Cezaevi'nde 4 ay kaldıktan sonra tahliye ediliyor.
  </p>
  <p class="MsoNormal">
   Erdoğan içerdeyken dışarıda parti kurma çalışmaları devam ediyor. Fazilet Partisi'nin Anayasa Mahkemesi tarafından kapatılmasından sonra bağımsız kalan milletvekilleri, ‘gelenekçiler' ve ‘yenilikçiler' diye bölünmüştü. Gelenekçi kanat, Recai Kutan'ın genel başkanlığında Saadet Partisi'ni kurarken, ‘değişimci' kanat, Erdoğan liderliğinde Adalet ve Kalkınma Partisi'ni kurdu. Değişimciler, 14 ay sonra (3 Kasım 2002) yapılan seçimlerde yüzde 34'lük oy oranıyla birinci parti olarak seçimi kazandı.
  </p>
  <p class="MsoNormal">
   O yıl, Tayyip Erdoğan, hükümeti kurma yetkisini kazandı kazanmasına fakat bir engelle karşılaştı: Yüksek Seçim Kurulu. Kurul, 3 Kasım seçimlerinde, seçilme yasağı devam ettiği gerekçesiyle Erdoğan'ın milletvekili adaylığını kabul etmedi. O dönemki Adalet Bakanı Hikmet Sami Türk'ün de aralarında bulunduğu birçok hukukçu, Erdoğan'ın 3 Kasım seçimlerine girmesinin hukuki açıdan sakıncası olmadığını belirtse de YSK, Erdoğan'a seçim vizesi vermedi! Bu olay, Erdoğan'ın YSK engeliyle karşılaştığı ilk durum olarak tarihe geçti.
  </p>
  <p class="MsoNormal">
   Fakat 8 yıldır hem hükümet hem seçmen YSK'nın darbelerinden nasibini alıyor. Kurul, vatandaşın en temel görevi olan oy kullanmayı kolaylaştırmak yerine, çıkardığı engellerle neredeyse seçimin yapılmaması yönünde hareket ediyor! Sadece bu yıl referandum sürecinde verdiği kararları ele alsak bile kurulun ‘gizli bir boykotçu' gibi hareket ettiğini söylemek mümkün. 120 gün kararı, TC numarası zorunluluğu, memurların tayin meselesi, yurt dışında yaşayan seçmenlerle ilgili kararları…
   <span>
   </span>
   Eleştirilerin çoğu YSK'nın son zamanlarda âdeta ‘siyasi bir aktör' olma yolunda ilerlediği görüşünde birleşiyor. Yasalardaki açık hükümlere rağmen aykırı kararlara imza atması ve zorlama hükümlerle seçmeni sandıktan uzaklaştırması kurulun yapısının sağlıklı olmadığının önemli bir kanıtı. Meramımızı anlatmak için seçimlerin yegâne patronu YSK'nın hangi şartlarda kurulduğuna ve bugüne kadar verdiği tartışmalı kararlara göz atmakta fayda var.
  </p>
  <p class="MsoNormal">
   DARBE DÖNEMİNDE KURULMUŞ
  </p>
  <p class="MsoNormal">
   Seçim tartışmalarının değişmez ismi YSK, yılda birkaç kez hayatımıza giriyor. Referandum sürecinden bu yana da objektiflerin en çok çevrildiği kurumlardan biri. Aslına bakılırsa en hayati müesseselerin başında geliyor.
  </p>
  <p class="MsoNormal">
   YSK, 1946 seçimlerindeki ‘açık oy, gizli sayım' skandalından sonra 1950'de çok partili hayata geçilmesiyle kuruluyor. Seçimlerin bir yargı organı tarafından denetlenmesi ilkesine dayanılarak oluşturulmuş. Kurum, 60 yıllık tarihinde belirli dönemlerde ‘Yüksek Seçim Mahkemesi' olarak tanımlanmış. O tarihten beri yapısını koruyan kurumların başında geliyor. Demokrat Yargı Genel Sekreteri Kemal Şahin'in deyimiyle Millî Birlik Komitesi tarafından 1961 Anayasası'ndan önce oluşturuluyor, sonra anayasal dayanak hazırlanıyor.
  </p>
  <p class="MsoNormal">
   1961 ve 1982 anayasaları millî egemenliği sadece TBMM'ye vermiyor. Bu unsurun yetkili organlar tarafından kullanılabileceğini benimsiyor. Millî egemenlik ilkesini kullanan kurumlardan biri de YSK. 61 ve 82 anayasalarının ‘yasama’ başlıklı bölümünde yer almasına rağmen üye seçiminde Yargıtay ve Danıştay'ın kendi içlerinden çıkardığı hâkimlerle oluşturuluyor. YSK, internet sitesinde kararlarının niteliğini şöyle tanımlıyor: “Anayasada yasama bölümü içinde yer alan Yüksek Seçim Kurulu, yalnız seçimlerin genel yönetim ve denetimlerini yerine getiren bir kurul değildir. Yargıtay ve Danıştay'ın kendi içlerinden çıkarttıkları üyelerden oluşan, seçimlerin yargısal denetimini de sağlayan karma egemen üst yargı mercii.”
  </p>
  <p class="MsoNormal">
   Kendisini ‘üst yargı mercii' olarak tanımlayan YSK; tıpkı Hâkimler ve Savcılar Yüksek Kurulu (HSYK) gibi Yargıtay ve Danıştay'dan gelen üyelerden oluşuyor. Üyelerinin yedisi asıl, dördü yedek. Altısını Yargıtay, beşini Danıştay kendi üyeleri arasından seçiyor. Dolaylı da olsa HSYK'nın kontrolünde. YSK'da kanun gereği başkanlar 3'er yıllık sürelerle görev yapıyor. Şimdiye kadar 14 başkan görev yapmış. Şimdiki Başkan Ali Em, Yargıtay 18. Hukuk Dairesi üyeliğinden seçilmiş, 2013 yılına kadar görev yapacak. YSK'nın görevi ise genel, yerel ve kısmi bütün seçimleri, halk oylamalarını yönetmek ve denetlemek. Partiler ve odaların seçimi dâhil içinde seçim kelimesi geçen bütün işlemler YSK'dan soruluyor. Siyasal sistem üzerinde etkili. Nasıl ki HSYK kararları yargı denetimine kapalı, YSK kararları da aynı şekilde hiçbir yargı organı tarafından denetlenemiyor!
  </p>
  <p class="MsoNormal">
   Hukukçular, kurulun bu kadar çok tartışılmasının sebebini kararlarının yargı denetimine kapalı olmasına bağlıyor. YSK üyelerinin zaman zaman siyasi atmosferden etkilenmeleri de tartışmanın bir diğer boyutu. YSK eski başkan vekillerinden Sabri Coşkun, Aksiyon dergisine verdiği röportajlardan birinde YSK üyelerinin tarafsızlığı hakkında ilginç bir yorum yapıyor: “İlke olarak tarafsız olan üyelerin tek tek kiminle görüştüğünü, kimden etkilendiğini belirlemek zor. YSK üyeleri asker dâhil herkesle görüşür; ama ‘bu görüşmeler kararları etkiler mi?' sorusu için çıkan kararları analiz etmek gerekir.”
  </p>
  <p class="MsoNormal">
   HSYK ve Anayasa Mahkemesi'nin yapısı referandum sürecinde tartışıldı; fakat en önemli ayrıntılardan biri kaçırıldı. O ayrıntı, Yüksek Seçim Kurulu. Zira, Demokrat Yargı Genel Sekreteri Kemal Şahin'in sözlerine kulak vermekte fayda var: “Son yıllarda ordu bir sınıra çekildi. Ama HSYK, AYM, Yargıtay, Danıştay ve YSK varlığını koruyor. Bunların tarihsel misyonlarından kurtulup tevdi edilmesi lazım. Önümüzdeki değişiklikte AYM ve HSYK oluşumunun değişmesi öngörülüyor. Eğer saydığım kurumlarda değişiklik yapılmazsa hiçbir şey yapamazsınız demektir!”
  </p>
  <p class="MsoNormal">
   YSK'nın mahkeme olmadığını ve kararlarının tartışılabileceğini savunan görüşe göre kurul üyelerinin hâkimlerden oluşması o kurulun mahkeme olması için yeterli değil. Anayasa'da yargı organları arasında gösterilmeyen fakat yargı organıymışçasına kararları tartışılmayan YSK, kimilerine göre kendine özgü modeliyle statüko için sigorta görevini yerine getiriyor. Başbakan Erdoğan o sebeple YSK'nın verdiği tartışmalı kararların ardından şu açıklamayı yapıyor: “Yeni bir şey öğrendim, Türkiye'de ikinci bir Anayasa Mahkemesi daha varmış!”
  </p>
  <p class="MsoNormal">
   YSK'NIN SEÇİM ENGELLERİ
  </p>
  <p class="MsoNormal">
   Peki, kurul şimdiye kadar hangi tartışmalı kararlara imza attı? Bunu anlamak için çok fazla geriye gitmeye gerek yok aslında. Çünkü referandum tarihinin açıklandığı günden bu yana kuruldan çıkan neredeyse bütün kararlar tartışmalı.
  </p>
  <p class="MsoNormal">
   120 kararı: Anayasa değişikliğinin halkoyuna sunulma süresini Meclis, 60 günle sınırlamıştı. YSK yorum yoluyla yani referandumu milletvekili seçimi gibi kabul ederek 120 günü esas aldı. Kararın temyiz imkânı bulunmadığından Parlamento'nun iradesi yok sayıldı.
  </p>
  <p class="MsoNormal">
   Gurbetçiler: Referandum için ilk oylar 3 Ağustos'tan itibaren gümrük kapılarında kullanılmaya başladı. YSK, 10 Nisan 2010 tarihli genelgesiyle ‘yurt dışı seçmenlik sıfatının tayininde seçmen kütüğünün esas alınacağını' kayda bağladı. Ancak birçok vatandaşın bundan haberi olmadı. Ayrıca yurt dışındaki temsilciliklerde askı listeleri 9 Haziran-22 Haziran tarihleri arasında sadece 13 gün askıda kaldı. Seçmenlik sıfatı kazanmak için kayıt yaptıramayanlar referandumda oy kullanamadı. Gurbetçilere getirilen bir diğer engel, oy kullanılan sınır kapıları ile ilgiliydi. YSK'nın belirlediği sınır kapıları dışında ülkeye giriş yapanlar, vatandaşlık görevini yerine getiremedi. Gümrüklerde 2 milyon 556 bin 335 seçmen kaydı bulunuyordu. Fakat yalnızca 125 bin 780'i oy kullanabildi. Bu rakam, neredeyse seçmenin onda birine tekabül ediyor.
  </p>
  <p class="MsoNormal">
   TC kimlik numarası zorunluluğu: TC kimlik numarası zorunluluğunun devam etmesi seçmeni zorladı. 2009 yerel seçimlerine az bir süre kala Kurul’un web sitesinde sessiz sedasız yayımladığı nüfus cüzdanlarında kimlik numarası bulunmayan seçmenlerin oy kullanamayacakları yolundaki kararı büyük tepki çekmişti. Bu yıl sorun nüfus müdürlüklerinin yoğun çalışmasıyla aşılsa da 950 bin kişi bu yüzden oy kullanamadı. Seçmen kayıt listelerinde ismi bulunamayan binlerce vatandaş da YSK'nın gerekli düzenlemeyi yapmaması yüzünden sandığa gidemedi.
  </p>
  <p class="MsoNormal">
   Başörtüsü yasağı: YSK, 29 Mart yerel seçimi öncesinde ilginç bir karara daha imza atmış ve sandık görevlilerine başörtüsü yasağı getirmişti. 22 Temmuz 2007 genel seçimlerinde böyle bir genelge yayımlandığı gibi, sandık kurulunda görev alanlara kıyafet yasağı getiren herhangi bir kanun da bulunmuyor. Sandıkların kurulduğu yerleri kamusal alan ilan eden YSK, başörtülülerin görev yapmasını engelledi.
  </p>
  <p class="MsoNormal">
   Engellilere engel: Türkiye'de yaklaşık 4 milyon bedensel engelli seçmen var. Başta fiziki şartların uygun hâle getirilmemesi, engellileri oy kullanmaktan alıkoyuyor. Engelli seçmenler, 2009 seçimlerinde YSK'nın kendilerini sandık dışı bırakan başka bir engeliyle karışlaştı. YSK, vasi tayin eden engellilerin oy kullanmayacağı yönünde karar almış, ayrıca oy kullanmak isteyen engellilere yardım edilmesine karşı çıkmıştı. Bu yıl da uygun altyapı hazırlanmadığı için engellilerin çoğu oy kullanamadı.
  </p>
  <p class="MsoNormal">
   Tayin krizi: Her yıl yaz aylarında öğretmen, asker, polis ve sağlık memuru başta olmak üzere 200 bini aşkın memur tayin oluyor. Eşleri ve çocukları da hesaba katıldığında 500 bin kişinin oy kullanması bu referandumda tehlikeye girdi.
  </p>
  <p class="MsoNormal">
  </p>
  <p class="MsoNormal">
   Doç. Dr. Mustafa Şentop*:YSK’nın da yapısı değişmeli; çünkü...
  </p>
  <p class="MsoNormal">
  </p>
  <p class="MsoNormal">
   -YSK'nın kararları da hiçbir yargı organı tarafından denetime tabi tutulmuyor. Bu anlamda kurul sağlıklı bir yapıya sahip mi?
  </p>
  <p class="MsoNormal">
   Gerçi, çok uzun bir zaman, YSK, Türkiye'de şaibesiz seçimler yönetme bakımından başarılı sayılmıştır. Ancak, yargının siyasallaşması sürecinin doruğa çıktığı dönemlerde, yani 28 Şubat'tan itibaren YSK'nın da siyasi eğilimlerle paralel kararlar aldığı görülmektedir. Bunlardan en önemlisi, sandık kurullarında başörtülülerin vazifelendirilmemesi konusudur. Akla sığmayan bir yaklaşımla, hiçbir hukuki düzenleme olmadığı hâlde, sandık kurulu üyelerinin bir kamu görevlisi olma ihtimali bulunmamasına ve geçici görev yapmalarına rağmen, sadece başörtüsü konusunda yüksek yargının iman ettiği tutumun yansıması olarak YSK böyle kararlar vermiştir. Son referandumda da, YSK'nın kanunda yapılan süre düzenlemesini uygulamaması, eski süre olan 120 günü uygulaması tamamen siyasi bir karardır. Referandum sürecini uzatarak, bir taraftan Anayasa Mahkemesi'nin iptal davasını görüp sonuçlandırması için zaman bırakmış, öbür taraftan da uzun süre içinde, bir ihtimal, referandumun yapılmaması yönünde bir mucizenin gerçekleşeceğini ümit etmiştir. Hukuken, YSK'nın ileri sürdüğü gerekçelerden olan, referandumun seçim olduğu, her ikisinde de temel esasların aynı olduğu gibi hususların ikna edici bir surette ispatlanması mümkün değildir. Dahası var, YSK, referandumun yapılmamasına karar vermeyi de uzun uzun düşünmüş ve tartışmıştır. Özellikle Anayasa Mahkemesi'nin arzu edilen şekilde bir iptal kararı vermemesi üzerine YSK, bazı bahanelerle referandumun iptali veya ertelenmesi gibi vahim sonuçları olabilecek bazı tezleri de tartışmıştır. Hâlbuki YSK'nın görevleri ve yetkileri kanunlarda açıkça belirtilmiştir; sadece seçimlerin ve halk oylamalarının yönetimi ve denetimi yetkisidir bu. Yoksa seçimlerin veya halk oylamalarının ne zaman ve nasıl yapılacağı, yapılıp yapılamayacağı YSK'yı ilgilendirmez. O bir seçim makinesidir; o kadar. Bu son yıllardaki tutumlar YSK'nın yeniden ele alınmasını zorunlu hâle getirmiştir.
  </p>
  <p class="MsoNormal">
   -Nasıl bir değişiklik öngörüyorsunuz?
  </p>
  <p class="MsoNormal">
   YSK'nın sadece yüksek yargı organı üyelerinden oluşması sorunlu. Bu kurula bağımsız üyelerin de seçilmesi doğru olur. Bence ilk adım bu olmalı. Yüksek yargı tamamen içe kapalı bir ‘cemaat' hâline gelmiştir, bağımsız üyeler bu yapıyı düzeltebilir. Bağımsız üyeler, avukatlar, siyasetçiler ya da öğretim üyeleri arasından seçilmelidir. Cumhurbaşkanı veya TBMM bu seçimi yapabilir. İkinci önemli konu, YSK kararına başka bir mercide itiraz imkânı olması gereğiyle ilgili. YSK'nın her kararı değil, ama seçimlerin ve halk oylamalarının genel gidişatını etkileyen kararlarına karşı Anayasa Mahkemesi'nde itiraz yapılabilir. Bu konuda ayrı bir düzenlemeye, hatta anayasa değişikliğine ihtiyaç vardır. Anayasa Mahkemesi siyasi partilerin hem denetimini yapan hem de kapatma davalarına bakan mahkemedir; bu açıdan itirazlar için doğru bir merci olabilir.
  </p>
  <p class="MsoNormal">
   En önemli husus, YSK'nın yetkilerinin çok açık ve sınırlı bir şekilde yeniden belirlenmesidir. Bizde hukuki düzenlemelerde bir sorun var, görev ve yetkilerin neler olduğu kanunlarda sayılır, açıklanır. Hukuk devleti anlayışının yerleştiği ülkelerde, kamu kurumları kendilerine verilen yetkileri kullanır sadece; kanunda açıkça yazılıp verilmemiş bir yetki yok demektir, kullanılamaz. Ama özellikle yüksek mahkemeler, kanunlarda verilmemiş yetkileri, kendi kendilerine ihdas ederek kullanmaktadır. Bu vahim durumu önlemenin yolu, kanunlara, hangi yetkilerin kullanılamayacağını, yani yasak alanları açıkça yazmaktır. Ayrıca, kararlardan dolayı bir sorumluluk getirilmelidir. Zarar görenlere karşı tazminat sorumluluğu ve cezai sorumluluk gibi. Türkiye'de hâkimler bağımsızlığı aşmış durumdadır; sorumsuzdur âdeta. Sorumluluk mekanizmaları kurulmalı ve işletilmelidir.
  </p>
  <p class="MsoNormal">
   *Marmara Üniversitesi Hukuk Fakültesi
  </p>
 </p>
</font>

Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action?newsId=27640), [web.archive.org (arşiv bağlantısı)](http://web.archive.org/web/20100924170605/http://www.aksiyon.com.tr:80/aksiyon/newsDetail_getNewsById.action?newsId=27640)
