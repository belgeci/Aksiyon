# Komisyonu 'oyalama' yolsuzluğu!

*Nursel Dilek Manavbaşı 2014.12.30*

<div class="pNewsDetailMainContent" itemprop="articleBody">
 <p>
  Eski bakanlarla ilgili yolsuzluk ve rüşvet iddialarını inceleyen Meclis Soruşturma Komisyonu, Yüce Divan kararında ‘oyalama’yı seçti. Muhalifler, oylamada AK Partili üyelerin vicdanlarına kulak vereceğinden hiç ümitli değil.
 </p>
 <p>
  17-25 Aralık büyük rüşvet ve yolsuzluk operasyonlarından sonra TBMM’de görevlerini bırakmak durumunda kalan dönemin AK Partili bakanları Zafer Çağlayan, Muammer Güler, Egemen Bağış ve Erdoğan Bayraktar hakkında soruşturma komisyonu kurulmuştu. Aradan sekiz aylık bir süre geçmiş olmasına rağmen komisyon çalışmalarını bir türlü tamamlayamadı!
 </p>
 <p>
  Oylama öncesi görüşmelerin Meclis TV’den yayımlanmaması, eski bakanlar hakkındaki fezlekelerin okunmaması, dört bakan için ayrı ayrı değil, tek komisyon kurulması daha ilk günden komisyon faaliyetlerine gölge düşürdü. Sadece bunlar mı? Komisyon önce üye belirleyemedi, ek süre istedi, toplantılara yayın yasağı getirildi, görüşme tarihi ertelendi… Devam edelim: Komisyona konu olan bakanların yakınları dinlenmek üzere davet edildi ve onlar da –tabiidir ki– yakınlıkları nedeniyle tanıklıktan çekilme haklarını kullandılar, komisyonda dinlenecek kişilere ilişkin bilgiler üye milletvekillerine önceden verilmedi, milletvekilleri soruşturma dosyalarına ulaşamadı… Son olarak 22 Aralık’ta verilmesi beklenen Yüce Divan kararı da 5 Ocak’a ertelendi.
 </p>
 <p>
  Süreci yolsuzluğun örtülmeye çalışıldığının bariz göstergesi olarak okuyanların sayısı hiç de az değil. Komisyon, yolsuzluğu soruşturmaktan ziyade oyalama komisyonuna dönüştü. AKP üyeleri ‘17-25 Aralık’ın konuşulmaması için ellerinden geleni yaptı.
  <br>
   Gelin olaylara biraz yakından göz atalım:
  </br>
 </p>
 <p>
  <strong>
   Kurulma aşaması:
  </strong>
  Yolsuzluk Soruşturma Komisyonu üzerine tartışmalar henüz kuruluş aşamasında başladı. Komisyonun bundan 1 yıl önce aralık- ocak aylarında kurulması gerekiyordu. ‘Komisyon kurulsun, korkumuz yok’ diyen AKP’li vekiller komisyon kurma çalışmalarını var gücüyle engelledi.
 </p>
 <p>
  <strong>
   Komisyona üye belirlenemedi:
  </strong>
  AKP komisyona üye bildirmeyerek süreyi uzatma yoluna gitti. Meclis Başkanı Cemil Çiçek tarafından defalarca uyarılan, iç tüzüğe aykırı hareket eden AKP’liler üye belirleyemediklerini belirterek süreyi uzattı.
 </p>
 <p>
  <strong>
   9 Temmuz’da başkan seçilebildi:
  </strong>
  AKP’den 9, CHP’den 4, MHP ve HDP’den birer üyenin belirlendiği komisyon 9 Temmuz’da toplanarak başkan seçebildi. Ancak dosyanın kapağını bile açamadan komisyonun iki aylık çalışma süresi doldu! Böylece dosyaya bakmadan süresi dolan tek komisyon olarak Meclis tarihine geçti.
 </p>
 <p>
  <strong>
   Cumhurbaşkanlığı seçimi:
  </strong>
  Meclis’in takvimi sınırlıydı. Komisyon çalışmasını doldurduğunda Meclis de tatile girdi. Amaç Cumhurbaşkanlığı seçimi öncesinde soruşturma komisyonunun çalışmalarını engellemekti. İstenen oldu, 17 Aralık yolsuzlukları yerine paralel devlet iddiasıyla meydanlarda seçim propagandası yapıldı.
 </p>
 <p>
  <strong>
   Ek süre:
  </strong>
  Meclis ekim ayında açıldığında en önemli gündem maddelerinden biri dört bakanla ilgili yolsuzluk iddialarıydı. Ancak komisyon ek süre isteyerek yine oyalama yoluna gitti. Ek süre zarfında komisyon sadece 10 kez toplanabildi. Başta korkumuz yok diyen bakanlar Yüce Divan’a göndermeyin ricasında bulundu.
 </p>
 <p>
  <strong>
   HDP komisyondan ayrıldı:
  </strong>
  Komisyonun sağlıklı bir zeminde ilerlemediğini iddia eden HDP üyesi Bengi Yıldız, “Geldiğimiz aşama itibariyle bu komisyonun bir soruşturma komisyonu olmaktan giderek uzaklaştığı, siyasi bir komisyona dönüştüğü ve buradan çıkacak sonucun da bir aklamaya dönüşeceği apaçık ortadadır.” diyerek komisyondan çekildiğini açıkladı.
 </p>
 <p>
  <strong>
   Yayın yasağı:
  </strong>
  TBMM’de dört eski bakan hakkında 17 Aralık soruşturmasıyla bağlantılı olarak kurulan soruşturma komisyonunun çalışmalarına yayın yasağı getirildi. Ankara 7. Sulh Ceza Hâkimliğinin aldığı karar TBMM tarihinde bir ilkti. TBMM’de daha önce pek çok bakan ya da başbakan hakkında soruşturma komisyonları oluşturulmuş, ancak bu komisyonların çalışmalarına ilişkin yayın yasağı getirilmemişti. Yayın yasağının amacı ise kişilik haklarının zedelenmesinin önlenmesi, şöhret ve diğer haklarının korunmasının sağlanmasıydı.
 </p>
 <p>
  <strong>
   MASAK raporu:
  </strong>
  Mali Suçları Araştırma Kurulu’nun (MASAK) hazırladığı bilirkişi raporu bakanların gelirleri ile malvarlıkları arasındaki orantısız artışı gözler önüne serdi. Üstelik artış sadece kendi hesaplarında değil, çocuklarının hesaplarında da vardı. Örneğin Bakan Güler’in kızı ve oğluna ait hesaplara bakıldığında, oğul Güler’in 2003-2008 yılları arasında ortalama aylık gelirinin 250-500 TL civarında olduğu, 2009’da 2 bin TL, 2010’da 3 bin 100 TL, 2011’de 2 bin 900 TL, 2012’de 5 bin 500 TL, 2013’te yaklaşık 5 bin 600 TL olduğu ortaya çıktı. Barış Güler’in 2013 sonunda hesaplarında yaklaşık 735 bin TL bulunduğu dikkate alındığında malvarlıklarının gelirleri ile orantılı olmadığı tespit edildi. Burcu Güler’in ise 2010’da tapu harç matrahı 270 bin TL’ye, 2011’de 34 bin TL’ye iki adet taşınmaz satın aldığı, bankalarda 945 bin TL’si bulunduğu tespit edildi. 2013’te 8 bin TL olan aylık ortalama geliri, taşınmazları ve mevduatı ile orantılı değildi. Güler, kızının hesaplarına katkıda bulunduğunu beyan etti.
 </p>
 <p>
  <strong>
   YÜCE DİVAN 5 OCAK’A:
  </strong>
  Soruşturma Komisyonu, ilgili bakanların Yüce Divan’a gönderilip gönderilmeme kararını geçen hafta oylamaya sunacaktı. 22 Aralık 2014 Pazartesi günü öğleden sonra toplanması gereken komisyon, 3 saat sonra, akşam saatlerinde toplandı. Nedeni ise haber bültenlerinde yer almamaktı. Komisyonun bulunduğu Meclis koridorlarına dahi gazeteciler alınmadı, telefonlar dinlenmesin diye sinyal kesiciler devreye sokuldu. Muhalefet kulislerinde, “AK Parti içinde görüş ayrılığı var, zaman kazanmaya çalışıyorlar” iddiası konuşulurken, sürpriz bir hamleyle, kararın 5 Ocak 2015 tarihine bırakıldığı açıklandı. Tarihin bir diğer ayrıntısı ise aynı gün Cumhurbaşkanı Erdoğan’ın Bakanlar Kuruluna başkanlık edecek olması.
 </p>
 <p>
  <strong>
   FAİZİYLE İADE:
  </strong>
  Öte yandan soruşturmada el konan paralar faizleriyle iade edildi. Reza Zerrab’ın adamı Abdullah Happani el konan para ve altınları, 55 bin TL faiziyle geri aldı. Muammer Güler’in oğlu bankada tutulan paralarını başka bir bankaya 20 bin TL faiziyle birlikte havale ettirerek geri aldı.
 </p>
 <p>
  <strong>
   5 OCAK’TA NE OLACAK:
  </strong>
  Komisyon 4 bakanın Yüce Divan’da yargılanmasına mı yoksa suçsuzluğuna mı karar verecek, kestirmek zor. Dokuz üyeden oluşan AKP’nin tavrı burada etkin olacak. Açık oylamanın yapılacağı komisyondan Yüce Divan kararı çıkması için en az sekiz oy gerekiyor. Dolayısıyla dokuz AKP’li vekilden en az üçünün bu yönde oy kullanması şart.
 </p>
 <p>
  <strong>
   ASIL KARAR, GENEL KURUL’DA:
  </strong>
  Oylamalar sonucunda çıkacak karara göre komisyon rapor yazıp Türkiye Büyük Millet Meclisi’ne sunacak. Yüce Divan için son sözü Genel Kurul oylamasıyla Meclis söyleyecek. Genel Kurul’daki Yüce Divan oylaması ise gizli oylamayla yapılacak. Meclis oylamasında Yüce Divan için salt çoğunluk gerekiyor, yani 276 oy. Meclis’te muhalefet ve bağımsızların 224 sandalyesi var. Dolayısıyla Yüce Divan kararı için hem bu blokun hiç fire vermemesi hem de AKP’den en az 52 milletvekilinin bu yönde oy kullanması gerekiyor. Komisyondan Yüce Divan kararı çıkmazsa, Genel Kurul’da oylama yapılmayacak; ancak muhalefet milletvekilleri önerge verebilecek.
 </p>
 <p>
  <strong>
   SÜREÇTEN BAZI NOTLAR
  </strong>
  <br>
   Rıza Sarraf ve Muammer Güler sorgulanamadı. Eski bakanlar, kendilerine yöneltilen soruları geçiştirdi. CHP’li üye Rıza Türmen, komisyondaki AKP’li vekillerin taş koymasından ötürü önemli tanıkların dinlenemediğini söyledi. Buna rağmen bazı yeni bilgiler ortaya çıktı.
  </br>
 </p>
 <p>
  17 Aralık yolsuzluk soruşturmasından sızan ses kayıtları ile bu kayıtların emniyet mensupları tarafından yapılan çözümlerinin ‘aynı olduğu‘, yani yazılı metinlere ekleme yapılmadığı tespit edildi. Adli Tıp bu tespitle, tapeleri ‘uygun’ bulmuş oldu. Ancak tape dosyalarındaki 10 kaydın inceleme için Adli Tıp’a gönderilmemesi, yani kayıp olması soru işaretleri doğurdu. Zira orijinal ses kaydının kayıp olması hâlinde, tapeler mahkemede kanıt sayılmıyor.
 </p>
 <p>
  Soruşturmanın kilit ismi Sarraf’ın kuryesi, Ankara’ya çok defa para götürdüğünü söyledi. Kurye Muhammed Sadık, ”Hatta çok az olmakla birlikte oradan altın getirdiğimiz de olmuştur.” dedi. Sadık’ın götürdüğünü kabul ettiği miktarlar: 2 milyon Euro, 2 milyon dolar ve 1,5 milyon lira. Ancak kurye, bunları kime verdiğini hatırlayamadı!
 </p>
 <p>
  Soruşturma dosyasında rüşvetin görüntülerinin bulunduğu, fakat soruşturmaya AKP tarafından sonradan atanan ve takipsizlik kararı veren Savcı Ekrem Aydıner’in bu görüntüleri iade ettiği öne sürüldü.
 </p>
 <p>
  Mali Suçları Araştırma Kurulu (MASAK) bilgilerine dayanarak hazırlanan raporda, Egemen Bağış ile eşi Beyhan Bağış’a ait üç evin, ikilinin ‘gelirleriyle orantılı olmadığı’, Muammer Güler ve çocuklarının mal varlıklarının ‘tasarruf ve birikimden kaynaklanmadığı’, Zafer Çağlayan’ın ailesinin para hareketlerinin ise ‘gelirleriyle önemli ölçüde orantısız olduğu’ kaydedildi.
 </p>
 <p>
  Sarraf için “Gerekirse önüne yatarım!” dediği ses kayıtlarına yansıyan eski İçişleri Bakanı Muammer Güler’in ‘boş konuşmadığı’ ortaya çıktı. Güler, Sarraf için bir Çin bankasına ‘kişisel’ referans mektubu göndermiş. Bir başka ifşaat: Eski Ekonomi Bakanı Zafer Çağlayan’ın seçim bölgesindeki faaliyetlerine yine Sarraf 325 bin TL’lik bir katkıda bulunmuş!
 </p>
 <p>
  Bayraktar, kabineye girdiği 2011’den sonra şirketinin 3,3 kat büyümesini, ‘oğlunun ödüllü bir işadamı olması’ ve ‘devamlı artan net kâr’ ile açıkladı.
  <br>
   Erdoğan Bayraktar’ın küçük oğlu Rahmi Bayraktar’ın iki ayrı bankada tam 29 hesabı olduğu ortaya çıktı.
   <br>
    Bayraktar, Kadıköy Koşuyolu’ndaki 42 milyon TL’lik arsanın hesabını veremedi.
   </br>
  </br>
 </p>
 <p>
  Çağlayan, Sarraf’la ‘yakın‘ ilişkilerinde bir sakınca olmadığını savundu. Sarraf’ın kendisine bir saat ve piyano aldığını dolaylı yoldan doğrulayan Çağlayan, İranlı işadamının ailesiyle geliştirdiği ilişkilerle ilgisi olmadığını öne sürdü.
 </p>
 <p>
  Rıza Sarraf’ın adamı Abdullah Happani’nin  Zafer Çağlayan’ın kardeşinin hesabına yatırdığı 2 milyon 465 bin TL’nin, iki gün sonra bakanın hesabına geçtiği ortaya çıktı.
 </p>
 <p>
  <br/>
  <strong>
   Muhalefet ne diyor?
  </strong>
  <br/>
  <strong>
   CHP’li üye Erdal Aksünger:
  </strong>
  AKP’nin içerisindeki güç savaşı oylamayı erteletti. Bir bahane olduğunu düşünüyoruz. Dört günde rapor yazılacak, bize şerh yazmak için bir gün kalacak. O yüzden ciddi bir sorunla karşı karşıyayız.
 </p>
 <p>
  <strong>
   CHP’li üye Rıza Türmen:
  </strong>
  İktidar partili üyelerin üzerinde baskı var. Sonuç verebilmesi için zamana ihtiyaç var. Baskı artırılacak, yoğunlaştırılacaktır. Sonunda da bakanların Yüce Divan’a gönderilmemesi sağlanacak. Verilen erteleme kararı ile komisyon kendi kararına uymamıştır. Şaibe düşmüştür.
 </p>
 <p>
  <strong>
   MHP’li üye Mesut Dedeoğlu:
  </strong>
  Hükümet bu komisyonu kurmamak adına aylarca direndi. Kamuoyundan gelen baskılardan daha fazla kaçamadılar, komisyonu kurdular. 64 gün üye vermediler. Komisyonun kapanmasını istediler. İktidar partisi komisyondaki üyelerinin çokluğunu kullanarak bu dosyaları kapatmak istiyor. Ama MHP olarak bu dosyaları kapattırmayacağız. Rüşvet ve yolsuzluk dosyalarının sonuna kadar ortaya çıkması için çalışmalarımız devam ediyor.
 </p>
 <p>
  <strong>
   Yüce Divan’a daha önce kimler gönderildi?
  </strong>
 </p>
 <p>
  Yüce Divan’da 1964’ten bugüne kadar bir başbakan ve 16 bakan yargılandı. Dokuz beraat, yedi ceza çıktı.
 </p>
 <p>
  Yüce Divan’da ilk yargılanan, Ticaret Bakanı Mehmet Baydur’du. Baydur beraat etti. Son yargılanan ise Bayındırlık ve İskân Bakanı Koray Aydın’dı. Aydın da beraat etti. Yüce Divan’lık tek başbakan ise Mesut Yılmaz’dı. Yılmaz hakkındaki karar ertelendi.
 </p>
 <p>
  Yüce Divan’lık diğer isimler, yaptıkları bakanlıklar ve verilen kararlar şöyle:  Sosyal Güvenlik Bakanı Hilmi İşgüzar (suçlu), Gümrük ve Tekel Bakanı Tuncay Mataracı (suçlu)  Bayındırlık Bakanı Şerafettin Elçi (suçlu)  Bayındırlık Bakanı Selahattin Kılıç (beraat)  Devlet Bakanı İsmail Özdağlar (suçlu)  Bayındırlık ve İskân Bakanı İsmail Safa Giray (beraat)  Bayındırlık ve İskân Bakanı Cengiz Altınkaya (beraat)  Devlet Bakanı Güneş Taner (erteleme)  Bayındırlık ve İskân Bakanı Yaşar Topçu (erteleme)  Enerji ve Tabii Kaynaklar Bakanı Cumhur Ersümer (erteleme)  Enerji ve Tabii Kaynaklar Bakanı Zeki Çakan (beraat)  Devlet Bakanı ve Başbakan Yardımcısı Hüsamettin Özkan (beraat)  Devlet Bakanı Recep Önal (beraat)
 </p>
</div>


Kaynak: [www.aksiyon.com.tr](http://www.aksiyon.com.tr/siyaset/komisyonu-oyalama-yolsuzlugu_540302), [web.archive.org (arşiv bağlantısı)](http://web.archive.org/web/20150818025404/http://www.aksiyon.com.tr/siyaset/komisyonu-oyalama-yolsuzlugu_540302)
