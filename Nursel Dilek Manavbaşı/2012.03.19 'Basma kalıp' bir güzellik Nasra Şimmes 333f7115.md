# ‘Basma kalıp’ bir güzellik: Nasra Şimmes

*Nursel Dilek Manavbaşı 2012.03.19*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Nasra Şimmes, bir asrı devirmek üzere olan ömrünü aileden miras aldığı basmacılık işine adadı. Şimdiye kadar baba mesleğini icra etmekle gurur duyan Şimmes, Başbakan’dan aldığı ‘yılın kadını’ ödülüyle bu topraklarda olmanın haklı gururunu bir kez daha yaşadı.
  </font>
 </div>
 <div id="newsText">
  <font class="detail-text">
   <p>
    Üzerinde çiçekli basma fistanı, boynundan hiç çıkarmadığı haçı, arkadan bağlanmış ak saçlarıyla yıllara meydan okuyan bir kadın. 88’inde gelen bir ödül; basma kalıplara adanmış bir ömür… Dünya Kadınlar Günü’nde ödül alan üç kadından biriydi o. Mezopotamya halklarından Süryanilerin yoğun olarak yaşadığı, Mardin’in sıra dışı sanatçısı. Başbakan’ın elinden yılın kadını ödülünü aldığında ilk kez duyduk ismini: Nasra Şimmes Hindi. Önce ismi farklı gelmişti, ardından zanaatı. Basma kalıplardan kumaşlara boyamalar yapıyordu. Süryanilere ait bu sanata tam 70 yıldır gönül vermişti. Zaten bu geleneğin son temsilcisiydi. Mikrofon ona uzatıldığında “Ben fazla Türkçe bilmiyorum.” demekle yetinmişti. Ancak Başbakan’ın onu bırakmaya niyeti yoktu. “Ben Arapça biliyorum” diyerek birkaç kelam etti kendisine. “Allah sana uzun ömürler versin” diye uğurlarken, o da yarı Süryanice yarı Arapça teşekkür etti Başbakan’a.
   </p>
   <p>
    O günden beri ziyaretçisi eksik olmadı, Nasra Teyze’nin. Hem Süryaniler hem de Mardinli hemşerileri kapısında. Özgün basmalarını nasıl bir ortamda yaptığını görmeye gelen de var tebrik etmeye giden de.  Mardin-Diyarbakır Kapı’da kime sorsanız gösteriyor Nasra Teyze’nin evini. Dış kapının bir yanında yıldız bir tarafında ay işareti dikkat çekiyor. Uzun merdiven basamaklarının yanları güvercin desenleriyle işlenmiş.  Merdivenlerin ardından Mardin’in tarihî taş evlerinden biri çıkıyor; karşısında ise Mezopotamya’nın verimli toprakları. Üç farklı ev iç içe geçmiş. Bir avlunun bitişi diğer evin başlangıcı. Üç kapıdan biri Nasra Teyze’ye çıkıyor; diğerlerinde oğlu ve torunu yaşıyor. Üç kuşak yan yana yani. Torun Teodora ile birlikte giriyoruz babaannesinin evine.
   </p>
   <p>
    Yüzüne yansıyan tebessümüyle Ehlen ve sehlen (Hoş geldin) diyerek karşılıyor bizi. Mezopotamya topraklarına bakan taş evi hem atölye hem yaşam alanı yıllardır. Başbakan’dan aldığı ödül evinin başköşesinde. Ödülünü bir kez daha sıkı sıkıya kavrıyor Nasra Teyze ve 88 yıllık hikâyesini anlatmaya başlıyor.
   </p>
   <p>
    Nasra Şimmes, hiç okula gitmemiş. Dolayısıyla Türkçe öğrenememiş. Anlıyor; ama konuşamıyor. Süryanice ve Arapça karışımı bir dil onlarınki. Bize gelini ve torunu yardımcı oluyor.
   </p>
   <p>
    <img alt="" height="333" src="http://web.archive.org/web/20121031140147im_/http://medya.aksiyon.com.tr/aksiyon/2012/03/19/nursel-nasra-2.jpg"/>
   </p>
   <p>
    Ailenin 600 yıllık köklü bir geçmişi var Mardin topraklarında. 1924 doğumlu Nasra Teyze. Ailedeki altı kardeşten (Cemil, İbrahim, Şefik, Edibe, Suat) biri. Anneleri Farha, babaları ise Mıksi İshak Şimmes Hindi. Kendisi gibi çocukları Cemil, İbrahim, Şefik’i, şimmes (papaz yardımcısı) olarak yetiştirmiş. Kuşaktan kuşağa aktarılan papaz yardımcılığı mertebesi; aileye Şimmes lakabını getirmiş. İshak Şimmes dünyaya açılmış bir ressam. Aynı zamanda heykeltıraş. Ancak basmacılıktan kazanmış geçimini. Süryani geleneklerinde yaygın bir sanat bu. Dayanıklı ağaçlardan toplanan odunlardan yaptığı basma kalıpları sanatının en önemli parçası. Gerisi biraz el becerisi biraz da kök boyası. Kardeşler babadan öğrenmiş mesleği. Ama Nasra diğerleri gibi babasının yanında değil; sadece gördükleri ve duyduklarıyla. Şimdi kimseler yaşamıyor Şimmes ailesinden. Zanaat evin küçük kızı Nasra’ya kalmış. Yetiştiği bu evden Kermo Çilli’yle evlenip gelin çıktığında evin geçimine katkı sağlamak için terzilik de yapmış, iğne oyası da. Fakat kardeşleri ölüp baba mesleği sahipsiz kalınca o da gördüklerini ve duyduklarını basmalara işlemeye başlamış, baba mesleğine dört elle sarılmış.
   </p>
   <p>
    Babadan kalan 150 yıllık ahşap kalıpları kutularında hâlâ. 50 yıldır değiştirmediği fırçaları ise masanın üzerinde. Evin dört bir yanı basma örtülerle dolu. Kiminde Hz. Meryem kiminde Hz. İsa, havariler, azizeler, güvercinler… Ama en çok Şahmeran deseni var basmalarda. Farsça yılanların şahı anlamına geliyor şah-ı meran. Daha çok Mardin bölgesine özgü bir motif. Bereketi simgeliyor, nazara iyi geliyor rivayete göre. O yüzden Nasra Teyze’nin en fazla sattığı motiflerin başını çekiyor şahmeran.
   </p>
   <p>
    Nasra Şimmes, yaşına rağmen gayet sağlıklı ve dinç. Çalışmaya sabahın ilk ışıklarıyla başlıyor. Gecenin geç saatlerine kadar işinin başında. Önce kalıpları kumaşa basıyor ardından meşhur kök boyayla renk veriyor. Yaptığı basmalar ev içinde genellikle masa örtüsü, duvar süsü, beşik örtüsü ya da perde olarak kullanılıyor.  Dinî temalı basmalar ise daha çok Süryani kiliselerinde yer alıyor. İncil’den tasvirler en önemli ilham kaynağı. Büyük ebattaki boyamaların yapımı kimi zaman aylar sürüyor. Vaktini ayırdığı ve evden dışarı adım attığı tek yer kilise. Mardin’deki bütün kiliseler onun ve ailesinin eserleriyle dolu. Orada gördüğü perdelerde, örtülerde babasının ve kardeşlerinin izleri var. Hem ibadet hem de onlara dokunmak iyi geliyor ona. Sadece Mardin’le sınırlı değil yaptıkları. Ortadoğu, Avrupa, Amerika’da birçok Süryani kilisesinde onun eserleri var. İsrail, Kanada, Brezilya, Kudüs, İsveç’e buradan gönderiyor eserlerini.  Dünyanın dört bir yanından ona ait basmaları almaya gelen çok sayıda turist var. Ödülün ardından bu sayı artmış. Onlar da biliyor ki Nasra Teyze’den sonrası yok.
   </p>
   <p>
    Nasra Teyze’nin ne çocukları ne de torunları bu sanatı biliyor. Yıllarca ailesinden birisi mesleğe sahip çıksın diye beklemiş; ama çok fazla uğraş gerektirdiği ve gelir getirici boyutu olmadığından kimse öğrenmeye yanaşmamış. Beklediği olmayınca aile dışından birilerine öğretmek istemiş. Kimseden talep gelmeyince son temsilci olarak kalmış. O yüzden bu sanat Nasra Teyze’yle son bulacak.
   </p>
   <p>
    Odada eski bir fotoğrafa takılıyor gözlerimiz. Aile fotoğrafında babasını ve amcasını göstererek “Amcam İskender ve babam İshak Şimmes Hindi sanatkâr insanlardı.” diyor. Babasının Atatürk’ten madalya aldığını anlatıyor: “Vaktiyle babam Atatürk, İsmet İnönü ve Fevzi Çakmak’ın resimlerini taş levha üstüne çalışıp Atatürk’e yollamıştı. Bundan memnun kalan Atatürk kendisini Ankara’ya davet etmişti; ama babam korkusundan gidememişti. Bunun üzerine bir madalya gönderdiler babama, tebrik ettiler. Ben onlar kadar olamam diyordum. İzlerinden gitmekle gurur duyuyordum şimdilik. Ancak Başbakan’dan gelen ödül bu topraklarda yaşamanın gururunu bir kez daha hatırlattı bana.” Nasra Şimmes geçmişte çok zorluk yaşadıklarını, akrabalarının genellikle yurtdışına gittiğini belirtiyor. Kendisi ise başka bir yere gitmeyi hiç düşünmemiş. Bu topraklarda ömrümün sonuna kadar yaşamak istediğini belirtiyor: “Mardin benim için bir tutku. Buranın turizmine katkı sağlamak gurur verici. Zaten aramızda ayrı gayrı yok. Bu topraklar hepimizin.”
   </p>
   <p>
   </p>
   <p>
    <span>
     <strong>
      Çan ve ezan aynı anda...
     </strong>
    </span>
   </p>
   <p>
    <span>
     Kökenleri beş bin yıl öncesine dayanan Süryaniler dilleri, inançları, kültürleri ile yıllarca Anadolu’nun değişik bölgelerinde varlıklarını sürdürüp farklı bir renk oldular. Ataları olan Aramiler ve Asurluların yaşadığı Anadolu topraklarını terk etmeyip kendilerini, birlikte yaşadıkları milletlerin bir parçası olarak kabul ettiler. Mardin’de yaklaşık 300 bin Süryani yaşıyor. Geçim kaynakları şarapçılık ve kuyumculuk. Mardin’in en önemli sanatı telkâri de genellikle onların elinde. Mardin ve Midyat’ta yer alan çok sayıda manastır ve kilise en önemli eserleri. Şehir merkezindeki kiliselerden birine uğruyoruz bir öğle vakti. Kapıda kilisenin papazı Hori Gabriel Akyüz. Ayaküstü sohbet ediyoruz. Söz dönüp dolaşıp Nasra Teyze’ye geliyor. Süryani birine ödül verilmesi onlar için çok anlamlı. Akyüz, Paskalya döneminde oldukları için Süryanilerin oruçlu olduğunu söylüyor. Sözümüzü kilise çanının güçlü sesi bölüyor. Akyüz, namaz vaktinin geldiğini söylediğinde şaşıyorum. Süryanilerin 3 vakit ve gece yapılan ibadetlerle birlikte 7 vakit namaz kıldıklarını belirtiyor. Papaz kiliseye doğru yola koyulurken çan sesine Ezan-ı Muhammedi karışıyor. Kimileri camiye kimileri kiliseye koşuyor. Bu görüntü Müslümanlar ve Süryanilerin Mardin’deki kardeşliğini en güzel şekilde anlatmaya yetiyor.
    </span>
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=13FFFA196242D9FFE99F39C6050D46B5?newsId=32106), [web.archive.org (arşiv bağlantısı)](http://web.archive.org/web/20121031140147/http://www.aksiyon.com.tr:80/aksiyon/newsDetail_getNewsById.action;jsessionid=13FFFA196242D9FFE99F39C6050D46B5?newsId=32106)
