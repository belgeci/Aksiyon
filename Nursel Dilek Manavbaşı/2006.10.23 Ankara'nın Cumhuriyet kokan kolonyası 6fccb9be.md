# Ankara’nın Cumhuriyet kokan kolonyası

*Nursel Dilek Manavbaşı 2006.10.23*

<div>
 <!--- Baslik, Spot, Resim kutusu ---------->
 <table>
  <tr>
   <td>
    <br/>
    <br/>
    <p>
     <font class="content">
      1923’te üretime başlayan Eyüp Sabri Tuncer kolonyaları Cumhuriyet’le yaşıt. Ankara’nın çıkardığı ender markalardan biri olan 84 yıllık bu kolonya, sadece kokusuyla değil hikâyesiyle de bir hayli dikkat çekiyor.
     </font>
    </p>
   </td>
   <td>
    <!--- Resim Burada ---------->
    <img border="0" hspace="10" src="http://web.archive.org/web/20061101135536im_/http://www.aksiyon.com.tr/resim/620/20.jpg" vspace="10"/>
    <!--- Resim Burada ---------->
   </td>
  </tr>
 </table>
 <hr noshade="" size="1"/>
 <!--- Baslik, Spot, Resim kutusu ---------->
 <p>
  <font class="content">
   Her bayram öncesi evleri tatlı bir telaş alır. Baklavalar, börekler açılır, türlü türlü tatlılar yapılır, dolmalar sarılır misafirlere ikram için. Evin reisi de maaşını alınca ilk işi bayram eksiğini görmek olur. Çocuklar, çarşıdan üst-baş alınarak sevindirilir; çikolata, kuruyemiş, şeker derken bu liste uzayıp gider. Bu listenin ve bayramın olmazsa olmazlarından biri de kolonyadır.
   <br>
    <br>
     “Eskiden kolonya almak zengin işiydi. Gömlekten şapkadan bile pahalıydı kolonya. Fakat bayramın gelmesiyle daha da bir önem kazanır, zenginin de fakirin de evinde yerini alırdı kolonya. Şişelerini alıp kuyruğa girenler arasında işçisi de vardı, hanımefendisi de...” Sabahattin Tuncer, daha on yaşındayken babasının küçücük dükkânından gözlemlediklerini böyle anlatıyor.
     <br/>
     <br/>
     ERMENİ DÜKKÂNINDAN KOLONYA KRALLIĞINA
     <br/>
     <br/>
     Minik Sabahattin, gün gelip Türkiye’de ünlü bir kolonya markası olacağını bilmeden hafızasına bunları kaydetmiş. O küçük çocuk, şimdilerde 84 yaşında. Patronu olduğu, babasının adını taşıyan Eyüp Sabri Tuncer kolonyasıyla aynı yaşta. Ama siz onun 84 yaşında olduğuna aldanıp da işlerden elini eteğini çektiğini zannetmeyin. Bir zamanlar çalışmak istemediği fabrikanın yanında müstakil bir evde yaşıyor kendisi. Baba yadigârı dediği kolonya kokuları içindeki fabrikadan bir gün dahi ayrılmıyor.
     <br/>
     <br/>
     Eyüp Sabri Tuncer kolonyaları, Cumhuriyet’in ilanıyla başkentte ortaya çıkan ve halen yaşayan en eski markalardan biri. Ambalajının üzerindeki kuruluş yılı 1923. Yani bu tanıdık koku Cumhuriyet’le yaşıt. Dededen toruna intikal eden firmanın yönetimi, Eyüp Sabri ve Sabahattin Tuncer’in ardından üçüncü kuşağa, Engin Tuncer’e geçmiş. Hepsinin yönetim ilkesi aynı: “Dürüstlük, kalite ve kısıtlama.” Bayramlarda daha da önem kazanan kolonyanın hikâyesini merak ettik ve Ankara Hasanoğlan’daki kolonya fabrikasının kapısını çaldık. Kapıda bizi hem Cumhuriyet’le hem de Eyüp Sabri Tuncer markasıyla yaşıt ikinci kuşak Sabahattin Tuncer karşıladı. Ve başladı 84 yıllık marka olma hikâyesini anlatmaya.
     <br/>
     <br/>
     Tuncer ailesinin hayat serüveni Bosna’da başlar. Üç öküz arabasına eşyalarını yükleyip önce vapurla Selanik’ten İstanbul’a, sonra Bursa’ya gelirler. Baba Süleyman bey, Bursa’yı pahalı bulunca İnegöl’e yerleşir. Çiftçilik yaptıktan bir müddet sonra bakkal dükkânı açar. Fakat ikisinde de başarısız olur. Süleyman Bey hastalanınca evin idaresi 10 yaşındaki Eyüp Sabri’ye kalır. Başlangıçta ‘Apronosyonlar’ denilen Ermeni bir ailenin şirketinde başlar çalışmaya. 8 yıl tezgâhtarlık yapar, ticaret hayatını en çok bu şirketten öğrenir. Edindiği tecrübeyle 17 yaşında Bursa Kapalı Çarşı’da iğne-iplik satan bir mağaza açar. Tam az parayla çok iş yapmaya başlamışken İstiklal Harbi patlak verir. Altı arkadaş, gönüllü yazılır savaşa. Eyüp Sabri de Cemal Gürsel’in himayesinde yazıcı olarak gider harbe.
     <br/>
     <br/>
     29 EKİM’DE ÜÇ AYRI DOĞUM
     <br/>
     <br/>
     Savaş biter bitmez altı arkadaş yine İnegöl’de buluşur. Fakat artık İnegöl’de ticaret hayatı çökmüştür. Bursa-İnegöl arasını 1,5 günde alan üç yaylı arabasıyla civardaki il ve ilçelere mal satmaya başlarlar. Kütahya, Bilecik, Eskişehir derken yolları yeni kurulmakta olan Ankara’ya düşer. “Burada istikbal var” diyen Eyüp Sabri, iki arkadaşıyla birlikte adliyenin karşısında manifatura üzerine bir dükkân açar (1920). Eyüp Sabri Bey, mal almak için İstanbul’a gittiği günlerden birinde Ankara’ya “kolonya tarifiyle” döner. İstanbul’da bir kozmetik dükkânında çalışan arkadaşından öğrendiği kolonyayı Ankara’ya taşır. Daha sonra Eyüp Sabri Tuncer kolonyalarının üretimi başlar.
     <br/>
     <br/>
     O dönem sadece İstanbul’da iki kolonyacı vardır. Hasan Ecza Deposu ve Şükûfe Nihal. Bu iki firmanın işleri 1950’lere kadar iyi gider, ta ki sahipleri ölünceye kadar. Tek ayakta kalan marka ise Eyüp Sabri Tuncer olur. Eyüp Sabri’nin ilginç prensipleri vardır: “Yerlisi yapılana kadar otomobile binmeyeceğim.” der ve nitekim binmez de; mal almak için İstanbul’a trenle gidip gelir. Yerlisi yapılana kadar radyo da almaz Tuncer ailesi. Komşunun radyosunu dinlerler. 1980’e geldiğinde ise mutlu bir şekilde ayrılır bu dünyadan Eyüp Sabri Tuncer. Son günlerinde, “Çok şükür ülkemde otomobil de yapılıyor radyo da.” der.
     <br/>
     <br/>
     Tarihler 29 Ekim 1923’ü gösterdiğinde Eyüp Sabri’nin oğlu Sabahattin dünyaya gelir. Ne ilginç tevafuktur ki, hem Cumhuriyet’in ilanı hem de kolonya üretimi bu tarihe rastlar. Hem kolonya şişelerinin üzerinde hem de Sabahattin Bey’in nüfus cüzdanında aynı tarih yazar.
     <br/>
     <br/>
     Sabahattin Tuncer, önceleri baba dükkanında çalışmak yerine şansını devlet kapısında arar. Eyüp Sabri Bey, akademik kariyer edinip daha düzgün iş yapalım diyerek zorla ticaret lisesine gönderir oğlunu. Hem okula gider hem de dükkânda çalışır Sabahattin Bey. Fakat bir gün babasına “Ben kendime iş arayacağım” der. Baba Eyüp Sabri’nin cevabı ise “Bulursan bana da haber ver.” olur. Çalmadığı kapı kalmaz genç Sabahattin’in. Bir arkadaşından Ziraat Fakültesi’nde boş kadro olduğunu duyunca sınavlara girer. 70 kişiden sadece bir kişinin alınacağı imtihanı kazanan isim Sabahattin Tuncer’dir. Fakat dükkândan ayrılışı çok uzun sürmez. Üç sene sonra babası “Macerayı bırak ve işlerin başına geç.” deyince döner.
     <br/>
     <br/>
     Eyüp Sabri Bey bir gün mağazadaki her şeyin listesini yapar, karşılarına da fiyatlarını yazarak bir broşür haline getirir. Broşürün arkasına bir kupon ve iki cümle iliştirir: “İstediğiniz bir kokuyu seçin ve mağazaya bu kuponla geldiğinizde size hediye verelim. Alışveriş etmeseniz bile...” Sabahattin Tuncer, bunun Türkiye’de yapılan ilk promosyon olduğunu söylüyor; “Zaten ilk ve son reklâmımızdı; bir daha da reklâma ihtiyaç duymadık.” Yapılan promosyon o kadar etkili olur ki satışlar bir anda patlar.
     <br/>
     <br/>
     Eyüp Sabri Bey’in diğer bir özelliği ise yanından kolonyasını asla ayırmamasıdır. Ulus Hali’ne gittiğinde esnafa teker teker kolonya uzatır; kokuyu tanıtmak için reklâmı bizzat kendisi yapar.
     <br/>
     <br/>
     Sabahattin Tuncer, babasının doğumundan ölümüne kadar aldığı her şeyi not ettiğini anlatıyor. 50 yıl boyunca günlük gibi tuttuğu hesap kitap defterine bir kibrit dahi alsa yazmış Eyüp Sabri Bey. Ayrıca reyon fişi uygulamasını da ilk başlatan yine o olmuş. Müşterinin aldığı malla birlikte fişini de kasaya götürüp ödeme yapması anlamına gelen bu uygulamada eksik koçan çıkarsa Eyüp Sabri kendi cebinden ödemiş. Kuruluşundan itibaren fabrikada her şey kayıt altında. Hatta Sabahattin Tuncer işin başına geçtiğinde üç muhasebeciyi fabrikaya getirerek eksik veya fazla hesap var mı diye inceletmek istemiş. Ancak muhasebeciler ne fazla ne de eksik hesaba rastlayabilmiş.
     <br/>
     <br/>
     İRAN ŞAHINA ŞEBBOY ZEKİ MÜREN’E HATIRALAR
     <br/>
     <br/>
     Türkiye’de kolonya pazarının yüzde 16’sı Eyüp Sabri Tuncer markasının elinde. Kalan yüzde 84’ünün önemli kısmı ise Duru ve Selin kolonyalarına ait. Fakat bu rakamın yüzde 50’sini kayıt dışı sektör elinde tutuyor. Eyüp Sabri’nin üretiminde lokomotif, limon kolonyasında. Ancak Fujer, Hatıralar, Menekşe, Tütün, Altın Damla, Çimen, Kadın Teni, Çam ve Beyaz Zambak gibi birçok çeşit de fabrikada üretiliyor. Kolonyalar Almanya, İsviçre, Hollanda ve Fransa’ya ihraç ediliyor.
     <br/>
     <br/>
     Cumhuriyetin ilk yıllarında Çankaya Köşkü için kolonya almaya gelenleri hayal meyal hatırlıyor Sabahattin bey. Fakat İran Şahı’nın yaverlerini dükkâna gönderdiği günü bugün gibi unutmuyor. İran Şahı Köşk’e Atatürk’ü ziyarete geldiğinde şebboy kolonyasının kokusunu alır ve “Bu ne güzel bir kokudur. Nereden aldınız?” diye sorar. Köşk çalışanları da Eyüp Sabri’nin dükkânını söyler. Şah’ın yaverleri dükkâna gelir “Şebboooy, şebboooy” diyerek büyük bir şişe kolonya satın alır. Daha çok bayanların tercih ettiği ‘Hatıralar’ kokusu ise sık sık Zeki Müren’e gönderilir.
     <br/>
     <br/>
     Eyüp Sabri Tuncer adı 84 yıldır kolonya şişelerinin üzerinde yaşıyor. Ulus’ta 20 metrekarelik dükkânla başlayan hayatı yine aynı yerde devam ediyor. İstanbul firmalarına kafa tutan kolonyanın marka haline gelmesi belki de babadan oğla geçen şu dört öğütte gizli: “Muhasebe sağlam olacak, vergi kaçırılmayacak, kazanılan paranın tamamı harcanmayacak ve para yine işe yatırılacak.”
     <br/>
    </br>
   </br>
  </font>
  <br/>
  <!-------- end of YAZI ---------->
 </p>
</div>


Kaynak: [www.aksiyon.com.tr](http://www.aksiyon.com.tr:80/detay.php?id=25665), [web.archive.org (arşiv bağlantısı)](http://web.archive.org/web/20061101135536/http://www.aksiyon.com.tr:80/detay.php?id=25665)
