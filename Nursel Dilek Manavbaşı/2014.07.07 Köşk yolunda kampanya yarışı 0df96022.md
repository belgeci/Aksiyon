# Köşk yolunda kampanya yarışı

*Nursel Dilek Manavbaşı 2014.07.07*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Köşk için üç aday seçime giriyor. Başbakan Erdoğan, Ekmeleddin İhsanoğlu ve Selahattin Demirtaş arasında geçecek mücadelede görünen o ki önce kampanyalar yarışacak.
  </font>
 </div>
 <div id="newsText">
  <font class="detail-text">
   <p>
    Ankara Gaziosmanpaşa’daki Filistin Caddesi bu sıralar hayli hareketli. Resmî plakalı araçların biri gidip biri geliyor. Yoğunluğun sebebi ise Cumhurbaşkanlığı seçimleri. Ekmeleddin İhsanoğlu’nu ortak aday gösteren CHP ve MHP, Filistin Caddesi’nde üç katlı bir ofis kiraladı. İhsanoğlu’nun seçim koordinasyon merkezi olarak kiralanan binanın içinde bakım onarım çalışmaları sürüyor. Çalışmalar bittiğinde tüm bilgilendirmeler düzenli olarak bu ofisten ve tek merkezden yapılacak.
   </p>
   <p>
    Bina daha önce CHP’nin Çankaya Belediye Başkan adayı Alper Taşdelen tarafından kullanılmış. Taşdelen’e yerel seçimi kazandıran ofis, şimdilerde İhsanoğlu ve ekibine ait. Ekip, hem seçim hem de medya çalışmalarını bu binada birlikte yürütüyor. Bunun için ofiste hummalı bir çalışma hâkim.
   </p>
   <p>
    <strong>
     İhsanoğlu devlet desteği almayacak
    </strong>
   </p>
   <p>
    Bu yıl ilk kez halk tarafından seçilecek cumhurbaşkanı için adayların belirlenmesiyle seçim çalışmaları da başladı. AK Parti’nin adayı Başbakan Recep Tayyip Erdoğan ve HDP’nin adayı Selahattin Demirtaş’ı tanımayan yok. O nedenle, CHP ve MHP’nin çatı adayı Ekmeleddin İhsanoğlu, ismi açıklandığından beri kamuoyunun odağında. İhsanoğlu’yla ilgili en sık dile getirilen, ‘halk tarafından tanınmıyor’ eleştirisi. İhsanoğlu kampanya startını da bu imajı kırmak ve kendini topluma anlatmak için verdi. İhsanoğlu’nun ekibi de en çok bunun için çalışıyor. Peki, İhsanoğlu’nun Köşk yolundaki ekibinde kimler yer alıyor? İhsanoğlu nasıl bir kampanya yürütecek, adaylığı süresince nasıl bir strateji izleyecek? Finansman nasıl sağlanacak?
   </p>
   <p>
    İhsanoğlu’nun ekibi seçim koordinasyonu ve medya koordinasyonu olmak üzere iki birimden oluşuyor. İşin en önemli ayağı seçim koordinasyon grubu. Seçim çalışmalarını yürütecek ekibin içerisinde CHP ve MHP’li yöneticiler var. MHP Genel Başkan Yardımcısı Ruhsar Demirel ve CHP Genel Başkan Yardımcısı Erdoğan Toprak koordinasyonun başındaki iki isim. İhsanoğlu’nu seçim çalışmalarında yalnız bırakmıyorlar. Ayrıca CHP’den Ethem Kerem Oktay, Engin Özkoç, Ali Kemal Deveciler ve İsmail Özdemir, MHP’den Mehmet Kılıç ve Sadır Durmaz da seçim koordinasyon ekibinde. Ekip aday tanıtımı için işe önce siyasi parti merkezlerinden başladı. Küçük büyük bütün parti merkezlerini ziyaret eden İhsanoğlu, hem partilerin desteğini almaya çalışıyor hem de kendi tanıtımını yapıyor. Köşk adayının takvimi de oldukça yoğun. Parti merkezlerinden sonra Anıtkabir’i ziyaret eden İhsanoğlu, yurt gezilerine memleketi Yozgat’tan başladı.
   </p>
   <p>
    CHP Genel Başkan Yardımcısı Erdoğan Toprak, İhsanoğlu’nun uluslararası arenada itibar gören bir devlet adamı olduğunu belirterek “Bir tek eksiği tanınmamak, onu da biz tanıtırız.” diyor. Ruhsar Demirel ise İhsanoğlu’nun tanınmamasına değil, medyatik olmamasına dikkat çekiyor: “Fazla tanınmak bezdirir insanı. İhsanoğlu ile ilgili medyatik olmama gibi bir durum var. Yoksa İhsanoğlu’nu dünya biliyor.” MHP’li Demirel, İhsanoğlu’nun ortak aday olduğunun sıklıkla altını çiziyor. 10 Ağustos’a kadar programının dolu olduğunu belirtiyor. Parti rozetini bir kenara bıraktığını, Türkiye’nin ihtiyacı olan uzlaşmayla, bu ülkeyi kucaklayacak olan cumhurbaşkanını topluma kazandırmak için çabaladıklarını belirtiyor: “Ekmeleddin İhsanoğlu’nun kişiliğinde somutlaşmış olan tüm bu vasıfların daha iyi anlatılıp toplumun aklıselimle yönlendirilmesi adına bizler elimizden geleni yapmaya çalışacağız. Bu bir uzlaşma adayıdır. Bizler parti kimliklerimizle değil, Türk milletine hizmet eden birer nefer olarak buradayız.”
   </p>
   <p>
    MHP ve CHP’nin Cumhurbaşkanlığı adaylığında uzlaştıkları Ekmeleddin İhsanoğlu’nun iletişim alanındaki kampanyasını yürütecek ekip de belli. İletişim Koordinatörlüğü’nün Ankara haricinde bir de İstanbul’da merkezi var. İhsanoğlu’nun İletişim Koordinatörlüğü’nü televizyoncular Mete Belovacıklı ile Özlem Gürses yürütüyor. Ayrıca iletişim ekibinde Ankara İletişim Fakültesi hocalarından Prof. Dr. Bülent Çaplı da yer alıyor. Ekibin başındaki ünlü televizyon habercisi Özlem Gürses süreç boyunca İhsanoğlu’nun başdanışmanlığını ve asistanlığını yürütecek. Gazeteci İsmet Demirdöğen de ekipte yer alan bir diğer isim. Bir dönem Çağdaş Gazeteciler Derneği’nin başkanlığını da üstlenen ve şu anda CHP Meclis Grubu’nun basın danışmanlığını yapan Demirdöğen, kampanya süresince Mete Belovacıklı ve Özlem Gürses ile CHP merkezli çalışacak. MHP Genel Merkezi de Ekmeleddin İhsanoğlu’nun İletişim Koordinatörlüğü ile çalışacak bir isim belirleyecek.
   </p>
   <p>
    <strong>
     Kampanya bağışlarla yürüyecek
    </strong>
   </p>
   <p>
    İhsanoğlu’nun diğer adaylardan farkı, devlet desteği almadan kampanya yürütecek olması. Peki, İhsanoğlu’na finansman nereden ve nasıl sağlanacak? Erdoğan Toprak, Başbakan Erdoğan ve Selahattin Demirtaş gibi devletin imkânlarını kullanamayacak olan İhsanoğlu’nun kampanya sürecini bağışlarla yürüteceğini belirtiyor. Şimdilik ihtiyaç olmadığına dikkat çekerek birçok milletvekilinin İhsanoğlu’na destek vereceğini açıklıyor: “Birçok arkadaşımız destek veriyor. Bugüne kadar finansman konusunda bir ihtiyaç olmadı; ama bundan sonra olacak. Bu noktada halkımızın desteğine güveniyoruz. Anayasa’nın sağladığı böyle bir imkân var. Bu imkânı kullanacağız. İhsanoğlu’nun finansını sadece bağışlara bağlı olarak yapacağız. Devletin imkânlarını kullanması zaten mümkün değil. Gönül ister ki diğer adaylar da devlet imkânlarını kullanmasın. Biz bunu daha önce Anayasa Mahkemesi’ne götürdük. Mahkeme ne yazık ki bu kararı iptal etmedi. Umut ediyorum ki kullanmazlar.”
   </p>
   <p>
    Miting yapmayacak olan İhsanoğlu, halkla bire bir iletişimin daha önemli olduğu görüşünde. Seçim süresince büyük şehirlerin çoğunu ziyaret edecek. İki partinin ortak adayı olmasına rağmen bu ziyaretlerde İhsanoğlu, Kılıçdaroğlu ve Bahçeli’yle beraber görünmeyecek. Nedeni ise sadece iki partinin değil, diğer partilerin de uzlaşı adayı olması. Yurtdışına da gidecek olan İhsanoğlu’nun kampanya süresince şimdilik bir sloganı ve logosu yok. Ancak ekip bunun için çalışıyor.
   </p>
   <p>
    Erdoğan ise adaylığını Ankara Ticaret Odası’nda duyurdu. 4 bin kişinin katıldığı törende Erdoğan’ın kampanya süresince kullanacağı logo da tanıtıldı. “Tünelin Ucundaki Işık” anlamına gelen logo, Obama’nın 2008’deki seçim logosuna benzetiliyor. Erdoğan ve ekibi diğer adayların aksine daha donanımlı çıkıyor halkın karşısına. Erdoğan’ın slogan ve yol haritası şimdiden belli. “Millî irade, millî güç, milletin adamı Recep Tayyip Erdoğan” sloganıyla 39 gün boyunca Anadolu’yu dolaşacak. Seçim çalışmalarına 5 Temmuz’da Samsun’dan başlayacak. Ramazan ayı boyunca iftarlarda halkla buluşacak. Erzurum’la devam edecek programlar İstanbul’da son bulacak. Erdoğan’ın seçim karargâhı da İhsanoğlu’nunkiyle aynı yerde. Ankara Gaziosmanpaşa’daki Kuleli Sokak’ta bulunan bina Erdoğan için hazırlanıyor.
   </p>
   <p>
    Erdoğan’ın seçimlerde kullanacağı logonun açıklanmasının ardından HDP’nin adayı Selahattin Demirtaş’ın da logosu yayımlandı. Demirtaş’ın logosunda, sarı bir güneşin önünde barışı simgeleyen beyaz bir güvencin ağzında zeytin dalı taşıyor. Logonun altında ise “DEMİRTAŞ” yazıyor. Demirtaş’ın şimdilik bir çalışma ofisi yok. Ancak partisinin oylarının çoğunlukta olduğu Doğu ve Güneydoğu Anadolu Bölgesi’nde kampanya sürecini yürütecek. Diyarbakır başta olmak üzere birçok doğu ilinde halkla buluşacak.
   </p>
   <p>
    Köşk yolunda üç adayın yol haritası şimdilik böyle. Başbakan Erdoğan, Ekmeleddin İhsanoğlu ve Selahattin Demirtaş arasında geçecek yarışta görünen o ki önce kampanyalar yarışacak.
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action?newsId=38957), [web.archive.org (arşiv bağlantısı)](http://web.archive.org/web/20140714050435/http://www.aksiyon.com.tr:80/aksiyon/newsDetail_getNewsById.action?newsId=38957)
