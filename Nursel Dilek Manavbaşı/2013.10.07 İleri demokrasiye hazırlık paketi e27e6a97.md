# İleri demokrasiye hazırlık paketi

*Nursel Dilek Manavbaşı 2013.10.07*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Günlerdir beklenen Demokrasi Paketi’ne boş tarafından bakan da oldu, dolu tarafından bakan da… Kangren hâline gelmiş tüm yaralarının devası olmasa da öncü bir merhemdi. Bir nevi ileri demokrasiye hazırlık paketi.
  </font>
 </div>
 <div id="newsText">
  <font class="detail-text">
   <p>
    ‘AK Parti olarak ileri demokrasiyi; kişinin vazgeçilmez, devredilmez, dokunulmaz temel hak ve hürriyetlerinin eksiksiz yaşanabildiği ve bunların her türlü otorite karşısında korunduğu, devlet tarafından kesin bir biçimde garanti altına alındığı; vatandaş iradesinin devletin bütün kurumları üzerinde belirleyici etkiye sahip olduğu; sadece düzenli aralıklarla yapılan seçimlerle değil, kamu hayatının her alanında vatandaşların kararlarıyla ve denetimleriyle yönetime katılabildikleri kurumsallaşmış, özgürlükçü demokrasi olarak tanımlıyoruz.”
   </p>
   <p>
    Başbakan Erdoğan, AK Parti 4. Olağan Kongresi’nde açıkladığı 2023 vizyonuna ‘İleri demokrasi’ başlığı altında bu sözlerle başlıyordu. Erdoğan, bundan tam bir yıl önce, 30 Eylül 2012’de açıkladığı 63 maddelik beyannamede, ‘ileri demokrasiye’ geçişin en önemli adımlarını sıralamıştı. Son on yılda demokratikleşme konusunda atılan adımlara 30 Eylül 2013 Pazartesi sabahı bir yenisi daha eklendi. Daha hazırlanmadan yoğun bir şekilde tartışılan Demokratikleşme Paketi’ni Başbakan Recep Tayyip Erdoğan kamuoyuna açıkladığında, 45 dakikalık girizgâh kısmını gelecek eleştirilere karşı hazırlamıştı. Partinin 4. olağan kongresinde 63 maddeyle açıkladığı 2023 vizyonunun sadece bir kısmıydı bu paket ve devamı gelecekti.
   </p>
   <p>
    11 yıllık AK Parti hükümetinin şu ana kadar hazırladığı en radikal paketlerden biriydi. Beklentiler yüksek, söylentiler farklıydı. Ağırlıklı olarak Kürt sorununun çözümüne dönük adımlar olacağı yönündeydi, öyle de oldu. Seçim barajının düşürülmesi, yüzde 3’lük hazine yardımı, partilere eş başkan, farklı dilde propaganda, Q,X,W harflerinin kullanımı, Öğrenci Andı’nın kaldırılması, özel okullarda Kürtçe eğitimin önünün açılması gibi uygulamalar Kürt halkının beklediği taleplerdi. Zaten paketin büyük bir bölümü Kamu Düzeni ve Güvenliği Müsteşarlığı tarafından hazırlanmıştı. Paketi hazırlayan ekibin başındaki isimlerden biri, ‘Durma noktasına gelen çözüm sürecine ivme kazandırmak’ olarak açıklıyordu paketi. Paketle birlikte çözüm sürecinin hız kazanacağına inanıyordu. Bu anlamda ‘demokrasiye hazırlık’ paketi olarak yorumluyordu.
   </p>
   <p>
    <span>
     <strong>
      Adımlar hayata nasıl geçecek?
     </strong>
    </span>
   </p>
   <p>
    Demokratikleşme Paketi’ndeki reformların bir kısmı yasal düzenlemeyle hayata geçirilecek. Yasal değişiklik gerektirmeyen kimi adımlar ise yönetmelik ve genelge gibi idari düzenlemelerle uygulamaya konacak. İdari düzenlemeyle yapılacak reformlar arasında en net ve en cesur olanı 1933 tarihli Öğrenci Andı’nın kaldırılması. Ayrıca yıllardır tartışma konusu olan kamuda başörtüsü yasağı da kaldırılacak. Kılık kıyafet yönetmeliği değişikliğiyle kamuda başörtüsü serbest olacak.
   </p>
   <p>
    Cesur adımların yanı sıra pakette ihtiyatlı yaklaşılan adımlar da yok değil. Paket özellikle kamuda başörtüsü serbestisini yargı, emniyet ve ordu kapsamı dışında tutuyor. Bunun da bir diğer pakette çözümlenmesi bekleniyor. Temkinli yaklaşılan bir diğer adım ise Kürtçe eğitimin özel okullarla sınırlı tutulması. Üzerinde en çok tartışılan madde olarak pakete son dakikada giren bu düzenlemenin bir sonraki aşamasının ne olacağı şimdilik merak konusu. Ancak anayasal değişiklik olmadan bu adımın atılması zor görünüyor. Bunun hayata geçirilmesi de şimdilik uzak bir ihtimal. Paketin karşılıksız bıraktığı beklentiler de var. Terörle Mücadele Yasası, KCK davaları üzerinden siyasi örgütlenme hakkı ve ifade özgürlüğüne dair iyileştirmeler, AB Yerel Yönetimler Şartı’na dair muhalefet şerhlerinin kalkması pakette yer almayan beklentiler. Ayrıca Alevilerin cemevlerine statü talebi karşılanmazken, Heybeliada Ruhban Okulu’nun açılmasına vize çıkmaması da tartışılan bir diğer konu.
   </p>
   <p>
    Ankara Sosyal Araştırmalar Merkezi (ANAR) Genel Müdürü Dr. İbrahim Uslu, AK Parti’nin 2023 vizyonundaki ‘ileri demokrasi’ başlığına vurgu yapıyor. İktidarın ileri demokrasiye geçiş için sistemi bu paketlerle reforme ettiğine dikkat çekiyor. Partinin bunları dört başlık altında yaptığına inanıyor: “Öncelikle seçim barajının düşürülmesi, hazine yardımı gibi konularda hükümet sistemi reforme etti. Başörtüsü düzenlemesi, Öğrenci Andı’nın kaldırılması, yardım toplama meseleleriyle sosyal talepleri karşıladı. Nefret suçlarının kanun kapsamına alınması, yaşam tarzının korunmasıyla birçok siyasal sorunu tedavi etti.” Uslu, bunların yanında partinin risk aldığını belirtiyor. Ana dilinde eğitim, yasak harflere serbestlik getirilmesi ve eski isimlere yer verilmesiyle özellikle Türk seçmenini partinin karşısına aldığına dikkat çekiyor.
   </p>
   <p>
    <span>
     <strong>
      Gezi imajı kırılacak
     </strong>
    </span>
   </p>
   <p>
    Peki, bu risk partiye nasıl yansıyacak? Paket siyasal dengeleri nasıl etkileyecek? Uzun yıllardır siyasal gündemi tek başına belirliyor AK Parti. Gezi Parkı olayları birkaç aydır bunu gölgede bıraksa da paketle yitirdiği gündem yönetimini tekrar eline alacağa benziyor. Siyaset bilimciler paketin muhalefet partilerini içinden çıkılmaz bir duruma soktuğu görüşünde. Destek verse de karşı çıksa da partilerin kaybedeceği aşikâr deniliyor. Necmettin Erbakan Üniversitesi Rektör Yardımcısı Prof. Dr. Birol Akgün, AK Parti’nin paketle birlikte Türkiye’deki fay hatlarının etkinleşmesini engellediği kanaatinde. Kürt sorunu, kamuda başörtüsü serbestisi gibi meselelere yaptığı hamleler sayesinde hem tabanının hem karşı tarafın beklentilerine cevap verdiğini belirtiyor. Paketin bir diğer sonucu ise AK Parti’nin Gezi Parkı olaylarıyla uluslararası arenada bozulan imajını yeniden düzeltmiş olması. Eğer Ruhban Okulu da devreye girerse bunun etkisi daha da kırılacak.
   </p>
   <p>
    Prof. Dr. Akgün, paketin siyasal dengeleri değiştirmeyeceği kanaatinde. Nedeni ise AK Parti’nin karşısında hâlâ bir iktidar alternatifinin olamayışı. Akgün’e göre Öğrenci Andı’nın kaldırılmasının MHP’ye 1-2 puan kazandırmak dışında başka bir yararı olmayacak: “Partiler halkın karşısına bir vizyonla çıkamazsa genel dengeler değişmez. Ancak çözüm süreci dursaydı, eylemler, çatışmalar tekrar yaşansaydı bu partinin elini zayıflatırdı. Barış sürecinin devam ettirilmesi AK Parti’nin işine daha çok yarar.”
   </p>
   <p>
    Bundan sonraki paketlerin akıbeti biraz da bu pakettekilerin hayata geçirilişine bağlı. Çözüm sürecinin geleceği ve 2014 seçimleri, paketler hakkında ipucu verecek. İleri demokrasi anlık bir reforma değil, bir değişim süreci iradesinin sürmesine bağlı.
   </p>
   <hr/>
   <h3>
    <span>
     PAKET NE GETİRİYOR?
    </span>
   </h3>
   <ul>
    <li>
     Seçim barajına üç seçenek Kamuoyundan ve diğer partilerden gelecek desteğe göre üç sistemden biri kabul edilecek: 1-Dar bölge sistemi. Türkiye’nin 550 seçim bölgesine ayrılmasını öngörüyor. Baraj sıfırlanıyor. 2-Daraltılmış bölge. Milletvekili sayısına göre seçim bölgelerinin 3-5 milletvekiline göre bölünmesini esas alıyor. Baraj yüzde 5 oluyor. 3-İkisinden biri seçilmezse, mevcut mevzuatla seçime gidilecek.
    </li>
    <li>
     Yüzde 3’e hazine yardımı Genel seçimlerde yüzde 7 oy alan partilere sağlanan hazine yardımı, artık yüzde 3 oy alana da verilecek.
    </li>
    <li>
     Partilere eş genel başkan İki kişiden fazla olmamak kaydıyla siyasi partilerde eş genel başkan uygulamasının önü açılıyor.
    </li>
    <li>
     Üç sembol isme iade Devletin kanunla verdiği Tunceli yerine Dersim ismi kullanılacak. Aydınlar hâline getirilen Tillo ve Güroymak olarak değiştirilen Norşin isimleri iade edilecek.
    </li>
    <li>
     Üyelik engeli kalkıyor Oy verme hakkına sahip herkes siyasi partilere üye olabilecek. Siyasi Partiler Kanunu’nda üyeliği daraltan engeller kaldırılıyor.
    </li>
    <li>
     Farklı dilde propaganda Siyasi partilerde Kürtçe gibi farklı dil ve lehçelerde propagandanın önü açılıyor.
    </li>
    <li>
     Nefret suçuna ağır ceza Kişinin dili, ırkı, cinsiyeti, dini, mezhebi nedeniyle suç işlenirse cezası daha da artırılacak.
    </li>
    <li>
     Yaşam tarzına saygı TCK’da Bir kimsenin, inanç ve düşüncesiyle ilgili tercihlerine müdahale edene bir yıldan üç yıla kadar hapis öngörülüyor.
    </li>
    <li>
     Klavyelere özgürlük Q, X, W harfleri klavyelerde kullanılabilecek. TCK’da bununla ilgili cezalar kaldırılacak.
    </li>
    <li>
     Toplantı ve gösteri yetkisi Toplantı ve Gösteri Yürüyüşleri Kanunu’ndaki hükümet komiserinin yetkisi, düzenleme kuruluna veriliyor.
    </li>
    <li>
     Özel okullarda Kürtçe eğitim Özel okullarda farklı dil ve lehçede eğitimin önü açılıyor.  Hacı Bektaş Veli Üniversitesi Nevşehir Üniversitesi’nin ismi değiştiriliyor.
    </li>
    <li>
     Kişisel bilgiye güvence Kişisel bilgiler ilgisiz kişiler tarafından kullanılmayacak, güvence altına alınacak.
    </li>
    <li>
     Yardım toplama hakkı Kurban dersi, fitre, zekât gibi yardım toplama konularındaki kısıtlamalar kaldırılıyor.
    </li>
    <li>
     Başörtüsüne özgürlük TSK, Emniyet, HSYK mensupları gibi resmî üniforma giyenlerin dışında kamuda başörtüsü yasağı bitiyor.
    </li>
    <li>
     Öğrenci Andı’nın kaldırılması Geçen yıl ortaokullarda kaldırılan Öğrenci Andı, bu yıl ilkokullarda kaldırılarak sona eriyor.
    </li>
    <li>
     Roman Enstitüsü Bir üniversite bünyesinde Roman Dil Enstitüsü kurulacak.
    </li>
    <li>
     Mor Gabriel Kilisesi’nin iadesi Mardin Midyat’taki Mor Gabriel Ortodoks Kilisesi statüye kavuşturulup, Süryani cemaatine devredilecek.
    </li>
   </ul>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-36726-ileri-demokrasiye-hazirlik-paketi.html), [web.archive.org (arşiv bağlantısı)](http://web.archive.org/web/20131029055714/http://www.aksiyon.com.tr:80/aksiyon/haber-36726-ileri-demokrasiye-hazirlik-paketi.html)
