# İşçi ve emekli için kaynak var

*Nursel Dilek Manavbaşı 2015.10.20*

<div class="pNewsDetailMainContent ctx_content" itemprop="articleBody">
 <p>
  CHP’nin ekonomiden sorumlu Genel Başkan Yardımcısı Doç. Dr. Selin Sayek Böke, siyasetin yeni simalarından. ODTÜ İktisat mezunu. Duke Üniversitesi’nden doktoralı. Bilkent Üniversitesi İktisat Bölüm Başkanı ve İktisadi, İdari ve Sosyal Bilimler Fakültesi Dekan Yardımcısı olarak görev yaptı. Bentley College’da yardımcı doçent, IMF’nin Washington ofisinde ise ekonomist olarak çalıştı. Georgetown Üniversitesi’nde iki yıl ders verdi. Akademik kariyerine rağmen 7 Haziran seçimlerinde siyasete girmeye karar verdi. Hazırladığı ekonomi programıyla hafızalarda kısa sürede yer etti. Belki de ilk defa halk CHP’nin seçim vaatlerine kulak kabarttı. Bunda kendisinin katkısı büyük. Şimdi 1 Kasım için yeniden sahalarda. Kulak kabartılan vaatlerin bu kez sandığa yansıyacağı görüşünde.
 </p>
 <p>
  Böke’nin ailesi tıp camiasında tanınmış isimler. Dede, teyze, dayı, anne, baba doktor. Annesi mücadeleci kişiliğiyle bilinen Dr. Füsun Sayek. 10 yıl Türk Tabipler Birliği Başkanlığı yaptı. Babası ise Hacettepe’nin tanınmış hocalarından Prof. Dr. İskender Sayek. Babası Hatay Arsuzlu, annesi Niğdeli. Dedeleri ise Üsküp’ten İzmir’e göç etmiş. İzmir’de okuduktan sonra hükümet tabibi olarak görev yapmış.  Selin Hanım’ın çocukluğu Ankara’nın Çankaya semtinde geçiyor. İlk siyaseti kokladığı yıllar, annesinin 1996’da CHP’den milletvekilliği adaylığına rastlıyor: “Seçilebilecek bir sırada değilken müthiş çalışmıştı. Biz de o saha çalışmalarında Hatay’da yer almıştık. Siyaseti sahada ilk kokladığım o kampanyaydı. Annemin o mücadeleci ruhu bize, bana ve kardeşime çok işledi. Daha iyiyi söylemek ve çaba sarf etmek gerektiği konusunda biz de kendimizi hep sorumlu hissettik.”
 </p>
 <p>
  Ailedeki tek ekonomist olan Böke’yle hayatını ve Türkiye’nin ekonomideki gidişatını konuştuk.
 </p>
 <p>
  <strong>
   -Nasıl bir ailede büyüdünüz, çocukluğunuz nerede geçti?
  </strong>
 </p>
 <p>
  En büyük avantajım ve şansım huzurlu bir evde büyümek. Aynı zamanda çok renkli bir evde... Ülkenin barındırdığı farklılıkları evin içerisinde ya da doğal hayatın akışında yaşayarak büyüdüm. Onun için de farklılıkları kolay kabul eden, kabul etmenin ötesinde farklılıkların doğal bir şey olduğunu bilen bir çocukluk geçirdim. Bunda hem annemin hem babamın rolü var. Annem ve babam, bütün doktorlar gibi doktorluğun getirdiği sosyal sorumluluğu yerine getiren iki isimdi. Dolayısıyla tıpla ilgili yaptıkları işler iyi hekimlik; ama iyi hekimlik için önce iyi insan olmanın gereği vardı. O yaklaşımla farklı insanlarla iletişimde olunca bu evin içerisine giriyordu. Çocukluğum Çankaya’da geçti. Büyüdüğüm evde yaşamaya devam ediyorum. Aynı mahallede yaşamaya devam etmek, bir arada olmak ve geçmişini bilmenin rahatlığı iyi hissettiriyor bana.
 </p>
 <p>
  <strong>
   -Bentley’de ve  IMF’de ikişer sene çalıştınız. Georgetown’da ders verdiniz. 2015’e kadar da Bilkent’teydiniz. Bu kariyer planlamasından nasıl oldu da siyasete girdiniz?
  </strong>
 </p>
 <p>
  Gezi’den yükselen özgürlükçü ruha ortak olmak için esasında. Ekonomi alanında yapılması gereken önemli işlerin olduğunu görüyor, bununla ilgili yüksek sesle konuşuyordum zaten. Bunu daha aktif bir mecrada yapma teklifi benim için cazipti.
 </p>
 <p>
  <strong>
   -Teklif kimden geldi?
  </strong>
 </p>
 <p>
  Sencer Ayata başkanlığındaki bilim platformumuz belli akademisyenleri bir araya getiren farklı etkinlikler yapıyor. Bu etkinlikler kapsamında partiyle iletişimim vardı zaten. Ama asla akademisyen kimliğiyle siyaset yapma fikrim yoktu. Gezi olaylarından sonra birçok insan gibi kendi çapımda Türkiye’ye yön verme alanının daraldığını, bunu ancak siyasette yapabileceğimi düşündüm. Ama ben bu yönde aktif bir adım atmadım. Genel başkan yardımcılarımızdan bir telefon geldi. ‘Genel başkan sizi davet ediyor, yarın gelir misiniz?’ diye. Davet beni çok heyecanlandırdı ve çok hızlı evet dedim. Galiba hızlı evet dememin altında yatan neden de buna benim de ihtiyaç duyuyor olmamdı.
 </p>
 <p>
  <strong>
   -O sürece kadar partinizin ekonomi politikalarını nasıl buluyordunuz? Eleştirdiğiniz noktaları neydi?
  </strong>
 </p>
 <p>
  Açıkçası partimizin uzunca bir süredir aynı şeyleri söylediğini düşünüyordum. Ekonominin iyi gitmediği, bir reform ihtiyacı olduğu... Herhâlde partide en önemli değişim bunları ifade ediş şeklimizde oldu. Yani doğrudan vatandaşın sıkıntılarını dile getiren, şimdi çözümü de daha yüksek sesle söyleyen bir dönemden geçiyoruz. Bu dönüşüm yeni değil, dört yıllık bir dönüşüm.
 </p>
 <p>
  <strong>
   -Bu dönüşümde sizin de katkınız var. Hazırladığınız ekonomik program yankı buldu.
  </strong>
 </p>
 <p>
  Bu iletişimin değişiminde benim şahsi katkımın olması bana onur verir. Dediğim gibi büyük bir toplumun parçası olduğumuzu ve başkalarının sorununun bizim de sorunumuz olduğunu çok içselleştirmiş bir evde büyüdüm. Merhem olma hevesi duyuyorsunuz ve bunun hissediliyor olması mutlu ediyor.
 </p>
 <p>
  <strong>
   -Dört aylık milletvekilisiniz. Bu süreçte iyi ki siyasete girmişim mi diyorsunuz yoksa nereden bulaştım mı?
  </strong>
 </p>
 <p>
  Yaptığım hiçbir şeyden pişmanlık duymadım. Bunda annem ve babamın çok etkisi var. Her yaşadığımı bir deneyim olarak görebilme bilinciyle büyüdüm. Bu önemli bir deneyim. Mutsuzluk ve umutsuzluk duyduğum bir an yok. Temposu çok farklı bir iş. Akademisyenlik çok tekil bir iş. Siyasetin hızı çok farklı. Derin düşünmeye vakit yok. Hızlı reaksiyon vermeyi öğrenmek gerekiyor. Beni tutan kısmı insanla iletişim. Şimdi daha çok insanla iletişim hâlindeyim. Memnunum. Ama milletvekilliğiyle ilgili ne anladınız derseniz henüz hiçbir şey anlamadım. Dolayısıyla siyaset milletvekilliği kısmını bilmiyorum.
 </p>
 <p>
  <img alt="" src="http://web.archive.org/web/20160304075002im_/http://medya.aksiyon.com.tr//aksiyon/2015/10/19/572252.jpg"/>
 </p>
 <p>
  <strong>
   -İstikşafi görüşmelerdeki heyette yer alan isimlerden biriydiniz. Hangi konularda anlaşamadınız?
  </strong>
 </p>
 <p>
  Görüşmeler istikşafi olarak AKP tarafından tanımlandı. 10 günlük yoğun görüşmenin sonunda bize gelen 3 aylık bir seçim hükümeti teklifiydi. Bizim ortaya koyduğumuz koalisyon teklifiyle hiç örtüşmeyen bir teklifti. Biz 7 Haziran’da sonra şunu gözlemledik: Millî irade dedi ki uzlaşın, birlikte hükümet kurun. CHP de 14 maddelik, evrensel değerleri içinde barındıran ilkeler açıkladı. Esasında o ilkeler genel çerçeveyi ortaya koyuyordu. AKP’nin CHP’ye yaptığı ilk ziyarette üç temel unsuru öne çıkardık. Birincisi, yüksek profilli bir hükümet olacaksa koalisyon olsun. Yüksek profilden kasıt şu: Sayıca temsiliyetimiz yüksek. AKP ve CHP, millî iradenin büyük bir kısmını temsil ediyor. Ama daha da önemlisi biz yüksek profilli işler yapacak bir hükümet olalım. Türkiye’nin çok büyük sorunları var. Biz öyle bir hükümet kuralım ki zor işleri yapan bir hedef koyalım. 4 yıllık bir vizyon koyalım. Bir de samimiyet ve güven üzerine inşa edilmeli. Bu koşulların hiçbirini barındırmıyordu üç aylık seçim hükümeti. Yüksek profilli iş yapmaya imkân yok, 4 yıllık bir vizyonu yok, samimi değil ve güven vermiyor.
 </p>
 <p>
  <strong>
   -Anketlere göre yine kimse tek başına iktidar olamıyor. Sonuç değişmezse bu kez koalisyon mümkün mü?
  </strong>
 </p>
 <p>
  CHP’nin hedefi tek başına iktidar. Hazırladığımız seçim bildirgesi bir iktidar programı. Öyle olduğu, AKP’nin seçim bildirgemizi sahiplenmesinden belli oluyor zaten. Sonuç çıktıktan sonra değerlendirmek lazım ama 7 Haziran sonrası CHP’nin yaklaşımı belli. Önce Türkiye dedik, Türkiye’nin ihtiyaçları için bu koalisyonun kurulmasını istedik. Sorumluluk sahibi bir siyasi yaklaşım gösterdik.
 </p>
 <p>
  <strong>
   -İki seçime giderken CHP’nin ekonomik vaatleri çok konuşuldu, ses getirdi. Ancak sanki oy olarak geri dönüşü olmadı. Halk ekonomi politikalarını dikkate almıyor mu?
  </strong>
 </p>
 <p>
  7 Haziran’dan önce CHP net bir karar vermiş oldu ve şunu söyledi: Siyasetin dinî inançlara, etnik kimliklere ve yaşam tarzına kısıtlanmış olması çok büyük hata. Hangi inançtan, hangi etnik kimlikten olursak olalım hepimizin ortak kaygısı var; ev ekonomisi. Birleştirici bir mesaj verdik ekonomiyle ilgili. 78 milyonun sorununu biliyor ve görüyorum mesajıydı. Ve Türk siyasetini o günden değiştirdik. Bu seçim sonuçlarına yansımamış görünebilir ama biz şunu gördük sandık çıkışı anketlerinde: Bütün seçmenler CHP’nin vaatlerini duymuştu. Bütün seçmenler ilk defa CHP’ye kulaklarını açmıştı. Bunların uygulanmasını da çok istiyorlardı ancak ‘duyduk ama bir bakalım’ diyorlardı.
 </p>
 <p>
  <strong>
   -Neden?
  </strong>
 </p>
 <p>
  Çok haklılar. Çünkü ilk kez bu düzeyde kapsayıcı bir mesaj veriliyordu. Bunun zaman alacak olması normal. Çok zaman almayacağını, bu seçime yansıyacağını düşünüyorum. “CHP’nin vaatleri uygulansa çok iyi olur ama…” diyen bir kitle var. Bu anlamda pozitif algıyı biz gördük. Ancak şunu unutmamak lazım: Türk siyaseti uzun bir süredir kutuplaştırılmış vaziyette. Bunun değişmesi vakit alacaktır. Siyaset maalesef etnik kimlik ve inanç üzerinden ayrıştırıcı bir noktaya gelmiş. Öyle olduğu için de nereye oy verdiğiniz kadar nereye oy vermediğiniz de konuşulur hâle gelmiş. Ekonomi konuşarak bunu kırma yönünde önemli bir adım attık.
 </p>
 <p>
  <strong>
   -AKP’nin seçim vaatlerini nasıl buldunuz?
  </strong>
 </p>
 <p>
  CHP’nin seçim bildirgesinin kopyası olan bir şeye olumsuz demem mümkün değil! Gayet doğru tespit etmişler. Biz âdeta iktidar koltuğunda oturuyormuşuz gibi 7 Haziran’da da söylemiştik. Bilgiye o kadar hâkim ve detaylı bakıyoruz ki biz Türkiye’nin kaynağı olduğunu, hatta daha çok kaynağı olduğunu, var olan bir kaynağı doğru kullanacak bir iktidarla kaynak sıkıntısı olmayacağını açıkça ifade etmiştik. Şimdi AKP’nin hem benzer vaatlerde bulunması hem de kaynak sorunu olmadığını ifade eder hâle gelmiş olması CHP’nin bir adım önde olduğunu gösteriyor. Türkiye’nin bir ortak akıl üretmeye ihtiyacı var. CHP de ortak aklın adresi olarak kendini ortaya çıkarıyor.
 </p>
 <p>
  <strong>
   -AKP’nin beğendiğiniz bir ekonomi politikası var mı?
  </strong>
 </p>
 <p>
  2007’den beri üçüncül bir ekonomik reform paketinden bahsedemez hâle geldik ve o yüzden günceli hatırladığımızda maalesef olumlu bahsedecek bir şey yok. Sürdürülebilir ve sosyal dengeleri gözeten bir büyüme performansına dönüşmesi için iktidarda olanlar imkânları doğru kullanmadı.
 </p>
 <p>
  <strong>
   -Ali Babacan ve Mehmet Şimşek’i başarılı buluyor muydunuz?
  </strong>
 </p>
 <p>
  13 yıllık iktidarın parçası insanların şikâyet etmeyip işi icra etmesi gerekir. Ne yapılması gerektiğini anlatma makamı değildir bakanlık koltuğu. Her ikisi de ne yapılması gerektiğini anlatıyor. Yapan olmak zorundalardı. Şu anda çok düşük bir seviyede büyüyoruz. İşsizliğimiz çok yüksek. Özellikle gençlerimize iş imkânı sağlayamayan bir ekonomik düzen içerisindeyiz. Bunlar bence bir krizin nüveleri.
 </p>
 <p>
  <img alt="" src="http://web.archive.org/web/20160304075002im_/http://medya.aksiyon.com.tr//aksiyon/2015/10/19/572251.jpg"/>
 </p>
 <p>
  <strong>
   -Siyasi partiler, asgari ücreti 1.300’den 2 bin liraya kadar değişen rakamlara çıkaracaklarını vadetti. Ancak iş dünyasının buna tepkili olduğu söyleniyor.
  </strong>
 </p>
 <p>
  Biz hükümet programına dâhil ettiğimiz programı bütün paydaşlarıyla görüştük. Bunu da görüştük. Biz 1500 liraya çıkartırken şu anda net 1054 lira geçiyor asgari ücretlinin eline. 5 milyon kişi bu rakamla çalışıyor. Fakat bunun üzerine işveren, gelir vergisi ödüyor, sigorta primi ödüyor, yani ek bir maliyet daha var. Biz de diyoruz ki işveren gelir vergisi ödemesin devlete, onu devlete ödemek yerine, çalışanına ödesin ve net asgari ücreti artırsın. Dolayısıyla 1500’e çıkartırken maliyeti devlet ve işveren arasında paylaştırıyoruz. Bunun yanında SGK prim yükünü de işverenle paylaşacağımız bir düzenleme yapıyoruz. Sigorta primini, vergisini ödeyen bütün esnafa ve KOBİ’lere sıfır faizli kredi vereceğimizi söylüyoruz. Bu ne demek: 1500’e asgari ücretliyi çalıştır, onun primini öde, eğer sen o primi ödersen sana faizsiz kredi ödemesi sağlayacağım. Dolayısıyla esasında yeniden dağılımı konuşuyoruz. İşveren bunu duyduğunda da hiçbir problem olmuyor. Onlar da daha fazla vermek istiyor çünkü verimliliğin artacağını biliyorlar. Ucuz emekle rekabet etmeye çalışan değil, nitelikli emek gücü ve nitelikli üretimle rekabet eden bir ülke olmayı hedefliyoruz.
 </p>
 <p>
  <strong>
   -Seçmen 7 Haziran’dan beri hiçbir şeye yatırım yapmıyor. Siz ekonomist olarak ne önerirsiniz?
  </strong>
 </p>
 <p>
  Vatandaşın yapması gereken, bizi iktidara taşımak. Aksi takdirde borç sarmalıyla tüketebildiği modelde bir değişiklik olmayacak ve hep aynı kaygıyı duyacak. Hâlbuki biz zenginleşmesi için bir ekonomik model ortaya koyacağız. Dolayısıyla borçlanarak değil, parasını kazanarak refah içerisinde yaşayacağı bir ülke mümkün. Zaten tasarruf edemeyeceğimiz kadar düşük gelirlerde yaşıyoruz. Bu kadar çok belirsizliğin olduğu dönemde beklemek, ani kararlar vermemek daha doğru olur diyebilirim.
 </p>
 <p>
  <strong>
   -7 Haziran’dan sonra dolar kuru 3 lirayı geçti. Sene başından itibaren Türk Lirası yüzde 35 değer kaybetti.
  </strong>
 </p>
 <p>
  Reform yapmayan iktidarın keyfine göre ekonomik kararların verildiği bir ülkede ne yerli yatırımcı olur ne yabancı yatırım olur ne de istihdam sağlayacak herhangi bir ekonomik faaliyet gerçekleşebilir. Bunun üstüne bir de millî iradeyi tek kişinin üstüne sıkıştırırsanız siyasi riskler de artar. 7 Haziran’dan sonra koalisyon görüşmelerinden önce piyasalar sakindi. Fakat ağustosta koalisyonun ortaya çıkmayacağı açıklanınca, AKP  tek kişinin iradesini dikkate alınca TL değer kaybeden iki paradan biri oldu.
 </p>
 <p>
  <strong>
   -Bu durum vatandaşa nasıl yansıdı?
  </strong>
 </p>
 <p>
  Vatandaş ‘Bana ne!’ diyemiyor bu duruma. Çünkü bu enflasyonu körüklüyor. Siz domatesi topladınız tarlanızdan, onu pazara götüreceksiniz. Ben de pazardan o domatesi alacağım. Petrolü dolarla alıyoruz. Türk Lirası değer kaybettikçe petrol pahalanıyor. Çiftçi o domatesi kamyonuyla pazara getirirken ürün pahalandı. Ben pazara gittiğimde onu daha pahalı aldığımda doğrudan enflasyon demek. Bu sırf 13 Ağustos’tan sonra 48 milyar zarar yazmasına sebep oldu şirketlerin. Bu şirket ne yapar? İşçi çıkartır, bazısını yarı zamanlı çalıştırır, üretim olmaz.
 </p>
 <p>
  <strong>
   -Sadece 3,1 büyüdük. Cumhuriyet tarihinin ortalamasından düşük. Büyümeye ivme kazandırmak mümkün mü?
  </strong>
 </p>
 <p>
  İyi bir yönetimle mümkün. Yüzde 3,1 Türkiye için düşük bir büyüme. Türkiye genç bir nüfusa sahip. Her yıl iş piyasasına 800 bin yeni kişi giriyor. Bizim ekonomik olarak canlı olmamız gerekiyor ki yeni gelen gençlere iş sağlayabilelim. Yüzde 3 büyüme Türkiye’yi daha iyi bir yere taşımaya da, ihtiyaçlarını karşılamaya da yetmiyor. 2007’den beri hiçbir reform yapılmıyor, sadece bize masal anlatılıyor.
 </p>
 <p>
  <strong>
   -Halkın en çok şikâyet ettiği sorunlardan biri de işsizlik. Bununla ilgili formülünüz nedir?
  </strong>
 </p>
 <p>
  İşsizliğin temel çözümü üretimden geçiyor. İş sahaları oluşturmamız gerekiyor, ülkenin yatırım yapılır hâle gelmesi gerekiyor. Bunun için de hukukun üstünlüğü gerekiyor. Hukukun üstünlüğü sağlanmazsa yatırım yapılmaz. Yatırım yapılmazsa üretim olmaz. Üretim olmazsa işgücüne ihtiyaç kalmaz. İşgücüne ihtiyaç kalmazsa işsizlik patlar. İşsizlik olursa sosyal bunalım ve baskı olur. Ve çöküş gelir.
 </p>
 <p>
  <strong>
   KREDİ KARTI FAİZLERİNİ SİLMEK ÇOK KOLAY
  </strong>
 </p>
 <p>
  <strong>
   -Vaatleriniz arasında 5 milyon vatandaşın  kredi kartı ve kredi faiz borcunun en az yüzde 80’ini silme sözü var. Nedir formülünüz?
  </strong>
 </p>
 <p>
  Bu çok önemli bir konu. Çünkü Türkiye’de borçlunun çok arttığı bir dönemdeyiz. Bunun en önemli sebebi de borçlanarak tüketir hâle gelmemiz. Bu yükü vatandaşın üzerinden almamız gerektiğini düşünüyorum. Bankalar geri dönmeyeceğini bildikleri kredilerde, yani artık ödenemeyeceğini bildikleri kredilerde yüzde 80’ini zarar yazıyor. Yani artık ben bu yüzde 80’i alamam diye düşünerek kalan yüzde 20’sini varlık yönetim şirketi diye adlandırılan tahsilat şirketlerine satıyor.  Diyelim ki sizin 100 lira faiz borcunuz var bankalara ödeyemediğiniz. Banka diyor ki ben bu 80 lirayı alamayacağımı biliyorum. Bunu 20 liralık bir borçmuş gibi varlık yönetim şirketine devrediyorum. Varlık yönetim şirketi 20 liraya aldığı borcun 20 lirasının peşinde koşmuyor, 100 lirasının peşinde koşuyor. Bu durumda ne oluyor? Siz hâlâ 100 lira borçlusunuz; bankaya değil ama varlık yönetim şirketlerine. Biz de diyoruz ki madem bankalar 80 lirasını silmeye, bunun 20 lirasını almaya razı, varlık yönetim şirketlerini araya koymadan bankalar vatandaşın o faizinin yüzde 80’ini silebilirler. Geri kalanını da ödenebilir bir yapıya dönüştürebilirler. Biz varlık yönetim şirketlerinin aradan kaldırılmasını, doğrudan vatandaşın bundan faydalanmasını sağlıyoruz.
 </p>
</div>


Kaynak: [www.aksiyon.com.tr](http://www.aksiyon.com.tr:80/roportaj/isci-ve-emekli-icin-kaynak-var_552621), [web.archive.org (arşiv bağlantısı)](http://web.archive.org/web/20160304075002/http://www.aksiyon.com.tr:80/roportaj/isci-ve-emekli-icin-kaynak-var_552621)
