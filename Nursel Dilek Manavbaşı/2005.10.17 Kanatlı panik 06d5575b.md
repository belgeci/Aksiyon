# Kanatlı panik

*Nursel Dilek Manavbaşı 2005.10.17*

<div>
 <p>
  <font>
   Aslında, dünya ölçeğinde konuşulan felekat senaryolarının tam da üstüne geldi; Balıkesir'in Kızıksa beldesinde görülen ‘kuş gribi’ Türkiye’yi ayağa kaldırdı. Tarım, Sağlık, Çevre ve Orman bakanlıkları hemen olaya müdahale etti. “Panik gereksiz ama ihmale de gelmez” düşüncesinden hareket eden ‘kriz yönetimi’ şimdiye kadar iyi işledi.
   <br/>
   <br/>
   Balıkesir’in Manyas ilçesinin Kızıksa beldesinde 7 Ekim Cuma sabahı hindilerin ölümüyle ortaya çıkan virüs Türkiye’yi ayağa kaldırdı. Virüs tetkik edilmesi için İngiltere’ye gönderildi ve gözler Avrupa Birliği’ne (AB) çevrildi. AB referans laboratuvarının sonuçları açıklamasının ardından tam bir panik havası yaşandı. Çünkü Türkiye’deki virüs Sibirya, Moğolistan ve Çin’de görülen ölümcül virüs H5N1’le aynıydı. Matematik formülü gibi hayatımıza giren H5N1 virüsü akıllara kazındı. Olayın ortaya çıkmasıyla Tarım, Sağlık, Çevre ve Orman bakanlıkları alarma geçti. Virüs nedeniyle ölüm yaşanmadı; ancak 20 kilometre çapındaki alanda karantina tedbirleri uygulanarak çoğu hindi olmak üzere 5 bin kanatlı hayvan itlaf edildi.
   <br>
    <br>
     Dünya Sağlık Örgütü’nün kuş gribinin insanlara bulaşması halinde 150 milyon kişinin hayatını kaybedeceğini açıklamasından hemen sonra Kızıksa’da yaşanan hadise günlerdir tartışılıyor. Kuş gribinin insanlara sıçraması ve salgın olması halinde 400 bin ila 4 milyon arasında insanın ölebileceği bile iddia edildi. Kuşların Avrupa, Asya ve Afrika kıtaları arasında takip ettiği en önemli göç güzergahında yer alan Türkiye, ilk kez biyolojik zenginliğinden kaynaklanan bir sorundan darbe yedi. Panik havasında verilen haberler, zamanında ve yerinde alınan tedbirlere rağmen beyaz et tüketiminden ihracata kadar birçok noktayı olumsuz etkiledi.
     <br>
      <br>
       Virüsü Türkiye’ye taşıyan göç yolları günlerdir gözetim altında. Tarım Bakanlığı, Balıkesir ve çevresinden başlamak üzere birçok yerde göl, sulak alan ve konaklama yerlerini taradı. Orman Bakanlığı son tedbir olarak geçen cuma akşamından itibaren kanatlı yaban hayvanlarının avlanmasını ikinci bir emre kadar yurt genelinde yasakladı. Peki her yıl 1,5 milyon kuşun göç ettiği, 462 kuş türünü barındıran 135 sulak alan gerçekten korunabiliyor mu? Tavuk vebası olarak da bilinen kuş gribi virüsünü Türkiye’ye taşıyan kuşlar nereden geldi?
       <br>
        <br>
         İlk virüs 100 yıl önce İtalya’da bulundu
         <br/>
         <br/>
         Avrupa ve Asya’dan Afrika’ya uzanan iki önemli kuş göç koridoruna sahip olan Türkiye’ye virüs Avrupa’dan göçen kuşlarla geldi. Çevre ve Orman Bakanlığı’nın ‘Kuş Göçleri ve Kuş Gribi Raporu’nda yer alan bilgilere göre kuşların çoğu Doğu, Güney ve Orta Avrupa’dan gelerek İstanbul ve Çanakkale boğazları üzerinden giriş yapıyor. Boğaziçi’nden başlayan ilk duraktan sonra Manyas, kuşlar için tam bir dinlenme yeri. Çünkü buradan itibaren bin ila 2 bin kilometrelik uçuşlarla Akdeniz ve Ortadoğu üzerinden Afrika’ya yolculuk başlıyor.
         <br/>
         <br/>
         Raporu yakından bilen bir yetkili, kuş gribi konusunda AB’nin telaşlı açıklamalarına açıklık getiriyor: “Çünkü Avrupa bu kuşların kendi ülkelerinin göl, gölet ve konaklama yerlerinden geldiğini biliyor.” Dünya veterinerlik literatürüne ilk kez 100 yıl önce İtalya’da giren Avian Influenza virüsü yıllardır Avrupa’da en büyük salgın tehdidi olarak algılanıyor. Altı yıldır mücadelesini sürdüren İtalya’da 1999-2001 döneminde H7N1 olarak bilinen virüsün A alt tipi görüldü. 13 milyon kanatlı bu yüzden itlaf edildi.
         <br/>
         <br/>
         Kuzey-güney istikametindeki büyük göçe Avrupa ülkelerinde bulunan 5 milyondan fazla kuş türü katılıyor. Türkiye’ye gelen 1,5 milyon kuşun yarıya yakını eylül-ekim ayları sonrasında sulak alan ve göllerde kalmayı seçiyor. Bunu göz önünde bulunduran Doğa Koruma ve Milli Parklar Genel Müdürlüğü 81 ilin valilikleri ve dernekler kanalı ile 11 bin gönüllü üyesi bulunan kuş gözlem gruplarını uyardı. Kuş gözlemcileri artık kuş gribi vakalarına ve tabiattaki hayvan hastalıklarına ve ölümlerine karşı duyarlı davranacak. Ancak av yasağı nedeniyle 77 bin sertifakalı avcı gerçek manada kuş gribi ve hayvan hastalıklarını gözetleme işlevini yerine getiremeyecek.
         <br/>
         <br/>
         Sulak alanlarda risk bitmedi
         <br/>
         <br/>
         Ülkemizde kalan kuşların kısa mesafeli bölgesel uçuşlarının çok dikkatli bir şekilde izlenmesi gerekiyor. Kuşların bu sene içindeki sonbahar göçünü tamamlamış olması riski azaltsa da özellikle sulak alanların mercek altına alınması gerekiyor. Çünkü aralık, ocak ve şubat aylarında Türkiye’ye konaklamaya gelen su kuşları, göçmen kuşlardan daha riskli.
         <br/>
         <br/>
         Türkiye Kuş Göçleri Araştırma Takımı lideri Mehmet Veli’ye göre Ocak, şubat aylarında su kuşları bütün sulak alanları kaplayacak. Türkiye’nin yüzden fazla sulak alanı bulunuyor. Üstelik bu alanlardaki bazı bölgelerde yoğun olarak tarım ve hayvancılık yapılıyor. Veli, acilen bu bölgelerin kontrol edilmesi ve çevresinde yaşayanların uyarılması gerektiğine dikkat çekiyor. Hayvanların bu bölgelere salıverilmemesi ve dezenfeksiyona önem verilmesi şart. Kuş gözlemcisi Ahmet Kütükçü de sulak alanlardaki kuşların daha fazla risk taşıdığını ifade ediyor. Su kuşlarının gün içerisinde kısa mesafeli göçleri virüsün taşınmasını kolaylaştırıyor. Bunların içinde en belirgin olanları Manyas-Ulubat-Kocaçay üçlüsü ile Tuz gölü ve diğer çevre göller arasındaki uçuşlar. Ayrıca kazlar, Tuz gölü çevresinde aralık sonundan mart başına kadar tarlalar ile tuzlu göller arasında yoğun günlük uçuşlar yapıyor.
         <br/>
         <br/>
         Risk taşıyan yerler Manyas’tan sonra Göller Bölgesi, Beyşehir, Akşehir, Sapanca, Ulubat, Eğridir gölleri, Ege Bölgesi’nde Dalaman sulak alanları, Dalyan Göllük Deltası sulak alanları, Büyükmenderes, Adana, Hatay ve kuşların göç yolları üzerinde bulunan 36 sulak alan. Uzmanlara göre, sulak alanlar hastalığın çıkma ihtimalinin en yüksek olduğu yerler. Ayrıca göçmen kuşların ilkbaharda güneyden kuzeye doğru göçü riski daha da arttıracak.
         <br/>
         <br/>
         Salyalarından bulaşıyor
         <br/>
         <br/>
         Ülkemizde konaklayan su kuşları arasında ördekgiller, balıkçıllar, pelikan, elmabaş, patka gibi birçok su kuşu yer alıyor. Bunların içerisinde özellikle ördeklerin H5N1 virüsünü taşıdığı ve salyalarından virüsü daha kolay bulaştırdığı söyleniyor. Ördeklerin virüse karşı bağışıklık sistemlerinin olması hastalığın anlaşılmasını zorlaştırıyor. Bir an önce önlem alınmasının gerektiğini vurgulayan Veli’ye göre, avcılığın yasaklanması doğru karar. Ellerin sürekli yıkanıp giysilerin değiştirilmesi enfeksiyonu önlemede en etkili yol. Ayrıca  ilaçla ilgili olarak acilen devletin seri üretime geçmesi için de çağrıda bulunuyor.
         <br/>
         <br/>
         Türkiye Çevre Koruma ve Yeşillendirme (TURÇEK) Genel Sekreteri Aydın Atıcı, risk olan yerlerde bilimsel yeterliliğin olmadığını belirtiyor. Atıcı, Avrupa’da durumun daha farklı olduğunu, mesela Almanya’da herhangi bir kuş türünde azalma tespit edildiğinde, bunun elektrik tellerinden kaynaklandığı ortaya çıkınca da telleri yer altına çektiklerini belirtiyor. Yani ülkemizde detaylı kuş gözlemlerinin yapılarak risklerin belirlenmesi şart.
         <br/>
         <br/>
         Kırım Kongoyu da leylekler getirmiş
         <br/>
         <br/>
         Kuş bilimcilerin bir başka önemli tespiti ise kuşların taşıdığı diğer hastalıklarla ilgili. Kuş bilimci Ahmet Kütükçü, ülkemizde kuşlarla ilgili gözlemciliğin yeterli olmadığı iddia ediliyor. Ayrıca Kütükçü, geçtiğimiz aylarda ülkemizin gündemini meşgul eden Kırım Kongo hastalığını da leyleklerin getirdiğini belirtiyor.
         <br/>
         <br/>
         Grip kuşlarda iştahsızlık ve tüylerinin buruşması belirtileriyle ortaya çıkıyor. Hastalığa yakalanan kuşların ateşlerinin yükseldiği, halsizleştikleri, ishal oldukları, aşırı susuzluk çektikleri gözleniyor ve derilerinin altında şişlikler meydana geliyor. İnsanlardaki ilk belirtiler ise ateş yükselmesi, öksürük, boğazda hassaslık, kas ağrısı, göz enfeksiyonları, zatürree, solunum zorluğu. Virüs, hastalığa yakalanan kişileri en az 3-5 gün yatağa bağlıyor.
         <br/>
         <br/>
         Bu ağır tablo 65 yaş üzerindeki kişiler, 2 yaş altındaki çocuklar, hamile kadınlar ve kalp, akciğer, diyabet hastalıkları gibi herhangi bir hastalığı olan her yaştaki insanı tehdit edebiliyor. Hasta bir kişinin bir ortama girip çıkması bile o ortamda bulunan kişileri hastalığın bulaşması açısından risk altına sokuyor. Bu nedenle uzmanlar grip için evde, iş yerinde, okullarda, kreşlerde, toplu taşıma araçlarında çok kolaylıkla bulaşır uyarısında bulunuyor. Dünya Sağlık Örgütü’nün uyarısının ardından hiç beklenmedik şekilde kuş gribi Türkiye’de patladı. Görünen o ki bakanlıkların yerinde müdahalesi ve alınan tedbirler sayesinde şimdilik kuş gribi krizi iyi yönetildi. Ancak tedbirlerin sürmesi gerekiyor. Aslında her şeyi Tarım Bakanı Mehdi Eker’in sözleri özetliyor: “Paniğe kapılmayalım ama ihmalkâr da davranmayalım.”
         <br/>
         <br/>
         <br/>
         <br/>
         HASTALIĞIN DÜNYADAKİ SEYRİ
         <br/>
         <br/>
         <br/>
         <br/>
         1980’in ortalarında H5N2 virüsünün görüldüğü ABD’de 17 milyon kanatlı hayvan itlaf edildi. İtalya’da, H7N1 influenza A alt tip virüsü 9 ay içinde mutasyona uğrayarak yüksek ölüm hızına kavuştu. 13 milyon kanatlı telef oldu. Hayvandan hayvana geçen virüsün insan ölümüne yol açtığı yer ise Hong Kong oldu. Burada, Şubat 2003’te biri ölümle seyreden Avian İnfluenza H5N7 alt tipli 2 vaka görüldü. Şubat 2003’te Hollanda’da görülen H7N7 virüsü de bir veteriner hekimin ölümü ve 83 hafif hastalık tablosuyla atlatılabildi. Yine Hong Kong’da 1999’da H9N2 adlı virüs nedeniyle görülen hafif seyirli iki, Aralık 2003’te hafif seyirli bir vaka yaşandı. Vietnam’ın kuzeyinde 2004 yılı Ocak ayında ciddi şiddetli solunum yolu enfeksiyonu ile seyreden bazı vakalar görüldü. Buradaki virüsün ise A H5N1 olduğu belirlendi.
         <br/>
         <br/>
         <br/>
         <br/>
         ÖRDEKLERE DİKKAT!
         <br/>
         <br/>
         <br/>
         <br/>
         Doğu, Güney ve Orta Avrupa’dan gelerek İstanbul ve Çanakkale boğazları üzerinden geçen göçmen kuşlar için Türkiye bir konaklama merkezi konumunda. En önemli durakları ise Manyas Kuş Cenneti. Ülkemize uğrayan su kuşlarından ördekler, H5N1 virüsünü kolayca bulaştırıyor.
         <br/>
         <br/>
         <br/>
         <br/>
         SORULARLA KUŞ GRİBİ
         <br/>
         <br/>
         <br/>
         <br/>
         Kuş gribi nedir?
         <br/>
         <br/>
         Kuşlar arasında hızla yayılan bulaşıcı bir hastalık. Hastalığın taşıyıcısı ise göçmen kuşlar. Virüs, bu hayvanların bağırsaklarında yaşıyor ve dışkılarıyla atılıyor.
         <br/>
         <br/>
         Nasıl yayılıyor?
         <br/>
         <br/>
         Kuşlar, salya, burun akıntısı ve dışkılarıyla virüsü etrafa yayıyor. Bunlarla temas eden kanatlı hayvanların hastalığa yakalanmasıyla büyük salgınlar ortaya çıkıyor.
         <br/>
         <br/>
         İnsana nasıl bulaşıyor?
         <br/>
         <br/>
         Hasta hayvanlarla temasla, onların salgı veya dışkılarının vücuda girmesiyle bulaşıyor. İnsandan insana geçmiyor. Ancak, zamanla bu özelliği kazanma ihtimalinin olduğu söyleniyor. Virüsün, insan vücudunda değişime uğrayarak yeni bir virüse dönüşmesi durumunda böyle bir tehlikenin ortaya çıkacağı belirtiliyor.
         <br/>
         <br/>
         Avrupa’da bu virüse rastlandı mı?
         <br/>
         <br/>
         İlk kez 1999-2000 yılında İtalya’da, daha sonra  2003 yılında Hollanda da hastalıkla karşılaşıldı. Aynı yıl Belçika ve Almanya’da bazı örneklere rastlandı. Hollanda’da 30 milyon kanatlı hayvan öldürüldü.
         <br/>
         <br/>
         Vakalar büyük bir salgına yol açar mı?
         <br/>
         <br/>
         Uzmanları en çok korkutan, virüsünün insanlarda görülüp grip virüsünün genleriyle birleşip mutasyon geçirerek insandan insana yayılmaya başlaması.
         <br/>
         <br/>
         Tedavisi var mı?
         <br/>
         <br/>
         Tedavi destek tedavisi olup kuş gribi etkeni virüs, mevcut iki tip antiviral ilaçtan birisine dirençli. Direnç problemi nedeniyle virüs tedavide zorluğun sinyallerini veriyor. Hastalığa  önlem olarak verilen tek ilaç Tamiflu. Hastalıkla ilgili olarak henüz etkin bir aşısı da bulunmuyor.
         <br/>
         <br/>
         Beyaz et yemekten bulaşıyor mu?
         <br/>
         <br/>
         Virüs sıcakta ölüyor. Bu nedenle beyaz etin ve yumurtaların en az 80-90 derecede pişirilmesi öneriliyor.
         <br/>
         <br/>
         İstanbul Veteriner Hekimler Odası Başkanı Prof. Dr. Tahsin Yeşildere, kuş gribinin diğer ülkelere kıyasla Türk insanına bulaşmasının biraz zor olduğunu iddia ediyor. Ancak, yine de tedbiri elden bırakmamak gerekiyor. İşte alınabilecek bazı önlemler:
         <br/>
         <br/>
         KORUNMAK İÇİN NELER YAPILMALI?
         <br/>
         <br/>
         Tavuk çiftliklerinde çalışanlar eldiven, maske ve önlük giymeli.
         <br/>
         <br/>
         Eller sabun ve bol suyla yıkanmalı.
         <br/>
         <br/>
         Kanatlı ürünler iyice pişirildikten sonra tüketilmeli.
         <br/>
         <br/>
         Hayvanlara ait dışkı, salya ve burun akıntılarına temas edilmemeli.
         <br/>
         <br/>
         Ölen tavuklar yakılmalı veya derince açılan çukurlara üzerlerine sönmemiş kireç dökülüp gömülmeli.
         <br/>
         <br/>
         Vitamin yönünden meyve ve sebze tüketilmeli.
         <br/>
         <br/>
         Özellikle avcılar ve kanatlı hayvan yetiştiriciliği ile uğraşanlar bu konuda çok dikkatli olmalı.
         <br/>
         <br/>
         Hastalığın görüldüğü ülkelere seyahat edenler, hayvan çiftliklerine ve pazarlarına gitmemeli.
         <br/>
         <br/>
         Seyahat dönüşünde kişinin sağlığı 10 gün süreyle izlenmeli ve grip belirtileri görülürse derhal bir hekime başvurulmalı.
         <br/>
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </p>
 <p>
  <font>
   (Bu yazı 695 kez okunmuştur)
  </font>
 </p>
</div>


Kaynak: [www.aksiyon.com.tr](http://www.aksiyon.com.tr:80/yazdir.php?id=22692), [web.archive.org (arşiv bağlantısı)](http://web.archive.org/web/20060104141700/http://www.aksiyon.com.tr:80/yazdir.php?id=22692)
