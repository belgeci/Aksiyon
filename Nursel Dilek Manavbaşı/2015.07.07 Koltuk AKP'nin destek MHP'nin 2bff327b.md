# Koltuk AKP'nin destek MHP'nin

*Nursel Dilek Manavbaşı 2015.07.07*

<div class="pNewsDetailMainContent" itemprop="articleBody">
 <p>
  13 yıl aradan sonra muhalefetten birinin Meclis başkanı olması beklenirken MHP’nin desteğiyle AKP yine 2 numaralı koltuğu kimseye kaptırmadı! Koltuk Erdoğan’ın en güvendiği isimlerden İsmet Yılmaz’a gitti.
 </p>
 <p>
  Başkanlık, Meclis’in en prestijli makamlarından. ‘2 numara’ denilmesinin nedeni, cumhurbaşkanının olmadığı zamanlarda yerine vekâlet eden tek ismin Meclis başkanı olması. Yeri gelip liderleri bir masa etrafında toplaması, kriz dönemlerinde partiler arası hakem rolü üstlenmesi, parlamentodaki en önemli oturumları, başkanlık divanını yönetmesi gibi kritik görevleri var makamın. Ayrıca devletin 001 plakalı resmî aracına sahip olması ona itibar kazandıran bir diğer ayrıntı.
 </p>
 <p>
  Meclis Başkanlığı, AKP’nin iktidara geldiği 2002’den beri parti için neredeyse ‘çantada keklik’ koltuklardan biri. Muhalefetin şansının hiç olmadığı seçimlerde AKP istediği ismi başkanlık koltuğuna oturtabiliyordu. Köksal Toptan, Mehmet Ali Şahin, Bülent Arınç, Cemil Çiçek, AKP döneminde bu koltuğa oturan isimler. Ancak 7 Haziran seçimleri AKP’nin 258, CHP’nin 132, MHP ve HDP’nin 80’er milletvekili çıkardığı bir tablo oluşturdu. Bu tablo, hiçbir partinin tek başına başkanlık koltuğunu kazanmasına imkân vermiyordu.
 </p>
 <p>
  Parlamentonun en yaşlı üyesi sıfatıyla Meclis’i açan Deniz Baykal, CHP’nin adayı olarak çıktı karşımıza. MHP’nin adayı Ekmeleddin İhsanoğlu ve HDP’nin adayı Dengir Mir Mehmet Fırat karşısında şansı daha yüksekti. Genel seçim sonrası Erdoğan’la görüşmesi bu ihtimali güçlendiriyor, kazanmasına ise kesin gözüyle bakılıyordu. Hatta kulislerde AKP-CHP koalisyonunun tamam olduğu, bu yüzden Baykal’ın seçilmesinin koalisyonun da ilk işareti olacağı söylentiler arasındaydı. Ancak bütün bu söylentiler MHP lideri Devlet Bahçeli’nin “HDP Baykal’ı desteklerse biz desteklemeyiz.” cümlesiyle çıkmaza girdi. Seçime saatler kala bu açıklama ibrenin AKP adayı İsmet Yılmaz’a kaydığını gösterdi.
 </p>
 <p>
  Nitekim öyle de oldu. MHP’nin kilit parti olduğu seçimde Deniz Baykal 182 oy alırken, İsmet Yılmaz 258 oyla başkan oldu. HDP’den 50 vekilin Baykal’ı desteklediği seçimde MHP’nin 78 geçersiz oyuyla koltuk AKP’ye gitti. Muhalefetin 13 yıl sonra denklemi çözmesi beklenirken AKP Meclis Başkanlığı’ndaki geleneğini bozmadı.
 </p>
 <p>
  Peki, muhalefet neden AKP’nin adayını seçtirdi? Başkanlık seçiminin kilit partisiydi MHP. 3. turda MHP’nin Deniz Baykal’ı desteklemesiyle tablo değişebilirdi ancak böyle olmadı. En önemli neden hiç şüphesiz Bahçeli’nin HDP’yi yok sayan tutumu ve ‘HDP ile hiçbir zaman yan yana gelmeyeceğiz’ tavrıydı. Seçim sonrası kuliste konuştuğumuz MHP’li isimlerden biri “Biz de anlamaya çalışıyoruz; ama Bahçeli’nin bir bildiği vardır.” demekle yetiniyordu. CHP’nin ise birkaç gün öncesinden çatı modelini hayata geçirememesi eleştiriliyordu. Neticede bütün bunlar AKP’nin adayına kapı araladı ve 13 yıllık Meclis Başkanlığı saltanatı yine AKP’ye gitti.
 </p>
 <p>
  Peki, bu denklem koalisyonu nasıl şekillendirecek? Başkanlık seçimi AKP-CHP seçeneğini zayıflattığı gibi gözleri MHP’ye çevirdi. Ancak bu seçim, koalisyondan ziyade Erdoğan’ın kafasındaki erken seçimin hayata geçtiğinin de bir göstergesi oldu. İki liderin de kafasında çok kısa bir MHP-AKP birlikteliğinin ardından erken seçime gitmek var. Bahçeli ve Erdoğan yapılacak bir tekrar seçimde oylarının artacağı kanısında. Ancak bunu partilerin koalisyonda nasıl sınav vereceği belirleyecek.
 </p>
 <p>
  <strong>
   MECLİS’İN 26. BAŞKANI İSMET YILMAZ
  </strong>
 </p>
 <p>
  AKP’nin İsmet Yılmaz tercihi tartışılmıştı. Millî Savunma Bakanlığı gibi kritik bir makamda görev yapmış olmasına rağmen neredeyse çok fazla bilinen bir isim değil. Aday olmasının en önemli nedeni Erdoğan’ın itibar ettiği isimlerden biri olması. TBMM’nin 26. başkanı seçilen Yılmaz (54), denizcilik alanındaki uzmanlığıyla tanınıyor. 1982’de İstanbul Teknik Üniversitesi Denizcilik Fakültesi Makine Bölümü’nden, 1987’de de İstanbul Üniversitesi Hukuk Fakültesi’nden mezun oldu. İsveç Dünya Denizcilik Üniversitesi’nde ‘Gemi İşletmeleri Teknik Yönetimi’ alanında ve Marmara Üniversitesi Sosyal Bilimler Enstitüsü Özel Hukuk Ana Bilim Dalı’nda iki ayrı yüksek lisans yapan Yılmaz, Ankara Üniversitesi’nde de hukuk doktorasını tamamladı. Kamuda ve özel sektörde yaklaşık 20 yıl mühendis ve müşavir avukat olarak hizmet verdikten sonra AKP iktidarıyla bürokrasiye adım attı. 31 Aralık 2002’de Denizcilik Müsteşarlığı’na atanan Yılmaz, Türk Telekom Yönetim Kurulu Başkan Yardımcılığı görevini de yürüttü. 2007’de ‘seçim dönemi bakanı’ olarak Ulaştırma Bakanlığı da yapan Yılmaz, daha sonra Kültür ve Turizm Bakanlığı’nda müsteşarlık görevine atandı. 2011 seçimleriyle siyasete atıldı, 61. hükümette Millî Savunma Bakanlığı’na getirildi. Yılmaz, Davutoğlu başkanlığındaki 62. hükümette de bu görevini sürdürdü.
 </p>
</div>


Kaynak: [www.aksiyon.com.tr](http://www.aksiyon.com.tr/siyaset/koltuk-akpnin-destek-mhpnin_551459), [web.archive.org (arşiv bağlantısı)](http://web.archive.org/web/20150729002215/http://www.aksiyon.com.tr/siyaset/koltuk-akpnin-destek-mhpnin_551459)
