# 'Değişim' kongresinde 'değişin' mesajı

*Nursel Dilek Manavbaşı 2016.01.26*

<div class="pNewsDetailMainContent ctx_content" itemprop="articleBody">
 <p>
  Ankara Arena Spor Salonu’nun her tarafı Parti Meclisi (PM) adaylarının afişleri, posterleriyle donatılmış. Kurultay oldukça kalabalık, delegeler heyecanlı. Ancak aynı heyecanı parti için söylemek pek de mümkün değil.
 </p>
 <p>
  35. Olağan Kurultay öncesinde Genel Başkan Kılıçdaroğlu’nun MYK ve PM’de kapsamlı değişikliklere gideceği, örgütün tepki gösterdiği isimleri bu kez listesine almayacağı söyleniyordu. Öyle ki genel başkan kurultay öncesi gazetelere verdiği röportajlarda değişime gideceğinin vurgusunu yapıyordu. O yüzden de kurultaya ‘Demokrasi, Değişim ve Kardeşlik’ adını koymuştu. Rakipleri yeterli imza toplayamayınca tek başına girdi kurultaya. Rakipsiz girdiği, heyecan oluşturamadığı kurultayda yeniden genel başkan seçildi ancak bu kez işi daha zordu.
 </p>
 <p>
  Parti liderliğinin tartışmaya açıldığı bu kurultayda en çok dillendirilen, parti için artık iktidar ışığının kalmadığıydı. Bunun sebebi de Kılıçdaroğlu’nun umut verecek ve partiyi iktidara taşıyacak bir söyleme sahip olmayışıydı. Çözüm sürecinin buzdolabına, basın özgürlüğünün rafa kalktığı son günlerde tabanına yeni bir şeyler söylemesi gerekiyordu. Ancak CHP’nin Türkiye’nin kangren hâline gelmiş sorunları için ne yapacağına ilişkin tek bir politika üretememesi tabanda ciddi rahatsızlığa yol açmıştı.
 </p>
 <p>
  CHP’yi yıllardır takip eden gazetecilere göre Kılıçdaroğlu bu kurultayda hem iddiasızdı hem de heyecansız. Çoğu, ‘Yeni CHP’ söyleminin hayal olarak kaldığını düşünüyordu. İki gün süren kurultay bittiğinde partililerin çoğu aynı şeyi dillendiriyordu: “Bu kurultay çok uzun sürmez, bir kurultay daha doğurur!”
 </p>
 <p>
  Etkin muhalefet
 </p>
 <p>
  CHP tabanında değişime dair arayışın olduğunu söylemek mümkün. Ama temel sorun bu yenilenmeyi ve değişimi kimin yöneteceğine dair. Kurultayda ortaya çıkan tablo şu ki taban yönetimden memnun değil. Bu nedenle Kılıçdaroğlu, yönetime geldiğinden bu yana tabandan en ciddi uyarıyı aldı diyebiliriz. Çünkü ortaya çıkan PM fotoğrafına göre Kemal Kılıçdaroğlu’nun listesinin üçte biri çizilmişti. Saadet Partisi’nden CHP’ye geçen Mehmet Bekaroğlu partinin ağır toplarından Gürsel Tekin ve Enis Berberoğlu gibi birçok isim PM dışında kalmıştı. Delegeler liderlerini değiştirmezken kurduğu kadroları beğenmediklerini böyle ifade ediyorlardı.
 </p>
 <p>
  Bu fotoğraf aynı zamanda Merkez Yönetim Kurulu’nun belirlenmesinde Kılıçdaroğlu’nun eskisi kadar elinin rahat olmayacağını ortaya koyuyordu. Üstelik çıkış için en iyi zamanı kollayan rakiplerini de hesaba katarsak Kılıçdaroğlu’nun daha güçlü bir muhalefet için kolları sıvaması lazım.
 </p>
 <p>
  Kongreden sonra şimdilik gözler MYK’da olacak. Vitrin yenilenecek. Artık Kılıçdaroğlu’ndan beklenen şu: “Partiyi yüzde 25’lerden kurtar ve AK Parti’ye karşı etkin politika üret!” Partide bu çağrıya kim yanıt verirse kazanan da o olacak.
 </p>
</div>


Kaynak: [www.aksiyon.com.tr](http://www.aksiyon.com.tr:80/siyaset/degisim-kongresinde-degisin-mesaji_553663), [web.archive.org (arşiv bağlantısı)](http://web.archive.org/web/20160304001902/http://www.aksiyon.com.tr:80/siyaset/degisim-kongresinde-degisin-mesaji_553663)
