# Azra bebeğin doğum tarihi 25 Ekim’di

*Nursel Dilek Manavbaşı 2011.10.31*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Depremden 48 saat sonra enkazdan sağ çıkarılan Azra, dünyaya erken gelmiş bir bebekti. Doktorlar muhtemel doğum tarihi olarak 25 Ekim’i, yani enkazdan çıkarıldığı günü veriyordu.
  </font>
 </div>
 <div id="newsText">
  <font class="detail-text">
   <p class="MsoNormal">
    Dinleme cihazı üç farklı ses algıladı. Çalışmalar hızlandı. Derken ekipler açılan delikten biri minicik, üç beden gördü. Çekyatın üzerindeki bedenlerin canlı olup olmadığı muammaydı. Sonra bebeğin çığlığı yükseldi. Tam 48 saat sonra, o minik bedene uzandı eller. 14 günlük Azra bebek, enkaz başında yakınlarını bekleyenlerin umudu, depremin sembolü olmuştu. Sadece Türkiye’nin değil, dünyanın da gözü kulağı onlardaydı. Azra bebek ağladı, herkes güldü. Ardından anneye ve babaanneye ulaşıldı. Onların da sağ çıkmasıyla yüreklere bir kez daha su serpildi. Peki, nasıl olmuştu da 14 günlük bebek 48 saat hayata tutunmuştu? Annesi Semiha Karaduman, enkaz altında bulundukları ilk gün durmaksızın emzirdi Azra’yı. Ancak kendisi bir şey yiyemediği için ilk günün sonunda sütü tükendi. Üzerinde kayınvalidesinin ağırlığı, kucağında Azra bebekle çare aradı. Kendisi açlığa dayanabiliyordu; ama bebek ağlamaya başlamıştı. Tükürüğüyle beslemeyi denedi kızını. Ve bu yöntem bebeğinin hayatta kalmasını sağladı. Anne ve bebek, tedavi için Ankara’ya getirildi. Bebeğin dedesi Ahmet Karaduman ise Erciş’te kaldı. Azra’nın çıktığı o enkazdan oğlunun da sağ çıkmasını bekledi.
   </p>
   <p class="MsoNormal">
    Ahmet Karaduman çocuk doktoru. Daha önce Sivas SSK Hastanesi’nde başhekimlik yapıyordu. Emekli olduktan sonra Van Erciş’te özel bir hastanede çalışmaya başlamıştı. Doğumu yaklaşan gelini Semiha’yı ve oğlunu kısa süre önce Van’a çağırdı. Sivas’ta yaşayan, iki yıl önce evlenen Semiha-Sinan Karaduman çifti de doğum için Erciş’e geldi. Ancak minik Azra, zamanından önce dünyaya geldi. Prematüre doğmuştu, düşük kilosuna (2 kilo 300 gram) rağmen ciddi bir sağlık problemi yoktu. Aile, bebekleri biraz daha büyüyene kadar Erciş’te kalmaya karar verdi.
   </p>
   <p class="MsoNormal">
    Deprem olduğu gün Azra bebek, annesi, babaannesi ve dedesiyle aynı odadaydı. Babası Sinan Karaduman ise diğer odalardan birinde. Dede Karaduman, sarsıntı sırasında bir kolona tutundu, gözlerini açtığında kendini dışarıda buldu. Torunu Azra, gelini Semiha, oğlu Sinan ve eşi Gülsade yıkılan evin birinci katında kaldı. Erken dünyaya gelen Azra bebek için doktorlar doğum tarihini aslında 25 Ekim olarak vermişti. Enkazdan 48 saat sonra (25 Ekim) çıkarılan Azra bebek için âdeta yeniden doğuş gerçekleşmişti.
   </p>
   <p class="MsoNormal">
    Azra da annesi de Ankara’da tedavi altında. İkisinin de sağlık durumu iyi. Tek dilekleri Van’dan gelecek bir müjdeli haberdi. Dede Dr. Ahmet Karaduman, deprem anını şöyle anlatıyor: “Eşim, gelinim ve ben aynı odadaydık. Azra bebek annesinin kucağındaydı. Gelinim, depremi hissedince panik hâlinde bana doğru geldi. Ayağa kalkıp geri adım atarak odanın kolonuna yaslandım. 1–2 saniye içinde bina göçtü. Gürültü, toz, çöküntüyle birlikte düştüm. Diğerleri enkazın altında kaldı. Nasıl dışarı çıktığımı ben de anlamadım. Zorlukla kalktım ve binaya baktım. Büyük bir üzüntü yaşadım. Her şey bitti sandım. Ama çok şükür, eşim, gelinim ve torunum sağ çıkarıldı. Oğlum karşı odadaydı, onu göremedim.” Acı haber cuma akşamı televizyon ekranlarına düştü: Azra bebek babasını kaybetmişti. Enkazdan çıkan cansız bedenin babası Sinan’a ait olduğunu yakınları teşhis etmişti.
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-30873-azra-bebegin-dogum-tarihi-25-ekimdi.html), [web.archive.org (arşiv bağlantısı)](http://web.archive.org/web/20140530210243/http://www.aksiyon.com.tr:80/aksiyon/haber-30873-azra-bebegin-dogum-tarihi-25-ekimdi.html)
