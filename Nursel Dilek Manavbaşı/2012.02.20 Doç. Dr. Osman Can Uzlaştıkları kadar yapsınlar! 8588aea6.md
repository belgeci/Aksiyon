# Doç. Dr. Osman Can: Uzlaştıkları kadar yapsınlar!

*Nursel Dilek Manavbaşı 2012.02.20*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Yeni anayasa tartışmalarında ‘Meclis netameli konularda anlaşamayacak’ fikrine karşılık Marmara Üniversitesi Öğr. Gör. Doç. Dr. Osman Can’dan ilginç bir öneri: “Madem öyle, uzlaşılmayan hiçbir şey anayasaya girmesin.”
  </font>
 </div>
 <div id="newsText">
  <font class="detail-text">
   <p>
    ‘Beyaz bir sayfa düşünün. Yalnızca tarafların halkın taleplerini okuduktan sonra üzerinde uzlaştıkları formülleri yazabildikleri bir sayfa… Uzlaşılmayan hiçbir şey anayasaya girmeyecek demektir. Girmesin işte… Anayasa toplumun önündeki hukuk engeli olmaktan çıksın, devletin toplumun hizmetine koşulduğu, siyasetin hem toplumsal dinamiklerin ifadesi olmasının sağlandığı hem de toplumun devlete egemen olma imkânı olarak tasarlandığı, vatandaşı tanımlama yetkisinin bulunmadığı bir çerçeve olarak düşünülsün.’
   </p>
   <p>
    Marmara Üniversitesi Hukuk Fakültesi Öğretim Görevlisi Doç. Dr. Osman Can, yeni anayasa tartışmalarına farklı bir bakış açısı getiriyor. “Uzlaştıkları kadar anayasa çıkarsınlar.” diyen Can, yeni anayasayı safi bir metin tartışması değil, anayasal düzen değişikliği şeklinde yorumluyor.
   </p>
   <p>
    Yeni Anayasa Platformu’yla il il Türkiye-’yi gezen, toplumun taleplerini dinleyen, topluma “Nasıl bir anayasa istiyorsunuz?” sorusunu soran Can, anayasa tartışmalarında yol ayrımına gelindiği kanaatinde. Ona göre yeni anayasa fırsatı statükodan önce son çıkış. Osman Can’la yeni kitabı ‘Yol Ayrımında’yı ve yeni anayasayla ilgili süreci konuştuk.
   </p>
   <p>
    <strong>
     -Türkiye neden yol ayrımında?
    </strong>
   </p>
   <p>
    Türkiye tarihî bir karar anına yaklaşıyor. Yol ayrımına yaklaşmanın huzursuzluğu ve duygusallığı içinde ümit ve karamsarlık ikilemi tüm kesimlere sirayet etmiş durumda. Yüzyıllık İttihatçı hegemonyanın sona ermeye başladığı bugünlerde bir tarih sorgulanıyor. Sorgulandıkça bütün kabuller, varsayımlar, değerler yıkılıyor. Hegemonyayı silah zoruyla ayakta tutacak geleneksel yapılar da etkinliğini kaybediyor. Geçmişin siyasal referansları kayboluyor. Referanslar kayboldukça yol ayrımında verilecek karar önem kazanıyor.
   </p>
   <p>
    <strong>
     -Bu yol ayrımında -ümit ve karamsarlık ikileminde- sizin öngörünüz ne?
    </strong>
   </p>
   <p>
    Ben bir yandan yeni bir anayasanın yapılması gerektiğini ısrarla savunuyorum. Yapılamayacağını savunanların bir kısmı komisyonun kuruluş ve çalışma biçiminin sorunlu olduğunu düşünüyor. Diğer bazıları bunun siyasi partilerin yalnızca anayasa yapıyor görüntüsü verip gerçekte bu işin altına girmek istememelerinin ifadesi olarak görüyor. Bazıları ise hukuken komisyonun ve Meclis’in anayasa yapamayacağını söylüyor. Bu görüşe katılmak mümkün değil. Unutulmamalıdır ki, anayasa yapımı bir yasama faaliyeti değildir, dolayısıyla onu düzenleyecek bir hukuki kural veya anayasa maddesi olmaz. Anayasa yapımına toplum kararını veriyorsa, anayasa da onun iradesinin bir ürünü olacaksa, bunun kurallarını, yol ve yöntemini de o koyar. Bizim dikkat edeceğimiz husus, hakikaten toplumun bu süreçte yer edinmesi ve kurucu olmasını sağlamak. Bunu yapamadığımız zaman yeni anayasa yapmış olmayacağız.
   </p>
   <p>
    <strong>
     -Şu anda anayasanın önünde engel var mı?
    </strong>
   </p>
   <p>
    Son dönemdeki gelişmeler, hiçbir anayasal engel olmadığı hâlde toplumu ve farklı kesitleri ortak bir paydada buluşturacak, onların kendilerini özgürce ifade edebileceği bir ortam sunacak yasal düzenlemelerin yapılmamış olması. Meclis’te temsil edilen siyasi partilerin uzlaşma iradelerinin görünmemesini umutsuzluk gerekçesi olarak görebiliyor. Ancak temel bir siyasal karar olan anayasa konusu tartışılırken siyasal aktörlerin çok basit siyah-beyaz gerçeklikler ekseninde çalıştıklarını beklememek gerekir. Siyasal alan çok karmaşıktır, onu tetikleyen çok karmaşık ve sayısız faktör vardır. Siyaset ileriye dönük programlara bağlı olduğu gibi, gündelik çıkar ilişkilerinin, pozisyon alışların ve seçmen tatminini esas alan reflekslerin etkileyici olduğunu da görmek gerekir. İleriye dönük program ve hedefte zafiyet varsa o zaman umutsuz olunabilir. Bir kısmı da ulusal ve uluslararası kimi aktörlerin Türkiye’nin yeni anayasa yapmasına müsaade etmeyeceklerini düşünüyor.
   </p>
   <p>
    <strong>
     -Bu mümkün mü?
    </strong>
   </p>
   <p>
    Sanırım bu itiraza kulak vermek gerekir. Hani ben de uluslararası bir aktör olsam, Türkiye’nin anayasal düzenini değiştirerek 21. yüzyıla hazırlıklı, güçlü bir aktör olmasını ve başımı ağrıtmasını istemem. Tabii bu aktörlerin amaçlarına anayasa yapımını torpillemekle ulaşabileceklerini kabul etmek gerekir. Yeni anayasa adı altında, eski yapının ana kurgusunun devam ettirildiği, ama düzenin işleyişinde pek bir rolü olmayan hak ve özgürlüklere ilişkin pek çok iyileştirmeyle yetinildiği bir metin de bu aktörleri mutlu edecektir! Hele yeni anayasa beklenen aktörlerden bazılarının bu yöndeki açıklamalarını duyunca, işte ümitsizlik konusunda haklılık payı var diye düşündüm. Ama toplumda büyük bir beklenti var.
   </p>
   <p>
    <strong>
     -Sizi yeni anayasa konusunda ümitli kılan toplum mu?
    </strong>
   </p>
   <p>
    Evet, siyasi aktörlerden ziyade toplumun yeni anayasa konusuna odaklanmış olması ve mevcut anayasal düzenin tüm kesitlere bugüne kadar kaybettirdiği gibi bundan sonra daha da kaybettirecek olması. Özellikle eski egemenlere zarar vermeye başlaması. Buradan hareketle mantık gereği tüm kesitlerin ve partilerin bundan kurtulmak isteyebileceklerini düşünüyorum. Ama bu öngörüm siyasi aktörlerin ‘mantıklı’ akıl yürütmelerine, yani rasyonel düşünmelerine bağlı bir ümit.
   </p>
   <p>
    <strong>
     -Gelinen süreçte bu fırsatı AK Parti değerlendirebildi mi? Süreçle ilgili eleştirdiğiniz noktalar var mı?
    </strong>
   </p>
   <p>
    Temelde doğru bir başlangıç yapıldığını düşünüyorum, ancak eleştirilecek pek çok nokta da var. İlk olarak uzlaşma komisyonunun ‘kurumları dinleme’ kararı anlamsız, hatta tehlikeli. Zira kurumların tamamı 1913 sonrası İttihat ve Terakki cuntası sonrasında yapılandırılmış, karar alma biçim ve kültürleri o dönemden kalma. 1924, 1961 ve 1982 tarzı antidemokratik anayasalarla da bu yapılar tahkim edilmiş. Türkiye’nin insan hakları, özgürlük sorunları, adaletsizlik, yolsuzluk, etnik milliyetçilik, asimilasyon, soykırım, vesayetçilik tarzı tüm sorunların kaynağı ve aktörü bu kurumlar ve kurumsal düzen. Yeni anayasa zaten onlardan kurtulmak için yapılmakta. Şimdi ‘Nasıl bir anayasa?’ sorusuna kurumlar cevap verecekse, Erzurumluların deyimiyle ‘Ört ki ölem!’ vaziyeti ortaya çıkıyor. Teknik olarak da yanlış; zira kurumlar anayasayla tesis edilir. Onlar anayasa yapıcı iradeler olamaz. Olsa işte 100 yıllık işleyişi tekrarlamış oluruz. Anayasa’nın 3. Maddesi’ndeki ifadeyle ‘Devletin milleti’ üretilmiş olur!
   </p>
   <p>
    <strong>
     -Meslek kuruluşları, sivil toplum örgütleri, iş adamları herkese kulak vermek gerekmiyor mu?
    </strong>
   </p>
   <p>
    Bu düzeyde olmasa da kamu kurumu niteliğindeki meslek kuruluşlarını dinlemek de sorunlu. Zira onlar da İtalya faşizminin ürünü. Bu yapılar, 27 Mayıs darbesiyle anayasal statüye kavuşturuldu ve daima devletin meslek örgütlerini denetlemenin aracı olarak çalıştılar. Şimdi bunlar meslek temsilcileri olarak olumlu rol üstlenebilirler, ancak yapıları sorunlu, bunu gözden kaçırmamak gerekir. Ama bu yapılar kendi üyelerinin görüşlerinin toplanmasına aracılık eder ve onu komisyona ulaştırırsa bu doğru yöntem olur. Bir de metin yazımı sırasında tutanak tutulmayacağı veya kısmen tutulacağı kararı alınmış durumda. Bu sorunlu, zira eğer anayasa halkın talepleri üzerine inşa edilecekse, uzlaşma komisyonu ve Meclis’in yapacağı tek şey, bunları karşılayacak bir metin yazmak, yani halka asistanlık yapmak olabilir. Ancak bu karar, halkın taleplerinden çok parti pazarlıkları sonucu bir metin ortaya çıkacak havası veriyor. Bu çok yanlış olur.
   </p>
   <p>
    <strong>
     -Yeniyi değil de eskiyi revize edelim, iyi bir alternatif mi?
    </strong>
   </p>
   <p>
    Anayasadan söz ediyoruz, parti tüzüklerinden değil. Anayasa eski düzeni devam ettirecekse, yenisini yapmaya gerek yoktur. Eğer kimilerinin kırmızı çizgileri esas alınacaksa, o zaman da anayasa yapmaya gerek yoktur. Partiler halkın temsilcileri olabilir; ancak halkın bizatihi kendisi değildir. Halkın konuşmaya başladığı yerde, temsilcinin susması gerekir.
   </p>
   <p>
    <strong>
     -Çoğu anayasa hukukçusu oy birliği yerine oy çokluğunu savunuyor…
    </strong>
   </p>
   <p>
    Oy birliğinin yeni anayasa için bir şans olacağını düşünüyorum. Oy birliği demek, üzerinde uzlaşılmayan hiçbir konunun anayasal direktif, anayasal kurum ve ilke olamayacağı anlamına geliyor. Toplum sözleşmesi de bu zaten. Unutmayalım, kanun değil anayasa yapımından söz ediyoruz. Bu bir ülkenin temel siyasal çerçevesi olmak zorunda. İçinin doldurulması ise topluma, gelecek kuşaklara bırakılır.
   </p>
   <p>
    <strong>
     -Oy birliğiyle kabul edilecek birçok konu var. Vatandaşlık, ana dilinde eğitim vs. bunun için bir öneriniz var mı?
    </strong>
   </p>
   <p>
    Herkesin uzlaştığı bir anayasa yapmak hem zor hem de çok ama çok kolay! Eğer anayasa ile kastınız bugüne kadar yapılan ve belirli bir dünya görüşünün dayatılmasını hukuk yoluyla sağlayan bir anayasa ise, bunu mutlaka kabul etmeyen, kendini bunun dışında gördüğü için onay vermeyen kitle bulunur. Veya anayasayı geleneksel anlamda anayasa hukukçularının ‘bu da olmalı, şu kurum da mutlaka anayasada yer almalı’ tercihlerine göre düşünürsek, bu zor. Zira bu detaylı anayasa demektir, detaya inildikçe uzlaşma ihtimali azalır. Nitelikli çoğunluğa gidilir ve çoğunluğun dediği şey anayasa olmuş olur. Bu çok kötü mü? Hayır, değil. Ama bunun için vatandaşı koşturmanıza, halkın anayasası diskurunu tüketmeye gerek yok. Parlamento içi pazarlıklarla da bunlar sağlanabilir. Örneğin AK Parti ve CHP’nin üzerinde uzlaştığı, pek çok AK Parti’linin ‘bir sorunumuz yoktur’ dediği değiştirilemez maddeleriyle ve kurumsal yapısıyla benzer bir anayasa üretilebilir. MHP de buna katılır. Bu da çoğunluğun onayına dayanır. Bu barış sağlar mı? Veya AK Parti ile BDP bir araya geldi, Türk ve Kürt kardeşliği elbirliğiyle bir anayasa çıkardı, çoğunluk sağlandı, peki ya barış oldu mu? Öteki Türkler ne diyor peki? Evet, pek çok konuda bunları uzlaştıramayız. Ama oy çokluğu dediğimizde de barış şansını ortadan kaldırıyoruz. Bazılarının iktidar talebi anayasal direktife dönüşür, bir ideoloji iktidar manivelası olarak çalışmaya başlar. Peki, anayasayı başka şekilde tasavvur etsek nasıl olur?
   </p>
   <p>
    <strong>
     -Nasıl yani?
    </strong>
   </p>
   <p>
    Yani toplum sözleşmesi olarak. Anayasa, mesela, toplumun asgari müştereklerini ifade eden, hiç kimsenin kendini dışta hissetmediği, hiçbir etnisiteye, hiçbir ideolojiye, dine, mezhebe veya yaşam tarzına referans vermeyen, ama hepsinin kendini gerçekleştirebileceği, özgürce kendi tercihlerini yaşayabileceği, Kemalist, dindar, ateist, Alevi, Sünni, başı açık, örtülü, Müslüman, Hıristiyan, Musevi veya başka bir şey olabildiği, anayasanın bu konuda sustuğu, değer yargısı dayatmadığı bir metin olsa? İşte bu başka bir şey olur. Bu anayasa, bildiğimiz klasik anayasalardan başka bir şey olur, ama toplumun anayasası olur. Akademisyenlerin, kurumların, bürokrasinin veya belirli bazı partilerin değil, toplumun anayasası olur. Oy birliği bunu sağlamanın bir yolu gibi geliyor bana.
   </p>
   <p>
    <strong>
     -Mesela hangi konular anayasaya girmesin diyorsunuz?
    </strong>
   </p>
   <p>
    Vatandaşlık tanımı üzerinde uzlaşılamayacağı için anayasaya giremeyecek ki böylesi daha iyi. Devlet vatandaşı neden tanımlasın, böyle bir yetkisi var mı? Olmamalı! Ana dili konusunda uzlaşma olmaz, o hâlde anayasaya girmeyecek demektir. Din özgürlüğünün sınırlandırılması, ortak nokta bulunamayacak, o hâlde anayasaya giremeyecektir. Bunlar geleneksel zihniyet için sorun, zira geleneksel zihniyet vatandaşa ait olan alanların yasalarla tanımlanması ve sınırlandırılmasını, bürokratik merkezî güçlerin tek söz sahibi olmasını ister. Oysa bunu tersine çevirmek gerekir. Devleti vatandaşın özgür iradesinin bir ürünü ve ona bağlı bir yapı olarak tasavvur etmek zorundayız. Beyaz bir sayfa düşünün. Yalnızca tarafların halkın taleplerini okuduktan sonra üzerinde uzlaştıkları formülleri yazabildikleri bir sayfa… Uzlaşılmayan hiçbir şey anayasaya girmeyecek demektir. Girmesin işte… Anayasa toplumun önündeki hukuk engeli olmaktan çıksın, devletin toplumun hizmetine koşulduğu, siyasetin hem toplumsal dinamiklerin ifadesi olmasının sağlandığı hem de toplumun devlete egemen olma imkânı olarak tasarlandığı, vatandaşı tanımlama yetkisinin bulunmadığı bir çerçeve olarak düşünülsün.
   </p>
   <p>
    <strong>
     -Eğer bu komisyon yeni anayasa yapamazsa sonuçları ne olur?
    </strong>
   </p>
   <p>
    İki sonucu olabilir. Toplumsal barışı sağlama imkânı kalmaz. Toplumu bir arada tutmanın imkânı zayıflar. Tarihinde hiç olmadığı kadar kendi iradesiyle kendi kaderini tayin etme imkânının doğduğu bu fırsatın da heba olması, toplumda umutsuzluk dalgasına sebep olur. Umutsuzluktan ise daima ‘iyi saate olsunlar’ yararlanır. Yaratılan ümidin yok olması kadar tehlikeli bir şey yok herhâlde… Anayasa konusunda bir ötelemeyi toplum kaldırabilecek durumda değil. Anayasa yapımı gerçekleşmezse siyasete yönelik inanç biter. Toplumda kırılma gerçekleşir. Mevcut aktörler tasfiye olur. Yeni aktörlerle yeni bir sözleşme imzalanır. Hiçbir siyasi parti hiçbir surette sorumluluktan kaçınamaz.
   </p>
   <p>
    <strong>
     -Partiler tasfiye olmayı göze alır mı?
    </strong>
   </p>
   <p>
    Ben siyasi aktörlerin bu sorumluluk karşısında daha dikkatli ve uzlaşmacı bir çizgiye geleceklerini, gündelik siyasette birbirini boğazlarlarken anayasa konusunda daha farklı kimliklerle müzakere edeceklerini düşünüyorum. Batmakta olan gemide kalma ısrarını bir kenara bırakıp yeni ve çağın gereklerine uygun bir gemiye geçmeye razı olacaklarını düşünüyorum. Bunun sonucu olarak tıkanmanın yaşandığı her bir durumda devreye gireceklerini ve anayasa meselesini sonuca götüreceklerini düşünüyorum. Dikkatli, uyarıcı ve eleştirici olalım, ama enseyi de karartmayalım…
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-31874-doc-dr-osman-can-uzlastiklari-kadar-yapsinlar.html), [web.archive.org (arşiv bağlantısı)](http://web.archive.org/web/20120421035526/http://www.aksiyon.com.tr:80/aksiyon/haber-31874-doc-dr-osman-can-uzlastiklari-kadar-yapsinlar.html)
