# Tıbbın gören gözü köreliyor!

*Nursel Dilek Manavbaşı 2010.11.29*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Görüntüleme yöntemlerinde sıra dışı bir artış yaşanıyor. Günde 50 çekim yapılması gerekirken bu sayı Türkiye’de 200! Hem hastalığın teşhisi zorlaşıyor hem radyologlar x ışınına daha fazla maruz kalıyor.
  </font>
 </div>
 <div id="newsText">
  <font class="detail-text">
   <p>
    <p class="MsoNormal">
     Manyetik rezonans görüntüleme (MRG), bilgisayarlı tomografi (BT), ultrasonografi (USG)…
     <span>
     </span>
     1980’li, 1990’lı yıllarda hayatımıza giren bu tetkikler tıbbın teşhiste kullandığı en önemli yöntemlerin başında geliyor. Bu yöntemler sayesinde vücut özel bir makineden geçerken, incelenmek istenen organ ya da bölge en ince ayrıntısına kadar görüntüleniyor. Yani hem teşhis hem tedavi artık daha hızlı! Başımız ağrıdığında MRG çektirmek ya da herhangi bir karın ağrısında USG’ye girmek için eskisi gibi aylarca sıra beklemek gerekmiyor. Özellikle MRG, Türkiye’de önceleri özel sağlık kuruluşlarında ve ayrıcalıklı hastalara uygulanırken şimdi 153 merkezle ülke geneline yayılmış durumda. Ayrıca çoğu devlet hastanesinde hizmet alım ihaleleriyle çalıştırılan bu cihazlardan artık herkes yararlanıyor. Peki, bu yöntemlerle teşhis ne kadar sağlıklı yapılıyor?
    </p>
    <p class="MsoNormal">
     Aslında görüntüleme yöntemleriyle ilgili tam tersi bir durum söz konusu. Sağlık Bakanlığı görüntülemeyi kolay ve ulaşılabilir hâle getirdi getirmesine fakat teşhis daha da güçleşmiş durumda. Çünkü, günde 50–60 görüntüleme kapasitesine sahip bir MRG cihazı Türkiye’de kapasitesinin neredeyse iki-üç katı fazla çalıştırılıyor. Bu durumda, görüntüleme sonuçları ne teşhis ne de tedavide işe yarıyor. Dolayısıyla görüntüleme yapılıyor(muş) gibi görünüyor. Vatandaş hizmet aldığını sanırken, radyolog da fazla ışına maruz kalıyor. Türkiye Radyoloji Derneği Yönetim Kurulu Başkanı ve Hacettepe Üniversitesi Tıp Fakültesi Radyoloji Bölümü Öğretim Görevlisi Prof. Dr. Okan Akhan, radyolojiyi ‘tıbbın gören gözü’ şeklinde nitelendiriyor. Ancak Akhan’ın anlattıkları ‘Tıbbın gözü köreliyor mu?’ sorusunu akıllara getiriyor.
     <span>
     </span>
    </p>
    <p class="MsoNormal">
     -Radyoloji teşhis anlamında hem doktorlar hem de hastalar açısından son derece önemli. Fakat bu alanın önemini yeteri kadar anlamış değiliz.
    </p>
    <p class="MsoNormal">
     Konulan teşhisler sayesinde diğer branşlardaki meslektaşlarımız hastaları tedavi eder. İşte bu yüzden ‘tıbbın gören gözü’ diyoruz bu alana. İnsanın içini görmüyoruz; ama alete girdiğinde her şeyi görebiliyoruz. Dolayısıyla elimizdeki cihazlar bize bu imkânı tanıyor. Bu, şu demek; tıpta tanı süreçlerinde radyolojiye giderek daha fazla ihtiyaç olacak. Gelecekte bu ihtiyacı gözetecek bir planlama yapılmalı. Türkiye’de 3 bin 500 radyolog var. Bini özel hastanelerde, 1600’ü devlet, 900’ü de üniversite hastanelerinde. Ancak ciddi problemleri olan bir alan.
    </p>
    <p class="MsoNormal">
     -Nedir radyologların sıkıntıları?
    </p>
    <p class="MsoNormal">
     Tıpta uzmanlık Sınavı’nda en yüksek puanı alan, en çalışkan tıp fakültesi mezunları radyolojiye geliyor. Teknolojiye son derece açık, tanı süreçlerinde çok önemli bir bölüm. Yani hastaneye gidip de radyolojinin herhangi bir alanından geçmeyen hasta yok. Önümüzdeki on yılda bu daha da artacak, çünkü yeni görüntüleme yöntemleri geliyor. 2020’li yıllar çok değişik görüntüleme yöntemlerine gebe. En önemli sorun sayımızın yeterli olmaması. Eğitim süremiz bakanlığın arzusu üzerine beş yıldan dört yıla indi. AB ülkelerinde en az beş, bazı ülkelerde ise altı yıl. Dolayısıyla bununla ilgili yasal süreçlere başvurmak zorunda kaldık. Ama esas itibarıyla halk sağlığını ilgilendiren kısmı var. Her sene Sağlık Uygulama Tebliği açıklandığında birçok kalemin fiyatı artıyor. Ama radyolojide BT ve MRG fiyatları düşüyor. Bu da tetkikin önemsizleşmesini getiriyor.
    </p>
    <p class="MsoNormal">
     -Bu çekimler kâr amaçlı mı yapılıyor?
    </p>
    <p class="MsoNormal">
     İhaleyi yapanlar kalite standartlarını şartnameye koymuyor. Hâl böyle olunca iş ticarileşiyor. BT tetkiki 60, MRG 70 lira. SGK bunu hastaneyle paylaşınca BT 12, MRG 30 liraya geliyor. Devlet, özel hepsinde bu geçerli. Özellikle devlet hastanelerinde bu yöntem çok yaygın. Bunun sonucu şu: Kurallara uygun tetkik yapmadan bu yatırımı şirketler sürdürmek istiyor. Yani günde 50-60 MRG çekimi yapılırken bir cihazla 200 çekim yapan merkez var ya da BT için günde 400 çekim yapan yerler var.
    </p>
    <p class="MsoNormal">
     -Bunun sakıncası ne? Sayı arttıkça teşhis zorlaşıyor mu?
    </p>
    <p class="MsoNormal">
     Halk sağlığı açısından asıl problem bu. Bu tetkikler uluslararası bilgi birikimine dayalı özel protokollerle yapılır. Belli bir vakit gerekir. Eğer bir hastaya değil de beş hastaya bakarsanız bunun hastalara bir faydası olmaz; sadece siz kâr elde edersiniz. Çok tetkik yapmak hiç tetkik yapmamak demektir.
    </p>
    <p class="MsoNormal">
     -MRG için standart günde 50 çekim dediniz. ‘50’den sonra teşhis koymak artık çok zor’ demek doğru olur mu?
    </p>
    <p class="MsoNormal">
     İşin kötüsü o 50-60 da sağlıksız. Siz zaten bu kadar çekiyorsanız burada sıkıntı başlıyor. Ben 24 saat çalışılırsa 50 uygundur diyorum. 8 saat çalışıyorsanız bu sayı da çok fazla.
    </p>
    <p class="MsoNormal">
     -Bunu denetleyen bir mekanizma var mı?
    </p>
    <p class="MsoNormal">
     Maalesef denetim yapılmıyor. Üniversitede çalışan bir öğretim görevlisi olarak genellikle kanserli hastalarla ilgileniyorum. Ancak bana gelen tetkiklerin hepsini çöpe atıyorum. Usullere uyulmadan yapılan tetkikle hastalara tedavi planı yapmam mümkün değil. Kanserli hastalarda daha acı sonuçları oluyor. Hastaları görseniz ellerinde film poşetleri, CD’ler, bir sürü tetkik; ama acı olan şu ki, teşhis yok.
    </p>
    <p class="MsoNormal">
     -Yani bir yandan teknolojiyle birlikte tanı yöntemleri gelişiyor; ama Türkiye’de yapılan gereksiz tetkikle tanı daha da zorlaşıyor.
    </p>
    <p class="MsoNormal">
     Çok haklısınız. Aslında devlet bunu ucuzlatırken amaçladığı noktadan uzaklaşıyor. Tanılar gecikiyor, zaman kaybı oluyor, hastaların hayatı riske giriyor. Devlet ise daha fazla para ödeyerek aynı hastaya birden fazla tetkik yapıyor. Performans sisteminin getirdiği sonuçlar bunlar. Doktor daha fazla para almak için günde 100 hastaya bakıyor. Ayrıca tetkik başına daha fazla para aldığı düşünülürse bu durum radyolojide birikmeye neden oluyor.
    </p>
    <p class="MsoNormal">
     -Söylediğiniz çok ciddi bir problem. Sorun sadece performans sistemine mi dayanıyor?
    </p>
    <p class="MsoNormal">
     Performans sistemi nicelik üstünden ortaya çıkan bir puanlama sistemi. Ama sistem nitelik üstünden de düşünülmeli. Günde 100 hasta muayene ettin, 1000 puan. Ancak bu hastaya ne yaptın, ne teşhisi koydun, tedavisine ne katkıda bulundun, bunlar hesaplanmıyor. Bu saydığımız şeyler düşünülürse sistem ancak o zaman etkili olur. Böylece doktor kapıdan giren hastaya “Başın mı ağrıyor? Git MRG çektir!” demez. Burada sisteme ilişkin bir problem var.
    </p>
    <p class="MsoNormal">
     -Bunun için bakanlık nezdinde bir girişiminiz oldu mu?
    </p>
    <p class="MsoNormal">
     Her şeyin nasıl yapılması gerektiği konusunda dosyamız hazır. Yeter ki nicelik ile nitelik arasında bir uyum olsun. Yeter ki bakanlık bunun için bir standart koysun. Biz tabii ki aylar boyu tetkik sırası beklemenin çok acı bir şey olduğunu biliyoruz. Ama ifratla tefrit arasında bir yerin olması lazım. Hem hastayı uzun süre bekletmeyecek hem de tetkiki belli standartlarda yapacak bir sisteme ihtiyaç var. Bu hem hastanın hem de hekimin yararınadır.
    </p>
    <p class="MsoNormal">
     -Tabii bunun meslektaşlarınıza olumsuz yansıması var. Hastalar gibi radyologlar da gereksiz yere radyasyona maruz kalıyor.
    </p>
    <p class="MsoNormal">
     Çıkan yasayla birlikte daha fazla çalışıyoruz. 5’ten 7 saate çıktı. Bu son derece doğru bir karar. X ışını zararlıdır, bu genel kural; ama devletin görevi çalışanları korumaktır. Özel hastanelerde ise bunu denetlemektir. Hem ‘radyoloji tıbbın gören gözü’ diyeceğiz hem de 5 saat çalışacağız; bu doğru olmaz. Çalışma koşullarının hastaları ve hekimleri koruyacak şekilde olması gerekir.
    </p>
    <p class="MsoNormal">
     -Peki, devlet yeterince koruyor mu hekimi ve hastayı?
    </p>
    <p class="MsoNormal">
     Büyük şehirlerde bu durum son yıllarda iyileşti; ama küçük hastanelerde durum çok fena. Bakanlık bunun denetimini de yapmıyor. Bu ortamlarla ilgili çalışma yapılması lazım.
    </p>
    <p class="MsoNormal">
     -Ne tür hastalıklara yakalanma riski taşıyor radyologlar?
    </p>
    <p class="MsoNormal">
     Kansere yakalanma oranı daha yüksek tabii. Eli kesilen teknisyenlerimiz oldu. İstatistik veremem ama mutlaka koruyucu tedbirler alınmalı.
    </p>
    <p class="MsoNormal">
     -’Gereksiz yere röntgen çektirmeyin, fazla radyasyon almayın’ diye doktorlar hastaları uyarıyor. Hastalar bunu nasıl sorgulayacak, hangi cihazda ne kadar radyasyon olduğunu nereden bilecek?
    </p>
    <p class="MsoNormal">
     Ultrasonografi ve MRG x ışınıyla çalışmaz. Ancak röntgen, tomografi, mamografi x ışınıyla çalışıyor. Düşük doz tomografiler, üç boyutlu görüntüleme tetkikleri gelişiyor.
    </p>
    <p class="MsoNormal">
     -Ne gibi yöntemler kullanılacak artık?
    </p>
    <p class="MsoNormal">
     Örneğin koroner BT anjiyografi. Bu tetkikin en önemli özelliği, koroner arterlerin değerlendirilmesinde kullanılan diğer yöntem olan koroner anjiyografi tetkikinden farklı olarak hastanın kasığından girilerek yapılmaması ve hastanede kalmayı gerektirmemesi. Damar içerisine girilmediğinden tetkik sonrası yan etkisi de bulunmuyor. Stent uygulanan hastaların rutin kontrollerinde, baypas cerrahisi geçirmiş hastalarda bu yöntemlerden yararlanılacak.
    </p>
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-28054-tibbin-goren-gozu-koreliyor.html), [web.archive.org (arşiv bağlantısı)](http://web.archive.org/web/20130814124523/http://www.aksiyon.com.tr:80/aksiyon/haber-28054-tibbin-goren-gozu-koreliyor.html)
