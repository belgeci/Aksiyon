# Deprem başkenti vuruyor

*Nursel Dilek Manavbaşı 2005.08.08*

<div>
 <p>
  <font>
   Bülent Özmen'in 'Ankara Deprem Senaryosu' başlıklı çalışması, şehri etkileyen faylarda meydana gelebilecek bir depremde kent merkezinin ciddi anlamda etkileneceğini ortaya koyuyor. Kuzey Anadolu Fayı'nda meydana gelebilecek 7,5 büyüklüğündeki muhtemel bir deprem başkentte yıkımlara sebep olacak.
   <br/>
   <br/>
   ‘O gece 864 rakımlı Çankaya Köşkü ile Keçiören Subayevleri'ndeki başbakanın evinde olağanüstü bir hareketlilik başladı. Ankaralıları yatağından kaldıran sarsıntılar devletin zirvesindeki isimleri de uyandırmıştı. Bolu sınırına yakın bir yerde meydana gelen 7,5 büyüklüğündeki deprem başkentin bazı bölgelerinde binlerce binayı yerle bir etmişti. Bakanlıklar, silahlı kuvvetler, belediyeler ve hastaneler teyakkuza geçti. Kimse bu kadar hasar beklemiyordu. Ölü ya da yaralı sayısını tahmin etmek ise gecenin bu karanlığında neredeyse imkansızdı..."
   <br>
    <br>
     Başkentin deprem senaryosu bu kadar kötü olmasa da Ankaralılar son bir yıldır irili ufaklı depremlerle sarsılıyor. Bala'da temmuzun son gecesi meydana gelen 5,3'lük deprem başkentlileri sokağa döktü. Ankara il merkezi son yayınlanan deprem bölgeleri haritasına göre dördüncü derece deprem bölgesinde yer alıyor. Ancak sarsıntıyı yakından hisseden birçok insan o gece sokakta sabahladı. Başkent sakinlerinin tamamı olmasa da büyük çoğunluğu gece 00:45'te meydana gelen depremi yakından hissetti. Bu korku, 17 Ağustos 1999'daki 7,4'lük Marmara Depremi'nden beri tedirgin yatan İstanbullulardan farklı değildi. Peki yüzde 70'i üç ve dört, yüzde 30'u birinci ve ikinci derece deprem kuşağında yer alan Ankara'da hassasiyetler neden arttı? Gerçekten binaları yıkacak büyüklükte depremler Ankara'da da olur muydu? Devletin kalbinin attığı 4,5 milyonluk şehirde binalar, yerel yönetimler ve insanlar depreme hazırlıklı mı? "İç Anadolu'daki tali faylardan birinde 5 km. derinde  meydana gelen yüzeysel bir deprem" olarak tanımlanan Bala Depremi Ankaralıları neden korkuttu?
     <br>
      <br>
       Deprem bilimciler için bu soruların en önemli cevaplarından biri, "Kimse deprem Ankara'da yıkım olmaz diye düşünmesin." oluyor. Ankara'yı etkileyen fayların tarihi deprem kayıtları Temmuz-Eylül 1668 tarihlerinde Kuzey Anadolu Fayı (KAF) üzerinde meydana geldiği tahmin edilen Orta Anadolu depremine kadar uzanıyor. Geçmiş yıllardaki  kayıtlara göre başkent yıkıcı depremlerin merkezi olmamış. Ancak başkenti 100 km. Kuzey Anadolu Fayı, 80 kilometre uzağındaki Kırşehir Fayı'nın oluşturacağı tektonik hareketlilik tehdit ediyor. Bunun dışında Eskişehir fayı ve Ecemiş fayı, Kırıkkale-Erbaa fayı, Keskin fayı, Tuz gölü fayı da başkente yakın aktif faylar.
       <br>
        <br>
         7,5 büyüklüğündeki depremde 19 bin bina hasar görecek
         <br/>
         <br/>
         Hacettepe Üniversitesi Fen Bilimleri Enstitüsü'nde master tezi hazırlayan Bülent Özmen'in 'Ankara Deprem Senaryosu' başlıklı çalışması da kent merkezinin bu faylarda meydana gelecek depremlerden ciddi anlamda etkileneceğini ortaya koyuyor. Özmen'in 1998'de tamamladığı ve bugünlerde yenilediği ilk deprem senaryosuna göre, Kuzey Anadolu Fayı'nda meydana gelebilecek 7,5 büyüklüğündeki bir deprem başkentte yıkımlara sebep olacak. Senaryoda Ankara il merkezinin 140 kilometre çevresinde 1900-1997 yılları arasında meydana gelen 4'ten büyük depremler baz alınmış. Bölgede büyüklüğü 6,5'i geçecek bir depremin 75 yıl içinde gerçekleşme ihtimali yüzde 97 olarak hesaplanmış. KAF'ın Ankara'ya en yakın noktalarından biri olan Abant-Bayramören hattında meydana gelecek 7,5 büyüklüğündeki deprem Ankara için en büyük tehdit. Bu deprem için hazırlanan senaryoya göre başkentte betonarme binalar ağır hasara uğramayacak, ancak 190 bin 791 yığma yapıdan yüzde 10'u ağır hasar görecek. Beş yıl önceki rakamlarla konut sayısı 950 bini geçen başkentte bu deprem 19 binden fazla binanın yıkılması ya da ciddi hasar görmesi anlamına geliyor.
         <br/>
         <br/>
         İkinci senaryo ise Kırıkkale-Keskin fayında meydana gelebilecek 6 büyüklüğündeki bir depremi öngörüyor. Yüzyıl içinde gerçekleşme ihtimali yüzde 92 olarak hesaplanan bu deprem ise yığma binaların yüzde 5'inde ağır hasar bekleniyor. Halen Bayındırlık ve İskan Bakanlığı Afet İşleri Genel Müdürlüğü Deprem Araştırma Dairesi'nde görev yapan Özmen, "Bu çalışmayla Ankara kent merkezinin sanıldığının aksine hasar görebileceğini ortaya koyduk. Özellikle alüvyon tabaka olarak bilinen hassas zeminlerde ciddi hasarlar hatta yıkımlar oluşabilir." diyor. Özmen'e göre Demetevler gibi çok katlı ancak mühendislik hesaplarından uzak inşa edilen yerler risk bölgesi olarak algılanmalı. Kızılay, Ulus, Sıhhiye gibi yerler de risk alanları.
         <br/>
         <br/>
         Geçen sene yapılan Deprem Şurası'nda haritalarda 4. derece risk bölgesi olarak bilinse de Sincan Ovası'nın bir ve ikinci derece deprem riski taşıdığı belirtiliyor. Ankara'nın yerleşim planları ve şehrin büyüme yönüne bakıldığında bölgede ciddi yapılaşmalar göze çarpıyor. Bu nedenle bölgenin yapı denetimlerinin sıkı tutulması esas.
         <br/>
         <br/>
         Tali faylar değil, KAF vuracak
         <br/>
         <br/>
         Geçen hafta meydana gelen deprem bölgesinde üç kişilik bir bilimsel ekiple inceleme yapan Türkiye Deprem Konseyi 2. Başkanı Oktay Ergünay, 1944 yılında meydana gelen 7,2'lik Bolu-Gerede Depremi'nin Ankara'da ciddi hasara yol açtığına dikkat çekiyor. Ergünay ve ekibinin Bala'daki inceleme sonuçları son depremin Keskin ve Tuz Gölü fay hattından etkilenen tali faylarda meydana geldiğini gösteriyor. Ergünay, "Tuz Gölü fayının 1000 yıldır aktif olmaması deprem oluşturmayacağı anlamına gelmiyor." diyerek bölgenin tali faylarının da orta büyüklükte deprem üretebileceğine işaret ediyor. Bala-Kulu arasında uzunlukları 5-10 kilometreyi bulan güneybatı, kuzeydoğu istikametli irili ufaklı onlarca fay mevcut. Fayların kısa oluşu ve yüzeysel depremler meydana getirmesi nedeniyle bölgede büyük deprem meydana gelmiyor.
         <br/>
         <br/>
         Bayındırlık ve İskan Bakanlığı'nın Bala Depremi hasar raporları Ankara'da yaşanabilecek muhtemel deprem hasarlarına ışık tutuyor. Sarıpınar köyü merkezli yıkımların meydana geldiği depremde 18 yapı ağır hasar, 30 orta hasar, geri kalan binalar hafif hasarla sarsıntıları atlatmış. Hasarlı binaların tamamının kerpiç ve eski yapı olması, betonarme yapıların zarar görmemesi Bülent Özmen'in Ankara deprem senaryosunu doğruluyor.
         <br/>
         <br/>
         Demetevler, Bentderesi Gençlik Parkı riskli
         <br/>
         <br/>
         Oktay Ergünay da başkentin kuzeyinde meydana gelebilecek şiddetli bir depremin il merkezini etkileyeceği uyarısı yapıyor: "Bolu-Gerede depremi Ankara'ya zarar verdi. Bugünün Ankara'sında böyle bir deprem ciddi hasarlar oluşturur. Çünkü hem şehrin nüfusu arttı, hem de kaçak yapılar çoğaldı. Son yıllarda başkentte denetimsiz yüksek yapılar inşa edildi. En çok Gençlik Parkı, Hipodrom, İmrahor Deresi, Bentderesi, Demetevler zarar görecek. Çünkü buralar zemin açısından zayıf, yer altı su seviyesi yüksek."
         <br/>
         <br/>
         Bölgede incelemelerde bulunan Kandilli Rasathanesi eski Müdürü Prof. Dr. Ahmet Mete Işıkara'ya göre başkent ve çevresinde 5 ila 5,5 büyüklüğünde deprem meydana gelmesi normal. Ankara'nın daha önce 17 Ağustos ve 12 Kasım 1999'daki depremlerden etkilendiğini hatırlatan Işıkara da Kuzey Anadolu Fayı'na dikkat çekiyor. Çünkü Ankara'yı tali faylardan daha çok çevresindeki büyük faylar ilgilendiriyor.
         <br/>
         <br/>
         Senaryolara ve deprem beklentilerine verilebilecek en iyi cevap Işıkara'nın deyimiyle depreme hazırlıklı olmak. Ankara Deprem Senaryosu'na göre alınması gereken tedbirlerin başında şehir imar planlarının hazırlanması ve inşaat alanlarının tahsisinde deprem riskini artıracak kararlardan kaçınılması gerekiyor. Çok katlı binaların zayıf zeminli bölgelere inşa edilmemesi, yapı stoğunun taranarak özellikle okul, hastane gibi kamu binalarının tespitlerinin yapılıp güçlendirilmesi de alınacak tedbirler arasında. Hasköy Havaalanı yolu çevresindeki gecekonduların yıkılarak yenilenmesini içeren kentsel dönüşüm projelerinin deprem açısından bir fırsat olarak değerlendirilmesi gerekiyor. Ankara'nın tıpkı İstanbul'da olduğu gibi mikro bölgeleme haritasının çıkarılması, yapı tiplerine göre bina istatistik ve sayımlarının yapılması, yerleşim birimlerine göre hasar tahminlerinin yapılması konusunda en büyük iş belediyelere düşüyor. Başkentlilerin huzurlu uyuması için faylara ve depremin nerede olacağına değil, binalarının sağlamlığına bakması gerekiyor.
         <br/>
         <br/>
         BALA DEPREMİ’NİN KİMLİĞİ
         <br/>
         <br/>
         Depremin meydana geldiği bölge İç Anadolu Deformasyon alanı olarak biliniyor ve diri tali kırıklardan oluşuyor. Depremin büyüklüğü Kandilli Rasathanesi kayıtlarına göre 5,3, Ankara'daki Deprem Araştırma Dairesi Başkanlığı ve Amerikan Sismoloji Enstitüsü (USGS) kayıtlarına göre büyüklük 4,9. Kuzeydoğu-Güneybatı doğrultulu tali fayların bulunduğu bölgede en son hasar yapan Kulu-Bala Depremi 21 Nisan 1983'te meydana gelmiş. Ankara merkez ilçe Kırşehir, Kırıkkale, Niğde ve Yozgat'ta da hissedilen deprem Bala ve civar köylerinde 2 evi yıkarken, 60 evde hasara sebep oldu. Bir haftalık sürede büyüklüğü 3'ü geçen yüzden fazla artçı deprem oluştu.
         <br/>
         <br/>
         CUMHURİYET TARİHİNDEN BU YANA ANKARA’YI ETKİLEYEN DEPREMLER
         <br/>
         <br/>
         Kırşehir-Keskin Depremi (19 Nisan 1938): 6,6 büyüklüğündeki depremde, Ankara'da 149 kişi öldü, 211 kişi yaralandı, 3 bin 860 bina yıkıldı. Deprem kent merkezinde özellikle Yenişehir'de (Kızılay) çok şiddetli hissedildi, yapılarda çatlaklara ve baca yıkılmalara yol açtı.
         <br/>
         <br/>
         Samsun depremi (26 Kasım 1943): 7,2 büyüklüğündeki depremde, Ankara'nın kuzeyindeki kasaba ve köylerdeki evlerin yüzde 75'i yıkıldı. Sayıları kesin belirlenmemekle birlikte 4 bin kişi öldü, 5 bin kişi yaralandı.
         <br/>
         <br/>
         Bolu (Gerede) depremi (1 Şubat 1944): 7,2 büyüklüğündeki depremde 3 bin 958 kişi yaralandı, 20 bin 865 yapı tamamen yıkıldı, yaklaşık 21 bin yapı da hasar gördü. Ankara kent merkezinde ise Yenişehir ve Kale civarındaki eski yapılarda hasar görüldü.
         <br/>
         <br/>
         Çankırı (Kurşunlu) depremi (13 Ağustos 1951): 6,9 büyüklüğündeki depremde 50 kişi hayatını kaybetti, 8 bin ev hasar gördü.
         <br/>
         <br/>
         Çankırı (Çerkeş) depremi (7 Eylül 1953): 6 büyüklüğündeki bu depremle ilgili ayrıntılı bilgi bulunmuyor; ancak depremin Düzce'den İnebolu, Çorum ve Kırşehir'e kadar hissedildiği belirtiliyor.
         <br/>
         <br/>
         Çankırı (Köşker) depremi (21 Nisan 1983) : 4,1 büyüklüğündeki deprem üç köyde hasara yol açtı.
         <br/>
         <br/>
         <img src="/web/20060524183533im_/http://www.aksiyon.com.tr/resim/557/56a.jpg"/>
         <br/>
         <br>
          <img src="/web/20060524183533im_/http://www.aksiyon.com.tr/resim/557/56b.jpg"/>
          <br/>
          <br/>
         </br>
        </br>
       </br>
      </br>
     </br>
    </br>
   </br>
  </font>
 </p>
 <!---------
						<p align="justify" style="margin-top: 8px; margin-bottom: 8px">
						<font face="Verdana" color="#000000" style="font-size: 8pt">
						(Bu yazı 2526 kez okunmuştur)</font>
						</p>
---------->
</div>


Kaynak: [www.aksiyon.com.tr](http://www.aksiyon.com.tr:80/yazdir.php?id=22301), [web.archive.org (arşiv bağlantısı)](http://web.archive.org/web/20060524183533/http://www.aksiyon.com.tr:80/yazdir.php?id=22301)
