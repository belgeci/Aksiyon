# Referanduma vize yasamaya gasp

*Nursel Dilek Manavbaşı 2010.07.12*

<font class="agenda2NewsSpot">
 Yüksek Mahkeme, nihai kararını açıkladı. Esasa girerek verdiği karar bazı maddeleri kısmi olarak iptal etse de anayasa değişikliğine ilişkin son sözü referandumda millet söyleyecek.
 <span>
 </span>
</font>
<font class="newsDetail">
 <p>
  <p class="MsoNormal">
   ‘Anayasa yargısına yer veren demokrasilerde parlamento şu ya da bu ölçüde anayasa mahkemelerinin üye oluşumuna katılmaktadır. 61 Anayasası bile mahkeme üyelerinin üçte birinin yasama organı tarafından seçilmesini benimsemişken, mevcut anayasamız dönemin şartlarına ve siyasal kurumlarına tepki olarak Anayasa Mahkemesi’ne parlamentonun üye seçmesine kapılarını tamamen kapatmıştır! Bugün gelinen noktada anayasa yargısı ile yasama organı ilişkilerindeki güvensizliğin ortadan kaldırılması için egemenlik yetkisini kullanan anayasa ile millî irade bağlantısı olmalı.”
  </p>
  <p class="MsoNormal">
   Bu sözler Anayasa Mahkemesi’nin (AYM) 46. kuruluş yıldönümünde konuşan mahkeme başkanı Haşim Kılıç’a ait. Kılıç, mahkemenin oluşumunda ‘millî iradenin’ etkili olmasını istiyor. Yasama ve yargı arasındaki olumsuzlukların ancak bu şekilde ortadan kalkacağına inanıyor.
  </p>
  <p class="MsoNormal">
   Zira günlerdir tartışılan, mahkemenin anayasa paketini esastan mı yoksa şekilden mi inceleyeceğini öngören 148. maddeyi bu doğrultuda okumak gerekiyor: “Anayasa Mahkemesi kanunların, kanun hükmünde kararnamelerin ve TBMM iç tüzüğünün Anayasa’ya şekil ve esas bakımlarından uygunluğunu denetler. Anayasa değişikliklerini ise sadece şekil bakımından inceler ve denetler.”
  </p>
  <p class="MsoNormal">
   Yani, anayasa, mahkemeye açık bir şekilde, ‘yasamanın alanına giremezsin’ diyor. Ancak mahkemenin anayasa paketiyle ilgili kararı ne yazık ki bunun tam tersi. Mahkeme, esasa girmek suretiyle aldığı kararla hem kuvvetler ayrılığı ilkesini çiğnedi hem parlamentonun iradesini yok saydı. Kılıç’ın her konuşmasında ısrarla üzerinde durduğu ‘egemenliği kullanım hakkını’ ise tekeline aldı.
   <span>
   </span>
  </p>
  <p class="MsoNormal">
   Raportörün önerilerini, hukukçuların uyarılarını dikkate almayan mahkeme, üniversitelerde başörtüsünü serbest bırakan 10. ve 42. maddelerin iptaliyle başladığı yetki aşımını sürdürdü. İki maddeye kısmi iptal veren AYM, anayasa paketinin tamamının şekil yönünden iptal talebini ise reddetti. Mahkemenin müdahalesine rağmen paket, bu hâliyle de önemli değişiklikleri ihtiva ediyor. Eğer halkın oyu referandumda ‘evet’ yönünde olursa 12 Eylül anayasasını sivilleştirmenin ilk ciddi adımı atılmış olacak. Belki de Kılıç’ın söylediği millî irade ve egemenlik bağlantısı artık kurulacak.
  </p>
  <p class="MsoNormal">
   Mahkemenin esasa girmesini ‘yetki gasbı’ olarak niteleyenler, referandum yolunun açılmasını olumlu değerlendiriyor. Bu hâliyle bile ‘reform’ diyen Adalet Bakanı Sadullah Ergin, mahkemenin kendini yasama organının yerine koymasına itiraz ediyor. AK Parti Ankara Milletvekili Haluk Özdalga da mahkemenin yetki gasbı yaptığı ve anayasayı ihlal ettiği kanısında. Mahkemenin bundan sonra yapılacak her anayasa reformunu dilediğim gibi esastan denetlerim demeye getirdiğine dikkat çekiyor: “AYM’nin bu tuhaf ve çelişkili tutumunun hukuki anlamda ciddiye alınacak hiçbir yönü yok. Son karara göre, HSYK üyeliği için aday belirleyecek kurumlarda oy kullanacak kişilerin oy pusulalarına sadece bir aday ismi yazmaları anayasanın değiştirilmesi teklif dahi edilmeyecek hukuk devleti ilkesine aykırıdır. Ama üç isim yazmaları değildir. Böylesine keyfî ve savunulması imkânsız hükümler tesis etmesi AYM’nin itibarını ağır biçimde aşındırıyor.”
  </p>
  <p class="MsoNormal">
   Pakette en önemli değişiklilerden biri de 15. maddeyle ilgili. 12 Eylül dönemindeki Millî Güvenlik Konseyi üyeleri ile bu dönemde kurulan hükümetler ve Danışma Meclisi’nde görev alanların yargılanmasını önleyen geçici 15. madde yürürlükten kaldırılacak. Bu maddenin kaldırılmasıyla 12 Eylül darbesini yapanlara yargılama yolu da açılmış olacak. Bu madde gereğince şimdiye kadar dokunulmazlık zırhı içinde bulunan 12 Eylül döneminin Milî Güvenlik Konseyi üyeleri, o dönemde kurulan Bülent Ulusu Hükümeti’nin üyeleri ve yine darbenin ardından oluşturulan Danışma Meclisi’nin üyeleri yargı önüne çıkabilecek. Yaşamını yitirmiş olanlarla ilgili dava açılamayacak.
  </p>
  <p class="MsoNormal">
   Peki, 12 Eylül’de halk oylamasına sunulacak paket hangi değişiklikleri öngörüyor? En önemli madde Anayasa Mahkemesi ve Hakimler ve Savcılar Yüksek Kurulu’nun yapısında değişiklik. Ayrıca anayasa paketi, pozitif eşitlikten kişisel verilerin korunmasına, memura toplu sözleşme hakkından grev yasaklarının kaldırılmasına kadar pek çok önemli değişiklik içeriyor. Ayrıca partisinin kapatılmasına neden olan milletvekilinin görevinin sona ermesi uygulaması kalkıyor. Anayasa Mahkemesi 11 asıl 4 yedek üyeli 17 üyeden oluşacak. Meclis iki üyeyi, Sayıştay Genel Kurulu’nun gösterdiği üçer aday arasından, bir üyeyi ise baro başkanlarının avukatlar arasından göstereceği üç aday arasından gizli oyla seçecek. HSYK yeniden yapılandırılacak. Hâlen yedi olan üye sayısı 22’ye, beş olan yedek üye sayısı 12’ye çıkacak. HSYK, üç daire hâlinde çalışacak. Adalet bakanı HSYK’nın başkanı olmaya devam edecek. Adalet Bakanlığı müsteşarının kurulda yer alması uygulaması sürecek. Meclis başkanı, genelkurmay başkanı, kuvvet komutanları ile jandarma genel komutanı da görevleriyle ilgili suçlardan dolayı Yüce Divan’da yargılanacak. Yüce Divan kararlarına karşı yeniden inceleme başvurusu yapılabilecek. Genel Kurul’un yeniden inceleme sonucu verdiği kararlar kesin olacak. Ayrıca, kadın-erkek eşitliği konusunda alınacak tedbirler, anayasanın eşitlik ilkesine aykırı olarak yorumlanamayacak. Herkes kendisi ile ilgili kişisel verilerin korunmasını isteme hakkına sahip olacak. Yurt dışına çıkma hürriyeti, ancak suç soruşturması veya kovuşturması nedeniyle ve hâkim kararıyla sınırlandırılabilecek.
  </p>
  <p class="MsoNormal">
   12 Eylül askerî darbesinin ardından hazırlanan 1982 Anayasası, şimdiye kadar 16 kez değişikliğe uğradı. Toplumun ihtiyaçlarını karşılamaktan oldukça uzak kalan 1982 Anayasası’nın iptal edilerek yeni anayasa hazırlanması konusu sürekli gündemdeydi. Özellikle 2000’li yıllardan itibaren gerek siyasi partiler, gerekse sivil toplum kuruluşlarınca birçok anayasa önerisi hazırlandı ve kamuoyuna sunuldu. Mahkemenin verdiği son kararla 82 Anayasası ilk kez darbe aldı. Yeni bir anayasaya kavuştuğumuz şimdilik söylenemez. Ancak anayasanın üzerinden 12 Eylül apoletinin söküldüğü tarihî bir karardı bu.
  </p>
  <p class="MsoNormal">
  </p>
  <p class="MsoNormal">
  </p>
  <p class="MsoNormal">
   İki madde kısmi iptal
  </p>
  <p class="MsoNormal">
  </p>
  <p class="MsoNormal">
   Mahkeme, anayasa paketinin, anayasanın 4. maddesinde ön görülen teklif edilemezlik yasağı kapsamında olduğu iddia edilen 8, 14, 16, 19, 22 ve 26. maddelerinin incelenmesine oy çokluğuyla karar verdi. Denetim sonunda bu maddelerdeki bazı ibarelerin iptal edilmesini istedi. Buna göre paketin 16. maddesiyle Anayasa Mahkemesi’nin yapısına ilişkin Anayasa’nın 146. maddesinde yapılan değişikliğin 4. fıkrasında ‘Yargıtay, Danıştay, Askerî Yargıtay, Askerî Yüksek İdare Mahkemesi, Sayıştay, Yükseköğretim Kurulu ve Baro Başkanlarının Anayasa Mahkemesi’ne gönderecekleri üyeler için yapacakları seçimlerde, her üyenin bu seçimlerde kullanacağı oyda, her üyenin ancak bir aday için oy kullanabileceğine ilişkin’ ibaresi iptal edildi. Yani mahkeme anayasanın değiştirilemez hükümlerinin yasama organı tarafından değiştirilmeyeceğini, değiştirilmesinin teklif dahi edilemeyeceğini belirtti.
  </p>
  <p class="MsoNormal">
   Mahkeme, cumhurbaşkanının HSYK iktisat, siyasal bilim dallarıyla, üst kademe yöneticileri arasından üye seçmesine ilişkin ibarelerin de iptaline karar verdi. Maddenin yeni hâline göre, cumhurbaşkanı HSYK’ya 4 üyeyi hukukçu akademisyenler ile avukatlar arasından doğrudan seçebilecek.
  </p>
  <p class="MsoNormal">
  </p>
  <p class="MsoNormal">
   Bu sürece nasıl gelindi?
  </p>
  <p class="MsoNormal">
  </p>
  <p class="MsoNormal">
   Hükümet tarafından getirilen anayasa değişikliği paketi, TBMM’de tartışmalı oturumlara neden oldu. AK Parti, paketteki ilk fireyi 8. maddede verdi. Genel Kurulu’nda, anayasa değişikliğine ilişkin ikinci turda, siyasi partilerin kapatılmasıyla ilgili 8. madde 327 oy aldı. Öngörülen beşte üç çoğunlukla (330) kabul oyu alamayan 8. madde paketten düştü. Ancak paket, muhalefetin tüm itirazlarına rağmen TBMM’den geçti. Cumhurbaşkanı Abdullah Gül de anayasa değişikliğine ilişkin paketi bekletmeksizin onayladı. Bunun üzerine CHP; DSP ve bağımsız milletvekillerinin de imzalarını alarak, anayasa değişikliğinin iptali ve yürürlüğünün durdurulması talebini içeren başvuruyu AYM’ye sundu. CHP, anayasa değişikliğinin tümünün yürürlüğünün durdurulması ve esas bakımından da bazı maddelerinin iptalini istedi.
  </p>
 </p>
</font>

Kaynak: [www.aksiyon.com.tr](http://www.aksiyon.com.tr:80/aksiyon/haber-27186-referanduma-vize-yasamaya-gasp.html), [web.archive.org (arşiv bağlantısı)](http://web.archive.org/web/20100714173557/http://www.aksiyon.com.tr:80/aksiyon/haber-27186-referanduma-vize-yasamaya-gasp.html)
