# Danıştay görüntülerini silen mutlaka yedeğini almıştır

*Nursel Dilek Manavbaşı 2010.05.17*

<font class="agenda2NewsSpot">
 TÜBİTAK’ın Danıştay saldırısıyla ilgili raporu ezber bozdu. Ankara’da kamu kurumlarına güvenlik hizmeti veren firma yetkilileri görüntülerin bir yedeğinin mutlaka silen kişide olduğunu iddia ediyor.
</font>
<font class="newsDetail">
 <p class="MsoNormal">
  Alparslan Aslan, 17 Mayıs 2006’da Danıştay binasına girdiğinde güvenlik kameraları çalışıyordu. Belinde sakladığı silahla elini kolunu sallayarak içeri girdikten sonra Danıştay 2. Daire üyelerinden birini katledip dört kişiyi yaraladı. Olaydan sonra kameraların bozuk olduğu iddia edildi. Danıştay gibi önemli bir kurumun kameralarının niçin bozuk olduğu, zanlının x-ray cihazından belindeki silahla nasıl geçtiği o dönem çok da sorgulanmadı.
 </p>
 <p class="MsoNormal">
  Danıştay’ın güvenliğini özel bir şirket olan OYAK Güvenlik AŞ sağlıyordu. Ordu Yardımlaşma Kurumu’nun (OYAK) bir iştiraki olan OYAK, Danıştay’a yerleştirilen güvenlik kameralarının işletilmesi ve sonuçlarının değerlendirilmesinden sorumlu. Söz konusu saldırıdan önceki iki gün Danıştay’daki güvenlik kameralarının bozuk olduğu açıklanmıştı. Dolayısıyla katil Alparslan Aslan’ın Danıştay ve çevresinde keşif yaptığı sırada görüntülerin kaydedilmediği ortaya çıkmıştı.
 </p>
 <p class="MsoNormal">
  Saldırıdan sonra OYAK’ta bulunan bütün kamera kayıtlarına polis tarafından el kondu. Üç yıl sonra kamera kayıtları incelenmek üzere TÜBİTAK’a gönderildi. Kıyamet de bundan sonra koptu. Kayıtları inceleyen TÜBİTAK uzmanlarının hazırladığı rapora göre Danıştay’ın güvenlik kameraları bozuk değildi. Raporda görüntülerin geri dönüşümü imkânsız kılacak bir teknikle silindiği, fakat bazı görüntülerin yine de kurtarıldığı açıklanıyordu. OYAK Güvenlik ise iddialı bir tezle TÜBİTAK’ın böyle bir raporu olmadığı savunmasıyla ortaya çıktı. TÜBİTAK bu savunmaya mahkemeye kayıt bilgilerini verdiğini açıklayarak cevap verdi. Artık OYAK’ın muhatabı 13. Ağır Ceza Mahkemesi idi.
 </p>
 <p class="MsoNormal">
  Güvenlik kameralarıyla ilgili problem aslında sadece Danıştay olayıyla sınırlı değildi. Biraz geçmişe bakacak olursak, Hrant Dink cinayeti, Anafartalar Çarşısı’nı kana bulayan canlı bomba saldırısı, Uşak Müzesi’nden Karun Hazineleri’nin çalınması gibi birçok önemli olayda kameralarının bozuk olduğu iddia edilmişti. Yaşanan çoğu olayda güvenlik kameralarının bozuk olması tesadüf mü bilinmez; ama soru işaretlerini de beraberinde getirdiği kesin.
 </p>
 <p class="MsoNormal">
  Ülkenin en önemli kurumlarından Danıştay’da yaşanan bu olay da dikkatleri elektronik güvenlik şirketlerine çevirdi. Türkiye’deki bu önemli güvenlik açığını kapatmak için ne gibi önlemler alınıyor? Başbakanlık, Yargıtay, Genelkurmay Başkanlığı, TBMM gibi önemli kurumlar hangi güvenlik şirketleriyle çalışıyor?
  <span>
  </span>
  Danıştay’da yaşanan olayda OYAK mı yoksa kurum mu suçlu? Konuyu elektronik güvenlik uzmanlarına sorduk.
 </p>
 <p class="MsoNormal">
  Başbakanlık, Genelkurmay, Cumhurbaşkanlığı, kuvvet komutanlıkları, Meclis ve yüksek yargı organları gibi devletin önemli kademelerinin güvenliği şartnameye bağlı olarak sağlanıyor. O yüzden tüm kritik kurumların güvenliğinde zafiyet diğerlerine göre çok daha az. Genellikle resmî kurumların güvenliği Estim, Tepe, Securitas, Ekin ve OYAK güvenlik tarafından sağlanıyor. Buralardaki güvenlik aletlerinde seçkin markalar kullanılıyor. Sony, Samsung ve Panasonic gibi... Ekin Güvenlik, mobese ve kamera güvenlik hizmetlerinde en iyi firmalardan biri. Genellikle kritik kurumlar da tercihi bu firmadan yana yapıyor. TBMM, Genelkurmay, Emniyet, Anıtkabir, Boğaz Köprüsü ve Türk Telekom bunlardan bazıları. Güvenlik firması yetkililerinden biri, bu tür yerlerin güvenliğinin belli firmaların tekelinde bulunduğunu iddia ediyor: “Derin işlerle uğraşan, mafya bağlantılı şirketler genellikle büyük işleri alıyor!”
 </p>
 <p class="MsoNormal">
  Sentro Güvenlik Proje Müdürü Osman Barış Karabel ise güvenlik hizmetinin genellikle ihale usulüyle verildiğini söylüyor. İhale bültenlerinin de birtakım şartnameler sonucunda hazırlandığını ifade ediyor: “Kurumlar, firmalarla ya da bilirkişilerle görüşerek şartnameyi sunar ve ihale bülteni hazırlar. Kendini yeterli gören firma ihaleye girer. Korunacak olan yer kritik bir yer ise şahadet, yani gizlilik sözleşmesi imzalanır. Bunun anlamı da şudur. Kurduğunuz cihazların özellikleri, IP adresi, kameranın ne yöne baktığı gibi bilgiler güvenlik şirketi ve kurum arasında saklı kalır.”
 </p>
 <p class="MsoNormal">
  Karabel, şimdiye kadar Sentro Güvenlik olarak Maliye Bakanlığı ve Yargıtay’la çalışmış. Danıştay’da yaşanan olayda OYAK’ın bakım sözleşmesinin olup olmamasının incelenmesi gerektiğini söylüyor: “Bir kayıt cihazının kayıt almaması gibi bir durumun söz konusu olabilmesi için hard diskin hasar görmesi, arızalanması gerekir. Bu arızanın bir şekilde firmaya bildirilmesi ve şirketin de sözleşmeye göre 24–48 saat içinde bunu tamir etmesi gerekir. Ancak iç tüzükte bu geçiyorsa. Bir de OYAK’ın bakım sözleşmesi var mı yok mu ona bakmak lazım. Bakım sözleşmesi var ise herhangi bir bozulma anında güvenlik şirketine bildirilmesi, OYAK’ın da gelmesi gerekli.”
  <span>
  </span>
 </p>
 <p class="MsoNormal">
  Karabel, ciddi veri güvenliği olacak bu tür yerlerde kontrollü oda kurulması önerisinde bulunuyor. Tabii bu odaların başında kayıtları izleyecek kişiler de önemli: “NATO Millî Güvenlik Derecesi belgesi alan yerler vardır. Genelde savunma sanayii ile ilgili firmalardır. Firmalarda genelde şöyle bir sistem vardır. Kontrollü bölge oluşturacaksın. Bu kontrollü bölge içerisinde bir oda ve sistem odası yapılacak. Bunu da izleyecek elemanlar oluşturacaksın. Bu tarzda ciddi veri güvenliği olacak yerlerde böyle odalar kurulabilir. Mesela, Maliye Bakanlığı’nın kayıt odası asma katta, güvenlik amirinin odasında. Herhangi bir güvenlik yok. Gidip verileri silebilirsiniz. Bu sistemlerin başında bekleyenler de ya güvenlik ya da polis memurları. Yani işletim sistemini bilen insanlar değil.”
 </p>
 <p class="MsoNormal">
  Türkiye’nin tek yerli markası Turkguard ile güvenlik sistemleri pazarında yer alan 5D Güvenlik Alarm Sistemleri’nin Yönetim Kurulu Başkanı Salih Dede ise yaşanan çoğu olayda kameraların bozuk çıkmasını üç temel soruna bağlıyor: “Yanlış ürünlerin seçilmesi, ürünlerin son teknoloji gibi gösterilmesi ve sistemi kuran kişi veya firmaların teknik yetersizliği.”
 </p>
 <p class="MsoNormal">
  Salih Dede, ancak bu sorunlar giderildiğinde Türkiye’nin İngiltere’deki gibi kameralı güvenlik sisteminden yararlanabileceğini düşünüyor. Dede, sorunun sadece bununla sınırlı olmadığı görüşünde. Ona göre güvenlik alanında yaşanan asıl mesele, bu işin yabancı firmaların tekelinde bulunması. Bunu önlemek için de firmaların seçilerek alınmasını öneriyor: “Türkiye’de cirit atan yabancı firmalar var. Bunların arasında İsrailli firmalar çoğunlukta. İşleri genellikle bu firmalar alıyor. Nasıl ki emniyet teşkilatına alınacak kişileri seçiyorsunuz, güvenlik alanında çalışacak firmaların da en az onlar gibi seçilmesi gerekiyor. Çünkü bu, ülkenin güvenliği demek.”
 </p>
 <p class="MsoNormal">
  Türkiye’deki güvenlik kameralarının çoğu yurt dışından getiriliyor. İsrail, ABD, Kanada ve Çin tercih edilen ülkeler arasında. Kaliteli bir kamera 150-500 dolar civarında. Ucuz Çin malları ise 20-60 dolar. Güvenlik kameralarının 24 saat çalışıyor olması, içindeki kartın ısınmasına, lehimlerin atmasına, bütün bunlar da ucuz olan ürünün çabuk bozulmasına yol açıyor.
 </p>
 <p class="MsoNormal">
  Türkiye’de en fazla güvenlik zafiyeti elektronik bazda yaşanıyor. Çünkü elektronik cihazların standartları devlet kademeleri tarafından oluşturulmuş değil. Bu nedenle Çin’den gelen ucuz mallarla merdiven altı şirketler rahatlıkla kurulabiliyor. Dede’ye göre, sorunun giderilmesi için alarm sistemindeki protokoller, kameralı güvenlikte de geçerli olmalı. Yani alarm izleme merkezlerinin Emniyet’in iznine ve ruhsatına bağlanması gerekiyor. Eğer yasada boşluk olmasaydı, Danıştay’daki olayda hard disk bozulduğu anda Emniyet’in Özel Güvenlik Şube Müdürlüğü’ne de bildirmesi gerekliydi.
 </p>
 <p class="MsoNormal">
  Belit Güvenlik’in ithalat sorumlusu Gürcan Kavak da güvenlik yasasının bir an önce değiştirilmesi gerektiği görüşünde. Sanayi Bakanlığı’nın Tüketiciyi Koruma Kanunu’nda yer alan garanti belgesi bulundurma şartının uzmanlar tarafından incelenmediğine dikkat çekiyor: "Ürün Türkiye’ye geldiğinde içinde özellikleri yazan bir belge var. Ancak Türk Standartları Enstitüsü’nde (TSE) bu özelliklerden anlayan, kameraları inceleyecek bir uzman yok. Bu yüzden kalitesiz ürünlerin ülkeye girişi çok kolay. Gümrüklerde de, TSE’de de denetim yok."
 </p>
 <p class="MsoNormal">
  Danıştay’daki olayda sorun sadece OYAK’ta değil, kuruma da iş düşüyor. Firma yetkilileri Danıştay’ın da tedbir alması gerektiğini belirtiyor. Görüntüyü izleyen kişiler de bir o kadar sorumlu. Yani görüntünün ekranda görünüyor olması cihazın kaydettiği anlamına gelmiyor. ‘Kayıt ışığı yanmıyorsa sorun vardır’ deniliyor.
 </p>
 <p class="MsoNormal">
  Kara Kuvvetleri, Jandarma ve Zırhlı Birlikler’e hizmet veren Pima Güvenlik’in Teknik Servis Müdürü Mesut Yıldırım firmaların uzak bağlantıyla da kayıtları silebilme ihtimali üzerinde duruyor. Ancak silinen kaydın mutlaka yedeğinin alındığına dikkat çekiyor. “OYAK veya Danıştay, görüntüleri kim sildiyse mutlaka yedeğini almıştır.” diyor.
 </p>
</font>

Kaynak: [www.aksiyon.com.tr](http://aksiyon.com.tr/aksiyon/haber-26783-231-danistay-goruntulerini-silen-mutlaka-yedegini-almistir.html), [web.archive.org (arşiv bağlantısı)](http://web.archive.org/web/20101120121517/http://aksiyon.com.tr/aksiyon/haber-26783-231-danistay-goruntulerini-silen-mutlaka-yedegini-almistir.html)
