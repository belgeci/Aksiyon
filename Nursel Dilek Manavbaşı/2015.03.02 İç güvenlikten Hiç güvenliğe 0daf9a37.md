# İç güvenlikten Hiç güvenliğe

*Nursel Dilek Manavbaşı 2015.03.02*

<div class="pNewsDetailMainContent" itemprop="articleBody">
 <p>
  Aylardır gündemde olan İç Güvenlik Paketi, Meclis’te ateşli tartışmalara yol açıyor. OHAL dönemlerindekini aratmayacak maddeler, muhalefetin direncine rağmen tek tek yasalaşıyor. Peki, böylesi bir paketten ‘güvenlik’ çıkar mı?
 </p>
 <p>
  Tartaklama esnasında hem tekme attılar hem de ittiler. 20 kişi üzerime saldırdı. Ortada bulunan çiçeklerin olduğu yere attılar. Sağ taraftaki kaburgalarım demire geldi ve hasar gördü. Kaburgamda çatlak var. Her biri badigard gibiydiler.”
 </p>
 <p>
  Anlatılanlar ne bir mahalle kavgasından ne de gazetelerin üçüncü sayfalarından. Geçen hafta ülkenin en önemli kurumlardan Türkiye Büyük Millet Meclisi’nde yaşandı. Olayın mağdurlarından CHP İzmir Milletvekili Musa Çam, “Meclis uzun süredir böylesine bir şiddet uygulamasına sahne olmamıştı.” diyor başına gelenleri dile getirirken. Vekillere başkanlık tokmağı ile vuruldu, tekme tokat sallandı, göz-kaş yaralayıcı yumruklar savruldu Meclis’te. Âdeta linç girişimleri sahnelendi. Üstelik Mersin’deki Özgecan Aslan cinayetinin ülkeyi sarstığı günlerde oldu bütün bunlar.
 </p>
 <p>
  Öncesinde birkaç haftadır ertelenen paketin Meclis Genel Kurulu’na ulaşmasının kopartacağı fırtınanın sesleri hafiften duyulmaktaydı. İçişleri Komisyonu’ndaki tartışmalar öncü işaretti. Meclis’te grubu bulunan üç muhalefet partisi konunun gündeme alınmasını istemiyor, paketin yasalaşmaması için önerge üstüne önerge veriyordu. Ancak AKP tasarının yasalaşmasında ısrarcıydı. Genel Kurul’un gündemine taşınması muhalefetin engelleme taktikleriyle bir nebze ertelendi. Kapalı oturuma geçildiğinde ise Meclis’teki atışmalar fiilî ve fizikî taarruza dönüştü. Cumhurbaşkanı Erdoğan’ın ‘paket öyle ya da böyle geçecek’ talimatı sonrası maddelerin oylanma trafiği hızlandı. Şimdilik 40’a yakın madde Genel Kurul’da onaylandı.
 </p>
 <p>
  Gelecek haftadan itibaren 14 gün boyunca muhalefet partilerine mensup meclis başkanvekilleri oturumları yönetecek. AKP, paketin kendilerince önemsiz görülen nüfus hizmetleri ağırlıklı 60 civarındaki maddesini geri çekerek kendileri için önemli diğer maddeleri seçim öncesinde yasalaştırma düşüncesinde. Birinci bölümü bir haftada bitirilen 5 bölümlü kanun tasarısının ne kadar sürede hazmedileceğine ilişkin süre hesapları muhtelif. 7 Nisan’da milletvekili aday listeleri açıklanınca Meclis boşalacağından AKP tatile girilmeden paketi tamamına erdirme çabasında.
 </p>
 <p>
  <img alt="" src="http://web.archive.org/web/20150731021741im_/http://medya.aksiyon.com.tr//aksiyon/2015/03/02/564971.jpg "/>
  Söz konusu yasal düzenlemenin kamuoyundaki adı ‘iç güvenlik paketi’. Aslı şöyle: ‘Polis Vazife ve Salahiyet Kanunu, Jandarma Teşkilat, Görev ve  Yetkileri Kanunu, Nüfus Hizmetleri Kanunu ile Bazı Kanun ve Kanun Hükmünde Kararnamelerde Değişiklik Yapılmasına Dair Kanun Tasarısı’. Tasarı, içeriği itibariyle hayli karmaşık aslında. Başlangıçta 40 maddeydi. Komisyonda verilen önergelerle madde sayısı 132’ye yükseldi. Son hâliyle 5 bölümden oluşuyor. Paketin bahanesi Kobani kaynaklı 6-7 Ekim olayları. AKP tasarıyı benimsetmeye çalışırken en çok bu argümanı öne sürüyor. Muhalefet aynı görüşte değil. 6-7 Ekim’deki sokak eylemlerinin bir kılıf olduğuna, adrese teslim yasa hazırlandığına inanıyor.
 </p>
 <p>
  Paketle ilgili kafalar karışık. Neden ihtiyaç duyuluyor? Polise neden bu denli yetkiler veriliyor? Bu yasa olmazsa iç güvenliğimiz tehlikede mi? Vatandaş, paketin içeriğinden bihaber. Adım adım polis devletine gidiliyor; 1990’lardaki faili meçhullere zemin oluşuyor.
 </p>
 <p>
  <strong>
   ÜZERİNİZİ SOYABİLİR, ARACINIZI ARAYABİLİR!
  </strong>
 </p>
 <p>
  2007’de çıkan polis yetki ve salahiyet kanununa göre jandarma ve polis araba durdurup kimlik sorabiliyor. Eliyle yoklayarak üzerinizi arayıp aracınızın içine bakabiliyor. Ancak tasarıyla polise aşırı yetkiler tanınıyor. Gerekirse elbiselerinizi soyarak arayabilme hakkına sahip! Normalde bu, hâkim ve savcı kararıyla yapılabilecek bir işlem. Hâkim ve savcılar by-pass ediliyor.
 </p>
 <p>
  Şu andaki düzenlemede polis aracınızın görünmeyen bölümlerini, torpido gözünü ya da bagajınızı açtıramıyor. Sizden şüphelenirse ve karakolunun önüne çektirirse bunu gerçekleştirebiliyor. Savcıya haber vermesi, şüphelerini anlatması ve savcıdan daha ileri arama için izin alması şart. Görüşülen yasada savcılık devre dışı bırakılıyor. Savcı kararı olmadan arabanız durdurulup aranabilecek. Özel hayatın gizliliği hikâye oluyor. İtiraz etme imkânınız neredeyse sıfır. Karakola götürüldüğünüzde savcı kararı olmaksızın 48 saat, toplu gösterilerde yakalandığınızda da 96 saat gözaltında tutulabileceksiniz.
 </p>
 <p>
  CHP Milletvekili Rıza Türmen, vatandaşın böyle bir durumda hakkını arayacağı ya da itiraz edeceği bir makam bulunmadığının altını çiziyor. Yargı devreye girene dek keyfî bir süreç işleyeceğine ve insan hakkı ihlallerinin artacağına işaret ediyor.
 </p>
 <p>
  <img alt="" src="http://web.archive.org/web/20150731021741im_/http://medya.aksiyon.com.tr//aksiyon/2015/03/02/564972.jpg "/>
  ‘Koruma altına alma’ ve ‘tehlike yakalaması’ da muammalarla dolu. Mevcut sistemde polis, savcı talimatıyla yakaladıkları şahısları ilgili kurumlara teslim ediyor. ‘Kendisinin veya başkasının can güvenliğini tehlikeye düşürenler’ tanımlamasıyla yeni bir yakalama türü icat edilmiş tasarıda: Tehlike yakalaması! Masum biri, ‘kendisi ve başkası için tehlike oluşturuyor’ bahanesiyle gözaltına alınabilecek. ‘Koruma altına’ alma yaklaşımıysa ülkeyi 90’lara götürecek. Başta Doğu ve Güneydoğu Anadolu bölgelerindeki karakollarda kaybolma hadiselerini ve faili meçhulleri hatırlayın. Kişi hürriyeti ve güvenliğini düzenleyen Anayasa’nın 19. maddesine açıkça aykırılık teşkil ediyor tasarının bu maddesi. Öte yandan ne ‘koruma altına alma’ ne de ‘tehlike yakalaması’ ve benzeri ibarelerin hukukta bir karşılığı var. Ayrıca ‘uzaklaştırma tedbiri’ yetkisinin de ucu olabildiğince açık. Kim nereden nereye, hangi süreyle intikal ettirilecek? Planlanan sürgünlere ‘kanuni’ kılıf mı uyduruluyor?
 </p>
 <p>
  <strong>
   BOYALI SUYLA FİŞLEME, SİLAH KULLANMA
  </strong>
 </p>
 <p>
  Toplantı ve gösteri yürüyüşlerinde üç gün çıkmayan ‘boyalı su’ kullanabilecek polis. Aleni fişleme hamlesi. Saçlarına boya bulaştırılanlar birkaç gün sokağa çıkamayacak. Aksine davrandıklarında polise açık hedef olacaklar. Her an gözaltına alınma riskiyle dolaşacaklar. Otel kayıtları, araç kiralama ve seyahat firmaları işlemleri de günübirlik kayıt altına alınacak. İstendiğinde bilgiler gün sonu kolluk birimlerine iletilecek.
 </p>
 <p>
  Polisin silah kullanma yetkisinde kapsam genişletilmesi başlı başına sorun. Türk Ceza Kanunu’na göre ‘yakıcı ve patlayıcı madde’ statüsündeki molotofkokteyli atmanın cezası bireysel eylemde 8, örgütseldeyse 12 yıl hapis. Öldürmek kastıyla kullanıldığında ağırlaştırılmış müebbet hapis cezası veriliyor. Tasarıyla polise bunu kullananlara silahla müdahale salahiyeti tanınıyor. Ateş açılan kişi veya grup molotofluysa polis silahla yaraladığında ya da öldürdüğünde basit bir tutanakla olaydan sıyrılabilecek. Belki de şöyle sesler yansıyacak televizyon kameralarına: ‘Vur ulan vur!” Polise sağlanan bu yasal güvenceyle açıkça yargısız infaza davetiye çıkarılıyor.
 </p>
 <p>
  Hazırlanan tasarıyla valilere savcı yetkisi tanınıyor. Lüzum gördüklerinde kolluk amir ve memurlarına suçun aydınlatılması ve suç faillerinin bulunması için gerekli tedbirlerin alınması hususunda doğrudan emir verebilecekler. Kolluk güçleri, adli soruşturmalarda savcıya bağlı. Düzenlemeyle adli olaylarda çift başlılık oluşacak. Olay yeri incelemesi, arama, el koyma ve yakalama gibi bazı tedbirlere başvurulmasına ilişkin talimatlar valilerin iki dudağının arasında olabilecek. Kolluk hadi valinin direktifine uymasın! Uymak zorunda. Zira sicil amiri vali oluyor. Başlaması ve yürümesi elzem soruşturmaların valiler eliyle kapatılması da gündeme gelecek.
 </p>
 <p>
  Polis, artık ev ve iş yerlerinde dahi ifade alabilecek. Maddede bu yetki ‘sadece müşteki, mağdur ve tanıkların istemesi halinde’ diye sınırlandırılsa da bu yetki suiistimale açık. Örgüt ve topluluklara ait amblem, işaret taşımaya, üniformaya benzer giysilerle eyleme katılmaya da ceza öngörülüyor. Suç sayılan afiş, pankart, döviz, resim, levha, araç gereçler taşıyarak, bu nitelikte sloganlar söyleyerek veya ses cihazlarıyla yayımlayarak eylem yapanlar 6 aydan 3 yıla kadar hapis cezası alabilecek.
 </p>
 <p>
  Yakalama, arama, gözaltına ilişkin güvencelerin kaldırılması, vali ve kaymakamlara savcı yetkisi verilmesi, kolluğa meşru savunma dışında öldürme yetkisi tanınması, valilik talimatlarına aykırılık gibi belirsiz suçların oluşturulması, uzaklaştırma gibi süresi ve şartları belli olmayan garip tedbirlerin getirilmesi pakette itiraz edilen en tehlikeli maddeler. Zaten muhalefet 132 maddeden 10-15’ine yoğun tepki gösteriyor. Yürürlükteki ceza hukukunun mimarlarından İstanbul Üniversitesi Hukuk Fakültesi Dekanı Prof. Dr. Adem Sözüer de Anayasa’ya aykırı maddelerin yasalaşmasına karşı. Anayasa Mahkemesi’nin, hem kendi hem Avrupa İnsan Hakları Mahkemesi’nin içtihatlarına göre, bu maddeleri anayasaya aykırı bularak iptal edeceğini düşünüyor.
 </p>
 <p>
  <strong>
   İTİBARSIZLAŞTIRMA YASASI
  </strong>
 </p>
 <p>
  Acaba AKP böyle bir yasaya neden ihtiyaç duyuyor? Yürürlükteki kanuni mevzuat iç güvenliği teminde kâfi değil mi? Meclis’te grubu bulunan üç muhalefet partisi belki de ilk defa bir tasarıya karşı üçlü ittifak sergiliyor. AKP, “MHP ve HDP aynı çizgide buluştu, sizi gidi bonzaiciler, molotofcular!” söylemiyle algı oluşturmak istese de bu maddeler oy birliği ile geçti. Yasa görüşülürken dört çocuk hakkında molotoftan dolayı ağırlaştırılmış müebbet hapis istendi. Bu gelişmeler bile AK Parti’nin gerekçelerini ucuz bahane seviyesine indirdi.
 </p>
 <p>
  <img alt="" src="http://web.archive.org/web/20150731021741im_/http://medya.aksiyon.com.tr//aksiyon/2015/03/02/564973.jpg "/>
 </p>
 <p>
  Tasarıyla polis kolejleri kapatılıyor ve 3 bin 500’e yakın emniyet mensubu emekli yapılıyor. Hükümete yakın olmayan emniyetçilerin terfisi neredeyse imkânsızlaşıyor.
 </p>
 <p>
  AKP’nin yasaya sebep gösterdiği en temel unsurlar bonzai ve molotof. Kobani olaylarındaki zafiyetin kolluğun yetki azlığından doğduğunu ileri sürüyor iktidar. Ama her ikisi de yasalara göre hâlihazırda suç. 2911 sayılı kanunla, gösteri ve yürüyüşe molotof, sopa, demir vesaire ile katılım yasak, yüzü kapatmaksa suç. Kobani eylemleri sırasında eldeki yetkilerin devreye sokulmaması gerçeği var aslında. AKP’nin yetkisizlik tezi boş ve çürük.
 </p>
 <p>
  Peki, üç siyasi parti pakete neden bu denli karşı? İçişleri Komisyonu’nda da çokça tartışıldı tasarı. Muhalefet itiraz noktalarını ayrı ayrı şerh düştü. Sıkıyönetim ve darbe dönemlerindeki uygulamaları bile aşan sonuçlara yol açacağı uyarısı yapıldı. Bu tür düzenlemelerin demokrasilerde değil, ancak İran benzeri polis devletlerinde hüküm sürebileceği belirtildi.
 </p>
 <p>
  Komisyonlarda görev yapan MHP, CHP ve HDP üyeleri pakete en vâkıf vekiller. MHP İçişleri Komisyonu üyesi ve Osmaniye vekili Hasan Hüseyin Türkoğlu da onlardan biri. Tasarının düzenlediği alanlar itibariyle temel hak ve hürriyetlerin kullanımına ilişkin çok ciddi sınırlamalar getirdiği için itiraz ettiklerini belirtiyor Türkoğlu. Kolluğun yetkilerinin muğlâk ifadelerle genişletildiğini, daha da kötüsü bu yetkileri kullanırken yargının denetimi ve gözetiminin ortadan kalkacağını hatırlatıyor. AKP’nin yasa için iddia ettiği ‘iç güvenliği artırmak’ söylemini inandırıcı bulmuyor. “6-7 Ekim olaylarından önce iç güvenlik sağlanamıyor muydu?” diye sorup şunları söylüyor: “Aynı yetkiler şimdi de var ama yargı denetimi ve gözetiminde. Kolluğun arama, durdurma, gözaltına alma, hatta koruma altına alma, tehlike yakalaması, uzaklaştırma gibi yetkileri çok geniş. Asıl sorun vatandaşı itibarsızlaştırmak. Bu yasa insanları itibarsızlaştırır.”
 </p>
 <p>
  CHP İçişleri Komisyonu üyesi Ali Serindağ da böyle bir yasaya ihtiyaç olmadığı görüşünde. Paketin yasalaşması hâlinde Gaziantep’te rütbeli bir polisin bir başka polise fiziksel ve sözlü şiddet uygulayarak saldırması örneğinin yaşanabileceğini vurguluyor. Serindağ, paketin amacını barışçıl gösterileri şiddetle bastırmak ve ‘paralel yapı’yla mücadele bahanesi altında Emniyet’te tasfiye gerçekleştirmek olduğuna dikkat çekiyor. Paketin yasalaşması hâlinde kamu düzeninin sağlanmasının değil, bozulmasının söz konusu olacağını belirtiyor.
 </p>
 <p>
  <img alt="" src="http://web.archive.org/web/20150731021741im_/http://medya.aksiyon.com.tr//aksiyon/2015/03/02/564974.jpg "/>
  HDP ise komisyona nazaran Genel Kurul’da daha sert tepki gösteriyor pakete. Nitekim Ertuğrul Kürkçü ve kadın vekillerin ilk günlerde yaşadıkları bunun sonucu. HDP’li Altan Tan, iç tüzükten kaynaklı demokratik hakları sonuna kadar kullanacaklarını kaydediyor. Bir zulüm paketiyle karşı karşıya olunduğunu dile getiriyor: “Gizli dinlemeyi sınırsızlaştıran, herkesin kapısının çalınabileceği bir rejime gidiyoruz. Hukuk devleti yok ediliyor. Artık kimse güvende değil.”
 </p>
 <p>
  <strong>
   PAKETİN DÜNYADA ÖRNEĞİ YOK!
  </strong>
 </p>
 <p>
  AKP, dünyada paketin birçok örneğinin var olduğunu söylese de böylesine geniş yetkiler veren yasa hiçbir ülkede yok. Bu tür düzenlemelerin demokrasilerde değil, ancak İran benzeri polis devletlerinde olabileceği söyleniyor. Bunun için birkaç maddeye bakmak yeterli.
 </p>
 <p>
  İç güvenlik paketi, ‘mülki amir’ diye tabir edilen valinin, temelde savcının yetkisinde olan ‘gözaltı’ kararı verebilmesini mümkün kılıyor. AB ülkelerinde bu imkânsız. 4. maddesinde protesto ve eylemlerde maskeli eylemcilere 4 yıla kadar hapis cezası verilmesi öngörülüyor. Avrupa Birliği’ne üye hiçbir ülkede böyle bir durum söz konusu değil. Protesto hakkı Avrupalıların en hassas olduğu haklardan biri. Polis, protestolarda kamu malına zarar verilip verilmediğine bakar, protestocuların ne giydiğine değil.
 </p>
 <p>
  Paketle birlikte hükümet hem dinleme kararının alınmasında hem de gecikmesinde zarar bulunan acil dinlemelerin tasdikinde tek merci olarak Ankara Ceza Mahkemesi üyesine başvurulması zorunluluğunu getirmekte. 81 il ve bu illere bağlı ilçelerden gelen tüm taleplerin tek bir hâkim tarafından incelenmesi mümkün olmadığı için teknik açıdan da sakıncalı olan bu düzenleme AB standartları açısından da kabul edilebilir bir durum değil. Avrupa’da bu tarz ‘olağanüstü yetkilere sahip’ bir hâkim bulmak mümkün değil.
 </p>
 <p>
  <img alt="" src="http://web.archive.org/web/20150731021741im_/http://medya.aksiyon.com.tr//aksiyon/2015/03/02/564975.jpg "/>
  İç güvenlik paketiyle polise ne olduğu belirsiz, muğlak yetkiler veriliyor. Her şeyden önce Avrupa’da bütün devlet memurlarının olduğu gibi polisin de yetkisi ve görev alanı son derece net bir şekilde belirlenmiş. Bu konudaki kanun düzenlemelerinde duruma göre farklı farklı yorumlanabilecek maddeler bulunmuyor.
 </p>
 <p>
  Paketle polislere protesto eylemleri esnasında TOMA’larla ‘boyalı su’ kullanma yetkisi veriliyor. Boyalı su ile müdahale yöntemi, Güney Afrika’daki ırkçı Aparthait yönetimi tarafından siyahların protestolarını bastırmak için kullanılmasıyla hatırlanıyor. Hatta orada kullanılan mor boyaya ilhamla protestocular tarafından ‘Mor, Yönetimi Ele Alacak’ şeklinde bir slogan bile üretilmiş. Bu yöntem ayrıca İsrail tarafından Filistinli protestocuları küçük düşürmek amacıyla kullanılıyor.
 </p>
 <p>
  Ayrıca araç kiralayanların takip edilmesi ve hâkim kararı olmadan 48 saat dinleme yetkisi, özel hayatın gizliliği, yargı bağımsızlığı ve soruşturmanın güvenilirliği ilkesi ile AB standartlarına ters.
 </p>
 <p>
  <img alt="" src="http://web.archive.org/web/20150731021741im_/http://medya.aksiyon.com.tr//aksiyon/2015/03/02/564976.jpg "/>
 </p>
 <p>
  <strong>
   POLİS SİLAH KULLANACAK
  </strong>
 </p>
 <p>
  Eylemlerde zaten yasak olan havai fişek, molotof ve benzeri el yapımı patlayıcılar, demir bilye ve sapan da bulundurulması, taşınması yasak olan maddeler kapsamına alınacak. Bunları taşıyanlar, 2 yıl 6 aydan 4 yıla kadar hapis cezasına çarptırılacak.  Yüzünü tamamen veya kısmen bez vesaire unsurlarla örterek toplantı ve gösteri yürüyüşüne katılmak da zaten Terörle Mücadele Kanunu’na göre şuçtu; TCK’ya da alınmış oldu. 3 yıldan 5 yıla kadar hapis cezası uygulanacak. Bu kişiler molotof da kullanırsa cezanın alt sınırı 4 yıldan az olamayacak.  Eylemlerde örgüt ve topluluklara ait amblem, işaret taşımaya, üniformaya benzer giysilerle eyleme katılmaya da ceza geliyor. Buna göre, suç sayılan afiş, pankart, döviz, resim, levha, araç gereçler taşıyarak bu nitelikte sloganlar söyleyerek veya ses cihazlarıyla yayımlayarak katılanlar 6 aydan 3 yıla kadar hapis cezası alacak.  Toplumsal olaylarda kamu mallarına verilen zararlar ile gerçek ve tüzel kişilerin mallarına verilen zararların devletçe karşılanması hâlinde, ilgili idare bunu sorumlulara rücu edecek.  Polis, fiilleri suç oluşturmasa bile, kişiyi can güvenliğinin sağlanması gerekçesiyle koruma altına alabilecek ya da olay yerinden uzaklaştırabilecek.  Polis, kendisine veya başkalarına, iş yerlerine, konutlara, kamu binalarına, molotof, patlayıcı, yanıcı, yakıcı ve benzeri silahlarla saldıran veya saldırıya teşebbüs edenlere karşı saldırıyı etkisiz kılmak amacıyla silah kullanabilecek. Cebinde taş vardı bahanesiyle bile silah kullanabilir.  Toplantı ve gösteri yürüyüşlerinin dağıtılmasında, kişilerin yakalanmasında boyalı su da kullanılabilecek.  Herkesin telefonu 48 saat süresince hâkim denetimi olmadan dinlenebilecek. Tüm dinlemeler tek hâkim tarafından denetlenecek.  Polisin aldığı önleme karşı itiraz etmeniz durumunda gözaltına alınacaksınız.  Kiraladığınız araç ve gittiğiniz yer anlık olarak emniyet tarafından takip edilecek.
  <br>
   <br>
    <strong>
     YASA ÇIKMADAN UYGULAMASI BAŞLADI!
    </strong>
   </br>
  </br>
 </p>
 <p>
  Gaziantep Şahinbey İlçe Belediyesi tarafından yaptırılan sanayi sitesinden ihaleye girmelerine rağmen dükkân alamadıklarını ve aldıkları dükkânların ödemelerini yapamadıklarını iddia eden 400 kişilik esnaf grubu eylem yaptı. Belediyeye tepki gösteren kalabalık polisin uyarılarına rağmen dağılmayınca biber gazıyla müdahale edildi. Bu sırada esnafa gaz sıkmayan bir polis memuruna amirleri “Sık ulan sık!” diyerek gaz sıktırdı. Bir amirin de polis memurunun ensesine vurduğu görüldü.   Bursa’da dolmuş bekleyen genci ‘şüpheli’ diye alıp götüren polis, dövdükten sonra serbest bıraktı.  İstanbul’da15 Şubat protestosunda Oktay Çakatay, Ömer Bozdağ ve Emrah Çeçen adlı 3 genç boyunlarında poşu olduğu gerekçesiyle gözaltına alındı. Gençler soğuk hava nedeniyle taktıklarını söyleseler de İstanbul Anadolu Hâkimliği 6. Sulh Ceza Mahkemesi tarafından ‘kuvvetli suç şüphesi’ gerekçesiyle tutuklandı.  Genç Siviller Grubu’nun kurucularından Turgay Oğur, Başbakan Ahmet Davutoğlu’nun korumalarının Sultanahmet Camii’ne ağır silahlarla girmesini eleştiren twiti üzerine gözaltına alınmak istendi. Oğur, birkaç gün önce de yine twit yüzünden Başbakan’a yakın bir üniversitede işten atılmıştı.
 </p>
 <p>
  <img alt="" src="http://web.archive.org/web/20150731021741im_/http://medya.aksiyon.com.tr//aksiyon/2015/03/02/564977.jpg "/>
 </p>
 <p>
  <strong>
   Ercan Taştekin (Eski Bingöl Emniyet Müdürü ve Güvenlik Stratejileri Araştırma Merkezi (GÜSAM) Başkanı)
  </strong>
  :
 </p>
 <p>
  Tasarı modern güvenlik stratejileri açısından tam bir felaket. Polisin bugüne kadar oluşturduğu bilgi ve birikim yok edilecek. Tasarı yasalaştığı andan itibaren kaoslara kapı aralanacak. Bu aşamada partizan bir polis teşkilatı kurma düşüncesi taşınmaktadır. Emniyet mensuplarının re’sen emekliye sevk edilmesi bu amaca matuf bir adımdır. Burada biat edenlerle çalışma, diğerlerinin emekliye sevk edilmesi planlanmaktadır. Ayrıca terfilerde mülakat şartının getirilmesi de partizanlığın bir göstergesidir. Polis kolejinin ve akademisinin kapatılma girişimi de Türkiye tarihine kara bir leke olarak geçecek. Kapatma kararı, altında imzası olanların alınlarında kara bir leke olacak. Atılan adımlar dikta rejimine yönelik çalışmalardır. Bu tasarılar bizi İran ve Suriye gibi rejimlere yaklaştırırken Avrupa Birliği’nden de uzaklaştıracaktır. Tasarıda Anayasa’ya aykırı çok sayıda madde var. Ancak Anayasa Mahkemesi’nin kararı iptal edeceği zamana kadar emniyette gerekli tasfiyeler yapılıp istenilen ortam için zemin oluşturulacaktır.
 </p>
 <p>
  <strong>
   Prof. Dr. İbrahim Cerrah (Eski Polis Akademisi Öğretim Görevlisi ve Hukuk Etik ve Siyaset Araştırmaları (HESA) Başkanı)
  </strong>
  :
 </p>
 <p>
  Söz konusu tasarı Türkiye’yi geriye götürür. İç Güvenlik Yasası da MİT Yasası doğrultusunda ülkenin istihbarat devletine dönüştürülmesi yönünde atılmış bir adım. Zaten valiler, bulundukları illerde idari amir konumunda. O ildeki emniyet ve jandarma zaten kendisine bağlı olarak hareket ediyor. Buna rağmen valilerin yetkililerini artırmanın nasıl bir gerekçesi olabilir? Hükümet valilerin yetkililerini artırmaktan ziyade neden savcıların idari yetkilerini artırmıyor? Burada tek amaç var, 17 Aralık sonrasında ortaya çıkan yozlaşmanın üzerini örtmek. Başka iyi niyetli hiçbir adım söz konusu olamaz. Siyasi irade kendine bağlı ve emrinde çalışacak bir polis teşkilatı kurma gayreti içerisinde. Özellikle MİT Yasası sonrasında istihbarat teşkilatına verilen geniş yetkiler 12 Eylül darbe sürecinden bile ağır müeyyideler taşıyor. Artık Türkiye’de hukuk çiğneniyor. Hukukun verdiği kararlar hiçe sayılıyor. Ülkeyi geriye götürme adına bütün adımlar atılıyor. Anayasa askıya alınıyor.
 </p>
 <p>
  <strong>
   JANDARMAYLA İLGİLİ DÜZENLEMEYE ASKER KARŞI ÇIKIYOR
  </strong>
 </p>
 <p>
  Şu anda atamaları Genelkurmay tarafından yapılan jandarma teşkilatı, yeni düzenleme ile tümüyle İçişleri Bakanlığı’na bağlanmak isteniyor. Askeriyenin iç güvenlikten sorumlu birimi olan ve özellikle polisin görev yapmadığı bölgelerde görev yapan jandarmanın tamamen İçişleri Bakanlığı’na bağlanması, siyasllaşmayı beraberinde getirecek. Tek parti döneminin ‘Candarması’ geri geliyor. Özellikle polislerin karıştığı suçları ve İzmir yolsuzluk operasyonunda olduğu gibi polisin sızdırabileceği operasyonları yürütmekte önemli işlev gören jandarmanın hükümete bağlanması, iktidara kolluk üzerindeki hegemonyasını sağlamlaştırma yolunda önemli bir avantaj sağlayacak. Hak ve özgürlükler bakımından darbe dönemlerini dahi aratacak bu düzenlemelerin yasalaşmasının faturasının halka kesileceği açık.
 </p>
 <p>
  <strong>
   TASARI İÇİN KİM NE DEDİ?
  </strong>
 </p>
 <p>
  Cumhurbaşkanı Recep Tayyip Erdoğan: İç güvenlik paketi öyle ya da böyle çıkacak.
 </p>
 <p>
  Başbakan Ahmet Davutoğlu: Paketi engellemeye kalkarlarsa onların hepsine bonzai taraftarları diyeceğiz.
 </p>
 <p>
  Bonzai Bahçeli, bonzai Kılıçdaroğlu, molotof Bahçeli, molotof Kılıçdaroğlu. Unvanları bu olacak.
 </p>
 <p>
  HDP Eş Genel Başkanı Selahattin Demirtaş: Paket, barış ve müzakere sürecini dinamitleyecek kadar tehlikelidir.
 </p>
 <p>
  CHP lideri Kemal Kılıçdaroğlu: Bunun adı İç Güvenlik Yasası değil. Nasıl bir İç Güvenlik Yasası ki muhalefet partilerine saldırıyorsunuz ve yaralıyorsunuz. Amaç milleti korkutmak.
 </p>
 <p>
  MHP lideri Devlet Bahçeli: Anayasa’ya aykırı olan, hukuk devleti prensiplerini iğfal eden iç güvenlik paketi polis devletini tesis edecek, can ve mal güvenliğini sakatlayacak.
 </p>
 <p>
  Twitter fenomeni Fuat Avni: Çıkardıkları yasalar kendilerinin sonu olacak. İç Güvenlik Yasası’nı Ala’ya havale etse de Fidan’ın kendisine sırt çevirmesinden ötürü artık kendi ailesi dâhil kimseye güvenmiyor.
 </p>
 <p>
  Türkiye Barolar Birliği Başkanı Metin Feyzioğlu: Paket yasalaşırsa Erdoğan dönemi sona erecek.
 </p>
 <p>
  Ceza hukukçusu Prof. Dr. İzzet Özgenç: Tasarı terör örgütünün başkaldırı tehditlerini etkisiz kılmak amacıyla hazırlandı, ancak ortaya çıkan asayiş sorununa karşı bir çözüm olamayacak.
 </p>
 <p>
  Ceza hukukçusu Prof. Dr. Adem Sözüer: İç güvenlik paketi yasalaşırsa polis donunuzu bile çıkarıp arayabilir.
 </p>
 <p>
  Eski İçişleri Bakanı İdris Naim Şahin: Güvenlik paketi dedikleri ihanet paketi, kumpas.
 </p>
 <p>
  Avrupa Birliği: İç güvenlik paketinden endişeliyiz.  CHP Manisa Milletvekili Özgür Özel: İç güvenlik paketi demokrasiyi askıya alma yasasıdır.
 </p>
 <p>
  Uluslararası Af Örgütü Raporu: İç Güvenlik Yasası işkenceyi artırma riski taşıyor.
 </p>
</div>


Kaynak: [www.aksiyon.com.tr](http://www.aksiyon.com.tr/kapak/ic-guvenlikten-hic-guvenlige_549170), [web.archive.org (arşiv bağlantısı)](http://web.archive.org/web/20150731021741/http://www.aksiyon.com.tr/kapak/ic-guvenlikten-hic-guvenlige_549170)
