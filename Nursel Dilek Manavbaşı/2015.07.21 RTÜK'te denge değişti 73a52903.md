# RTÜK'te denge değişti

*Nursel Dilek Manavbaşı 2015.07.21*

<div class="pNewsDetailMainContent" itemprop="articleBody">
 <p>
  Son dönemde tartışmalı uygulamaları ve kanallar arasındaki ‘taraflı’ kararlarıyla dikkat çeken RTÜK’te dengeler değişti. AKP’nin bir üyesini kaybetmesiyle çoğunluk artık diğer partilerde.
 </p>
 <p>
  AK Parti’nin 7 Haziran’da yapılan genel seçimde Meclis’teki çoğunluğunu kaybetmesi, bazı kurumların yönetim yapılarındaki dengeleri değiştirdi. Yayın piyasasında önemli bir gücü bulunan Radyo Televizyon Üst Kurulu (RTÜK) bunlardan biri. Yönetiminde yıllardır AKP’nin çoğunlukta olduğu RTÜK’te 13 yıl aradan sonra diğer partiler ağırlık kazandı.  RTÜK’te AK Parti çoğunluğunun son bulması, RTÜK başkanının muhalif bir isim olmasının da önünü açtı.
 </p>
 <p>
  RTÜK, Türkiye’de faaliyet gösteren radyo ve televizyonları denetleyen bir kamu kurumu. 9 kişiden oluşan RTÜK üyeleri Meclis tarafından seçiliyor. Meclis’teki siyasi partilerin milletvekili sayılarına göre kontenjanları bulunuyor. Yıllardır Meclis’te ezici çoğunluğa sahip olduğundan 9 üyeden 5’i AK Parti’den oluşuyordu. İkisi CHP, birer üye ise MHP ve HDP kontenjanından seçiliyordu. AKP, kararların oy çokluğuyla alınması nedeniyle kurulda istediği gibi hareket ediyordu. Kurul, Davut Dursun’un başkanlığı döneminde S Haber, Bugün ve Kanaltürk televizyonlarına tarihinde görülmemiş cezalar kesti.
 </p>
 <p>
  Ancak tablo 7 Haziran sonrası değişti. AK Parti, Meclis’teki sandalye sayısının azalmasıyla RTÜK’teki çoğunluğunu kaybetti. AKP’nin 258 vekile gerilemesiyle RTÜK’teki kontenjanı 5’ten 4’e düştü. AKP’den kalan üyenin MHP’ye mi yoksa HDP’ye mi gideceği, bunun için hangi yöntemin izleneceği bir aydır tartışma konusuydu. Meclis’in tatile girmeden son işi RTÜK’teki üye dağılımını belirlemek oldu.
 </p>
 <p>
  Görev süresi 14 Temmuz’da dolan ve tartışmalı birçok karara imza atan eski RTÜK Başkanı Davut Dursun, giderayak milletvekili seçimlerinde uygulanan ‘d’Hondt’ sistemini RTÜK için önerdi. Bu, AKP’nin kuruldaki ağırlığını korumak için yeni formül arayışıydı. Dursun, “Meclis Başkanlığı eğer üye kontenjan dağılımını d’Hondt sistemine göre yaparsa, AK Parti’nin 5 kontenjan sayısı korunmuş oluyor. Meclis Başkanlığı bunu yapabilir.” önerisinde bulunmuştu. Bu konuda yeni bir formül geliştiren Meclis Başkanı İsmet Yılmaz, MHP ve HDP’den eşit sayıda aday ismi bildirmesini ve Genel Kurul’da bu adayların yarışmasını istedi.
 </p>
 <p>
  RTÜK’teki üyelerini seçmek için toplanan Genel Kurul’da İsmet Yılmaz’ın bu formülü üzerine usul tartışması çıktı. CHP ve HDP kura çekilmesini isterken MHP genel seçimlerdeki oy oranlarının dikkate alınmasını önerdi. Gizli oyla yapılan seçimde AKP’liler MHP adayına oy verince MHP’nin RTÜK’teki üye sayısı 2’ye yükseldi. Buna göre RTÜK’te AKP 4, MHP 2, CHP 2 ve HDP 1 üyeyle temsil edilecek.
 </p>
 <p>
  Yeni üyeler kimler?
 </p>
 <p>
  Yapılan seçimde AK Parti’ye düşen üyeliğe eski RTÜK Başkan Vekili ve eski Milletvekili İlhan Yerlikaya, MHP’ye düşen üyeliğe görev süresi dün sona eren Esat Çıplak yeniden seçildi. MHP ve HDP’nin adaylarının yarıştığı son üyeliğe ise AK Partililerin de oylarıyla MHP Genel Başkanı Devlet Bahçeli’nin eski özel kalem müdürü Arif Fırtına geldi.
 </p>
 <p>
  RTÜK’e yeni üyelerin seçilmesiyle başkanlık yarışı da hız kazandı. Kuruldaki 9 üyenin 5’inin başkan adayı olduğu ortaya çıktı. 5 oy alan kişi başkan ve vekil olarak seçilecek. AK Parti kontenjanından seçilen üyeler İlhan Yerlikaya, Taha Yücel ve Hamit Ersoy, CHP kontenjanından seçilen Ali Öztunç ile MHP kontenjanından seçilen Esat Çıplak başkanlık için yarışa girmeye hazırlanıyor. Kurulda 4 blok oyu olan AK Partili üyelerin, muhalefetten bir ismi yanına çekmeleri gerekiyor. CHP kontenjanından seçilen Ali Öztunç, muhalif üyelerin desteklemesi sonucu MHP ile dönüşümlü başkanlık önerisini gündeme getirdi. AK Parti-MHP uzlaşması da kulislerde konuşuluyor.
 </p>
</div>


Kaynak: [www.aksiyon.com.tr](http://www.aksiyon.com.tr/medya/rtukte-denge-degisti_551655), [web.archive.org (arşiv bağlantısı)](http://web.archive.org/web/20150803061134/http://www.aksiyon.com.tr/medya/rtukte-denge-degisti_551655)
