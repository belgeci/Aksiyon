# Devlete sır zırhı

*Nursel Dilek Manavbaşı 2016.01.05*

<div class="pNewsDetailMainContent ctx_content" itemprop="articleBody">
 <p>
  MİT tır’larıyla gündeme gelen ‘devlet sırrı’, yeni meclis’in önemli gündemleri arasında. Yargı reformu içinde yer alan ‘yeni kanun’, devleti temelli bir sır perdesinin arkasına saklayacak.
 </p>
 <p>
  2014 yılı başında, MİT’e ait olduğu öne sürülen bir kamyon, Adana’da durdurulur ve aranır. Kamuflaj olarak kullanılan ilaç kutularının altında silahlar ve cephane bulunduğu iddia edilir. Kamyon biraz bekletilir, ancak hükümet yetkililerinin müdahalesinden sonra Suriye’ye geçmesine izin verilir. Hükümet, konvoyu durduran jandarma komutanını ve savcıyı derhâl açığa alır. Kamyonlarda insani yardım malzemesi olduğu duyurulur.
 </p>
 <p>
  Olay derhâl kapatılır. Ta Mayıs 2015’te Cumhuriyet Gazetesi’nde yayımlanan habere kadar. Haber, kamyonun mühimmat yüklü olduğunu gösteriyor ve istihbarat servisinin bir komşu ülkedeki iç savaşa müdahale ettiğini belgeliyordu. Ve o haberin sahibi Can Dündar için, Cumhurbaşkanı Erdoğan’ın “Öyle kolay bırakmam onu, bedelini ödeyecek!” sözleriyle start verdiği süreç başlayacaktı.
 </p>
 <p>
  Can Dündar ve Cumhuriyet Ankara Temsilcisi Erdem Gül, MİT TIR’larıyla ilgili haberler gerekçe gösterilerek tutuklanır. Temel suçlama; devletin gizli kalması gereken belgelerini yayımlamaktır. Yani devlet sırrını ifşa etmek! Bu tutuklama, siyasi iktidarlarla gazeteciler arasındaki kadim bir tartışmayı, ‘devlet sırrı’ tartışmasını da yeniden gündeme taşır.
 </p>
 <p>
  Hukuki açıdan devlet sırrı kavramına ilişkin akademik çalışma yok denecek kadar az. Nedir, ne değildir, kime göre, neye göre devlet sırrı tartışmaları yapılırken AK Parti 2016 yılının eylem planında ‘devlet sırrı kanununu’ yeniden gündemine taşıdı. Başbakan Ahmet Davutoğlu, “1 yıl içinde devlet sırrı yasası çıkarılacak.” diyordu. Adalet Bakanı Bekir Bozdağ da geçen günlerde önceliğin devlet sırrı kanununa verileceğini teyit ediyordu.
 </p>
 <p>
  Kurulduğu günden bu yana ‘şeffaflık’ ilkesini esas alan parti, bugün ‘devlet sırrı’na zırh giydirme çabasında. Aslında hükümetin bu yasadaki ısrarı yeni değil. Recep Tayyip Erdoğan’ın başbakanlığı döneminde iki kere Meclis gündemine getirilmişti. İlki 2008’de Adalet Bakanlığı tarafından hazırlanarak Bakanlar Kurulu’na sevk edilmişti. Bakanlar Kurulu’nun 7 Nisan 2008’de kabul ettiği ‘Devlet Sırrı Kanunu Tasarısı’ başlığını taşıyan metin Erdoğan’ın imzasıyla 22 Nisan 2008’de TBMM’ye gönderildi. Ancak yasalaşamayan tasarı, Erdoğan’ın imzasıyla 21 Ekim 2011’de tekrar TBMM Başkanlığı’na sevk edildi.
 </p>
 <p>
  AB Uyum Komisyonu’nda muhalefetin karşı oy yazısıyla ele alınan tasarı üzerinde, son olarak TBMM Adalet Komisyonu’nda önemli değişiklikler yapılmıştı. Konunun tekrar gündeme gelmesi ve hükümet programında yer alması ise MİT TIR’larına yönelik haberler ve Rusya’nın Cumhurbaşkanı Recep Tayyip Erdoğan’a ve ailesine yönelik IŞİD’den petrol alındığı iddiaları üzerine oldu.
 </p>
 <p>
  <strong>
   Devlet sırrına kural
  </strong>
 </p>
 <p>
  Adalet Bakanı Bozdağ, yeni yasayla neyin devlet sırrı olup olmadığı kararının, kurulacak yeni bir kurulun uhdesine bırakılacağının ipuçlarını verdi. Mevcut durumda devlet sırrına mahkemeler karar veriyor. Bozdağ’ın açıklamaları, taslağın geçmiş yıllardakilerden farklı olmadığını gösterdi. Devlet sırrı kanunu, istendiği takdirde, devletin bütün icraatı hakkında bilgi erişiminin kısıtlanmasına imkân verecek. Bahsi geçen kurul, Başbakanlık, Adalet, Milli Savunma, İçişleri ve Dışişleri bakanlıklarının müsteşarlarından oluşacak ve bilgi ve belgelere ‘devlet sırrı’ niteliği verme yetkisine sahip olacak.
 </p>
 <p>
  Başbakan, genelkurmay başkanı, bakanlar ve Millî Güvenlik Kurulu görev alanlarındaki bilgi ve belgelere devlet sırrı niteliği verilmesini kuruldan isteyebilecek. Cumhurbaşkanlığı’na ait bilgi ve belgelerin niteliğinin belirlenmesi ve talep hâlinde mahkemelere gönderilip gönderilmeyeceğine ise cumhurbaşkanı karar verecek. Devlet sırrı süreli veya süresiz olarak verilebilecek. Süreli belge ve bilgiler için sır niteliği 50 yıl olacak. Bu süre, 5 kişilik kurul tarafından değiştirilebilecek ya da kaldırılabilecek. Mahkemelerce talep edilen ve devlet sırrı niteliği taşıyan bilgi ve belgelerin gönderilip gönderilmeyeceğine de 5 kişilik kurul karar verecek.
 </p>
 <p>
  Hukukçulara göre yasa, iktidarın bilinmesini istemediği konuları devlet sırrı ilan etmesine ve böylece pek çok suçun karanlıkta bırakılmasına kapı aralayacak nitelikte. Tasarının belki de en tartışmalı noktalarından biri, Erdoğan’a devlet sırrı ilan etmede sınırsız yetki verilmesi planı. Haber alma özgürlüğünün engellenmesi bir diğer sıkıntılı husus. İktidar, zaten giderek zayıflayan basın özgürlüğünün cenazesini kaldırmış olacak.
 </p>
 <p>
  CHP’nin hukukçu vekillerinden Adalet Komisyonu Üyesi Namık Havutça, AK Parti’nin daha önceki dönemlerde gündeme getirdiği tasarı hakkında, Türkiye’nin akıl almaz bir noktaya doğru sürüklendiği yorumunu yapıyor.  “Önümüzdeki dönemde gazetecilik yapmak isteyen kişi ve kurumların maruz kaldıkları baskı, zorluk ve kısıtlamaların katmerleneceğini öngörmek zor değil.” diyor. Yasa taslağının, mahkemelerin prensipte var olan yürütmeyi denetleme ve kısıtlama yetkisine de ciddi bir engel getireceği konusunda uyarıyor. Zira yasa geçtiğinde hükümetin sır ilan ettiği her şey, yine devletin temel kurumu niteliğindeki mahkemelerden dahi saklanacak. Böylece iktidar işleyeceği suçları sır ilan etmekle mahkemelere hesap verme zorunluluğundan da kurtulmuş olacak.
 </p>
 <p>
  Havutça, devlet sırrı kanununa gerek olmadığını, mevcut MİT Yasası’nın zaten sırları koruduğunu söylüyor ve buna rağmen yasada ısrarı, iyi niyetten uzak bir girişim olarak niteliyor. Tasarının yasalaşması hâlinde uluslararası mahkemelere kadar gidebileceğini de ekliyor: “Yargının, yasamanın, basının, hükümetin denetleme aracı yok ediliyor. Zaten devlet sırrı denen konularda basın dâhil her kurum özdenetimini yapıyor. Burada sıkıntı yok. Hangi sıkıntı yaşandı da basın üzerine düşeni yapmadı?”
 </p>
 <p>
  Türkiye’nin örnek aldığı Avrupa’da devlet sırrının sınırlarının belli olduğunu aktaran siyasetçiye göre, tasarının Türkiye’nin Çin gibi otoriter, hukukun üstünlüğünün sorunlu olduğu bir rejimle yönetildiği algısını pekiştireceği ikazında bulunuyor: “Uluslararası hukuku çiğniyorsunuz, Anayasa’yı, AİHM Sözleşmesi’ni çiğniyorsunuz, Türkiye’nin hukuk normlarını çiğniyorsunuz. Bunları yaparken de vatan, millet gibi kutsal değerlerin arkasına saklanıyorsunuz.”
 </p>
 <p>
  MHP’nin hukukçu kurmaylarından bir isim, hükümetlere 50 yıla kadar devlet sırrı tayin etme yetkisinin verilmesinin, siyasal denetimi ve kamuoyunun bilgi edinme hakkını ortadan kaldıracağını belirtiyor. Diğer yandan, devlet sırrını belirleme yetkisinin mutlak bir şekilde tek başına yürütme organına verilmesinin ve belgelerin hükümetin kararıyla saklanabilmesine olanak sağlanmasının önemli bir sorun olarak öne çıkacağı üzerinde duruyor.
 </p>
 <p>
  Görünen o ki devletin kadim tartışması ‘devlet sırrı’ 2016 yılında da Meclis’in en kritik gündem maddelerinden biri olacak.
 </p>
 <p>
  <img alt="" src="http://web.archive.org/web/20160213025859im_/http://medya.aksiyon.com.tr//aksiyon/2016/01/05/574176.jpg "/>
 </p>
 <p>
  <strong>
   Neden ihtiyaç duyuluyor?
  </strong>
 </p>
 <p>
  Hukukçulara göre başta Anayasa olmak üzere mevzuatta geçen devlet sırrı Türkiye’de cezası olan ancak özel olarak tanımı yapılmayan bir kavram. Neyin devlet sırrı sayılacağı, buna kimin, nasıl karar vereceği konularında özel bir düzenleme olmaması nedeniyle bir devlet sırrı kanunu çıkarılması gündeme taşınıyor.
 </p>
 <p>
  <br>
   <strong>
    Nasıl tanımlanıyor?
   </strong>
  </br>
 </p>
 <p>
  Türk Ceza Kanunu Devlet Sırlarına Karşı Suçlar ve Casusluk başlıklı 7. Bölüm ve Ceza Muhakemeleri Kanunu’nda devlet sırrı şöyle tanımlanıyor: “Açıklanması veya öğrenilmesi devletin dış ilişkilerine, millî savunmasına ve millî güvenliğine zarar verebilecek; anayasal düzende ve dış ilişkilerde tehlike yaratabilecek nitelikteki bilgi ve belgeler, devlet sırrı sayılır. CMK’nın 125. maddesi de, savcıları kapsam dışında tutarak devlet sırrı niteliğindeki bilgilerin mahkeme heyeti ve/veya hâkimi tarafından incelenmesini düzenler.
 </p>
</div>


Kaynak: [www.aksiyon.com.tr](http://www.aksiyon.com.tr/nursel-dilek/devlete-sir-zirhi_553457), [web.archive.org (arşiv bağlantısı)](http://web.archive.org/web/20160213025859/http://www.aksiyon.com.tr/nursel-dilek/devlete-sir-zirhi_553457)
