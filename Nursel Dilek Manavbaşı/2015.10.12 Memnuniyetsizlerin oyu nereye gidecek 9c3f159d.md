# Memnuniyetsizlerin oyu nereye gidecek?

*Nursel Dilek Manavbaşı 2015.10.12*

<div class="pNewsDetailMainContent ctx_content" itemprop="articleBody">
 <p>
  2011 genel seçimlerinde Saadet Partisi (SP) 1,25, Büyük Birlik Partisi (BBP) ise 0,74 oy alabilmişti. 2014 yerel seçimlerinde ise SP yüzde 2, BBP yüzde 1,1 ile toplamda yüzde 3,1 oy almıştı. Oy oranını artırıp Meclis’e girmek isteyen iki parti, 7 Haziran seçimlerine Millî İttifak çatısı altında birleşerek gitme kararı almıştı. Beklentiler iki partinin seçim barajını aşacağı yönündeydi. Ancak Erbakan Hoca ve Muhsin Başkan’ın partisinde ‘iki Mustafa’nın aldığı oy, son yerel seçimlerde aldıkları toplam oyun da altına düşerek yüzde 2’yi aşamadı.
 </p>
 <p>
  7 Haziran sonucu hiç şüphesiz iki parti için de büyük kırıklığıydı. BBP Genel Başkanı Mustafa Destici, seçime günler kala “İki partinin potansiyelinin yarısını bile alsak Meclis’e giriyoruz. Bizim baraj problemimiz yok.” açıklaması hayal kırıklığının ne boyutlarda olduğunu anlamaya yeterdi. Millî İttifak’ın aldığı oy oranı, iki partinin birleşmesinin halk nazarında maya tutmadığının da göstergesiydi.
 </p>
 <p>
  Bunu iyi okuyan iki parti de 1 Kasım seçimlerine ayrı ayrı girmekte buldu çözümü. Onlar da iktidar ortağı olamayacaklarının bilincindeydi fakat umutları yüzde 10 barajını aşmaktı. 1 Kasım için ise en yakın hedef yüzde 3’ü geçmek.
 </p>
 <p>
  Partilerin Hazine’den yardım alabilmeleri için yüzde 3 barajını aşmaları gerekiyor. 7 Haziran’dan kısa bir süre sonra yenilenen seçim için AKP dışındaki çoğu partide para sıkıntısı söz konusu. Saadet ve BBP’yi düşündüğümüzde bu kriz daha da belirgin.
 </p>
 <p>
  Belki biraz da bu nedenle BBP, 1 Kasım için en popülist vaatlerden birini yaptı halka.  Evi olmayan en alt gelir düzeyindeki ailelere her yıl 100 bin sosyal konut verileceğini vaatlerine ekledi. Saadet ise 7 Haziran’da AKP’ye kaptırdığı oyların peşinde. Seçim sonrası ittifak trafiği yaşayan partiye AKP’nin 10 kontenjanın sadece 2’sini vermesi ittifakı da boşa çıkardı. SP lideri Kamalak ‘koltuk değneği olmayız’ diyerek özetledi görüşmeleri: “Meclis’e girdiğimiz andan itibaren biz istifa eder, partimize geçeriz dedik. Seçim münasebetiyle yola çıkacağımızı söyledik. Karşıya geçince araçtan ineriz dedik.”
 </p>
 <p>
  AKP ise anketlerdeki düşüşü göz önüne alarak iki partinin tabanına oynuyor. Çıkardığını söylediği Millî Görüş gömleğinden henüz ‘vazgeçebilmiş’ değil, parti tabanına göz kırpıyor. Öyle ki 7 Haziran seçimlerinde kıl payı kaçırdığı iller var. Konya, Bayburt, Sakarya, Urfa, Siirt, Bingöl, Giresun gibi bazı illerde Saadet gücünü muhafaza ediyor. AKP, bu illerde Saadet’in oyunu alabilirse vekil sayısını artırma derdinde. Ancak Saadet’ten AKP’ye artık oy kaybı olmayacağı da söyleniyor. Saadet Partisi ise seçmenini geri almaya, hatta AKP’den oy kazanmaya çalışıyor. Özellikle artan terör konusunda söylemlerini sertleştiren parti, bölgedeki Kürt oylarını kazanma gayretinde. Deneyimli siyasetçi Fethullah Erbaş’ı Van’dan aday göstermesi de bunun örneklerinden.
 </p>
 <p>
  AKP, 400 vekil isteyen Erdoğan için milliyetçi oyların da peşinde. MHP’den Tuğrul Türkeş ve BBP’nin eski genel başkanı Yalçın Topçu’ya bakanlık koltuğunu emanet etmesi, bu iki partinin de oylarına talip olduğunun göstergesi. Görünen o ki 1 Kasım iki parti de mevcut zorluklarını aşmakta sıkıntı yaşayacak; ama nihai hedef AKP’ye oy kaptırmamak.
 </p>
</div>


Kaynak: [www.aksiyon.com.tr](http://www.aksiyon.com.tr:80/siyaset/memnuniyetsizlerin-oyu-nereye-gidecek_552556), [web.archive.org (arşiv bağlantısı)](http://web.archive.org/web/20151219161319/http://www.aksiyon.com.tr:80/siyaset/memnuniyetsizlerin-oyu-nereye-gidecek_552556)
