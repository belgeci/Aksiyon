# Meclis’e demokrasi geldi

*Nursel Dilek Manavbaşı 2013.11.04*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   31 Ekim tarihî bir gündü. AK Partili 4 vekil Meclis’e başörtüsüyle girdi. 14 yıl önce Merve Kavakçı’ya yapılanların aksine sağduyu hâkimdi. Başörtüsü Meclis’te de özgürlüğüne kavuştu.
  </font>
 </div>
 <div id="newsText">
  <font class="detail-text">
   <p>
    Yıl, 1999... Genel seçimler için adaylar başvuru yaparken İstanbul 1. Bölge 4. sıradan aday olan bir isim dikkatleri üzerine çekmişti. Fazilet Partisi’nden (FP) aday olan kişi, kapatılan Refah Partisi lideri Necmettin Erbakan’ın yakın arkadaşı Prof. Dr. Ziya Kavakçı’nın kızı Merve Kavakçı’ydı. Bir anda medyanın ilgi odağında olmasının sebebi ise başörtüsüydü.
    <p>
     Kavakçı, o dönem Yüksek Seçim Kurulu’nun izniyle aday oldu, gerekli oyu alarak mazbatasını aldı. Kavakçı, vekil statüsünü resmen kazanmak için gerekli tüm bürokratik işlemleri yaptırıp Meclis’e kaydoldu. İki başörtülü kadın aday Meclis’e girmeye hak kazandı. Diğeri, MHP’den Nesrin Ünal’dı. O dönemde kamuda başörtüsü yasağı olduğundan, gözler bu iki vekilin nasıl bir tavır alacağına çevrildi.
     <p>
      3 Mayıs 1999’da Genel Kurul Salonu’nda herkesin gözü Kavakçı’nın üzerindeydi. Ünal, başını açarak yemin ederken; Kavakçı yemin töreninin ortasında salona başörtüsüyle girince ortalık karıştı. FP’liler alkışlarken, DSP’liler ellerini sıralara vurarak protesto etti. MHP, ANAP ve DYP’liler ise olaya seyirci kaldı. Ardından Başbakan Bülent Ecevit ‘usul konuşması’ yapma talebinde bulundu. Ecevit, FP’lilerin protestosu altında kürsüye yürüdü ve daha önce hazırladığı bir metinden şunları okudu: “Türkiye’de özel yaşamda kadınların giyim kuşamına kimse karışmıyor. Ancak burası özel yaşam alanı değildir. Burası devlete meydan okunacak yer değildir. Lütfen bu hanıma haddini bildiriniz!” Kavakçı, o gün yemin edemedi ancak seçilmiş vekil statüsü devam etti. Bu arada, Kavakçı’nın ABD vatandaşı olduğu, vatandaşlık konusundaki bu yeni durumunu bildirmediği ortaya çıktı. Kavakçı, Bakanlar Kurulu kararıyla vatandaşlıktan çıkarıldı. Vekilliği de resmen düştü.
      <p>
       14 yıl sonra dört kadın vekil bu sorunu çözme yönünde bir girişimde bulundu Meclis’te. AK Partili dört isim, hac dönüşü başörtüsüyle Meclis’e girme kararı almıştı. Demokratikleşme Paketi’yle kamuda başörtüsü serbest olmuş; ama Meclis’teki başörtüsü eşiği henüz aşılmamıştı. Vekiller, 31 Ekim Perşembe günü Meclis’e geleceklerini açıkladıklarında, başörtüsü üzerinden dönen tartışmalar yeniden alevlendi. 14 yıl öncesine odaklandı herkes. CHP’nin tavrının ne olacağı, ne tepki vereceği, dört vekilin nasıl hareket edeceği sorgulanmaya başlandı. Görüştüğümüz dört isimse 14 yıl önceki manzaranın yaşanmayacağını düşünüyor ancak yine de ne olacağını kestiremiyordu. Denizli Milletvekili Nurcan Dalbudak, Meclis’e girmeden önceki kaygılarını Aksiyon’a şöyle dile getiriyordu: “Bazı CHP’liler aslında özgürlüklerin önünün açılmasından, toplumsal mutabakatın Meclis’te de sağlanacak olmasından rahatsızlar. 1999’da yaşanan ayıbın sona erecek olmasından rahatsızlar! Dilerim akl-ı selim öne çıkar ve CHP milletimizi üzecek bir tavır sergilemez. Aksi takdirde 1999’daki ayıbını devam ettirme yönünde atacakları her adım, seçme ve seçilme hakkına müdahale anlamına gelecek.”
       <p>
        31 Ekim’de dört ismin üzerindeydi bütün gözler. Gülay Samancı, Nurcan Dalbudak, Sevde Beyazıt Kaçar ve Gönül Bekin Şahkulubey… Genel Kurul Salonu açıldığında herkes kapıdan girecek ilk başörtülü ismi bekliyordu. Foto muhabirlerinin elleri deklanşördeydi. Gazeteciler ise CHP ve AK Parti kulislerinde mekik dokuyordu. Nihayet kapıdan giren ilk başörtülü vekil belirdi. Denizli Milletvekili Nurcan Dalbudak başörtüsüyle Meclis Genel Kurulu’na girdi. Dalbudak, sarı parlak tonlarda bir eşarp tercih etmişti. AK Partililer ön sıralarda kendisine yer gösterirken; o her zaman oturduğu yere geçmeyi tercih etti. Dalbudak’ın ardından diğer başörtülü vekiller girdi içeri. Vekillerin salona gelişi sessiz ve alkışsızdı. Tek tepki, CHP’li Dilek Akagün Yılmaz’ın salona üzerinde bayrak ve Atatürk resimli tişörtle gelmesiydi. BDP’li Sırrı Sakık ise Merve Kavakçı’nın fotoğrafını masasının üzerine koyarak gösterdi desteğini.
        <p>
         Dört vekil yerlerine geçince AK Parti sıralarında hareketlenme başladı. Kimi, vekilleri tebrik için sıraya girerken; bir grup erkek vekil ise telefonlarına sarıldı. Salondan sosyal medyaya bir bir başörtülü vekillerin fotoğrafları düşmeye başladı. AK Parti Antalya Milletvekili Mevlüt Çavuşoğlu, Twitter hesabından “TBMM’de tarihî bir gün. Türkiye normalleşiyor.” diyerek ilk fotoğrafı paylaşan isimdi.
         <p>
          Hatıra fotoğrafları ve tebriklerin ardından TBMM Başkanvekili Meral Akşener, Türkiye’de bir ilk yaşandığını, farklı bir uygulama olduğunu belirterek oturumu açtı. İlk söz alan isim CHP Grup Başkanvekili Muharrem İnce’ydi. Konuşmasında geçen ağır eleştiriler nedeniyle sık sık protesto edilen İnce’nin “Başörtülüler de başörtüsüzler de bizim bacımız.” sözlerine AK Parti sıralarından büyük alkış geldi. Partiler adına alınan sözler sırasında zaman zaman gerilim yaşansa da atışmaların ötesine geçmedi. Genel Kurul Salonu’nda en sağduyulu konuşmayı MHP’li Ruhsar Demirel yaptı: “Özgürlük adına mobbing yapılıyor. İnançları gereği başını örtenlerin ne giydiği, ne yaptığı, nasıl davrandığı, hayatları mercek altına alınıyor. Erkeklere sesleniyorum, biz hanımlar üzerinden lütfen siyaset yapmayın.” Demirel’in sözleri salonda uzun süre alkışlandı. BDP’li Pervin Buldan da başörtüsü sorununun Meclis çatısı altında çözülmüş olmasından dolayı memnuniyet duyduğunu belirtti.
          <p>
           Genel Kurul’daki çalışmalara katılan milletvekilleri, birleşime ara verilince bir ara bahçeye çıktı. Başörtülü vekillere herhangi bir saldırı ihtimaline karşı ek koruma verilmişti. Gazeteci olmayanlar vekillere yaklaştırılmadı. Kanallar canlı yayında konuk olarak almak isteyince gazeteciler arasında tartışma çıktı. Yaşanan gerilimden rahatsız olan başörtülü vekil röportaj taleplerini geri çevirerek odasına gitti. Meclis’te daha önceleri ön plana çıkmayan dört vekilin bundan sonra ne yapacakları merak konusu.
           <p>
            Demokratikleşme paketiyle serbest hâle gelen başörtüsü, Meclis’te fiilen özgürlüğüne kavuştu. Ne kıyamet koptu ne de cumhuriyet ortadan kalktı. O gün kadınlar bilakis çok büyük ders verdiler erkeklere: “Bizim üzerimizden siyaset yapmayın, işinize bakın. Biz bize yakışanı zaten yaparız, mahremimize girmeyin.”
           </p>
           <h3>
            <span>
             BAŞÖRTÜLÜ VEKİLLER NE DEDİ?
            </span>
            <strong>
            </strong>
           </h3>
           <p>
            <strong>
             AK Parti Konya Milletvekili Gülay Samancı:
            </strong>
            Hac farizasını yerine getirdikten sonra, kapalı bir şekilde gelmiştim. Bundan sonra da böyle devam edecek. Artık herkes özgür bir şekilde kendi düşüncelerini ya da inancı ne ise onu yerine getirme konusunda bir sıkıntı olmadığını gördü.
           </p>
           <p>
            <strong>
             AK Parti Denizli Milletvekili Nurcan Dalbudak:
            </strong>
            Düne kadar başörtülü olmayışım, bugün de başımı örtmemem gerektiğine gerekçe gösterilebilir mi? Bu vicdani, manevi bir karar, hayatın herhangi bir alanındaki bir kadın da bu kararı alabilir. Ben de alabilirim. Önüne çıkarılan engellerden dolayı kırgınlık yaşayan, korku ve endişe ile toplumsal yaşamda aktif rol almak istemeyenler Meclis’in bu ayıptan kurtulması ile endişelerinden kurtulacaklar.
           </p>
           <p>
            <strong>
             AK Parti Kahramanmaraş Milletvekili Sevde Beyazıt Kaçar:
            </strong>
            Tedirgin olmadım. Türkiye için güzel bir ortam. Demokratik şekilde herkes söyleyeceğini söyledi.
           </p>
           <p>
            <strong>
             AK Parti Mardin Milletvekili Gönül Bekin Şahkulubey:
            </strong>
            Gayet olumlu karşılıklar aldık. Farklı düşünen arkadaşlar da kendi düşüncelerini beyan etti. Türkiye’ye yakışan bir hava oldu.
           </p>
          </p>
         </p>
        </p>
       </p>
      </p>
     </p>
    </p>
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=2FDD8EFF98F0780B0EC10B0377B3DC08?newsId=36976), [web.archive.org (arşiv bağlantısı)](http://web.archive.org/web/20131110081017/http://www.aksiyon.com.tr:80/aksiyon/newsDetail_getNewsById.action;jsessionid=2FDD8EFF98F0780B0EC10B0377B3DC08?newsId=36976)
