# Evliyalar diyarı Tillo

*Beşir Çoban 1997.08.23*

<div class="pNewsDetailMainContent ctx_content" itemprop="articleBody">
 Bu ulu velîler arasında Tillo'nun namını yayan, adı adıyla özdeşleşen büyük veliyyullah Gavsı Azam Şeyh İsmail Fakirullah Hazretleri'nin yeri bir başkadır. Marifetnâme adlı eserin müellifi, ilahiyat, tasavvuf, mühendislik, kimya, tıp ve uzay bilimi dallarında Müslümanlar'ın ilimdeki öncülüğünü yapan ve "Uzayın yollarını Tillo sokaklarından daha iyi bilirim" diyen İbrahim Hakkı Hz.leri onun rahlei tedrisinde yetişmişti.
 <br/>
 <br/>
 H.1067M.1657 yılının şaban ayının ilk cuma gecesi dünyaya gelen İsmail Fakirullah Hazretleri ilim tahsilini babası büyük âlim Molla Kâsım Hazretleri'nin yanında tamamladı. Velayet ruhuyla doğan ve bu ruhla gelişen İsmail Fakirullah, bu ilahi hikmete binaen kırk yaşına kadar taze ya da kuru üzüm dışında gıda almadı. 24 yaşında babasını, 30 yaşında validesini kaybetti, Siirt eşrafından Hacı Muhammed'in kızıyla evlendi. Ailesine helal rızık temin etmek için meşe ağaçlarından topladığı mazıları kazancının helal olduğuna kanaat getirdiği kimselere satıp parasıyla tohumluk buğday alarak Ra'sul Dua diye bilinen yüksek bir tepede kendi eliyle ekerdi.
 <br/>
 <br/>
 Kırk yaşına kadar bu mizaç üzere gelen ve kırkından sonra kırk gün istiğrak haline giren Fakirullah, istiğrak hali sona erdiğinde yüce rabbinin derin aşkıyla yeniden kendini bulup Bakâbillah mertebesine erişti.
 <br/>
 <br/>
 Bakibillah İsmail Fakirullah 79 yıllık ömrünü rabbinin rızasına uygun taat ve irşad ile nurlandırdı. H.1146M.1734 yılının 23 Şevval Salı gecesi, saadet döşeğinde ve başucunda okunan Yasini Şerif'in "Selâmün kavlen min rabbirrahim" ayetiyle, şevkle "Allah" diyerek temiz ruhunu Rahman'a tevdi etti.
 <br/>
 <br/>
 İlkbaharın ilk ışığı hocasına hediye
 <br/>
 <br/>
 İsmail Fakirullah'ın fani vücudu bugün Tillo'da talebesi İbrahim Hakkı Hazretleri'nin hediyesi olan bilim harikası bir türbede yatıyor. İbrahim Hakkı hocasına hatırası asırlarca yaşayacak bir türbe inşası için Tillo'nun doğusuna düşen tepenin başına kendi mübarek elleriyle ve harçsız olarak taştan bir duvar örmüş. Bu duvarın ortasında 40x50 cm. ebadında açık bir pencere bırakmış. Projeye göre 21 Mart'a tekabul eden ilkbaharın ilk günü ötelerdeki dağların arasından doğacak yeni yılın güneşi ilk olarak bu duvarın penceresinden geçip İsmail Fakirullah Hazretleri'nin türbe kapısının hemen üstündeki pencereden süzülerek sandukanın baş ucuna vurmuş ve mübarek kabristanı aydınlatmış yüzlerce yıl. Ama yapılan bir restorasyon sonucu bu astronomi harikası türbenin ince hesaplara dayanan yapısıyla oynandığından bu özellik kaybolmuş.
 <br/>
 <br/>
 Asrının bir tanesi
 <br/>
 <br/>
 İbrahim Hakkı Erzurumi Hazretleri 1730 yılında Erzurum'un Hasankale ilçesinde doğdu. Babası Molla Osman mürşid aramak için önce Siirt'e, ardından Tillo'ya geldi. Burada İsmail Fakirullah Hazretleri'ni bularak hizmetine girdi. Babasının arkasından amcası Molla Ali ile Tillo'ya geldi ve o günün şartlarına göre çok ileri sayılabilecek fen bilgilerini Fakirullah'tan aldı. Veysiyye tarikatine intisap etti. Fıkıh, hadis, şiir, edebiyat, hikmet, riyazat (matematik), tebabet (tıp) ve felekiyatta (astronomi), hasılı hemen hemen tüm ilim dallarında büyük bir kudret ve yetenek kazandı.
 <br/>
 <br/>
 İbrahim Hakkı Hazretleri'nin yazdığı 38 eserden en ünlüsü bir nevi ansiklopedi vasfı gören "Marifetname"dir. Bu eser kendisinin o çağın bütün manevi ilimlerine ve fenni bilgilerine, ayrıca astroloji gibi uzay ilmine vâkıf olduğunu gösterir. Biri İstanbul ve biri de Mısır olmak üzere iki kez basılan "Marifetname"nin orijinal nüshası halen Tillo'daki torunları tarafından özel bir müzede muhafaza ediliyor.
 <br/>
 <br/>
 Hocasının vefatından sonra irşad ve öğretim görevini devralan İbrahim Hakkı Hazretleri burada edindiği bilgileri yeterli görmeyerek İstanbula gitti ve Sultan Mahmud'un özel misafiri oldu. Padişahın izniyle saray kütüphanesinde araştırmalarda bulundu. Burada 150 önemli eserden istifade ederek elİnsaniye isimli kitabını kaleme aldı. İstanbul'dan Kahire'ye geçerek 1780 yılında Tillo'ya döndü ve burada vefat ederek vasiyeti üzere üstadının yanına defnedildi.
 <br/>
 <br/>
 Sultan olur fakirlerin torunu
 <br/>
 <br/>
 Tillo'yu kıymetlendiren şahsiyetlerden biri de İsmail Fakirullah'ın torunu, İbrahim Hakkı Hazretleri'nin talebesi Sultan Memduh Hazretleri'dir. Doğum tarihiyle ilgili kesin bir bilgi bulunmayan Sultan Memduh evliyalığın en üst mertebesinde olmasının yanında hem âlim, hem de sanatkârdı. Siirtliler onun hakkında "Fakirullah Hazretleri fakirliği istedi ve fakir kaldı, Sultan Memduh Hazretleri sultanlığı istedi ve sultan oldu" derler.
 <br/>
 <br/>
 1309 yılında yapılan Sultan Memduh Camii, taş işçiliğinin nadide örneklerinden olan işlemeli giriş kapısıyla ilgi çekiyor. Sultan Memduh'un sandukasını çevreleyen parmaklığın iki başındaki camdan iki küreden biri cenneti diğeri ise cehennemi temsil ediyor.
 <br/>
 <br/>
 Anlatıldığına göre Sultan Memduh, bir gece rüyasında Musa Kâzım Hazretleri'nin kendisine; "Ey Memduh kalk! kalk! Gözünün açılacağı ve ilahi tecellinin zahir olacağı zaman yaklaştı" müjdesini verdiğini işitir. "Hayırdır inşaallah" diyerek yatağından fırlayan Gavsul Memduh, ilahi cazibeye kapılır. Ve bu rüyadan sonra daha önce konuşamadığı lisanlarla Allahü Teâla'nın izni ile konuşup o dillerde şiirler ve kasideler yazmaya başlar. Bu olaydan 3 yıl sonra üzerindeki hararet hali kalkar, yerini tam tersine bir soğukluk hali alır. Aradan bir yıl geçtikten sonra normal hale dönen ve talebe okutmaya devam eden Sultan Memduh Hazretleri H.1263M.1847 yılının zilkade ayında 89 yaşında iken Hakk'ın rahmetine kavuşur. Halen ziyaretgah olan Tillo'daki türbesinde medfundur.
 <br/>
 <br/>
 Tillo'yu Tillo yapan bir başka isim de Şeyh İbrahim El Mücahid Hazretleri'dir. İbrahim Hakkı Hazretleri'nin eserlerinde ismi ve çok sayıdaki kerametlerinden bahsedilen Şeyh İbrahim El Mücahid Hazretleri, Kutbul Aktab Şeyh Hamza elKebir'in oğludur. Tillo'da dünyaya gelmiş ve babası gibi velayet makamına yükselmiştir.
 <br/>
 <br/>
 Divanı olduğu söylenen Şeyh İbrahim ElMücahit Hazretleri hakkında Ankara Üniversitesi İlahiyat Fakültesi'nce master çalışması yapılmıştır. Soyu Şeyh Hasan yoluyla devam eden Şeyh İbrahim ElMücahit, H.660M.1262 senesinde babasından önce Tillo'da vefat etti.
 <br/>
 <br/>
 Şeyh Hamze ElKebir Hazretleri de Tillo 'yu vatan tutanlardan biridir. Hıms vilayetine bağlı Tedmur'dan gelerek Tillo'ya yerleşen ve soyu İslam tarihine ismi altın harflerle geçmiş büyük sahabi Halid Bin Velid(ra)'den gelen Şeyh Hamza elKebir'in doğum tarihi bilinmemektedir. Babası Ebu Saidi Mağzuni, Abdülkadiri Geylani Hazretlerine muasır olmuş ve hatta birbirlerine karşılıklı ders vermişler. Şeyh Hamza elKebir Hazretleri H.669M.1271 senesinde Tillo'da vefat etmiştir.
 <br/>
</div>


Kaynak: [www.aksiyon.com.tr](http://www.aksiyon.com.tr/aksiyon/haber-2894-34-evliyalar-diyari-tillo.html), [web.archive.org (arşiv bağlantısı)](http://web.archive.org/web/20160116075719/http://www.aksiyon.com.tr/aksiyon/haber-2894-34-evliyalar-diyari-tillo.html)
