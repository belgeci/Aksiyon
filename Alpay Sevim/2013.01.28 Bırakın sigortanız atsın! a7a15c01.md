# Bırakın sigortanız atsın!

*Alpay Sevim 2013.01.28*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Haydarpaşa Garı ve İstanbul Millî Eğitim Müdürlüğü binası derken bir tarih daha yandı. Galatasaray Üniversitesi’ni saran alevlerin faturası diğerlerinde olduğu gibi elektrik tesisatına kesildi.
  </font>
 </div>
 <div id="newsText">
  <font class="detail-text">
   <p>
    Yedi tepeli kentin tarihî binalarından biriydi. Ancak tek bir kıvılcım, 142 yıllık binayı kül etti. Sultan Abdülaziz’in 1871’de yaptırdığı Galatasaray Üniversitesi binası, alevlere yenildi. Haydarpaşa Garı ile İstanbul Millî Eğitim Müdürlüğü binasındaki yangından sonra çıkan bu ateş, hepimizi üzdü. Alevler sabaha kadar zor söndürüldü. Yangının sebebi yine elektrik kablolarıydı. Araştırma Görevlisi Ece Vitriner, yangın sırasında okulda olduğunu söyledi. Vitriner, “Yangın, üst kattaki Prof. Beril Dedeoğlu’nun masasındaki bilgisayardan çıktı. Fakat itfaiye tarafından kontrol altına alındığı zannedilen yangın, kablolar aracılığıyla tüm binayı sardı.” dedi.
   </p>
   <p>
    Yangın haberlerinin birçoğunda hasarın sorumlusu ya elektriktir ya elektrik kontağı ya da yanan kablolar… Peki, bazen bir tarihin yok olmasına, bazen insanların hayatını kaybetmesine sebep olan elektrik yangınları neden çıkıyor ve biz bu yangınların çıkmasını nasıl önleyebiliriz?
   </p>
   <p>
    Mimar Cemil Ağca, tarihî yapılardaki ahşapların zamanla nemini kaybettiğini ve tutuşmaya çok elverişli hâle geldiğini belirtiyor. Zaten eski olan elektrik tesisatından kaynaklanan küçük bir kıvılcımın büyük bir yangına sebep olabildiğini ifade ediyor. Yeni binalarda kullanılan halojensiz, yani gözenekleri kimyasal maddelerle doldurulmuş ahşapların yanmaya karşı çok daha dayanıklı olduğunu belirten Ağca, kullanılan malzemelerin TSE belgeli olmasına özellikle dikkat edilmesini istiyor.
   </p>
   <p>
    Elektrik sebebiyle yangın tehlikesi, sadece tarihî binalar için değil, konutlarımız için de söz konusu. Tehlikelerin neler olduğunu ve nasıl korunabileceğimizi elektrik mühendisi Bedri Sever’e sorduk. Sever’e göre elektrik yangınlarının çıkış sebeplerinden ilki, inşaatın yapılışında firmaların malzemeden kaçması. İnşaata başlamadan hazırlanan ve belediyenin onayına sunulan elektrik projesi, uygulamalarda delinebiliyor. Projenin üç faz olarak uygulanması, kullanılan kabloların kalınlıklarının projeye uygun olması gerekiyor. Kesit yük hesabı çok önemli ve bunlar projelerde genelde doğru yapılıyor. Uygulama başlayınca sorunlar da başlıyor. Mesela, projeye göre prize 2,5 mm’lik kablo çekilmesi gerekiyorken 1,5 mm’lik kablo tercih ediliyor.
   </p>
   <p>
    İkinci olarak, sigortadan yük dağılımını yanlış yapıyorlar. Zaman içinde rezistanslı ısıtıcılar, çamaşır makineleri, kurutma cihazları gibi ilave yükler de oluyor. Farklı şekilde ve yükte elektrik enerjisi çeken bu elemanların sayısı artıyor. Bunlar genelde rastgele bağlanıyor, hepsi aynı sigortadan geçiriliyor. Prizden prize hat çekiliyor. Bu da yükün artmasına ve sigortanın atmasına sebep oluyor. Saç kurutma makinesini çalıştırırken, elektrikli ısıtıcıyı kullanılırken sigorta atıyor. Elektrik konusunda teknik bilgisi yetersiz çoğu kişi dönüp sigortada sorun var diye düşünüp sigortayı değiştiriyor. Sigorta atmasın diye daha yüksek amperli bir sigorta takılıyor. Aslında en büyük hata, sigortayı güçlendirmek. Sigorta zaten sorun olduğunda atsın ve elektriği kessin diye koyulan devredeki iletkenlerin en zayıf ve en ince yeridir. Devreden ciddi bir akım çekildiği zaman sigortanın atması ve kendisinden sonraki sistemi, evin içindeki tesisatı, elektrikli cihazları koruması gerekir.
   </p>
   <p>
    Proje çizilirken bir evde bulunacak ortalama cihazların hesaplandığını, eve sonradan eklenen cihazların elektrik sistemine ek yük getirdiğini belirten Sever, şu tavsiyede bulunuyor: “Evimize yeni bir cihaz alınca nereden besleyeceğiz, sigortada nasıl bir yük dağılımı olacak, o elemanı besleyecek kablomuz gerçekten o akımı taşır mı? Bunların hesabını iyi yapmak gerekiyor. Ortalama bir ev kullanıcısı bu teknik detayı bilmeyebilir ama en azından sigortası bazı elektrikli cihazları çalıştırdığında atıyorsa bir elektrikçiye başvursun.”
   </p>
   <p>
    Sever, bir konutun elektrik tesisatında nelere dikkat etmemiz gerektiğini de şu cümlelerle özetliyor: “Öncelikle kullanılacak malzeme TSE standartlarına uygun olmalı. İzolasyonu soyulan kablolar kesinlikle bantlanıp kullanılmamalı. Kablo hasarının fiş, priz veya cihazın bağlantı noktasında olması fark etmez. Prize fiş olmadan herhangi bir cihaz bağlanmamalı, fiş ile priz arasında sıkı bir geçme olmalı. Evlerdeki yangın sebeplerinden biri de gevşek bağlantıdır. Evlerimizdeki elektrik bağlantıları zamanla kontrol edilmelidir. Kabloların ortalama ömrü 30-40 yıldır. Sonrasında yenilenmesi gerekir. Evlerimizde ısınan bir kablo, elektrik prizi veya fiş grubu ile karşılaşırsak yetkili elektrikçiye durumu bildirmeliyiz. Gevşek bağlantıda öncelikle arklar meydana gelir ve kablo ısınmaya başlar, hafif hafif duman yapar ve tutuşma noktasında parlar.”
   </p>
   <p>
    Bedri Sever, elektrik yangını olursa nasıl söndürülmesi gerektiğini de şöyle açıklıyor: “Elektrik yangınında kısa devre oluşup da sigortalar atmamışsa önce tüm sigortaları kapatmalıyız. Kapattığımızda olay adi bir yangın hâline dönüşür. Kapatamazsak ve kablo yangını devam ederse o zaman karbondioksitli yangın söndürme tüplerini kullanmak en mantıklısıdır. Hem soğutarak hem de boğarak söndürüyor ve sonrasında çok kolay temizleniyor.”
   </p>
   <p>
    <strong>
     Elektrik yangına nasıl sebep olur?
    </strong>
   </p>
   <ul>
    <li>
     Atan sigortaya bir daha atmasın diye kalınca tel sarılır. Arıza durumunda kalın tel yanmaz, sigorta atmaz ve yangın çıkar
    </li>
    <li>
     Kablolardan veya elektrikli cihazdan kaçak vardır. Bir şekilde sigorta arızalı, kalitesiz veya büyük seçilmiştir. Sigorta atmaz, kablo ısınır, rezistans gibi kızarır ve yangın çıkarır
    </li>
    <li>
     Faz-nötr veya toprak arası kısa devre sonucu patlama ve kıvılcım oluşabilir
    </li>
    <li>
     Kapalı yerde gaz kaçağı vardır. Herhangi bir lamba yakıldığında anahtarda oluşan küçük ark gazı tutuşturur ve bomba gibi patlar  Uygun seçilmemiş şalter büyük akımlarda başarılı olarak kesme yapamaz. Bom diye patlar gibi erir, hem yanar hem yangın çıkarır
    </li>
    <li>
     Eski evlerde veya tesisatlarda bu riskler daha yüksektir. İşi bilen bir elektrik fen adamı tüm sistemi kontrol ederek risk olan noktaları belirleyebilir. Tekniğine uygun yapılan ve kullanılan bir sistemde bu tür olumsuzlukların olma riski milyonda birdir
    </li>
    <li>
     Gevşek ya da çok az sıkılmış elektrik kontak bağlantıları, sigorta giriş-çıkış bağlantıları, prizlerin takılan fişi tam kavramaması ve direnç oluşturması, kötü priz-kablo bağlantıları, tesisatta kablo birleşim noktalarının gevşek olması, kablonun gereğinden ince olması gibi etkenler yangına sebep olabilir.
    </li>
   </ul>
   <p>
    <strong>
     Nasıl önlem alabiliriz?
    </strong>
   </p>
   <ul>
    <li>
     Evinizde bulunan sigorta kutusunu kontrol edip 16 amperden yüksek sigorta bulunmadığından ve sigorta kutusundaki tüm bağlantıların sıkı olduğundan emin olun
    </li>
    <li>
     Kendiniz yapacaksanız elektrik sayacınızdaki ana sigortayı tamamen sökün ve emin olmak için sigorta kutunuzun girişini ölçün. Buatlarda yapılmış ekleri iyi bağlanmış mı, kablo kalınlığı standart mı, ek yerleri düzgün yalıtılmış mı kontrol edin
    </li>
    <li>
     Şayet tesisatınız düzgün ve toprak hattı da çekilmiş ise kaçak akım rölesi (sigortası) ve tavana duman sensörü takmak daha güvenli olacaktır.
    </li>
   </ul>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-34718-173-birakin-sigortaniz-atsin.html), [web.archive.org (arşiv bağlantısı)](http://web.archive.org/web/20131122220648/http://www.aksiyon.com.tr:80/aksiyon/haber-34718-173-birakin-sigortaniz-atsin.html)
