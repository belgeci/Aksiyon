# Otomobil ve trafikte yanlış bilinen doğrular

*Alpay Sevim 2012.07.09*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Arkada oturan için emniyet kemeri takmak gereksizdir: Motorlu araçlar bir yere çarptığında hemen durur, ancak içindeki yolcular (bir yere çarpana kadar) aynı hızla ilerlemeye devam eder. Arkada oturanların da emniyet kemerlerini takması gerekir. Kanunen zorunlu olmasa da, arka emniyet kemerleri hayat kurtarır. Kazalarda en çok zararı ön arka fark etmeksizin emniyet kemeri bağlı olmayanlar görür.
  </font>
 </div>
 <div id="newsText">
  <font class="detail-text">
   <p>
    Usta sürücü, problemden kazasız sıyrılmayı bilir: Usta sürücü probleme girmeyen sürücüdür. Karşısına çıkabilecek her türlü tehlikeyi önceden görebilir, tedbirini önceden alır. Problemlerle uğraşmaz.
   </p>
   <p>
    <strong>
     Şehir içinde emniyet kemeri takılmayabilir:
    </strong>
    Emniyet kemeri arabanın en çok hayat kurtaran donanımıdır. 50 km/s hızda yapılan bir çarpışma 4 katlı bir binadan aşağı düşmek gibidir. Emniyet kemeri takılı değilse hava yastıkları boynunuzu kırmamak için açılmaz.
   </p>
   <p>
    <strong>
     Lastiklerin havası düşük olursa, araç yere daha iyi tutunur:
    </strong>
    Lastik havalarının, aracın fabrika değerinin altında olmaması gerekir. Hatta yüke ve yolcu sayısına göre artırılmalıdır. Çünkü hava basıncı düşük lastiğin tabanı yere yayılarak daha iyi tutunma sağlamaz. Aksine tabanın ortası yukarı kalkar ve yol ile temas yüzeyi azalır. Havası düşük lastiklerin yalnız omuz kısımları yere basar. Lastik hava basıncı düşükken; kayma hareketleri çok daha düşük hızlarda başlar, fren mesafesi uzar, direksiyon hareketlerine daha geç cevap alınır. Belki daha konforlu sürüş yaparsınız; ama konforlu şekilde yoldan çıkabilir, bir yere çarpabilirsiniz.
   </p>
   <p>
    <strong>
     Sıcak havada lastik havaları indirilir:
    </strong>
    Lastiğin ısınmasının en büyük sebebi havanın sıcak olması değil, lastik hava basıncının düşük olması yüzünden lastik yanaklarının daha fazla esnemesidir.
   </p>
   <p>
    <strong>
     Yağmurda havası düşük lastik daha az kayar:
    </strong>
    Hava basıncı düşük lastik su boşaltma kanalları kapandığı için yağmur suyunu çok daha az boşaltır, hatta boşaltamaz. Su üzerine çıkma ve su yastığı üzerinde kayma çok daha düşük hızlarda başlar.
   </p>
   <p>
    <strong>
     En iyi koltuk pozisyonu, sürücünün en rahat ettiği pozisyondur:
    </strong>
    Sürücünün doğru koltuk pozisyonu öncelikle otomobile hâkim olabileceği ne çok uzak ne çok yakın bir pozisyondur. Koltuk mümkün olduğunca dik olmalıdır. Direksiyon 9.15 pozisyonundayken kollar dümdüz olmamalıdır. İdeal dirsek açısı 120 ile 135 derece civarındadır. Evimizde TV seyrettiğimiz koltuk pozisyonu çok rahat olabilir, ama bu pozisyonda otomobile ve trafiğe hâkim olabilmek çok zordur.
   </p>
   <p>
    <strong>
     Direksiyon saate göre 10’u çeyrek geçe tutulur:
    </strong>
    Direksiyon saate göre 9’u çeyrek geçe (9.15) pozisyonunda tutulur. Bu pozisyon, acil bir durumda her iki yöne eşit miktarda direksiyonu çevirebileceğiniz tek pozisyondur.
   </p>
   <p>
    <strong>
     Gündüz kısa farları yakmak karşıdan gelenin gözünü alır:
    </strong>
    Gündüz kısa far yakmak, daha erken fark edilmenizi ve size tehlike oluşturacak kişilere kendinizi daha erken göstermenizi sağlar. Gece yakılan kısa farlar gözümüzü daha çok alır. Sadece kapalı ve yağışlı havalarda değil, güneşli havalarda ve hızlı yol kesimlerinde de kısa farların açılması sürüş güvenliği için önemlidir.
   </p>
   <p>
    <strong>
     ABS, mekanik frene göre daha kısa mesafede durdurur:
    </strong>
    ABS fren sistemi olan bir araç tekerleklerin kızaklamasını önler ve fren sırasında manevra yapılabilmesini sağlar. Ancak, daha kısa mesafede durdurmaz, daha güvenli şekilde fren yapılmasını sağlar.
   </p>
   <p>
    <strong>
     Çocukları uyarmak için korna çalınır:
    </strong>
    Çocukları uyarmak için korna çalınmaz! Korna onların paniğe kapılıp beklenmedik bir reaksiyon vermelerine yol açar. En iyisi iyice yavaşlamak ve gerekirse durmaktır.
   </p>
   <p>
    <strong>
     Doğru takip mesafesi hızın yarısıdır:
    </strong>
    Bu yöntem kullanışlı olmamakla birlikte, hata payı yüksektir. İdeal takip mesafesi kuru havada iki saniye arkadan takip etmektir. Yağışlı havalarda veya yük durumunda bu süre üç-dört saniyeye çıkarılmalıdır.
   </p>
   <p>
    <strong>
     Motorlu araçlar lastiğin üzerinde gider:
    </strong>
    Motorlu araçlar lastiğin içindeki havanın üzerinde gider. Eğer lastiğin içinde hava yoksa, hiçbir yere gidemezsiniz. Doğru lastik havası, ayağınızdaki ayakkabı numarası gibidir. Ayağınızı sıkan veya bol gelen bir ayakkabıyla nasıl yürüyemezseniz, otomobilin yol tutuşu da aynı şekilde bozulur.
   </p>
   <p>
    <strong>
     Ani duruşlarda önce frene basıp durmaya yakın debriyaja basılır:
    </strong>
    En etkin yavaşlama, frenle debriyaja aynı anda basılarak yapılır. Böylece fren sırasında motor devre dışı bırakılarak, motorun aracı ileri götürme kuvveti yok edilir.
   </p>
   <p>
    <strong>
     Fren pedalını pompalayarak daha kısa mesafede durulabilir:
    </strong>
    Pompalamak için ayak fren pedalı üzerinden her çekildiğinde, aracın ileri hareketi devam eder ve durma mesafesi uzar. Doğrusu; panik frende pedal üzerindeki basıncı azaltarak lastiğin dönmesini sağlamaktır. Ancak ayak fren pedalından kaldırılmamalı ve fren yapmaya devam edilmelidir.
   </p>
   <p>
    <strong>
     Dörtlü ikaz tünele girince yakılır:
    </strong>
    Dörtlü ikaz sadece trafikte tehlike oluşturduğunuz durumlarda yakılır. Yani muhtemel bir kaza veya arıza hâlinde. Tünelde kısa farların açık olması yeterlidir.
   </p>
   <p>
    <strong>
     Yoğun siste en iyi gitme yöntemi dörtlüleri yakmaktır:
    </strong>
    Yoğun siste en iyi gitme yöntemi hiç gitmemektir. Çünkü siste daha iyi gören sürücü yoktur, daha çok risk alan sürücü vardır. Görüş mesafesi yeterliyse siste sarı camlı gözlükler kullanmak, sis lambalarını ve kısa farları yakmak, silecekleri çalıştırmak, yerin kayganlaştığını dikkate almak, takip mesafesini artırmak ve sollama yapmamak daha güvenli yol almanıza yardımcı olur.
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-33063-286-otomobil-ve-trafikte-yanlis-bilinen-dogrular.html), [web.archive.org (arşiv bağlantısı)](http://web.archive.org/web/20140929052528/http://www.aksiyon.com.tr:80/aksiyon/haber-33063-286-otomobil-ve-trafikte-yanlis-bilinen-dogrular.html)
