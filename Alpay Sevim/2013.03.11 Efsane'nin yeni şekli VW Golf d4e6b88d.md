# Efsane’nin yeni şekli: VW Golf

*Alpay Sevim 2013.03.11*

<div class="pNewsDetailMainContent" itemprop="articleBody">
 <p>
  Dördüncü neslinden sonra sınıfının standartlarını Golf belirledi. Porsche’deki gibi ilk tasarımının genetik mirasını iyi koruyan model, hiçbir zaman gösteriş meraklısı olmadı ve tasarım uğruna kullanışlılığı feda etmedi.
 </p>
 <p>
  Otomobil dünyasının son 20 yıldaki en önemli modeli hangisi derseniz hiç düşünmeden VW Golf derim. Golf hakkında otomobile biraz ilgisi olan herkesin ergonomik başarısından sağlamlığına, ikinci elinin gücünden yüksek fiyata satılmasına kadar bir fikri vardır. Forumlardaki yüzlerce Golf başlığı, her eleştiriye cevabı olan fanatikleri, hatta herhangi bir aksamı, mesela süspansiyonunun detayları, için konu açılıp yüzlerce sayfa tartışmalar yapılması bile aracın otomobilseverlerin belleğindeki yerini gösteriyor ve her kesimden kullanıcının gözünde iyi bir otomobil olduğunu kanıtlıyor.
 </p>
 <p>
  Golf bu haklı unvanını 40 yıla yaklaşan geçmişi ile sağlıyor. İlk Golf 1974’te üretildi ve bugüne kadar 7 nesilde 30 milyon Golf satıldı. Her neslinde sınıfının en iyilerinden olan Golf, dördüncü jenerasyonuyla yeni bir sayfa açtı. Bundan sonra segmentindeki her araç Golf ile karşılaştırılacak, sınıfının standartlarını o belirleyecekti. Her yenilenmede üzerine koyarak yoluna devam etti. Porsche’de olduğu gibi ilk tasarımının genetik mirasını iyi koruyan model, hiçbir zaman gösteriş meraklısı olmadı ve tasarım uğruna kullanışlılığı feda etmedi.
 </p>
 <p>
  <strong>
   Karakteristik tasarıma devam
  </strong>
 </p>
 <p>
  Golf VII, VW grubunun geliştirdiği Audi A3, yeni Seat Leon ve Skoda Octavia’da da kullanılan ve en önemli özelliği değişkenlik olan MQB platformunu kullanıyor. Bu platform üst segmentlere de rahatlıkla uyarlanıp VW’ye model geliştirirken zaman ve para tasarrufu sağlayacak. Ön tasarımda önceki nesle göre daha sert hatlar kullanmış olan farlar dikkat çekiyor. LED gündüz farları ile harmanlanan yeni aydınlatma grubu Golf’e daha modern ve çevik bir hava katmış.
 </p>
 <p>
  <strong>
   Hafiflikle gelen ekonomi
  </strong>
 </p>
 <p>
  Yeni Golf önceki nesline göre daha uzun, geniş ve hafif. VW mühendisleri modelin kaput, çamurluk ve bazı bağlantı elemanlarında alüminyum kullanımını artırarak aracı 100 kg hafifletmiş. Böylece Golf daha dinamik, ekonomik ve virajlarda fazlasıyla kararlı ve eğlenceli hâle gelmiş. Hafifleme sayesinde 1,6 TDI motorlu Golf Bluemotion’ın yakıt tüketimi 100 km’de şehir dışı 3,3 litre, şehir içi ise 4,6 litre olarak verilmiş. Test ettiğim 1,6 dizel DSG araç ile İstanbul şehir içi trafiğinde elde ettiğim değer 5,5 litreydi. Yeni Golf’ün benzinli motorları da çok ekonomik. 1,2 TSI motorun 4,3 lt/100 km olan şehir dışı tüketimi benzinli motorlar için devrim niteliğinde. Yeni Golf’ün tüm motor seçenekleri tüketim değerleri açısından sınıfının öncüleri olacak kadar iyi.
 </p>
 <p>
  Otomobilin en büyük yeniliklerinden biri ‘Cylinder on Demand’ olarak adlandırılan silindir kapatma teknolojisi. 1,4 litrelik 140 hp gücündeki TSI motorla sunulan teknoloji sayesinde ortalama hızlarda, ivmelenmenin çok olmadığı sürüşlerde dört silindirden ikisi devre dışı kalıyor. Böylece araç sadece iki silindirle ve yüzde 20 tasarrufla yoluna devam ediyor. Performansa ihtiyaç duyduğunuzda tüm silindirler devreye alınıp yüksek bir çekiş gücü sunuluyor.
 </p>
 <p>
  <strong>
   İç mekânda yüksek kalite
  </strong>
 </p>
 <p>
  Yeni Golf’ün iç mekânında dikkati ilk çeken sürücüye yönelik tasarlanmış olan ön konsol oluyor. Multimedya ekranı ile donatılan orta konsol ergonomi ve kalite açısından sınıfının en iyisi. Malzeme kalitesi ise Mercedes A serisi ve BMW 1 serisi ile yarışabilecek kadar başarılı. Sizi saran rahat koltuklarıyla ferah ve rafine bir yaşam alanı sunan aracın içi bir önceki nesline göre çok daha çekici görünüyor. Kolaylıkla uygun bir sürüş pozisyonu yakalayabildiğiniz kabinde sürekli temas hâlinde olacağınız parçaların tümü kaliteli malzemeden üretilmiş. Konsolun ön camla birleştiği yere kadar devam eden yumuşak plastik malzeme ve kol dayama bölgelerinde yumuşak dolgular kabinin genel kalite hissini artırmakla kalmıyor, size kabinde uzun süre vakit geçirmek isteyebileceğiniz kadar rafine bir ortam sunuyor. Yolculuğunuzu tamamladığınızda ise elektromekanik park frenini aktif hâle getirmek için motoru durdurmanız yeterli.
 </p>
 <p>
  Golf sessizlik konusunda da rakiplerinin önünde. Ses yalıtımı üzerine çok çalıştığı belli olan araç 160 km/s hızda bile sessizliğini ve kabin içi huzuru koruyabiliyor.
 </p>
 <p>
  <strong>
   Konfordan ödün yok
  </strong>
 </p>
 <p>
  Volkswagen Golf, konfor ve yol tutuş disiplinlerinde her zaman sınıfının en iyilerinden biriydi. Araç harika çalışan, tepkileri ve geri bildirimi çok başarılı bir direksiyona ve süspansiyon sistemine sahip. Hafifleyen ön düzeni sayesinde yola âdeta yapışan otomobili yoldan çıkarmak gerçekten çok zor. Golf VII’de güvenlik ekipmanları önceki nesillerde olduğu gibi donanım seviyesine göre değişmiyor. En düşük donanımda bile güvenlik en üst düzeyde. Golf VI’da sadece DSG şanzımanlı modellerde standart olarak sunulan ESP’nin yanı sıra, elektromekanik park freni ve AutoHold, yorgunluk tespit sistemi (Fatique Detection), ikincil çarpışma freni (Multi Collusion Brake), elektronik dinamik diferansiyel kilidi XDS ve dinamik direksiyon önerisi (DSR) gibi özellikler, yeni Golf’te standart olarak sunuluyor.
 </p>
 <p>
  <strong>
   Yol tutuş sorunsuz
  </strong>
 </p>
 <p>
  Yeni Golf’de 1,6 TDI ve 1,2 TSI motorlu araçlarda bağımsız arka süspansiyon sisteminden vazgeçildi ve bu sayede maliyet 200-400 avro düşürüldü. Bağımsız süspansiyon eksikliğinin konfor ve yol tutuş zafiyetine sebep olabileceğini düşünüyorsanız yanılıyorsunuz. Aracın yol tutuşu birçok bağımsız süspansiyonlu rakibinden daha iyi. Otomobilini çok zorlamayan kullanıcılar yola tutunmadaki değişimi hiç hissetmeyecek. Şehirlerarası yollarda, 100-110 km/s civarındaki hızlarda sürüş son derece konforlu ve sakin. 160-180 km/s hızlarda dahi yol tutuşta bir zayıflık veya araç içinde fazlaca gürültü hissetmiyorsunuz. Sert manevra yapmak zorunda kaldığınızda bile araç asla güvenliği tehlikeye atacak salınımlar veya kopma belirtileri göstermiyor. Fren mesafesi ve pedal hissini çok beğendiğim Golf, çok rahat bir şekilde fren yapıp izinden hiç ayrılmadan kolaylıkla durdurulabiliyor. Rüzgâr ve yol sesinin başarıyla yalıtıldığı araç, hareket hâlindeyken dizel olduğunu hissettirmiyor.
 </p>
 <p>
  <strong>
   Yine en iyisini yapmışlar
  </strong>
 </p>
 <p>
  Golf her açıdan sahibini çok mutlu edebilecek bir otomobil. Bugüne kadar her yeni kompakt model Golf ile karşılaştırılıyordu. Artık Mercedes A serisi, BMW 1 serisi ve Audi A3 gibi premium modeller de bu geleneğe uymaya başladı. Rakipleri yeni Golf’ün karşısına daha makul satış fiyatları ve yüksek donanım özellikleri ile çıkmak zorundalar. Golf VI’da eleştirilebilecek donanım eksikleri olan araç VII. nesilde bu açıklarını da kapatmış. Yeni Golf 44.200TL ile 72.200TL arasında değişen fiyatlara sahip. Listenin en altında 1,2 TSI motor ve Midline Plus donanım paketine sahip versiyon var. En üstteyse 1,6 TDI motorlu, DSG şanzımanlı Highline donanım paketi yer alıyor.
 </p>
 <p>
  Golf’ün eleştirilebilecek tek yönü fiyatlarının yüksekliği. Aynı donanımda dizel ile benzinli araç arasında 12 bin 300 lira fiyat farkı var. DSG şanzıman için ise 7 bin 200 lira fark isteniyor. Anavatanı Almanya’da dizel araç için 5 bin 400 TL, DSG şanzıman için ise 4 bin 300 lira ek ücret ödemeniz yeterli. Yapmış olduğumuz karşılaştırma tablosundan da görülebileceği üzere fiyatı Almanlara göre en hesaplı seçenek 1,2 benzinli motor ve manuel şanzıman.
 </p>
 <p>
  <img alt="" height="433" src="http://web.archive.org/web/20150828223904im_/http://medya.aksiyon.com.tr/aksiyon/2013/03/11/VW-1.png"/>
 </p>
 <p>
  <img alt="" height="301" src="http://web.archive.org/web/20150828223904im_/http://medya.aksiyon.com.tr/aksiyon/2013/03/11/VW-2.png"/>
 </p>
</div>


Kaynak: [www.aksiyon.com.tr](http://www.aksiyon.com.tr:80/diraksiyon/efsane-nin-yeni-sekli-vw-golf_535006), [web.archive.org (arşiv bağlantısı)](http://web.archive.org/web/20150828223904/http://www.aksiyon.com.tr:80/diraksiyon/efsane-nin-yeni-sekli-vw-golf_535006)
