# Otomobil bizde çok mu pahalı?

*Alpay Sevim 2012.03.12*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Otomobilin en pahalı olduğu ülkede yaşadığımızı düşünenler az değildir. Güncel fiyatlar üzerinden ülkemizi dünya ile karşılaştırdık.
  </font>
 </div>
 <div id="newsText">
  <font class="detail-text">
   <p>
    MTV’nin ödendiği her ocak ve temmuzda konu önce yüksek vergilere sonra da bizde otomobilin ne kadar pahalı olduğuna gelir. Peki, gerçekten dünyada otomobilin en pahalı olduğu ülke Türkiye mi?
    <p>
     Medyada sıkça, otomobil fiyatlarının dünyada en yüksek olduğu ülke olduğumuza dair yayınlar yapılır. Gazetelerde ve internette ucuz MTV ödemenin formülleri verilir, kampanyalardan bahsedilir. Avrupa ve Amerika’daki araçların ne kadar ucuz oldukları tartışılır. Almanya’da son model Mercedes parasına teneke araçlara bindiğimiz şehir efsanesi kıvamında anlatılır. Otomobil fiyatlarında gerçek durum nedir? OECD’nin resmî istatistikleriyle bu konuda küçük bir çalışma yaptık.
     <p>
      Tamamı TL değeri üzerinden hazırlanan tabloda, vergisiz değeri verilen araçların bazı ülkelerdeki yaklaşık satış fiyatları var. Dünya Bankası verilerinden ülkelerdeki satın alma paritesine göre kişi başı millî gelir ile ortalama birinin  bu araçları alabilmek için kaç yıl çalışması gerektiğini de hesapladık. En sağdaki sütun ise araçlar üzerindeki vergi oranlarını gösteriyor. İlk örnek B sınıfı, 1,2 litre benzinli motoru olan Renault Clio dengi bir şehir arabası. İkincisi D sınıfı, 1,8 litre benzinli motoru olan Ford Mondeo benzeri, sedan aile aracı. Üçüncü ise 2,5 litre dizel motoru olan, Toyota Hilux muadili, 4x4, daha çok ticari maksatlarla kullanılan bir pikap. Sonuncu ise lüks sınıfında yer alan 3,5 litre benzinli motorlu Mercedes Benz S350 ile denk bir makam aracı.
      <p>
       Türkiye; Danimarka, İsrail, İrlanda, İzlanda, Finlandiya, Hollanda ile beraber küçük otomobilin en pahalı olduğu ülkelerden. Danimarka her sınıfta en pahalı. Vergisiz fiyatı 22 bin 750 lira olan B sınıfı araç Danimarka’da 55 bin, Türkiye’de 35 bin, Amerika’da 24 bin 500, Almanya’da ise 27 bin lira. D sınıfı geniş aile aracında vergilendirmenin motor hacmine göre yapılması sebebiyle Danimarka ve İsrail’den sonra en pahalı üçüncü ülkeyiz. Vergisiz 44 bin lira olan araç Danimarka’da 128 bin, İsrail’de 92 bin, Türkiye’de 90 bin, Yunanistan’da 65 bin, Fransa ve Almanya’da 52 bin lira iken Amerika ve Japonya’da 47 bin TL. Genellikle ticari maksatlı kullanılan pikap arazi aracı vergisiz 47 bin TL ve Türkiye 65 bin TL ile en pahalı 12’nci ülke. Türkiye’de bu sınıfın vergileri hususi araçlar kadar yüksek değil. Danimarka 141 bin, Finlandiya 82 bin, Kore 62 bin, İngiltere, Almanya, Kanada 55 bin TL iken Amerika ve Japonya 51 bin TL ile en ucuz ülkeler. Vergisiz 170 bin lira olan, makam aracı niteliğindeki örneğimizin 527 bin ile en pahalı olduğu ikinci ülkeyiz. Danimarka 570 bin, Norveç 367 bin, Yunanistan 286 bin, Çek Cumhuriyeti, Slovakya, Almanya 200 bin. Japonya ve Amerika 185 bin ile yine en ucuzlar.
       <p>
        Sadece araç fiyatlarıyla sağlıklı bir karşılaştırma yapmak mümkün değil. Değerlendirmenin daha mantıklı olması için, ülkelerdeki kişi başına düşen millî geliri hesaba katmak gerekiyor. Millî gelir hesaplamalarında Dünya Bankası verilerini tercih ettik. Türkiye’nin ve diğer ülkelerin kişi başına düşen gelirlerinin araç fiyatlarına oranına baktığımızda çıkan sonuçlar çok daha üzücü.
        <p>
         Zengin ülke vatandaşlarının B sınıfı benzinli bir araç alabilmesi için 2 aylık gelirini vermesi gerekirken ülkemizde bu rakam 1,3 yılı buluyor.  Bize en yakın ülkeler Meksika ve Şili’de ortalama bir vatandaş 1 yıllık kazancı ile bu aracı alabiliyor. Türkiye’de en çok örnek gösterilen Almanya’da bu süre sadece beş ay. Ülkemizde hiçbir harcama yapmadan 3,4 yılda alınabilen D sınıfı araç, Danimarka, İsrail, Meksika ve Şili’de 2 yılda alınabiliyor. Bu süre Almanya için dokuz, Amerika için yedi ay. Ticari araç için de en çok bizim çalışmamız gerekiyor ama diğer ülkeler bu defa bize çok daha yakın. Türkiye 2,4 yıl, Meksika, Danimarka, İsrail 2 yıl. Makam aracı için ortalama bir vatandaşın gelirini karşılaştırırsak bir Türk 20 yıllık geliri ile bir makam aracı alabiliyorken Amerikalı iki, Alman üç yıllık geliriyle bu aracı alabiliyor.
         <p>
          <strong>
           Nasıl hesaplanıyor?
          </strong>
          <p>
           Aldığınız 1,6 litre motorlu bir otomobilin fiyat dağılımını biliyor musunuz? Vergisiz 30 bin lira olan araca önce yüzde 37 ÖTV ekleniyor. 41 bin 100 lira olan fiyata yüzde 18 KDV ilave edildiğinde 48 bin 500 lira araç bedeli oluyor. Bu bedele MTV ve plaka masrafları da eklendiğinde 49 bin lira satış fiyatı ortaya çıkıyor. ÖTV oranları 1,6 litreye kadarki araçlarda yüzde 37, 1,6-2,0 arası araçlarda yüzde 80, 2,0 litre üstü motoru olanlarda ise yüzde 130. ÖTV tutarı Bakanlar Kurulu kararınca belirleniyor.
           <p>
            <strong>
             Bu fiyatların sorumlusu kim?
            </strong>
            <p>
             Yıllardır kullanılan dolaylı vergi sistemi nedeniyle sorumlu devlet olsa da otomobil şirketlerinin de bunda payı var. Aynı otomobilin 1,6 ve 2,0 motorlu versiyonlarının yurtdışı ve yurtiçi fiyatlarını karşılaştırdığımızda şirketler de vergileri bahane ederek büyük motorlu araçlarda kârlarını daha yüksek tutuyor. Ekonomisi ve otomobil üretim sektörü güçlü ülkelerde vergi oranları yüzde 8-12 mertebelerinde iken ülkemizde bu oran yüzde 55’ten başlayıp yüzde 210’u bulabiliyor. ÖTV kaldırılsa ülkemiz ucuz otomobil cenneti olur. Ancak kendi üretmediğimiz üründe bunu yapmak, kazandığından fazla harcayıp mali disiplini ve dış ticaret dengesini bozar. Yunanistan böyle yapmıştı. Güçlü bir ekonomik yapıya kavuştuğumuz, ithalata bağımlılığı azalttığımız ve devlet otomobili ihtiyaç olarak görmeye başladığı zaman vergiler de azalacaktır. Bizlerin motoru küçük arabaları ve vergisi düşük ticari araçları binek olarak kullanmaya bir süre daha devam edeceğimiz tablodan açıkça görülüyor.
             <p>
              <strong>
               Yüksek vergi kaderimiz mi?
              </strong>
              <p>
               Ne yazık ki şimdilik evet; çünkü vergiler 2002-2012 arasında ülkemizi büyüten ve küresel krizlerden kurtaran üç temel etkenden biri. Diğerleri BDDK’nın sıkı banka denetimleri ve Merkez Bankası’nın sıkı para politikası. Devletin kasası dolu olunca, ‘güvenli ülke’ imajı çiziyor ve faiz riskleri azalıyor. Bütçe açığı da faizlerin azalmasıyla düşüyor. Bu durumu insan hayatına benzetirsek gelirinden fazla harcayan birine bir iki defa borç verirsiniz. Ama kişi hâlen giderini kısmıyorsa artık borç vermez ya da şartları ağırlaştırırsınız. Oysa o kişinin düzenli bir şekilde borcunu ödemeye çalıştığını görseniz borcunu çevirip azaltabilmesi için yeniden borç verebilirsiniz. Devletin esaslı beş ana gelirinden en kârlısı vergi. Devlet borç alırsa ödemesi gerekir, para basarsa enflasyon artar, varlık satışı bir süre sonra biter. Devlet girişimcilik de yapabilir ancak hiçbir devlet kuruluşu özel sektör kadar kârlı olamaz.
              </p>
              <p>
               <img alt="" src="http://web.archive.org/web/20120521072300im_/http://medya.aksiyon.com.tr/aksiyon/2012/03/12/otomobil.png">
                <p>
                </p>
               </img>
              </p>
             </p>
            </p>
           </p>
          </p>
         </p>
        </p>
       </p>
      </p>
     </p>
    </p>
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-32047-otomobil-bizde-cok-mu-pahali.html), [web.archive.org (arşiv bağlantısı)](http://web.archive.org/web/20120521072300/http://www.aksiyon.com.tr:80/aksiyon/haber-32047-otomobil-bizde-cok-mu-pahali.html)
