# Bayramınızı trafiğe kurban etmeyin!

*Alpay Sevim 2013.10.14*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Bayram’da yüz binlerce insan yola çıkacak. Güvenli yolculuk için hiçbir yerde bulamayacağınız önerileri Emniyet Genel Müdürlüğü İleri ve Güvenli Sürüş Teknikleri Eğitim Merkezi ile birlikte hazırladık.
  </font>
 </div>
 <div id="newsText">
  <font class="detail-text">
   <p>
    Ülkemizde uzun bayram tatillerinde 81 il kendi arasında ziyaretler yapar. Marmara Bölgesi’nden, özellikle de İstan-bul’dan araçlar Anadolu’ya akar. Bayramların en klasik haberleri kaçan kurbanlıklar ve trafikte kaybedilen canlarımızdır. Kuralsızlıktan, dikkatsizlikten ve vurdumduymazlıktan kaynaklanan kazalarda her yıl 7 bin kişi ölürken bu sayı en çok bayramlarda gündeme gelir. Kazaların yüzde 73’ü polis bölgesinde ve yüzde 27’si jandarma bölgesinde yaşanmasına rağmen ölümlerin yüzde 64’ü jandarma, yüzde 36’sı polis bölgesinde. Bayramlarda araç trafiği bölgeye göre iki kattan dört kata kadar artış gösterirken kazalarda kaybedilen canları koruma vazifesi hepimize düşüyor. 12-20 Ekim asındaki 9 günlük bayram tatilinde yola çıkacaklar için Emniyet Genel Müdürlüğü İleri ve Güvenli Sürüş Teknikleri Eğitim Merkezi ile görüştük ve güvenli sürüş için şoförlere yaptıkları tavsiyeleri sizler için derledik.
   </p>
   <p>
    <span>
     <strong>
      Güvenli sürüş nedir?
     </strong>
    </span>
   </p>
   <p>
    Riskleri önceden algılayarak zamanında yapılan savunma hareketi ile canımızı, diğer canları, zamanımızı ve aracımızı korumayı amaçlayan araç kullanma tekniğidir. Trafikte ‘ben haklıyım, yol benim’ düşüncesini akıldan silerek karşımıza çıkan risk veya tehlikeyi görür görmez kendimizi ve aracımızı o bölgeden güvenli bir şekilde uzaklaştırmamız gerekir. Akan trafikte bir risk algıladığımızda ‘bana ne’ deme lüksümüz yok. Çünkü iki saniye sonra o riskle baş başa kalacağız. Bu yüzden tehlikeyi görür görmez karar verip uygulamaya geçmemiz gerekiyor. Kararsız kalıp kendimizi olayın akışına bırakmaktansa olabildiğince hızlı düşünüp daha az zarar görmek için harekete geçmeliyiz. Seyir hâlindeyken takip mesafesine dikkat edilmeli, hız yapılmamalı ve şoför cep telefonu ile konuşmamalı. Varış noktasına 30-40 km. kala rehavete kapılmamalı, dikkatimizi yoldan ayırmamalı ve emniyet kemerini hedefimize varmadan çıkarmamalıyız. Güvenli sürüş henüz araca binmeden önce başlıyor. Yollarda kendimizin ve çevremizdekilerin emniyetine zarar vermemek için yapmamız gereken hazırlıklar var.
   </p>
   <p>
    <span>
     <strong>
      Araç bakımlı olmalı
     </strong>
    </span>
   </p>
   <p>
    Aracın yağını marka ve modeline göre 10-15 bin km’de bir veya yılı dolduğunda değiştirmeliyiz. Motorun rölanti, çekiş, avans, enjektör ve ateşleme sistemlerinde herhangi bir sorun varsa bunu zaman geçirmeden çözmeniz gerekir. Yanma odalarına giden havanın miktarı ve kalitesi, motorun verimini ve ömrünü ciddi derecede etkiler. Havanın kaliteli ve yeterli olabilmesi için her yağ değişiminde hava ve yağ filtrelerini de değiştirmeniz gerekir. Polen filtresinin değişimi konforunuza, yakıt filtresi ise araç modeli ve yakıt türüne göre yapılır. Sileceklere su püskürten fıskiyelerin püskürtme miktarı ve yönü gerekirse ayarlanmalıdır. Tıkanıklık varsa bir iğne ile açılmalıdır. Silecek suyunun temizleyici özellikte bir deterjanla zenginleştirilmesi kış aylarında kolaylık sağlar. Silecek lastikleri tüm yaz güneş altında sertleşmiş olabilir. Sert silecek hem camı temizlemez hem de çok ses çıkarır. Silecek lastiklerini değiştirmek yağmurlu ve karlı havalarda görüşünüzü artırır. Alkol içermeyen uygun bir cam silecek sıvısı, cam yıkama sistemini sıfır dereceye kadar, donmaktan koruyabilir. Bagajda zincir, takoz ve çekme halatı ile beraber polar battaniye, su ve bisküvi bulunmalı. İlk yardım çantamız tam ve tarihi geçmemiş olmalı.
   </p>
   <p>
    <span>
     <strong>
      En hayati parça: Lastik
     </strong>
    </span>
   </p>
   <p>
    Aracın üzerindeki lastik, fabrikanın belirtmiş olduğu ebat ve ölçülerde olmalıdır. Yazlık ve kışlık lastiklerde aynı ölçüler geçerlidir ve bunlar aracın sol kapı direği üzerinde, torpido gözünün içinde ya da benzin depo kapağında yazılıdır. Kulaktan duyma bilgilere dayanarak, lastik ebadı ya da hava basıncı değiştirilmemeli. Lastik ebatları ve basınç değerleri binlerce mühendisin yüz yıllık tecrübeler ve binlerce hesaplamalar sonucunda elde ettiği değerlerdir. En az yakıt tüketimi ile en iyi yol tutuş, konfor ve güvenlik dengesini sağlamak için yapılan hesaplamaları hiçe sayıp çok konuşan birkaç bilgisiz aklı ile hareket etmek hiçbir fayda sağlamaz. Lastik diş derinliği, -yasal sınır 1,6 mm olsa da- güvenli sürüş için en az 3 mm olmalıdır. Bulunduğunuz bölgede hava sıcaklığı 7 derecenin altına düşmeye başladığında kışlık, yine hava sıcaklığı 7 derecenin üzerine çıkmaya başladığında yazlık lastikler takılmalıdır. Soğuklarda ve özellikle kış aylarında lastik hava basıncı her 15 günde bir düzenli kontrol edilmeli. Aşırı hava kaybeden lastikte muhtemelen bir çivi vardır ve tamir ettirmek gerekir. Radyatör sistemindeki suyun donmaması için antifriz kullanılmalı. Soğutma sistemini korozyona karşı korumak için yaz-kış kullanılması gereken antifriz, kışın soğutma sisteminin donmasını da önler.
   </p>
   <p>
    <span>
     <strong>
      Elektrik sistemini gözden geçirin
     </strong>
    </span>
   </p>
   <p>
    Kışın havadaki nemin artmasıyla buji kabloları ve distribütör kapağındaki çatlaktan nem girip aracın çalışmasını engelleyebilir. Arka cam rezistansının kontrol edilmesi, problem varsa onarılması gerekir. Kış mevsimi öncesinde kalorifer ve klima bakımının yapılması elzemdir. Klimalı otomobillerde polen filtresi değiştirilir, kalorifer hortumları kontrol edilir. Kış aylarında geceler uzun, gündüzler kısa olduğu için sabah akşam yolculukları genellikle karanlıkta yapılır. Dolayısıyla farlar daha çok kullanılır. Farların, aydınlatma miktarlarının ve ampullerin kontrol edilmesi önemlidir. Silecekler, farlar, klima, soğuk havada çalışmanın yükleri hep aküdedir. Kış başlamadan önce akünün yeterli güce sahip olup olmadığını ölçtürmeniz, yolda kalmaktan, çekici masrafından veya bilmediğiniz bir yerde akü arama zahmetinden kurtulmanızı sağlar. Akü zayıfsa şarj ettirebilir, eski ise değiştirebilirsiniz.
   </p>
   <p>
    Aracınızın ısıtma- soğutma sistemleri büyük bir konfor sağlar. Bu sistemlerin kayışlarının düzgün çalışması, kelepçelerinin sağlam olması ve hortumlarında kaçak olmaması gerekir. Aracın yeterli ısıtma-soğutma yapmadığını düşünüyorsanız, klima bakımı yapan bir serviste hızlı ve ucuz bir ölçümle sorunu tespit ettirip çözdürebilirsiniz. Eskiyen polen filtresinin değiştirilmesi de aracın hem sağlıklı hem de kokusuz bir hava üflemesini sağlar. Güvenli frenleme ve durma için fren balataları ve diskler kontrol edilmeli. Gözle muayene edilerek balataların bitip bitmediği görülebilir. Eskiyen balataların değiştirilmesi ve bu esnada disklerin de kontrol edilmesi gerekir. Aracın yol tutuşu ve sürüş konforu için balans ve rot ayarları yapılmalı. Sökülen lastikler önce balans ayarı yapılıp yerine takılmalı. Balans ayarından sonra rota sokulan araç, sağa-sola çekme ve diğer dengeler için ayarlanmalı.
   </p>
   <p>
    <span>
     <strong>
      Rutin kontrol hayat kurtarır
     </strong>
    </span>
   </p>
   <p>
    Araca binmeden önce, 2-3 metre geriden aracın etrafını kontrol edip, lastik havaları iyi mi, plakalar yerinde mi, çevrede bize zarar verecek veya bizim zarar verebileceğimiz bir şey var mı diye bakmalıyız. Binerken paspası kontrol edilip pedalların arasında sıkışmaması için düzeltilmeli. Koltuk ayarını; sol ayak debriyaja basılıyken yaklaşık 130 derece açılı olacak şekilde ileri ya da geri kaydırarak sabitlenmeli. Koltuğun sırtlığını, sol veya sağ bileğinizin iç kısmını direksiyonun 12’sine (orta üst) gelecek şekilde kolunuzu uzatarak ayarlayın. Koltuğun sırtlığını kürek kemiğinize silme değecek şekilde sabitleyin. Bu ayarlar ile sürücü gücünü sırtından ve kalçadan alacak, elleri boşta kaldığı için tam bir direksiyon hâkimiyeti kazanacaktır.
   </p>
   <p>
    Direksiyon ayarında referansınız göstergelerin tamamını görebilmek olmalı. Ayna ayarı sürücü kurslarında arka kapı kolunu görecek şekilde yapılmalı dense de günümüzde 3-4 şeritli yolların tamamını kontrol edebilmek gerekiyor. Bunun için orta ayna arka camı ortalayacak şekil ayarlanır, yan aynalar ise bir ucu tamponun bittiği noktayı gösterecek şekilde dışa doğru devam etmelidir. Bu ayarda ayna 90 derecelik bir açı verir. Bu şekildeki ayna ayarı ile 360 derecelik bir görüş açısı sağlanır. Yan aynaların yükseklik ayarını en üstteki bölüm ufku görecek, ortadaki bölüm, ufkun altındaki kara parçasını görecek, en alt bölüm ise yeri, asfaltı görecek şekilde ayarlanır.
   </p>
   <p>
    Emniyet kemerini köprücük kemiğine tam oturacak şekilde takıp kasıktan itibaren kemeri çekerek boşluğunu almalı ve boşluğu yukarı, makaraya vermeliyiz.
   </p>
   <p>
    <span>
     <strong>
      Akan trafikte aynaya dikkat
     </strong>
    </span>
   </p>
   <p>
    Yoldayken özellikle üç ve daha fazla şeritli yollarda her 10 saniyede bir yan ayna ya da orta aynadan arkadan ve yandan akan trafik kontrol edilmeli. Düzenli ayna kontrolü yapan bir sürücü, bir tehlike karşısında, trafiğin durumunu bildiği için sağlıklı karar vererek kendisini öndeki riskten koruyabilir. Trafikte güvenli olarak seyretmek için takip mesafesini korumalıyız. Şehirlerarası yolculuklarda takip mesafesi en az iki saniyede katedeceğimiz mesafe kadar olmalı. Bunun için 1001-1002-1003 diyerek sayma yöntemini kullanabiliriz. Şehir içi takip mesafesinde aynı kural geçerlidir ancak önümüzdeki boşluklar sürekli başka araçlar tarafından doldurulacaktır. Trafik akışının yavaşladığı durumlarda 3-4 araç ilerideki otomobillerin fren lambaları yanmaya başlayınca ayağımızı gazdan çekip frenin üzerine getirmeli, önümüzdeki araç fren yapmaya başlayınca aynı anda biz de fren yapmalıyız.
   </p>
   <p>
    <span>
     <strong>
      Çok mu hızlıyım?
     </strong>
    </span>
   </p>
   <p>
    Dünya Sağlık Örgütü’ne göre hızın iki farklı tanımı var. İlki yasal hız sınırı üzerinde araç kullanmak. İkincisi yol ve hava şartlarına göre aracın hızını ayarlamamak. İlk tanıma göre 90 km hız sınırı olan bir yolda 100 km ile gidiyorsak hız yapmış oluruz. İkinci tanımda karlı veya buzlu bir yolda 20 km limiti olan yerde, 30 km ile gidersek yine hız yapmış oluruz. Hız artıkça hız körlüğü ve tünel görüşü oluşur, yolun sağında solunda olan tehlikeleri riskleri algılamada güçlük çekeriz. Tehlikeyi algılayamadığımız zaman tedbir alma ihtiyacı duymayız, dolaysıyla kaza yapma riski artar. Uykusunu almış ve dinlenmiş bir sürücünün 24 saatte araç kullanma süresi tıbben 9 saattir. 9 saatte en az 1 saat mola vermesi gerekir. Uykusuz ve yorgun sürücünün refleksleri ve algılaması yavaşlar, geç tepki verir ve olayları analiz etme yeteneğini kaybeder.
   </p>
   <p>
    <span>
     <strong>
      Yağmurda yavaşlayın
     </strong>
    </span>
   </p>
   <p>
    Sürücülerin sağanak yağmurun ilk 10 dakikası, yavaş yağan yağmurun ilk 30 dakikasında çok dikkatli olması gerekir. Yol yüzeyinde bulunan yağlar, tozlar, araçtan dökülen fren balata tozları yağmurun etkisiyle karışarak sabun etkisi oluşturur. Yapılan ilk frende, direksiyon hareketinde ya da sert gaza basmada aracın kontrolünü kaybederek yoldan çıkma ya da öndeki araca çarpma şeklinde oluşacak kaza riski artar. Bu yüzden karayolunda hız limitleri, kuru zemin ve açık havaya göre belirlenir, bir bölünmüş yolda yolun limiti 110 km/h ise yağmur yağmaya başladığı anda sürücü bu limiti kenara bırakıp, aracın hızını güvenli olacağı kadar düşürmelidir.
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://aksiyon.com.tr:80/aksiyon/haber-36805-bayraminizi-trafige-kurban-etmeyin.html), [web.archive.org (arşiv bağlantısı)](http://web.archive.org/web/20131107023632/http://aksiyon.com.tr:80/aksiyon/haber-36805-bayraminizi-trafige-kurban-etmeyin.html)
