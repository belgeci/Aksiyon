# Müsrif otomobillere elveda

*Alpay Sevim 2015.07.20*

<div class="pNewsDetailMainContent ctx_content" itemprop="articleBody">
 <p>
  Millî gelirimiz oldukça gerilerde. Akaryakıt ve otomobil fiyatlarında dünya lideriyiz. Bunların üstüne bir de aracınız müsrifse birkaç önerimiz var.
 </p>
 <p>
  Akaryakıt pahalılığında birinci, otomobil fiyatlarında ilk sıralardayız. Millî gelire oranla, bir İngiliz yıllık kazancının yüzde 4’ünü ulaşıma verirken, bizde bu oran yüzde 20. Bu kadar çok dezavantajımızın olduğu ulaşım konusunda bütçemizi ve emeğimizi korumak için bilinçli olmamız gerekiyor. İhtiyaç ve imkânlar iyi analiz edilmeden yapılan tercihler, yüksek bir gider kalemine dönüşebiliyor.
 </p>
 <p>
  İnsanlarımız otomobili genellikle ‘Sadece hafta sonları binerim, yılda 5 bin kilometreden fazla yol yapmam’ diyerek alıyor. Hayatımızı kolaylaştırmak için aldığımız aracımızı olabildiğince çok ve verimli kullanmanın önündeki en büyük engel ise akaryakıt fiyatları. Peki, bu engeli daha az maliyetle nasıl aşabiliriz?
 </p>
 <p>
  Birçok yöntem olsa da her birinin maliyeti farklı. En ucuz yöntem yakıt tasarrufu sağlayacak sürüş tarzı. Lastikler doğru basınçta, motor bakımlı ve psikoloji düzgün olursa, doğru devirde vites değiştirip ani hızlanma ve yavaşlamadan kaçınarak tasarrufa başlarsınız. Ancak bu tasarruf yüzde 10’u geçmez.
 </p>
 <p>
  Otomobiliniz dizel, manuel veya yarı otomatik vitesli ise daha tasarruflu olmak için yapabileceğiniz başka bir şey yok. Ortalama 4,5-5,5 litre motorin tüketen bu modeller zaten en tasarrufluları. Bu bile bütçenizi zorluyorsa satıp kurtulmaktan başka çare yok. Dizel ve tam otomatik vitesli araçlar, 100 kilometrede iki litre daha fazla tüketirler. Böyle bir durumda sabretmeyi, satıp yarı otomatik bir araç almayı veya daha az kullanmayı deneyebilirsiniz.
 </p>
 <p>
  Benzinli otomobillerde ulaşacağınız tasarruf miktarı yüzde 50’yi bulabilir. En müsrif benzinli araçlar atmosferik motorlu ve tam otomatik şanzımanlı olanlardır. B sınıfında dahi 100 km’de 10 litreye yakın tüketimle kilometrede 45-50 kuruş harcarlar. En iyi çözüm, aracınız LPG’ye uyumlu ise hiç beklemeden geçiş yapmak. Böylece aracınızın motor tipine göre yüzde 35-50 arasında tasarruf edersiniz. LPG ile ilgili önyargınız varsa Avrupa’da yaygın olduğunu hatırlatmakta fayda var.
 </p>
 <p>
  Yanlış bir tercih yaptınız veya  aracınızı hesapladığınızdan daha fazla kullanmak zorundasınız. Acil çözüme ihtiyacınız var. Eğer benzinli ve müsrif aracınız yeniyse satıp dizel bir otomobile geçmek isterseniz zararınız çok fazla olur. En çok değer kaybı benzinli, otomatik ve yeni araçların ikinci el satışlarındadır. Aracı satsanız sizden alan kişi yüzde 90 ihtimalle LPG dönüşümü yaptırıp ucuza aldığı yeni bir otomobilin keyfini sürecektir. Siz ise aynı bütçeyle aldığınız 5-6 yaşlarında dizel ve gürültülü bir otomobille uğraşacak veya yeni aldığınız araca verdiğiniz ilave 20-25 bin liranın taksitlerini ödeyeceksiniz.
 </p>
</div>


Kaynak: [www.aksiyon.com.tr](http://www.aksiyon.com.tr:80/7-vites/musrif-otomobillere-elveda_551699), [web.archive.org (arşiv bağlantısı)](http://web.archive.org/web/20151020020030/http://www.aksiyon.com.tr:80/7-vites/musrif-otomobillere-elveda_551699)
