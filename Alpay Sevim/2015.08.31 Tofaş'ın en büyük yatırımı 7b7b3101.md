# Tofaş'ın en büyük yatırımı

*Alpay Sevim 2015.08.31*

<div class="pNewsDetailMainContent ctx_content" itemprop="articleBody">
 <p>
  Tarihinin en büyük yatırım hamlesini yapan Tofaş, 1 milyar dolarlık Aegea projesinde büyük risk alarak sedan, hatchback ve station wagon olmak üzere 3 yeni yerli otomobil üretmeye hazırlanıyor. Aegea projesinin bugüne kadar bilinmeyen perde arkasını aktaran Tofaş CEO’su Cengiz Eroldu, “1 milyar dolarlık yatırım, 3 yeni proje, 2023’e kadar 1 milyondan fazla araç üretimi. Büyük riskin altına girdik.” diyor.
 </p>
 <p>
  Sedan otomobil projesini 2009’da Fiat Chrysler Automobiles CEO’su Sergio Marchionne ve Koç Holding Yönetim Kurulu Başkanı Mustafa Koç’un yer aldığı Tofaş Yönetim Kurulu toplantısında konuşmaya başladıklarını söyleyen Eroldu, şunları aktarıyor: “1 milyar dolarlık 3 modelin çıkış noktası sedandır. Diğerleri sonradan eklendi. Sedan yatırımı planlarken aklımızda yeni ve farklı ne üretebiliriz sorusu vardı. Türkiye pazarına yönelik sadece sedan üretmek çok riskli. 520 milyon dolarlık kısmı sedana aitti. Aldığımız iki risk şu oldu: Bir tanesi modüler yepyeni bir platform kurduk. Modüler olması, bizim esnek olmamızı sağladı. İkinci yatırımımızın gövde hatlarının flex line olması. Böylelikle yeni ürün devreye alma sürecinde hatları durdurmamıza gerek kalmıyor. Bravo’nun ömrünün sonuna gelmesi, sedan yatırımının yeni bir hatchback yatırımında maliyetleri düşürecek olması ve zaman tasarrufu avantajlarımızdı. Biz de Fiat’ı zorlamaya başladık yeni modeller için. Sergio Marchionne, sedan otomobili çok beğendi. Sedandan 1 yıl sonra 2 yeni ürün de onaylandı. Tek bir araç üretiminin yatırım tutarı 750 milyon Euro. Biz 3 otomobili 1 milyar dolara, yani yarı fiyatına üretmiş olacağız. Ciddi bir risk aldık... Sedan potansiyeli hatchback’e göre daha az. 600 bin araçla yola çıktık, 1 milyon 280 bine ulaştık. Kumar oynadık, kazandık. 1 koyup 3 aldık.”
 </p>
 <p>
  <strong>
   Hedef 1 milyon 280 bin ve Big 5
  </strong>
 </p>
 <p>
  Cengiz Eroldu, Aegea projesiyle 2023’e kadar önlerini gördüklerini söylüyor ve ekliyor: “Al ya da öde anlaşmamız olduğu için ihracat gelirimiz garantide. Tofaş 2023’e kadar Aegea projesinde yer alan sedan, hatchback ve station wagon modellerden 1 milyon 280 bin adet üretecek. 1 milyon adedi ihraç edilecek. 10 milyar Euro’luk (11,5 milyar dolar) ihracat garanti.” Tofaş önümüzdeki yılın ilk yarısında devreye girecek hatchback ve station wagon projeleriyle 2017’de tam kapasiteye ulaşacak. Yani 2017’de yıllık üretimi 3 vardiyayla birlikte 400 bin adede ulaşacak. Tofaş 3 yeni modelin eklenmesiyle tek fabrikada 6 farklı modeli aynı anda üretecek.
 </p>
 <p>
  Eroldu, Aegea sedanın ‘Big 5’ olarak bilinen Almanya, İngiltere, Fransa, İtalya ve İspanya’da da satılacağını kaydediyor. Eroldu, Aegea ile Avrupa’nın 5 büyük ülkesine ilk kez ihracat yapacaklarını ifade ediyor. Tofaş CEO’su, Aegea projesinin yüzde 70’inin Tofaş Ar-Ge’sinde ortaya çıktığını ifade ederek “Biz bu şirketten bir fabrika daha çıkartırız. Özellikle Ar-Ge ve bilgi birikimimizle.” diyor.
 </p>
</div>


Kaynak: [www.aksiyon.com.tr](http://www.aksiyon.com.tr:80/7-vites/tofasin-en-buyuk-yatirimi_552122), [web.archive.org (arşiv bağlantısı)](http://web.archive.org/web/20151021040230/http://www.aksiyon.com.tr:80/7-vites/tofasin-en-buyuk-yatirimi_552122)
