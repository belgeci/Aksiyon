# Otomobil alma psikolojisi

*Alpay Sevim 2015.11.09*

<div class="pNewsDetailMainContent ctx_content" itemprop="articleBody">
 <p>
  Otomobil satışları yılın son aylarında artar. Kur ve vergi artışlarıyla fiyatların tavan yaptığı sektörde her gün 2 binden fazla aracı hangi motivasyonlarla alıyoruz?
 </p>
 <p>
  2000’li yıllarda ekonomik durgunluğu otomobil satışlarından okuyabilirdik. Son dönemde ekonomik durgunluk bile otomobil satışlarının hızını yavaşlatamaz oldu. Bayram geçsin, seçim geçsin, dolar düşsün diye bekleyenler yıl sonuna kadar geldi. Yeni model yılı ile birlikte fiyatların artacağı öngörüsü, yıl sonu indirimleri, şirketlerin fatura ihtiyaçları gibi sebeplerle kasım ve aralık, otomobil bayilerinin en yoğun dönemleri oluyor.
 </p>
 <p>
  Tüketiciler, birçok kriterin ve tecrübenin harmanlanması sonucu otomobil alma kararına varıyor. Otomobil şirketleri bile bunların neler olduğunu tam olarak bilemiyor. Bu kriterlerin psikolojik olarak daha önceki tecrübeler, ailevi ihtiyaçlar, çevresel duyumlar ve ekonomik durumla ilintili olduğunu söyleyebiliriz. Uzmanlar, otomobil alma kararı verilirken, psikolojik ihtiyaçlar ile pratik ve kullanıma dayalı ihtiyaçların dengelenmesi gerektiğini söylüyor. Belirli bir markayı veya modeli satın almak için insanlar kendilerini duygusal olarak motive ediyor. Bu motivasyonu da bir reklamdan, televizyonda gördüğü heyecanlı bir sahneden veya firmaların tüketicileri etkilemek için oluşturdukları reklamlardan alıyor. Duyguların, ihtiyaçların ve ekonomik durumun sonucunda verilen otomobil alma kararının etkenlerini genel olarak şöyle sıralayabiliriz:
 </p>
 <p>
  Yenileme: İnsanlar, kullandıkları aracın eskimesi, bakım maliyetlerinin ve yakıt tüketiminin yeni teknolojili araçlara göre yüksek olması sebepleriyle yeni araç alırlar. Kazanç: Almak istedikleri aracın tedarikinde yaşanan veya yaşanabilecek problemler sayesinde, daha yüksek fiyata satma beklentisi, beğenirsem kullanabilirim düşüncesi. İhtiyaç: İki nokta arasında yolculuk yapmanın en konforlu yolu olduğu için insanlar otomobil almak ister. Konfor: Başka ulaşım biçimlerinde yaşanabilecek zaman kayıpları, ekonomik şartlar, ailece yolculuk yapmanın gerekliliği ve mahremiyet gibi sebeplerle tüketiciler kendi başlarına istedikleri zaman istedikleri yere yolculuk yapabilecekleri bir araç almak ister. Fırsat: Tüketiciler ihtiyaçları olmasa dahi çok ucuz olduğunu düşündükleri ve bir daha bu fiyata bulamayacaklarını sandıkları ürünleri alma eğilimindedirler. Kampanya haberleri, insanların ihtiyaçları olmayan alışverişler yapmalarına sebep olabilir. Mecburen: İşiniz gereği yük taşımak zorundaysanız, mesela bir tesisatçıysanız ve sürekli malzemelerinizle gezmeniz gerekiyorsa, 8 kişilik bir aileyi sığdıracak bir otomobil bulamayıp minibüs alıyorsanız tercihinizi mecburiyetlere göre yapmışsınız demektir. İşe göre araç: Aynı konulara ilgi duyan veya benzer ihtiyaçları olan müşterilerdir. İhtiyaç ve beklentileri net, seçenekleri azdır. Sörfçüler, dağcılık sporu yapanlar veya kayakçılar özel ihtiyaçları nedeniyle daha farklı araçlar tercih ederler. Taksicilerin en ucuzu olsun diye hep aynı araçları tercih etmeleri buna en güzel örnektir.
 </p>
 <p>
  <strong>
   Gönül alma:
  </strong>
  Bazen aile ve arkadaşlar, tüketicinin bir otomobili alması ve onların da faydasına kullanması için baskı yaparlar. Bayanların eşlerine otomatik ve küçük araç almaları için yaptıkları baskılar bu duruma en açık örnektir.
 </p>
 <p>
  <strong>
   Canım kıymetli:
  </strong>
  Bir kazaya karışma veya saldırıya uğrama korkusu, diğer araçlarla karşılaştırıldığında daha dayanıklı ve güvenli olduklarını düşündükleri ürünü almaya yönlendirir.
 </p>
 <p>
  <strong>
   Yenisi olsun:
  </strong>
  Bazı tüketiciler araçları eskimese bile yeni modeli çıktığında onu hemen almak isterler.
 </p>
 <p>
  <strong>
   Namım yürüsün:
  </strong>
  Bazı tüketiciler daha pahalı, daha gösterişli bir araca sahip olduklarında sosyal statülerinin artacağını düşünür.
 </p>
 <p>
  <strong>
   Neyim eksik:
  </strong>
  Bazı tüketiciler, duygusal olarak yaşadıkları boşluk nedeniyle, aslında hiçbir zaman sahip olamayacakları değerdeki araçları almak ister. Bu şekilde içlerindeki hevesi bir süre için tatmin edebilirler. Bu tür alımlar genelde kredilerin ödenmemesi ve büyük maddi zararlarla sonuçlanır.
 </p>
 <p>
  <strong>
   Sınıf atlama:
  </strong>
  Verilen paradan daha yüksek değere sahip bir ürün alma hissi insanları kamçılıyor. Mercedes Benz C serisi 1,6 litre motorla vergi dezavantajını aşıp ülkemizde 70 bin TL civarında bir fiyata satılmaya başladığında kapışılmıştı. Daha öncekilere nazaran düşük bir fiyata 0 km Mercedes sahibi olabilme fikri insanlara çok cazip gelmişti. C serisi artık çok pahalı.
 </p>
 <p>
  <strong>
   Mahalle baskısı:
  </strong>
  İş arkadaşları, meslektaşlar, okul arkadaşları veya çevresindeki bir başka sosyal grup tarafından yoğunlukla kullanılan bir marka veya model, tüketicilerde o ürüne sahip olma arzusu oluşturabilir. Bazı meslek grupları ve şirket çalışanları da yoğunlukla aynı marka ve modeli kullanma eğiliminde olabilir.
 </p>
 <p>
  <strong>
   Yüksekteyim:
  </strong>
  Birini etkilemek veya birilerine daha güçlü, başarılı, zengin görünmek için otomobil alınabiliyor. Mesela, zengin müşterilere hizmet veren avukatların, danışmanların ve diğer hizmet sektörü çalışanlarının müşterileri ile benzer araçlara binmesi, o sosyal ortamda var olabilmek için gerekliymiş gibi algılanır. Şirket araçlarında da kullanıcının yapmış olduğu işe göre hiyerarşiler vardır. Bir banka müdürü müşterilerine karşı güçlü görünebilmek için daha güçlü ve büyük araç tercih eder. Asfalttan ayrılmayan arazi donanımlı araçlar bu konuya iyi bir örnektir.
 </p>
 <p>
  <strong>
   Hepimiz Polat’ız:
  </strong>
  Bir kişiye veya karaktere hayranlık duyanlar, onun kullandığı aracı almak ister. Kurtlar Vadisi dizisinin çok popüler olduğu dönemde Polat Alemdar’ın kullandığı aracın çok satış yapması gibi.
 </p>
 <p>
  <strong>
   Ben özelim:
  </strong>
  Bazı tüketicilerin de ihtiyaçları benzer olsa bile tercihleri diğerlerinden farklı olur. Renk, model, tasarım, tarz olarak en farklısına sahip olma arzusuyla tercih yaparlar.
 </p>
</div>


Kaynak: [www.aksiyon.com.tr](http://www.aksiyon.com.tr:80/dosyalar/otomobil-alma-psikolojisi_552936), [web.archive.org (arşiv bağlantısı)](http://web.archive.org/web/20151112135734/http://www.aksiyon.com.tr:80/dosyalar/otomobil-alma-psikolojisi_552936)
