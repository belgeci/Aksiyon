# Çipli ehliyetle Avrupa seyahati

*Alpay Sevim 2016.02.01*

<div class="pNewsDetailMainContent ctx_content" itemprop="articleBody">
 <p>
  Otomobille yurtdışı seyahati son yıllarda moda olsa da gidenlerin sayısı hâlâ çok az. Türkiye’de gezmeye doyduysanız otomobilinizle Avrupa’yı ülke ülke fethedebilirsiniz. Peki, nasıl?
 </p>
 <p>
  Ülkemizde Avrupa ve Arap ülkelerinin plakalarıyla dolaşan birçok otomobil görüyoruz. Sizler de tatillerde bambaşka dünyalara otomobilinizle seyahat etmek istiyorsanız bu yazıdan başlamanız işinizi kolaylaştırabilir. İşte, yurtdışı seyahatle ilgili merak edilenler ve cevapları:
 </p>
 <p>
  <strong>
   Araç üzerimize mi kayıtlı olmalı?
  </strong>
  : Yurtdışına çıkacağınız araç, mutlaka sizin adınıza kayıtlı olmalı veya aracın sahibi de sizinle beraber seyahatte bulunmalı. Yoksa araç sahibi kişiden ya da kurumdan vekâletname almalısınız.
 </p>
 <p>
  <strong>
   Ehliyetim yeterli olur mu?
  </strong>
  : Yurtdışına kendi aracınızla çıkmak için Türkiye Turing ve Otomobil Kurumu’na gidip her yıl uluslararası ehliyet çıkartmanız gerekiyordu. İlk çıkartırken 446 TL, ardından her yıl yenilerken de 245 TL ücret çaresizce ödeniyordu. 4 Ocak 2016’dan itibaren başlayan çipli ehliyet uygulaması ile birlikte dağıtılan yeni ehliyetler uluslararası geçerlilik kazandı ve her yıl para ödemekten kurtulduk. Yani çipli ehliyetiniz varsa uluslararası ehliyetiniz olması artık gerekmiyor.
 </p>
 <p>
  <strong>
   Sigorta gerekiyor mu?
  </strong>
  : Yurtdışına çıkışlarda zorunlu trafik sigortası veya kasko yeterli olmuyor. Ayrıca Yeşil Sigorta (Green Card) yaptırmanız gerekiyor. Bu sigorta kaza durumunda sizi değil, karşı tarafı güvence altına alıyor. İsterseniz bu sigortayı standart trafik sigortanıza yurtdışı eklemesi olarak da yapabilirsiniz. Bu belge tüm anlaşmalı ülkelerde geçerli. Avrupa ülkelerine girişte gümrükte bu belge isteniyor. 15 günden bir yıla kadar geçerli olabilen Yeşil Sigorta’nın harçları 68 ile 315 Euro arasında değişiyor. Bu sigortayı herhangi bir sigorta acentesinden yaptırabilirsiniz.
 </p>
 <p>
  <strong>
   Başka neler isteniyor?:
  </strong>
  Avrupa ülkeleriyle yapılan Viyana Antlaşması’na göre, artık çipli ehliyet, Schengen vizesi ve uluslararası geçerliliği olan trafik sigortası ile yurtdışına çıkış yapabilirsiniz. Bulgaristan sınırda uluslararası ehliyet istemiyor ama polis durdursa gösterebilmeniz gerekiyor. Gürcistan ise ne uluslararası ehliyet ne de çipli ehliyet istiyor. Ancak trafik sigortası yaptırmanız gerekiyor. Bunu ve diğer işlemleri sınırda kolayca hallediyorsunuz. Ayrıca pasaport gerekmiyor. Nüfus cüzdanı yeterli.
 </p>
 <p>
  <strong>
   Çipli ehliyet nedir?:
  </strong>
  Avrupa’ya uyum çerçevesinde çipli ehliyet uygulamasına geçildi. 4 Ocak 2016 itibariyle yeni sürücülere otomatik olarak çipli ehliyet veriliyor ve aracını yurtdışında kullanacak olsun veya olmasın, eski tip ehliyet sahiplerinin de 31 Aralık 2020’ye kadar ehliyetlerini yenilemeleri gerekiyor. Yeni tip çipli ehliyetlerin geçerlilik süresi eskisi gibi evladiyelik değil. Ehliyet sınıfına göre değişen 5 ya da 10 yılda yenilenmesi gerekiyor. 180 ülkede geçerli. Artık Avrupa Birliği ülkelerinde dolaşmak için uluslararası ehliyete gerek kalmadı. Türkiye’deki ve yurtdışındaki sistemler birbirini görecek ve yurtdışında işlenen trafik suçları Türk sürücülerin yanına kalmayacak.
 </p>
 <p>
  <strong>
   Eski tip ehliyet çipli ehliyet olarak nasıl yenilenir?:
  </strong>
  İstenilen tüm belgelerle birlikte “Mavi Dosya” denen trafik dosyanızı hazırlıyorsunuz. surucurandevu.egm.gov.tr internet adresinden istenilen trafik tescil birimlerinden randevu alıyorsunuz. Başvurunuz kabul edilirse 15 gün içinde adresinize teslim ediliyor. Bu süre zarfında kullanmak için de geçici bir belge veriliyor.
 </p>
 <p>
  <strong>
   RANDEVUYA HANGİ BELGELERLE gİDİLiyor?:
  </strong>
  Randevuya eski sürücü belgesi, nüfus cüzdanı ve güncel sağlık raporu ile gidiliyor (Aile Sağlığı Merkezleri ücretsiz veriyor). 13 TL değerli kâğıt, 2 TL de vakıf payı ödemesi yapılıyor. Vakıf payı olan 2 TL Halkbank ya da Vakıfbank’a yatırılıyor. Yatırırken ehliyet cüzdan yenileme bedeli notu düşmeyi unutmuyoruz. Değerli kâğıt bedeli olan 13 TL de Vergi Dairesi’ne yatırılıyor. Yatırırken ‘çipli ehliyet harcı’ diyoruz. Ayrıca, 2 adet biyometrik vesikalık fotoğraf ve kan grubunu belirtir belge veya yazılı beyan gerekiyor.
 </p>
</div>


Kaynak: [www.aksiyon.com.tr](http://www.aksiyon.com.tr/7-vites/cipli-ehliyetle-avrupa-seyahati_553767), [web.archive.org (arşiv bağlantısı)](http://web.archive.org/web/20160214193107/http://www.aksiyon.com.tr/7-vites/cipli-ehliyetle-avrupa-seyahati_553767)
