# Yeni lider yine Qashqai

*Alpay Sevim 2014.07.07*

<div class="pNewsDetailMainContent ctx_content" itemprop="articleBody">
 <p>
  Nissan, 2007’den bu yana dünyada 2 milyon, Türkiye’de ise 45 bin Qashqai sattı. Hem de bu başarıyı modelin ilk neslindeki pek çok eleştirilesi hususa rağmen yakaladı.
 </p>
 <p>
  2007 yılındaki tanıtılan ilk nesil Qashqai’ı gördüğümde bu otomobil hiçbir araca benzemiyor ama bence çok başarılı olacak diye düşünmüş; hatta satın almanın hayallerini kurmuştum. Birkaç yıl içerisinde Qasqhai artık fenomendi ve tüm rakip firmalar benzerlerini üretmeye başladı. Avrupa’da standart otomobillerin satışları yerinde sayarken Qashqai’nin öncülüğündeki Crossover sınıfındakiler her yıl pazar paylarını artırıyor.
 </p>
 <p>
  Test ettiğimiz Nissan Qashqai, 1.2 DIG-T benzinli turbo motorlu, manuel vitesli ve Black Edition donanımlıydı. Yeni Nissan Qashqai’de incelen far grubu arkaya doğru uzayarak sportif görünüm sağlarken artık farların içerisinde LED gündüz farları yer alıyor. V-motion ızgara tasarımının çizgilerini devam ettiren yüksek kaput tasarımı daha dinamik bir görüntü veriyor. Standart haldeki krom kaplı cam çerçeveler de şıklığının ayrı bir parçası.
 </p>
 <p>
  İkinci nesil Qashqai önceki modele göre 20 mm daha geniş (1806 mm), 47 mm daha uzun (4377 mm) ve 15 mm daha alçak (1590 mm). Yüksekliği 15 mm azalmış ama ön ve arka baş mesafesi artırılmış. Böylece yola hakim sürüş pozisyonu korunmuş. Bagaj hacmi de 20 litrelik ilaveyle 430 litreye ulaşmış. Koltuklar katlandığında 1585 litrelik bir hacim oluşuyor. Bagaj kapağı ise 150 mm daha yükseğe açılıyor. Uzun boylu kullanıcıların kafalarını çarpmaları engellenmiş böylelikle.
 </p>
 <p>
  İç mekanda tamamen yenilenen ön konsol Premium modellerdeki kadar şık ve kaliteli. Konsolun üst kısmında yumuşak malzemeler var. Aşağı kısımlarda çok az sert malzeme olsa da eskisine nazaran 2 kat sınıf atlamışlık söz konusu. Yenilenen ve modern bir görünüme kavuşan direksiyon üzerindeki  tuşların kullanımı gayet kolay. Göstergeler arasındaki 5 inçlik TFT renkli ekrandan, yol bilgisayarı ve otomobille ilgili tüm ayarları yapabiliyorsunuz.
 </p>
 <p>
  Black Edition donanım paketinde çift bölgeli otomatik klima, Bluetooth destekli müzik sistemi ve 7 inç ekranlı Nissan Connect sistemi standarttı. Vitesin hemen önünde elektronik el freni bulunurken, arkasında iki adet bardaklık var. Genişleyen kapılar sayesinde arka tarafa iniş biniş artık daha rahat. Arkada yolculuk edenler diz ve baş mesafesi sıkıntısı da yaşamazlar.
 </p>
 <p>
  2’ si dizel biri benzinli 3 farklı motora sahip yeni Nissan Qashqai’deki dizel seçenekler şöyle: 110 beygir 1.5 dCi ve 130 beygir 1.6 dCi. Performansıyla göz dolduran, tüketimiyle yüz güldüren 1.6 dCi motorda yeni geliştirilen Xtronic CVT sistemle dizel-otomatik isteyen müşterilerin beklentisi de karşılanacak. Xtronic vites kutusu, hızlanma ihtiyacınız olduğunda aşamalı değişime imkan tanıyarak geleneksel otomatik şanzıman dinamikleri sergiliyor. Bu özellik klasik CVT’lerde yok.
 </p>
 <p>
  Test ettiğimiz 1.2 DIG-T motor önceki nesildeki 1.6 litrelik atmosferik motorun yerine geçti. 4.500 devirde 115 beygir güç üreten turbo motor, 1500 devirde 190Nm’lik torkunun yüzde 90’ını sürüsünün emrine sunabiliyor. Bu sayede canlı ve keyifli bir sürüşe imkan veren 1.2 DIG-T motora sahip Nissan Qashqai 10,9 saniyede 100 km/s hıza erişebiliyor. Motor kullanımı ise İlk nesildeki 1.6 litreliktekiyle kıyaslandığında çok daha keyifli ve yakıt tasarruflu. Testimiz boyunca İstanbul içinde 6.9 litre / 100 km ortalama yakıt tüketen Qashqai bu cüssedeki benzinli bir araca göre çok tutumlu. Motorun sessizliğine aracın başarılı yalıtımı da eklenince kafa dinleyici yolculuklar sizi bekliyor. Aracın elektronik destekli direksiyonu  şehir içinde rahat ettiriyor; süspansiyonları konforlu yolculukları için ayarlanmış. 6 vitesli şanzımanı ve yumuşak debriyajı şehir içi yolculukları katlanılabilir kılıyor. Tüm donanımlarda standart konumdaki  hill-holder de işinizi bir hayli kolaylaştırıyor.
 </p>
 <p>
  Crossover segmentinin kurucusu Nissan Qashqai’ın yenilenerek yine zirvedeki yerine oturdu. Başarısını Renault’dan aldığı dizel motorların verimliliğine borçlu olan model artık benzinli turbo motoruyla da oldukça iddialı. İlk neslindeki dizel otomatik eksikliğini de yeni X-Tronic şanzımanla gideren Qashqai bence sınıfının en iddialı modeli. Öyle ki dizel otomatik versiyonlarında 100 bin TL’yi aşan fiyatlar bile tüketicileri bu aracı almaktan vazgeçiremiyor.
 </p>
</div>


Kaynak: [www.aksiyon.com.tr](http://www.aksiyon.com.tr:80/diraksiyon/yeni-lider-yine-qashqai_538878), [web.archive.org (arşiv bağlantısı)](http://web.archive.org/web/20151021023217/http://www.aksiyon.com.tr:80/diraksiyon/yeni-lider-yine-qashqai_538878)
