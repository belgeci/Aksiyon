# EKONOMİ RAHATLAR MI?

*Alpay Sevim 2014.04.07*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Hükümet, belki seçim ekonomisi uygulamadı ama sandıktan çıkacak sonuçlara da ekonomik olarak epey anlam yüklendi. Çünkü ekonomi negatif sinyaller veriyordu. Şimdi merak edilen ise bu sinyallerin ne kadar süreceği.
  </font>
 </div>
 <div id="newsText">
  <font class="detail-text">
   <p>
    Türkiye’deki her seçim bir öncekine göre daha coşkulu ve gergin geçiyor. Normalleşmesini ve AB standardında demokrasi olmasını beklediğimiz ülkemiz son dönemde tam tersi rotada ilerlediğinin işaretlerini veriyor. Dış kaynak ile büyüyen ve cari açık veren bir ekonominin demokrasiden uzaklaşması, bindiği dalı kesmesinden başka anlam taşımıyor. Daha önceki tecrübelerin aksine 30 Mart öncesinde bir seçim ekonomisi gözlenmedi. Gözleniyor olması ekonomik dengeleri sağlam ülkelerde pek önemsenecek bir durum da sayılmaz aslında. Ancak Türkiye gibi ekonomisi negatif sinyaller veren bir ülkede seçimlere yüklenen anlam ekonomik olarak da çok fazlaydı. Seçimler bitti ve iktidar partisi 2011’e göre yüzde 6 oy kaybı da olsa açık ara önde. Piyasalar bu durumu olumlu olarak satın aldı ve ekonomik çevreler hızlı bir büyüme hevesine kapıldı. 2014 içinde en az bir seçim daha varken iş dünyası arzuladığı pozitif havayı bulabilir mi?
    <p>
     <span>
      <strong>
       Yatırımsız büyüdük
      </strong>
     </span>
     <p>
      Ekonomilerde yaşanan pozitif havanın en önemli kaynağı büyüme rakamları. Zaman gazetesi yazarı Turhan Bozkurt’a göre Türkiye’nin büyümesi problemli. Bozkurt problemi şöyle açıklıyor: “2013 yılının ilk yarısı tüketim için çok cazipti. İkinci yarıda kurda yaşanan yükseliş tüketimi bir miktar frenledi ama 2013’ü yüzde 4 büyüme ile kapattık. Yılın son çeyreğinde büyüme hızı yüzde 0,5’e düştü ve kişi başına gelir sadece 323 dolar arttı. İlk yarıda para politikasının gevşetilmesi, faizlerin daha önce görülmemiş oranlara düşmesi ve mayıs sonuna kadarki dönemde hızlanan sermaye girişleri sayesinde en hızlı büyüme yüzde 18 ile konaklama ve yiyecek hizmetlerinde görüldü. Tüketim ve kamu harcamaları büyümeye destek oldu. Yılın ikinci yarısından itibaren büyümede görülen yavaşlama, sermaye girişlerinin azalması ile izah edilebilir.” Bozkurt’a göre, 2013’te kısmen hızlanmış gibi görünen iktisadi faaliyetin arka planı çok berrak değil. Bir önceki yılda yüzde 4,9 düşen özel yatırım 2013’te yüzde 0,7 arttı. Özel yatırımların büyümeye katkısı sadece binde 1, kamu harcamaları yüzde 4, tüketimin katkısı yüzde 3,1 ve stok değişimleri ise yüzde 1,6 etki yaptı. İhracatın katkısı ise sıfıra yakın. Bu, yatırımsız büyüme anlamına geliyor.
      <p>
       Radikal gazetesi yazarı ve Bahçeşehir Üniversitesi Öğretim Görevlisi Prof. Dr. Seyfettin Gürsel’e göre, 2014’te büyüme yüzde 3 seviyesinde gerçekleşecek. Sonbaharda Amerikan Merkez Bankası FED’in tahvil alımını durdurması ve faizleri yükseltmesiyle beraber Türkiye de faizleri artırmak zorunda kalacak. 2013’te yaşanan yüzde 4’lük büyümenin yeterli olduğunu düşünen Gürsel, büyümenin kalitesi ve sürdürülebilirliği konusunda endişeli. Özel tüketim ve kamu etkisiyle büyüyen ekonominin ihracat ve yatırım artışları ile büyümesi gerektiğini söylüyor. Bu yıl para musluklarının kısılmasının negatif etkisini aşmak için hükümetin seçim öncesi kamu harcamalarını artırabileceğini düşünüyor. Ocak ayında yaptığı 2,10 TL’lik dolar tahminine çok yakın bir seviyeye gerileyen kurun ilerleyen aylarda yatay bir seyirle artıp yıl sonunu 2,20-2,30 arasında tamamlayabileceğini vurguluyor.
       <p>
        Turhan Bozkurt’a göre 30 Mart yerel seçiminden AKP’nin zaferle çıkması iç kaynaklı riskleri hafifletse de ekonomiyi şahlandırmaya yetmeyecek. 65 milyar dolarlık cari açığı kısa vadede çözemeyeceğimize göre sermaye girişlerinin zayıfladığı konjonktürde yatırım harcamalarında yatay belki de negatif yönlü seyir görülebilir. Merkez Bankası’nın ‘enflasyon, yılın ilk yarısında artacak’ değerlendirmesi, ‘faizlerde indirim beklemeyin’ demek. Tüketim ile kredi maliyetleri arasındaki paralellik herkesin malumu. Merkez Bankası, zor bir dönemin geldiğinin farkında. Türkiye’nin etkilenmemesi mümkün değil. Haliyle enflasyon ve malî kırılganlık endişesiyle içeride para politikasındaki sıkı duruş devam edecek. Türkiye, 2013’ü tüketim ve kamu harcamaları sayesinde ortalama büyüme hızının altında kapattı. 2014 büyümesini Avrupa etkisiyle toparlanan ihracat ile içeride baskılanan tüketim talebi belirleyecek. Peki, yüzde kaç olacak? Tahminler, 2014’ün çok altında kalacağı yönünde.
        <p>
         <span>
          <strong>
           Konutta enflasyon etkisi
          </strong>
         </span>
         <p>
          Tüketici fiyatları mart ayında yüzde 1,13 yükseldi. Böylece, mart sonu itibarıyla, üç aylık enflasyon yüzde 3,57 ve yıllık enflasyon yüzde 8,39 oldu. Martta üretici fiyatları da yüzde 0,74 artınca, üretici fiyatlarındaki üç aylık artış yüzde 5,52 ve yıllık artış da yüzde 12,31’e yükseldi. Türkiye ekonomisinin itici gücü konut ve gayrimenkul. Konut fiyatları enflasyon ve kredi imkânlarından doğrudan etkilenirken birçok sektörün göstergelerini de hızla değiştiriyor. Siyasal istikrarın devam edeceği düşüncesi orta ve uzun vadede emlak ve konut fiyatlarının yükseleceği şeklinde yorumlanıyor. Bir yıldır özellikle 17 Aralık’tan bu yana ötelenen iç piyasadaki talebin alıma dönüşeceği beklentisi hâkim. Konut kredisi faiz oranlarındaki yükselişin seçim sonrasında gerilemesi orta ve uzun vadede de düşmesi bekleniyor. Kurumsal yabancı yatırımcılar Gezi olaylarından sonra Türkiye ve İstanbul yatırımlarını askıya almıştı. Seçim sonuçlarını gördüklerinde yatırımları askıdan indirecekler. Bireysel yabancı yatırımcılar ise alım yapmaya devam ediyordu. Türkiye’de konut fiyatları 12 yıldır yükselişte. Siyasi istikrarın devam ettiği düşüncesi kafalarda olduğu müddetçe yükseliş eğilimi devam eder. Konut fiyatlarında uzun zamandır büyük değişim olmadığı gibi son yıllarda inşaat maliyetleri ortalama yüzde 30 civarında arttı. Ancak bu maliyetleri müteahhit firmalar stoklarındaki konut fiyatlarına yansıtamadı. Hatta yerinde sayan fiyatların zaman zaman stoklarını eritmek için kampanyalarla daha aşağıya çekildiği oluyor. İyi bir araştırma ile ve sıkı pazarlıklarla bütçenize uygun yeni ev almak için ayağını yorganına göre uzatmak kaydıyla avantajlı bir döneme giriliyor. Hâlihazırda zaten pahalı olan lüks yapıların fiyatları sağlanacak ekonomik istikrar ile değişim gösterse bile fazla bir yükselme hemen olmaz. Ancak fiyatları uzun zamandır yerinde sayan orta sınıf konut fiyatları yüzde 15-20 arasında yükselecektir.
          <p>
           2014’ün seçim, demokrasi kaygıları, uluslararası konjonktür, ekonomik değişimler ve para politikaları açısından çok renkli bir yıl olacağı şimdiden belli. Kur ve borsadaki hareketlilik de küçük yatırımcılara her gün yeni heyecanlar yaşatıyor. İhracata dayalı bir büyüme modeline tam olarak geçemediğimiz ve ithalatı da kontrol altında tutamadığımız için cari açığımız hâlâ çok yüksek. Her zaman en büyük öncelik olması gereken ekonomi bu yıl çok daha ön planda olacak. Ayağını yorganına göre uzatanın dahi elindekini korumakta zorlanabildiği dönemlerde risk almak ve yatırım yapmak hayli cesaret istiyor.
          </p>
         </p>
        </p>
       </p>
      </p>
     </p>
    </p>
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-38275-ekonomi-rahatlar-mi.html), [web.archive.org (arşiv bağlantısı)](http://web.archive.org/web/20140414065731/http://www.aksiyon.com.tr:80/aksiyon/haber-38275-ekonomi-rahatlar-mi.html)
