# Otomobilinizin rengi karakteriniz hakkında ne söylüyor?

*Alpay Sevim 2015.10.26*

<div class="pNewsDetailMainContent ctx_content" itemprop="articleBody">
 <p>
  <em>
   Kamu bütçesine yük olan siyah mercedeslerin ardından şimdi de beyaz toroslar gündeme oturdu. Otomobil renkleri bu kadar hayatımızın içindeyken vermek istedikleri mesajlar hayli ilginç.
  </em>
 </p>
 <p>
  Otomobilinizin rengi karakteriniz midir? Uzmanlar, seçtiğiniz rengin diğer insanların hakkınızda ne düşünmesini istediğinizi dışa vurduğunu söylüyor. Yaş, cinsiyet, bölge, iklim ve araç türü renk tercihlerini etkilese bile genel olarak otomobilin rengi kullanıcısının karakterini de yansıtıyor. Otomobil renkleri hakkında dünya çapında araştırmalar yapan DuPont firması, “Otomobilin karakteri, kullanıcının karakteri kadar önemli görülür. Aracın türü, tasarımı ve markası renk tercihlerini etkiler.” diyor. Mesela, lüks sedan araçlar siyah ve beyaz ile daha popülerken, küçük otomobiller kırmızı gibi canlı renklerle tercih ediliyor. Otomobil renklerinin otomobil sahiplerinin karakterleri hakkında verdikleri ipuçları, çevrenizi daha iyi tanımanıza yardımcı olabilir.
 </p>
 <p>
  <span>
   <strong>
    <span>
     BEYAZ:
    </span>
   </strong>
  </span>
 </p>
 <p>
  Eğer beyaz bir otomobil kullanıyorsanız, dış dünyaya genç, modern ve temiz bir imaj vermek istiyorsunuz demektir. Bu rengin dürüstlük, kusursuzluk ve lüksü çağrıştırdığı da bir gerçek. Sıcak iklimlerde ısıyı emmemesi de önemli tercih sebeplerinden. Beyazın bakımı zordur ve özen gerektirir. Bu yüzden titiz insanlar beyaz rengi tercih etmekten çekinmez. Beyaz otomobil, üreticilerin ek ücret almadan sattıkları en standart renktir. Ülkemizde bu kadar popüler olmasında ekonomikliği ve sıradan göstermesinin etkisi büyüktür. Kamu, memurlarına verdiği araçlarında beyazı tercih eder. Mesela beyaz Toroslar. Fakat sıradan ve ekonomik gözüken bu otomobiller temizlik, dürüstlük konusunda uzun süredir tartışma konusu. Maalesef ‘beyaz Toros’ denince halkımızın aklına temiz değil, pis işler geliyor.
 </p>
 <p>
  <strong>
   SİYAH:
  </strong>
  Siyah, lüks ve asaletin en popüler rengidir. Önemli toplantılarda siyah takım elbise ve siyah kravat şartlarını hatırlayın. Bürokratlar, devlet adamları, işadamları siyah sedan araçları tercih ederler. Kamunun siyah lüks sedanlara ödediği yüksek ücretler sürekli eleştiri konusu olmuştur. Uzmanlar siyahın kendine güveni temsil ettiğini söyleseler de ben birçok otomobilde siyah tercihinin kendini büyük ve önemli gösterme çabası olduğunu düşünüyorum. Bakımı hayli zor olan ve çizikleri gösteren siyah otomobiller, ilerleyen yıllarda olduklarından daha yaşlı gösterirler.
 </p>
 <p>
  <strong>
   <span>
    GÜMÜŞ:
   </span>
  </strong>
  Metalik gümüş, taze, yenilikçi ve modern bir imajla her şartta göze batan ve saygı uyandırıcı bir renktir. Aynı zamanda güveni ve stil sahibi olmayı temsil ettiği düşünülür. Uzmanlara göre varlıklı erkek ve kadınların kendini kanıtlama ihtiyacı hissetmeden özgürce kullandıkları renklerin başında geliyor. Bunun bir sebebi de beyaz kadar kiri göstermemesi veya siyah kadar iddialı olmaması. Dünyada en çok kullanılan üçüncü otomobil rengidir ve ülkemizde 2000-2010 yılları arasında çok popülerdi.
 </p>
 <p>
  <strong>
   <span>
    GRİ:
   </span>
   <span>
   </span>
  </strong>
  Gümüş ile gri arasında cidden bir fark var mı? Uzmanlara göre var. Gri otomobil sürücüsü, gümüş renk kadar ön planda olmak istemiyor. Gri renk daha fazla saygınlık ve olgunluk yansıtıyor. Kullanıcıları, statü ve sembolü daha az önemsiyorlar. En popüler dördüncü renk olsa da diğerleri kadar iddialı görünmeye çalışmadığı için açık, koyu veya farklı tonlarda her model araçta görülebilir.
 </p>
 <p>
  <strong>
   <span>
    KIRMIZI:
   </span>
  </strong>
  Hareketi, gücü ve erkekliği simgeleyen kırmızı, tüm dünyada kendini göstermeye çalışanların gözdesidir. Spor otomobil denince akla kırmızı gelir. Kadınlar açısından ise kırmızı güven ve eğlence demektir. Kırmızı spor otomobil, her zaman ‘bana bakın, ben çok zengin ve güçlüyüm’ imajını gözünüze sokmaya çalışır. Dünyada en çok kaza yapan araç rengidir ve sigortalama bedelleri daha pahalıdır. Bazı vatandaşlarımız hâlâ “Üç kuruş fazla olsun, kırmızı olsun!” dese de ülkemizde eski popülaritesi artık yok.
 </p>
 <p>
  <strong>
   <span>
    MAVİ:
   </span>
  </strong>
  Birçok insan için pratik ve mutlu gösteren bir renktir. Gri asfalt üzerinde gördüğümüz mavi otomobiller bize gökyüzü gibi keyifli gelir. Bu renk istikrar, doğruluk ve huzuru çağrıştırır. Çocuklu kadınların çok tercih ettiği mavi renk otomobiller mutlu ve huzurlu aile yaşamını ifade eder. Mavi renkli otomobiller uzun zamandır popüler değildi ancak son yıllarda kadın sürücülerin huzurlu tercihleri ve bazı spor modellerde kullanılmasıyla yollarda daha fazla görmeye başladık.
 </p>
 <p>
  <span>
   <strong>
    KAHVERENGİ
   </strong>
  </span>
  VE
  <strong>
   <span>
    BEJ
   </span>
  </strong>
  : Çöllerin sakinliğini ve dağların huzurunu hatırlatan kahverengi ve bej renkler, otomobilde cimriliği ve istemeden yapılmış bir alışverişi hatırlatıyor. Uzmanlara göre kahverengi otomobil sahibi sadece hayatını yaşamak istediğini, kimseyi umursamadığını ve kimsenin de onun farkında olmasını istemediğini söylüyor. Trendleri umursamayan, mesaj kaygısı taşımayan kahverengi, ekonomik bir otomobil sahibi olup onu uzun süre kullanmak isteyenleri simgeliyor.
 </p>
 <p>
  <strong>
   <span>
    <span>
     SARI-ALTIN:
    </span>
   </span>
  </strong>
  <span>
  </span>
  Eğer sarı bir otomobil kullanıyorsanız 1980’lerin “Üzülme, mutlu ol” sloganını yansıtmaya devam ediyorsunuz demektir. Sarı renk sevinci, mutluluğu ve pozitif yaşamı ifade ediyor. Gençler sarı rengi çok sever ve iletişime açık bir imaj verirler. Parlak renkler onlara riskli görünmez ve göze batmaktan çekinmezler. Yetişkinler için bu renk riskli göründüğünden dünyadaki otomobillerden sadece yüzde ikisi bu renkleri taşır.
 </p>
 <p>
  <strong>
   <span>
    YEŞİL:
   </span>
  </strong>
  Son yıllarda yeşil renk doğa sevgisinin ve çevreciliğin en önemli temsilcisidir. Doğaya daha az zarar veren yakıtları kullanan veya elektrikli otomobiller bu rengi yollarda az da olsa görmemizi sağlıyor. 1990’larda oldukça popüler olan yeşili tahtından siyah ve gri tonları indirdi. Modaya uygun görünmek ve diğer kaygılar yeşil tercihini o kadar azalttı ki çevreci modeller olmasa yollarda yeşil otomobil hiç göremeyeceğiz.
 </p>
 <p>
  <strong>
   BÖLGELERE GÖRE RENK TERCİHLERİNDE 2014 TRENDLERİ
  </strong>
 </p>
 <p>
  <strong>
   Amerika:
  </strong>
  Spor modellerde kırmızı ve mavi tercih ediliyor. Altın ve bej tonları en çok minivan segmentinde satılıyor. Gri tonları lüks otomobillerde yüzde 57’ye ulaştı.
 </p>
 <p>
  <strong>
   Avrupa:
  </strong>
  Spor modeller genellikle diğer renkler olarak adlandırılan özel renklerle satılıyor. Yeşil en çok SUV modellerde görülüyor. Lüks otomobiller siyah ve gri tonlarında satılsa da beyaz, gümüş ve yeşil aksesuarlar bulunduruyorlar.
 </p>
 <p>
  <strong>
   Asya:
  </strong>
  Küçük otomobillerde gri ve yeşil tonlar çoğunlukta. Lüks segmentte beyaz ve siyah hâkim.
 </p>
</div>


Kaynak: [www.aksiyon.com.tr](http://www.aksiyon.com.tr:80/ust-manset/otomobilinizin-rengi-karakteriniz-hakkinda-ne-soyluyor_552688), [web.archive.org (arşiv bağlantısı)](http://web.archive.org/web/20151103113020/http://www.aksiyon.com.tr:80/ust-manset/otomobilinizin-rengi-karakteriniz-hakkinda-ne-soyluyor_552688)
