# Volkswagen'i kim yaktı?

*Alpay Sevim 2015.10.12*

<div class="pNewsDetailMainContent ctx_content" itemprop="articleBody">
 <p>
  Volkswagen (VW), 11 milyon aracı geri çağıracağını açıklarken, hatanın düzeltilmesi için 6,5 milyar Euro ayırdı. Ancak analistler rekor geri çağırmanın maliyetinin çok daha fazla olacağı konusunda hemfikir. İsviçreli banka Credit Suisse, hazırladığı raporda, skandalın faturasının VW’ye 23 ile 78 milyar Euro arasında çıkacağını açıkladı.
 </p>
 <p>
  Peki, 202 milyar Euro cirolu ve 600 bin çalışanı olan Avrupa’nın en büyük otomotiv şirketi bu finansal yükü nasıl taşıyacak? Gündemde farklı senaryolar var. Reuters’a konuşan analistlere göre, VW’nin kasasında ikinci çeyrek sonunda 17,6 milyar Euro nakit bulunuyor. Ayrıca 15 milyar Euro’luk satılabilir menkulü var. Ancak dünyanın en çok otomobil satan markası olan şirketin işlerinin yürümesi için de kasasında en az 10 milyar Euro olması gerekiyor. Bazı analistler, Volkswagen Grubu’nun bu krizden çıkması için ağır ticari araç markaları MAN, Scania veya süper lüks markaları Lamborghini ve Bugatti ile 2012’de 1,1 milyar dolara bünyesine kattığı İtalyan motosiklet üreticisi Ducati’yi elden çıkarması gerektiği konusunda hemfikirler. Lamborghini ve Bugatti’nin öne çıkmasının nedeni, Asyalı yatırımcıların ve yatırım fonlarının bu iki markaya büyük ilgi göstermesi.
 </p>
 <p>
  Uzmanlar, Alman devinin Volkswagen, Audi, Porsche, Seat ve Skoda gibi adet ve kârlılık olarak daha önde olan markaları elden çıkarmasını beklemiyor. Çünkü bu markalar 10 milyon adedin üzerinde satışla VW Grubu’nun lokomotifleri. Lamborghini, Bugatti ve Ducati ise VW için imaj ve prestij olarak görülüyor.
 </p>
 <p>
  <strong>
   Geri çağırma ve soruşturma
  </strong>
 </p>
 <p>
  Volkswagen, geçen günlerde yaptığı bir açıklamayla, egzoz gazı emisyon testlerinde hile yapan yazılım içeren 11 milyon aracı geri çağırarak onaracağını ve emisyon testlerinde usulsüzlük skandalının ardından şirketin imajını düzeltmeye çalışacağını duyurdu. Aynı gün VW Grubu’nun dizel skandalında yeni bir aşamaya geçildi. Braunschweig Savcılığı, egzoz skandalıyla ilgili delilleri elde etmek ve sorumluları bulmak için VW merkezine baskın yaptı. 3 savcı, savcılığın istediği delilleri aradı.
 </p>
 <p>
  Analistler, yaşanan gelişmelerin Volkswagen’in uluslararası piyasalardan kredi bulmasını zorlaştıracağını belirtiyor. Nedeni de kredi notunun tehlikede olması. Geçen hafta kredi derecelendirme kuruluşları Moody’s, Fitch ve Standart&amp;Poor’s, grubun notunu negatife indirdi. Uzmanlar bir sonraki adımın not düşüşü olduğunu ve bu durumun VW’nin işini daha da zorlaştıracağını değerlendiriyor. Aynı günlerde VW Grubu’nun Frankfurt Borsası’ndaki hisseleri de yüzde 37 düşerek 27 milyar Euro azaldı. Skandal öncesinde borsada 18 Eylül’de 161,17 Euro’dan işlem gören VW hissesinin değeri 102 Euro’ya geriledi. VW’nin piyasa değeri de 74,1 milyar Euro’dan 46,9 milyar Euro’ya indi.
 </p>
 <p>
  <strong>
   Bu tuzağı kim kurdu?
  </strong>
 </p>
 <p>
  Peki, Alman malı imajına ve Alman otomotiv endüstrisine bu derece büyük bir zararın verilmesine kim sebep oldu? 20 günden fazladır dünyayı kasıp kavuran Volkswagen skandalının başlama vuruşunu yapan iki isim Peter Mock ve John German. Tüm dünya bu iki ismi konuştu. German’ın soyadı İngilizcede Alman anlamına geliyor. Mock ise zaten bir Alman. Ne ilginç bir tesadüftür ki Volkswagen de Alman.
 </p>
 <p>
  <img alt="" src="http://web.archive.org/web/20160204052241im_/http://medya.aksiyon.com.tr//aksiyon/2015/10/15/572160.jpg"/>
 </p>
 <p>
  <em>
   600 bin çalışanı olan VW’nin bu yükün altından nasıl kalkacağı merak ediliyor.
  </em>
 </p>
 <p>
  Uluslararası Temiz Ulaşım Konseyi’nin (ICCT) Avrupa sorumlusu olan Mock, Stutgart Üniversitesi mezunu ve Berlinli. ICCT girişimiyle West Virginia Üniversitesi, bir profesör, bir mühendis, iki öğrenci ve bir üniversite çalışanıyla araştırmaya başlıyor ve ortaya çıkan sonuçlar 20 gündür tüm dünyanın gündeminde. Uzun süre de gündemde kalmaya devam edecek gibi. Bu olayın en güzel yönü, iki kişinin bir çalışma yapması ve çevreye zararlı bir sonuç çıktığında çalışmayı Amerikan Çevre Koruma Dairesi’ne (EPA) sunmaları. Daha da güzeli, Amerikan Çevre Dairesi’nin bu başvuruyu dikkate alıp işlem başlatması. “VW Grubu’nun Amerikan Meclisi’nde nazının geçtiği kimse yok muydu?”  sorusu ben dâhil her Türk vatandaşının aklına gelecektir.
 </p>
 <p>
  Aynı günlerde Alman medyasında Volkswagen’e yönelik çok ağır eleştiriler de yer aldı. Kimsenin aklına ‘komplo’ teorileri gelmedi, kimse suçu başkalarına atmadı, “aldatıldık”, “kandırıldık” veya “bunun sorumlusu filanca yapıdır” demedi. Forumlardan veya okur yorumlarından takip ederseniz ABD’nin Volkswagen’e komplo kurduğuna Türkler, Almanlardan kat kat daha fazla inanıyorlar.
 </p>
 <p>
  <strong>
   Üçüncü havalimanının intikamı mı !
  </strong>
 </p>
 <p>
  Bugünlerde üçüncü havalimanına kredi bulmak için Alman bankalarının kapılarını aşındırsak da Gezi olaylarının üçüncü havalimanını çekemeyen Almanların bir oyunu olduğuna büyük bir kesim inanmıştı. Zaten Kanal İstanbul’u da çekemiyorlardı! Yaşanan skandalın bunların intikamı için olabileceği aklımızda soru işareti oluştursa da rahat olun! Bu defa failler Alman. Millî irade, millî onur, büyük Almanya ideali falan demeyip gerçeği ortaya çıkarmaya çalışıyorlar.
 </p>
 <p>
  <strong>
   Suçlu benim !
  </strong>
 </p>
 <p>
  Ülkemizde az kullanılmış VW araçları, 6 aya varan sıralar nedeniyle yenilerinden daha pahalıya satılabiliyor. Türk insanı markayı Almanlardan fazla benimsiyor ve prestij sembolü olarak görüyor. Ben dâhil hiç kimsenin otomobilinin çevreyi ne kadar kirlettiği ile ilgili bir kaygısı ve gündemi yok. VW, bugün tek haneli bir sayıyla indirim oranı açıklasa en önde ben olmak üzere bayilerin önünde akşamdan sıraya girecek on binlerce insan var. Hâl böyleyken “Ülkemizde ilgili kurumlar neden bu skandalla ilgili herhangi bir açıklama dahi yapmadı?” diye sormaya utanıyorum.
 </p>
</div>


Kaynak: [www.aksiyon.com.tr](http://www.aksiyon.com.tr/ekonomi/volkswageni-kim-yakti_552568), [web.archive.org (arşiv bağlantısı)](http://web.archive.org/web/20160204052241/http://www.aksiyon.com.tr/ekonomi/volkswageni-kim-yakti_552568)
