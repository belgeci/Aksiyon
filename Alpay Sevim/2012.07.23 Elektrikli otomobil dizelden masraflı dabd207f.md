# Elektrikli otomobil dizelden masraflı

*Alpay Sevim 2012.07.23*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Otomotiv dünyasında son yılların en önemli konusu, elektrikli otomobiller. Bu konuda çalışma yapmayan otomobil firması yok. Avrupa’da satışları yavaş yavaş artan elektrikli araçların ülkemizdeki ilk temsilcisi ise Renault Fluence Z.E. Geleceğin ulaşım teknolojisinin ilk adımlarını sizler için inceledik.
  </font>
 </div>
 <div id="newsText">
  <font class="detail-text">
   <p>
    Renault Fluence, ailelerin, şirketlerin ve kamu kuruluşlarının en sevdiği modellerden ve ülkemizde en çok satılan araçlardan biri. Fluence Z.E. ise bu modelin tamamen elektrikle çalışan versiyonu. Araç, diğer Fluence versiyonlarından 13 cm daha uzun (4750 mm). Aracın şarj girişleri, otomobilin hem sağında hem solunda ön çamurluklarda bulunuyor ve bagaj hacmi 300 litre.
   </p>
   <p>
    Aracın elektrik motoru, bobinajlı, rotorlu senkron tip bir motor. Maksimum güç (95 Hp), 10.500 devirde elde ediliyor. Maksimum tork ise 226 Nm. Motorun ağırlığı 160 kilo. Aracın bataryaları 250 kilo ağırlığında, lityum-iyon tipinde ve arka koltuk sırtlığının gerisine yerleştirilmiş. Yavaşlama anında enerji geri kazanımı sistemi, bataryaların şarj edilmesini sağlıyor. Böylece araç şehir içinde daha da tasarruflu oluyor.
   </p>
   <p>
    Şasisi artan ağırlığı karşılayabilmek için güçlendirilen elektrikli Fluence’te düşük yuvarlanma dirençli, ekonomi sağlayan lastikler kullanılıyor. Fluence Z.E. Türkiye’de Bursa Oyak Renault Otomobil Fabrikaları’nda içten yanmalı Fluence versiyonlarıyla aynı bantlarda üretiliyor. Aracın ağırlığı 1453 kilo, menzili karma kullanımda 185 km ve en yüksek hızı 135 km/s ile sınırlandırılmış.
   </p>
   <p>
    <img alt="" height="238" src="http://web.archive.org/web/20120728111942im_/http://medya.aksiyon.com.tr/aksiyon/2012/07/23/elektirikli-otomobil.png"/>
   </p>
   <p>
    Elektrik motorlu Fluence’in tek donanım paketi olan “Dynamique” versiyonunda ABS, ESP, sürücü ve yolcu ön hava yastıkları, göğüs hava yastıkları, ön ve arka yan hava yastıkları, immobilizer, çift yönlü otomatik klima, radyo-CD MP3 çalar müzik sistemi, ısıtmalı yan aynalar, 16 inç  jantlar, gövde rengi çıta, kapı kolları ve aynalar bulunuyor. Ayrıca alüminyum alaşım jantlar, park sensörü, dokunmatik ekranlı MP3 radyo-CD çalar, navigasyon, sürücü koltuğu yükseklik ayarı, kol dayama ve arka cam gölgelik standart donanımlar arasında yer alıyor.
   </p>
   <p>
    Lityum-iyonlu bataryalarda şarj belleği etkisi bulunmuyor. Yani eksik şarj veya bitmeden şarj etme durumlarında bataryanın ömrü azalmıyor, hiçbir bakım gerekmiyor ve ortalama 6 yıllık bir süre boyunca kapasitelerinin yüzde 80 ila 100’ünü koruyorlar. Enerji tutma kapasitesi, önceki nesil akülere göre çok yüksek. Lityum-iyon bataryalar 100 Wsaat/kg üretiyorlar. Bu rakam, kurşunlu bataryalar için 25, NiMh bataryalar için ise 63. Türkiye’de batarya kira bedeli 83 avro (48 ay ve 10.000 km / yıl – KDV dâhil).
   </p>
   <p>
    Fluence Z.E. evlerde elektrik sayacı gibi duvara monte edilen bir kutu olan “Wallbox” ile şarj ediliyor. Araç “Wallbox” ile 6 ila 8 saatte tamamen şarj oluyor. Evinizdeki standart 220V tipi prize bağlarsanız 10 ila 12 saatte şarj edebilirsiniz. İstanbul’da 40’a yakın şarj merkezi var. Ayrıca 44 Renault Yetkili Satıcısı’nda şarj hizmet noktası bulunuyor. Aracı almak için firma eksperinin ev veya işyerinizin şarj kutusunun montajına uygun olduğu yönündeki raporuna ihtiyacınız da var.
   </p>
   <p>
    <strong>
     Çok ucuz yolculuk mümkün mü?
    </strong>
   </p>
   <p>
    Dizel Fluence modelinin deposu 220 TL’ye dolarken Fluence Z.E. için bir depo enerji fiyatı 5TL. Böylece aracın 100 km maliyeti 2,5 TL oluyor. Fluence Z.E. müşterilerine, batarya kira süresi boyunca eksiksiz ve ücretsiz yol yardım hizmeti sunuluyor. Araç 2 yıl sınırsız veya 3 yıl / 100 bin km garanti altında. Elektrik güç ünitesi ise 5 yıl / 100 bin km garantili.
   </p>
   <p>
    Peki deposu bu kadar ucuza dolan Fluence Z.E. gerçekten bir devrim mi? 64 bin 900 TL’ye satılan aracı almak için ilk olarak bir ön sözleşme yapmanız gerekiyor. Bunun sonucunda firma eksperi aracı şarj etmeyi düşündüğünüz yerde inceleme yapıp şarj istasyonu kurulumuna uygun olup olmadığını belirliyor. Yeriniz uygunsa alım sözleşmenizi yapıp ikinci aşamaya geçiyorsunuz.
   </p>
   <p>
    Öncelikle şarj kutusunun montajı için Renault bayisinden aldığımız yaklaşık fiyat 3000-3500 TL. Daha sonra batarya için yıllık kullanım paketlerinden birini seçmeniz gerekiyor. Yıllık 10, 20, 30 veya 40 bin kilometreden birini taahhüt eden alıcı, az kullandığında az ödüyor. Örneğin 1 yıllık 10 bin km 83 avro/ay, 3 yıllık 30 bin km 195 avro/ay ve 5 yıllık 30 bin km 185 avro/ay fiyatlarla anlaşma yapabiliyorsunuz. Aracı aldınız, şarj kutusunu evinize taktırdınız. Şimdi hem araç hem de batarya için kasko yaptırmanız gerekiyor. Ortalama kasko bedeliniz de 2 bin lira.  Dizel bir araca göre, yapmış olduğunuz fazla ödemeler bunlar. Dizel araca göre avantajınız ise bakım giderleriniz çok daha düşük, yakıt tüketiminiz yok denecek kadar az ve motorlu taşıtlar vergisi ödemiyorsunuz.
   </p>
   <p>
    Yılda 30 bin km yol yapan bir kullanıcının dizel yerine elektrikli Fluence aldığında ne kadar kâr edeceğini sizler için hesapladık ve şaşırtıcı bir tablo ile karşılaştık. Renault sitesinden ve bayilerinden aldığımız fiyatlarla yaptığımız hesaplamalar sonucunda dizel aracın satın alma ve bir yıllık masrafı şu şekilde: Aracı 60 bin TL’ye alıyoruz. 1200 TL’ye kasko yaptırıp 100 km’yi ortalama 5 litre yakıtla 19 TL’ye gidebiliyoruz. 30 bin km’de 5700 liralık yakıt tüketiyoruz. Aracın MTV’si 800 TL, trafik sigortası 250 TL ve bakım giderleri yaklaşık 1000 TL. Dizel aracın 1 yıl sonundaki maliyeti 69 bin TL. Elektrikli aracı 65 bin TL’ye alıyoruz, 3 bin TL’ye şarj istasyonu kuruyoruz, 2 bin lira kasko bedeli, yaklaşık 5 bin TL akü kullanım bedeli ödüyoruz. 750 TL elektrik ücretiyle beraber bakım ve trafik sigortası için de 500 lira ödediğimizde cebimizden 76 bin lira çıkmış oluyor. Bu hesabı 5 yıl için yaptığımızda dizel Fluence 105 bin TL’ye, elektrikli Fluence 109 bin TL’ye mal oluyor.
   </p>
   <p>
    Neden tasarruf edemedik?
   </p>
   <p>
    Böyle bir aracın akülerinin maliyeti yaklaşık 8 bin avro. Renault bu ücreti bizden taksitle istiyor ve bundan pek bir kârı da yok. Benzin istasyonlarının yerini otomobil firmaları alıyor diye düşünenler aslında yanılıyorlar. Elektrikli araç kullanmak bugünün şartları ile henüz ekonomik görünmese de bu teknolojilerin gelişmesi ve ucuzlaması ile çok avantajlı hâle gelebilir. Yakıt fiyatlarının artması, akü fiyatlarının düşmesi, şarj imkânlarının ve araç menzillerinin artması elektrikli araçları çok hızlı bir biçimde cazip hâle getirebilir. Akaryakıta ödediğimiz ücretin üçte ikisinin vergi olduğu düşünüldüğünde vergiden kaçınmak isteyenlerin aynı parayı akü üreticilerine ödeyerek manevi bir rahatlama hissedebilmeleri de cabası. Böyle bir rahatlama için kısa menziller sebebiyle sürekli şarj göstergesi takip etmeye değer mi? Araçlar çevreye duyarlı olsalar da, hiç karbondioksit üretmeseler de elektriğimizin halen yüzde 85’i petrol, doğalgaz ve kömürden üretiliyor. Yenilikçi ve farklı olmanın yanı sıra teknolojinin ilerlemesine destek olmak istiyorsanız Fluence Z.E. tam size göre.
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action?newsId=33158), [web.archive.org (arşiv bağlantısı)](http://web.archive.org/web/20120728111942/http://www.aksiyon.com.tr:80/aksiyon/newsDetail_getNewsById.action?newsId=33158)
