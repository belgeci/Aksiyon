# Hedef tek bir yarış değil, toplamda birinci olmak

*Alpay Sevim 2013.04.22*

<div class="pNewsDetailMainContent ctx_content" itemprop="articleBody">
 <p>
  Otomobil sektörüne paralel büyüyen lastik pazarında 50’den fazla marka rekabet etse de büyük oyuncular bir elin parmaklarını geçmiyor. Lider firmalardan biri olan Michelin’in Türkiye Genel Müdürü Marco Giuliani, hem sektörün hem de şirketin geleceğini anlattı.
 </p>
 <p>
  Otomobildeki en hayati parça hiç şüphesiz lastikler. Avuç içi kadar bir alanın yere temas etmesiyle gitmeyi, durmayı, dönmeyi ve her türlü yol şartında bunu kesintisiz olarak yapmamızı sağlıyorlar. Bu hayati parçanın dünyadaki en önemli üreticilerinden Michelin 18 ülkedeki 69 fabrikasında her yıl 184 milyon lastik üretip dünyanın 170 ülkesine satıyor. Sektördeki misyonunu; hareket özgürlüğü, güvenlik ve sürüş keyfini sürekli artırarak karayolu hareketliliğinin gelişimine sürdürülebilir katkıda bulunmak olarak tanımlayan şirketin Türkiye Genel Müdürü Marco Giuliani ile sektörün geçmişini, bugününü ve geleceğini konuştuk.
 </p>
 <p>
  <strong>
   -Firmanızın Türkiye’deki büyüklüğü nedir?
  </strong>
 </p>
 <p>
  Türkiye’de 70 yıldır Michelin ürünleri satılsa da 1996’dan beri Türkiye ofisimizle buradayız. 150 merkezde 400 bayi ile en büyük iki lastik firmasından biri olduğumuzu tahmin ediyoruz. Sektörde hiçbir firma verilerini açıklamadığı için grubun 21,4 milyar avro olan dünya cirosu dışında ekonomik veri paylaşamıyoruz.
 </p>
 <p>
  <strong>
   -Sektörde satış ve üretim verileri neden paylaşılmıyor?
  </strong>
 </p>
 <p>
  Lastikler binek ve ticari araçlar, ağır vasıta ve iş makineleri hatta uçaklar ve uzay mekikleri için üretiliyor. Farklı ebat, kullanım amacı ve teknolojilerdeki binlerce çeşit ürün için ciro ve satış adedi açıklamak doğru bir karşılaştırma imkânı vermiyor. Açıklamanın standardı konusunda uluslararası bir uzlaşma olmadığı için firmalar verilerini paylaşmıyor.
 </p>
 <p>
  <strong>
   -Avrupa’nın hangi ülkelerinde üretim tesisleriniz var?
  </strong>
 </p>
 <p>
  İtalya, İspanya, Fransa, Almanya, Polonya, Romanya, Rusya ve İngiltere Avrupa’daki üretim üslerimiz.
 </p>
 <p>
  <strong>
   -Neden Türkiye’de üretim yapmıyorsunuz?
  </strong>
 </p>
 <p>
  Türkiye’deki ürünlerimize baktığımızda Fransa, Almanya, İspanya ve İngiltere’de üretilmiş lastikler olduğunu görürsünüz. Bizim hâlâ bu ülkelerde kapasite fazlamız var. Siz de takdir edersiniz ki yeterli kapasitemizin olduğu durumda yeni bir yatırım yapmak kârlı olmayacaktır.
 </p>
 <p>
  <strong>
   -Bu yıl başlayan ticari araçlarda kış lastiği kullanma zorunluluğu sektörü nasıl etkiledi?
  </strong>
 </p>
 <p>
  Sektörümüz kış lastiği kullanımının teşvik edilmesini çok istedi. Michelin olarak bizim amacımız sürücülerin, yayaların, araçların ve trafiğin güvenli olmasıydı. Kış lastiği kullanımının güvenlik açısından faydaları bu kadar açık iken başka bir önceliğimiz olamaz. Bu yıl kış lastiği satışları iki katına çıktı ama bu bir sezonluk artış.
 </p>
 <p>
  <strong>
   -Michelin’in güncel projeleri nelerdir?
  </strong>
 </p>
 <p>
  Yüzyıl önce problem gidebilmekti, insanoğlu bugün her yere gidebiliyor. Bugünkü problemimiz ise yolculuğumuzu daha iyi ve sürdürülebilir yapmak. Enerji kaynaklarını verimli kullanarak, çevreye duyarlı, güvenli ve konforlu yolculuklar sağlamak için çalışıyoruz. Sloganımız “Better way forward” yani “ilerlemenin en iyi yolu”.
 </p>
 <p>
  <strong>
   -Yirmi yıl öncesiyle bugünü karşılaştırdığımızda sektörde trendler nasıl değişti?
  </strong>
 </p>
 <p>
  1997’de İtalya’da ilk enerji serisi lastiğimizin reklamı için ajansla görüştüğümde bana bu lastiğin en önemli yeniliği nedir diye sormuşlardı. Düşük yuvarlanma direnci sayesinde daha çevreci ve daha ekonomik olduğunu söylediğimde herkes bana gülmüştü. Çünkü o yıllarda trend daha güçlü, daha hızlı, daha çevik otomobiller kullanmaktı, bu sebeple lastikte bu özellikler aranıyordu.
 </p>
 <p>
  Günümüzde tüketiciler bilgiye daha kolay ulaşıyor ve satın aldıkları ürünlere karşı çok daha ilgililer. Hiç kimse hikâyelere inanmıyor. 15 yıl önce 10 tane olan lastik ebadı bugün 100’ü aştı. Bu kadar çok çeşidin olduğu pazarda bayiler stok tutmakta zorlanıyor. Dolayısıyla dağıtım zinciri çok önemli hâle geldi.
 </p>
 <p>
  <strong>
   -Bir bayide her marka lastik olabiliyor. Markaya özel bayilik sistemi gelir mi?
  </strong>
 </p>
 <p>
  Bizim bayilerimiz tamamen bağımsız, hangi lastiği isterlerse istedikleri fiyata satmakta özgürler. Tekelleşmeye karşıyız ve bayilerimize fiyat ve marka baskısı yapmıyoruz. Bayimizin rafında başka markanın ürününü gördüğümüzde bizde eksik olan nedir ve bu ürünün yerini neden biz dolduramadık diye sorup ders çıkarmaya çalışıyoruz.
 </p>
 <p>
  <strong>
   -Filo bayileriniz var mı ve bu alandaki stratejiniz nedir?
  </strong>
 </p>
 <p>
  Türkiye’de filo bayiliği işlerini Michelin grubuna bağlı Euromaster şirketi yürütüyor. Grubumuz Türkiye’de 200’den fazla noktada Euromaster ile filo bayisi olarak hizmet veriyor. Filo bayiliğinin avantajı geniş bir coğrafyanın her bölgesinde kaliteli ve hızlı hizmet sunabilmesi.
 </p>
 <p>
  <strong>
   -Lastik etiketleme sürecinde önemle vurguladığınız Michelin Total Performans neden bu kadar önemli?
  </strong>
 </p>
 <p>
  Eğer olimpiyat organizasyonunda yarışıyor olsaydık biz Michelin olarak dekatlon yarışçısı olurduk. Lastik etiketlemede karbon salınımı, ıslak zeminde frenleme ve yuvarlanma direnci kriterleri değerlendiriliyor. Biz bu kriterlerde çok başarılı olsak da sadece bu üç özelliğe odaklanarak üretim yapmıyoruz. Kazaların yüzde 70’inin gerçekleştiği kuru zeminde frenleme, viraj kabiliyeti, fazla yük ve yüksek hız performansı, lastik ömrü, darbelere karşı dayanıklılık gibi onlarca özelliği en iyi uyumla sunmak için çalışıyoruz. Sadece 100 metre yarışında veya yüzmede birinci olmayı değil, dekatlonda yer alan 10 branşın tamamında en iyi puanları alıp toplam performansta birinci olmayı istiyoruz. Yüksek hızlarda, çok güçlü araçlarla 24 saat boyunca kesintisiz yapılan Le Mans yarışlarındaki başarılarımız bunun en önemli kanıtı.
 </p>
 <p>
  <strong>
   -Otomobil lastiklerinde kaplama teknolojisinin uygulanması üzerine çalışmalarınız var mı?
  </strong>
 </p>
 <p>
  Şu an için öyle bir konu gündemimizde yok. Kaplama teknolojisi iş makineleri ve ağır vasıta lastiklerinde verimli ve güvenli olsa da otomobillerde oluşabilecek en küçük güvenlik riskini dahi göze almıyoruz.
 </p>
 <p>
  <strong>
   -17 inç ve üzeri lastikler neden 16 inç ve daha küçük lastiklere göre çok daha pahalı?
  </strong>
 </p>
 <p>
  17 inç ve üzeri lastikler yüksek hız, viraj kabiliyeti, frenleme gibi performanslı kullanım içindir. Lastiğin kilogram olarak hafif olması veya diğerine çok benzemesi aynı fiyatta olmasını gerektirmez. Yüksek performans standartlarını sağlayabilmek için kullanılan ileri teknoloji fiyatları biraz yukarıya çekiyor. Son 30 yıllık sürece baktığımızda genel olarak lastik ebatları büyümesine rağmen lastik fiyatları gelişen teknoloji sayesinde azalıyor.
 </p>
 <p>
  <span>
   <strong>
    Marco Giuliani kimdir?
   </strong>
  </span>
 </p>
 <p>
  İtalyan 45 yaşındaki Marco Giuliani, 16 yıldır Michelin Grup bünyesinde çalışıyor. İtalya, Macaristan ve Fransa’daki satış yöneticiliklerinden sonra 1 Haziran 2011’den bu yana Michelin Türkiye Genel Müdürlüğü görevini yürütüyor. Ekonomi eğitimi gören Marco Giuliani, evli ve bir çocuk babası. Motosikleti ile tüm Avrupa’yı gezen Giuliani sıkı bir Inter taraftarı. Vesley Sneijder’ın Galatasaray’a transferinden duyduğu üzüntüyü gizlemiyor. “Ama onu burada, stadyumda keyifle izleyeceğim.” diye de ekliyor. Peki, Türkiye’de, İstanbul’da yaşamak nasıl bir duygu? Giuliani de en az bizim kadar hava kirliliği ve trafikten şikâyetçi. Ama İstanbul’un kendine has dokusuna da bayıldığını itiraf ediyor: “İstanbul, daha önce diğer metropollerde görmediğim kadar etkileyici, fantastik bir şehir.”  Sanıldığı gibi sürekli İtalyan mutfağı aramadığını söylüyor. Ama favorilerini sorduğumuzda İtalyan restoranlarını sayıyor önce. Yöresel yemekler konusunda çok deneyimi yok ama bir Gaziantep seyahatinde gittiği Halil Usta’nın kebaplarını çok beğendiğini söylüyor.
 </p>
</div>


Kaynak: [www.aksiyon.com.tr](http://www.aksiyon.com.tr:80/diraksiyon/hedef-tek-bir-yaris-degil-toplamda-birinci-olmak_535328), [web.archive.org (arşiv bağlantısı)](http://web.archive.org/web/20160204213235/http://www.aksiyon.com.tr:80/diraksiyon/hedef-tek-bir-yaris-degil-toplamda-birinci-olmak_535328)
