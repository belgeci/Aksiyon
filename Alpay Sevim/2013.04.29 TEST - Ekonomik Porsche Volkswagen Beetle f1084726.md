# TEST - Ekonomik Porsche: Volkswagen Beetle

*Alpay Sevim 2013.04.29*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   1938’den 2003’e kadar 21,5 milyondan fazla üretilen Beetle tek platform üzerinde en yüksek üretim adedi rekoruna sahip araç. Ana hatlarını Hitler’in isteği üzerine Ferdinand Porsche tasarlasa da üretilen modele son şeklini yine Hitler vermiş.
  </font>
 </div>
 <div id="newsText">
  <font class="detail-text">
   <p>
    75 yıl önce Hitler’in “Saatte 100 kilometre yapsın, 5 kişiyi de alsın.” sloganıyla Ferdinand Porsche’a tasarlattığı VW Beetle’ın serüveni oldukça ilginç. Modeli önce Porsche tasarlamış, ama Hitler üretimden önce kendisi bir daha elden geçirerek son hâlini vermiş. Üretilen 3 prototipin üzerine bomba yağmış. İngilizler fabrikayı ele geçirmiş, sonra da iade etmiş. 1974‘e kadar Almanya’da, 2003 yılı sonuna kadar Meksika ve Brezilya’da üretilen model yerini VW Golf’e bırakmıştı. Yıl 2013 ve Beetle hâlâ ilk üretildiği yıllardaki meşhur ismi ile yollarda. İlk Kaplumbağa’nın tasarımcısı Ferdinand Porsche’ye, “Günün birinde bu otomobil 200 HP güç ile 220 km/s hıza ulaşabilen bir tarz ve keyif otomobili hâline gelecek.” deseler Porsche büyük ihtimalle inanmazdı.
    <p>
     Otomobili görür görmez 75 yıl önceki modeli hatırlıyorsunuz. 1578/1544 mm önden arkaya iz genişliği olan Beetle’ın uzunluğu 4278 mm, genişliği 1808 mm, yüksekliği ise 1486 mm. Bu boyutlar günümüz C sınıfı otomobilleriyle yarışabilecek seviyede. Yuvarlak far, bombeli kaput ve şişkin çamurluklarla atalarının genlerini yansıtan aracın köşeli ön tampon ve yan aynaları ise modernliğini vurguluyor. Bir önceki neslinden çok daha modern bir görünümü olan Beetle’ın kapı altlarında kromajlı çıtalar ve hafifçe genişletilmiş yan etekler var. Kapılarda çerçevesiz cam kullanılması aracın sportif yönünü vurguluyor. Bagaj kapağı VW logosuna dokunduğunuzda açılan aracın motoru artık ilk neslinde olduğu gibi arkada değil. Yandan bakıldığında biraz kilo almış bir Porsche gibi duran otomobili kullanırken meraklı, takdir dolu ve mütebessim bakışları üzerinizde hissediyorsunuz.
     <p>
      <strong>
       Tarz sahibi iç mekân
      </strong>
      <p>
       İki kapılı iç mekânda göze çarpan ilk özellik kapı içleri, ön konsol ve direksiyon simidini saran gövde rengindeki plastik kaplamalar. İçi ve dışı kırmızılarla bezeli aracın iç aydınlatması oldukça şık. Kapılarda yer alan hoparlör çerçevelerinin rengini konsol üzerinden değiştirebiliyorsunuz. Torpido gözünün üzerinde, şık bir açma koluna sahip ikinci bir torpido gözünün yer alması aracın atalarına gönderme yaparken şık bir ayrıntı oluşturmuş. Kapı kolçaklarındaki elektrikli ayna ve cam kumandaları, konsolun sol tarafında bulunan far kumandası, ses ve havalandırma sistemleri tuşları diğer Volkswagen modelleriyle ortak olan Betle, iç mekânda sportif öğelere de sahip. Orta konsolun üzerindeki yağ sıcaklığı, turbo basıncı göstergesi ve kronometre ile başlayan sportif detaylar altı düzleştirilmiş üç kollu, deri kaplı çok fonksiyonlu direksiyon simidi ile devam ediyor. Aracın arkasında iki koltuk var, geçiş kolay. Beetle’ın 310 litrelik bagajına yükleme yapmak da oldukça rahat.
       <p>
        <strong>
         Yeterli donanım
        </strong>
        <p>
         Testimize konuk olan Beetle’ın zengin donanımlı Design versiyonuydu. 3 renkli ambiyans aydınlatması, çift torpido gözü, çok fonksiyonlu direksiyon simidi, orta konsol üzerinde ek göstergeler aracı sportif göstermiş. Ön kol desteği, dokunmatik ekranlı Aux girişli ses sistemi, 6’lı CD değiştirici konforu arttıran öğeler. Gövde rengi ön panel ve kapı iç kaplamaları, 18 inç jantlar, ön sis farları, ön ve arka park sensörleri, elektrikli cam ve aynalar, krom paketi, karartılmış arka camlar ise tarzı vurgulamak için kullanılmış. Hız sabitleyici, hava kalite sensörü, yol bilgisayarı, yağmur sensörü, çift bölgeli otomatik klima, lastik basınç uyarı sistemi, ABS, ASR, ESP, elektronik diferansiyel kilidiyle sürücü ve ön yolcu için ön ve yan hava yastıkları ise Beetle’da bulunan standart güvenlik ve konfor donanımlarından.
         <p>
          <strong>
           Sportif ve konforlu süspansiyon
          </strong>
          <p>
           Yeni Betle, platform kardeşi VW Golf kadar olmasa da konforlu bir otomobil. Kalın süngerli koltuklar sizi sararken çift bölgeli klima, dokunmatik ses ve havalandırma sistemleri, görsel uyarıya da sahip ön ve arka park sensörleri sürüşü kolaylaştırıyor. Sırtlıkları katlanırken ileri geri kayan koltuklar arkaya geçişi hayli kolaylaştırıyor. 7 ileri vitesli, çift kavramalı DSG şanzımanın geçişleri hissedilmiyor. Ayak fren pedalından çekildiğinde ilerlemeye başlayan araçta yokuş kalkış desteği de mevcut. 18 inç jantlar ve ince yanaklı lastiklere rağmen aracın orta sertlikteki süspansiyonu darbeleri başarılı şekilde emiyor. Başarılı platformu ve kaliteli işçiliği sayesinde aracın içerisinde rahatsız edici plastik sesi duymuyorsunuz.
           <p>
            <strong>
             Tarzı motorundan güçlü
            </strong>
            <p>
             Turbo beslemeye sahip 1,2 litre hacimli benzinli motor 105 beygir güç, 175 Nm tork üretiyor. Araç düşük süratlerde çok atak olsa da yüksek hızlarda aynı başarıyı gösteremiyor. Orta konsol üzerindeki göstergeler, siyah renkli tavan döşemesi, yere sabitlenmiş gaz pedalı, üç kollu direksiyon simidi, 235-45/18 ölçülerinde ince yanaklı lastikler bir Porsche içinde olduğunuz hissini verebiliyor. Yol tutuşu başarılı olan Beetle çok zorlandığında önden kayıyor. 1.300 kg ağırlığındaki test aracımız 0-100 km/s hızlanmasını 10,9 saniyede tamamlarken en yüksek 180 km/s hızla gidebiliyordu. Şehirlerarası sakin kullanımda 5,8 litre ile yetinen Beetle yoğun İstanbul trafiğinde 100 km’de 8,5 litre benzin tüketti.
             <p>
              <strong>
               75 yaşındaki delikanlı
              </strong>
              <p>
               Volkswagen tasarımcıları 75 yaşındaki delikanlıyı kaslı görünüm, ekonomik motor ve modern çizgiler sayesinde 20 yaşında çakı gibi bir delikanlı olarak yeniden yorumlamışlar. Görünümü eskisinden çok daha modern olan otomobil 5 kişilik Alman ailesi hedefinden 4 kişilik bir ilgi mıknatısına dönüşmüş. Bu otomobil kırmızı rengiyle trafikte inanılmaz ilgi görüyor. Kaliteli bir sürüş karakterine sahip olan Beetle hız bağımlılarına yavaş gelse de lifestyle kullanımda fazlasıyla hızlı. Farklı ve dikkat çeken tarzına ek olarak araç günlük kullanıma da uygun. Golf platformundaki araca yapılan retro tasarımlar sayesinde elde edilen tarz ve çekicilik 1,2 litre hacimli TSI motor ve 6 ileri vitesli manuel şanzımanla 27.400 avro, 7 ileri vitesli DSG ile 29.800 avro fiyatla sunuluyor. Bu fiyatlara Porsche otomobillerine benzeyen, kullanışlı ve çekici başka bir araç varsa test etmek isterim.
               <p>
               </p>
              </p>
             </p>
            </p>
           </p>
          </p>
         </p>
        </p>
       </p>
      </p>
     </p>
    </p>
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://aksiyon.com.tr/aksiyon/haber-35434-test---ekonomik-porsche-volkswagen-beetle.html), [web.archive.org (arşiv bağlantısı)](http://web.archive.org/web/20130907122732/http://aksiyon.com.tr/aksiyon/haber-35434-test---ekonomik-porsche-volkswagen-beetle.html)
