# En iyi otomatik şanzıman hangisi?

*Alpay Sevim 2015.12.29*

<div class="pNewsDetailMainContent ctx_content" itemprop="articleBody">
 <p>
  2015’te dizel otomobil satışlarının payı yüzde 61,34’e, otomatik şanzımanlı otomobillerin payı ise yüzde 48,19’a yükseldi. Artık satılan iki araçtan biri otomatik ama hangi otomatik vites bizim için daha uygun?
 </p>
 <p>
  Otomatik vitesli araçlar yıllardır yollarda. İlk dönem örnekleri, düşük konforları, fazla yakıt tüketimleri ve yüksek fiyatları sebebiyle toplumda olumsuz bir imaja sahipti. Günümüzde ise gelişen teknoloji sayesinde yeni otomobil alan sürücülerin aradığı özelliklerin başında otomatik vites geliyor. Artan trafikte manuel vitese göre daha konforlu olması, bazı modellerin yakıt tüketimini azaltması, otomatik şanzımanların başlıca avantajları. Dikkatli kullanıldığında yıllar boyu sorunsuzca hizmet verebilen otomatik şanzımanlı araç almadan önce modellerin çalışma prensiplerini ve hangi modelin sizin kullanım amacınıza daha uygun olduğunu bilmekte yarar var.
 </p>
 <p>
  En iyisi hangisi? Bu sorunun tek bir cevabı yok. Birçok farklı şanzımanın birbirine göre avantajları var. Mesela, CVT’ler genel olarak uzun ömürlü ve sorunsuzken yakıt verimliliği konusunda rakiplerinin gerisindedir. Renault’nun dizel araçları için geliştirdiği EDC şanzımanlar çok iyi yakıt tüketim değerlerine sahipken belirli bir torkun (250 nm) üzerine çıkamazlar. BMW, Jaguar ve Land Rover modellerinde kullanılan ZF marka 8 ileri tam otomatik şanzıman yakıt tüketimi, performans ve konfor anlamında en iyisi olsa da satın alma maliyeti yüksektir.
 </p>
 <p>
  Kaç çeşidi var? Geleneksel tam otomatik: Bu grup yağ basıncı ile çalışır. Vites geçişlerinde sarsıntı yapmaz, arıza riskleri oldukça düşüktür ve konfor olarak en iyi sınıftır. İlk dönem örneklerinde yakıt tüketimleri çok yüksekti ancak günümüzde lüks araçlarda kullanılan modern örnekleri manuellerden daha az yakıt tüketir. Fiyatları diğerlerine oranla yüksektir.
 </p>
 <p>
  Çift kavramalı yarı otomatik: Manuel şanzımana benzer ancak debriyaj sistemi bir beyin tarafından elektronik olarak kontrol edilir. İki ayrı kavrama olduğu için vites geçişlerini sarsıntısız ve çok hızlı yapar. Yakıt tüketimi, konfor ve performanstan ödün vermeniz gerekmez.
 </p>
 <p>
  Tek kavramalı yarı otomatik: Manuel şanzımana benzer. Debriyaj sistemi bir beyin tarafından elektronik olarak kontrol edilir. Sadece bir kavrama olduğu için vites geçişleri yavaş olur ve yolcular tarafından hissedilir. Yakıt tüketimleri düşüktür ancak performans ve konfor daha azdır.
 </p>
 <p>
  CVT: Sistemde debriyaj, vites kutusu ve dişli yoktur. Onun yerine konik yapıda makaralar bulunur. Bu makaraların yalnızca üst ve alt sınırı bellidir. Onun dışında bu üst ve alt sınır arasında teorik olarak sonsuz vites bulunur. Bu sayede aracın hızına bağlı olmaksızın yalnızca motor hızına bağlı kalarak sistem en uygun vites seçimini yapar. Yakıt verimliliği konusunda sıkça eleştirilse de sorunsuzluğu sebebiyle günümüzde Honda, Nissan, Renault, Toyota ve pek çok marka bu şanzımanı çeşitli modellerinde kullanır.
 </p>
 <p>
  Çok mu arıza yapar? Gerektiği gibi kullanılırsa arıza yapmaz. Ancak otomatik şanzımanlı aracınızı ömürlü ve sorunsuz bir şekilde kullanmak için dikkat etmeniz gereken küçük ayrıntılar var. Aracınız hareket hâlindeyken vitesi P veya N konumuna almamak bunların başında geliyor. Vitesi R ve P konumlarına getirmeden önce aracınızın hareketinin tamamen durmuş olması şart. Otomatik vitesli araç çalışmadığında halk arasında “vurdurmak” diye tabir edilen işlem asla yapılmamalı. Otomatik vitesli araçlar yağ konusunda daha hassastır. Aracınızın yağı mutlaka zamanında ve yetkili servis tarafından önerilen şekilde ve özellikte yağ ile değiştirilmelidir.
 </p>
 <p>
  OTOMATİK VİTES HAKKINDA SIK SORULAN SORULAR
 </p>
 <p>
  Otomatik vitesler sorunlu mudur? Genel bir cevabı yoktur. Birçok modelin kronik sorunlu otomatik vitesleri yüzünden böyle bir kanaat yaygınlaşsa da çok uzun ömürlü ve sorunsuz otomatik vitesler de mevcuttur. Üstelik gelişen ve ucuzlayan teknoloji sayesinde her geçen gün otomatik vitesler daha da iyileşiyor ve sorunsuz hâle geliyor.
 </p>
 <p>
  Otomatik vitesler yakıt tüketimini artırır mı? Evet, genel olarak otomatik vitesler manuel viteslere oranla biraz daha fazla yakıt tüketirler. Ancak aradaki fark giderek azalıyor. Uygulamada birçok otomatik vites manuel kullanımdan daha az yakıt tüketiyor.
 </p>
 <p>
  Otomatik vitesler sarsıntılı mıdır? Kesinlikle hayır. Sarsıntılı olanlar otomatik vites değil, otomatikleştirilmiş viteslerdir. Çalışma prensipleri manuel vitesle aynıdır. Tam otomatik viteslerin neredeyse tamamı manuel viteslerden çok daha fazla konforlu bir sürüş deneyimi sunarlar.
 </p>
 <p>
  Otomatik vitesler sürüş zevkini öldürür mü? Daha yavaş mıdır? Kısmen evet ancak günümüzdeki otomatik viteslerin tamamı aynı zamanda manuel kullanıma da izin verdiğinden gerektiğinde sürüş zevkini artırmak ya da ani hızlanmalar için manuel moda geçilip kullanılabilir. Ayrıca çift kavramalı otomatik vitesler manuelden çok daha seri vites geçişleri de sunabiliyorlar.
 </p>
</div>


Kaynak: [www.aksiyon.com.tr](http://www.aksiyon.com.tr:80/dosyalar/en-iyi-otomatik-sanziman-hangisi_553406), [web.archive.org (arşiv bağlantısı)](http://web.archive.org/web/20160108070642/http://www.aksiyon.com.tr:80/dosyalar/en-iyi-otomatik-sanziman-hangisi_553406)
