# Arazinin fatihi: Ford Ranger

*Alpay Sevim 2013.05.06*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Pikaplar en zorlu şartlarda insan ve yük nakli için kullanılırlar. 20 yıl öncesinde bu araçlarda konfor ve güvenlik pek aranmazken günümüzde otomobili aratmayan konforları ve güvenlik testlerinden aldıkları yıldızlarla tüketicileri etkilemeye çalışıyorlar.
  </font>
 </div>
 <div id="newsText">
  <font class="detail-text">
   <p>
    Amerika’da 1983’te üretilmeye başlanan Ranger, uluslararası pazarlarda 1998 yılından beri Mazda BT-50 ile ortak platform kullanarak üretiliyor. Markanın dünya çapındaki modellerinden biri olan 5. nesil Ranger, Ford Avusturalya tarafından tasarlanmış. Yeni Ford Ranger güçlü, gösterişli ve dayanıklı olmasının yanında konforu ve güvenlik özellikleri ile de iddialı.
   </p>
   <p>
    <img alt="" height="545" src="http://web.archive.org/web/20130907122452im_/http://medya.aksiyon.com.tr/aksiyon/2013/05/06/oto.png">
     Ranger EuroNcap çarpışma testini 5 yıldız alarak geçen ilk pikap oldu. Ülkemizde 2,2 litre ve 150 hp’lik dizel motorla 4x2 ve 4x4 çekiş sistemleriyle satılan yeni Ford Ranger, daha zorlu şartlarda kullanmak isteyenler için 3,2 litre motorlu, 200 hp gücünde Wildtrak isminde bir versiyonla da alınabiliyor.
    </img>
   </p>
   <p>
    <strong>
     Yakışıklı tasarım
    </strong>
   </p>
   <p>
    Testini gerçekleştirdiğimiz 2,2 litre motorlu 4x2 model görsel açıdan SUV modelleri kadar albenili bir araç. Yeni Ford Ranger, yakışıklılığını büyüklüğü ve tasarım detayları ile sağlıyor. Düz burun yapısı gücünü vurgularken ön tamponu sportifliğini gösteriyor. Ford yeni tasarım sayesinde aracın yakıt tüketiminin düşürüldüğünü açıklıyor. Yerden yüksek olması sayesinde arazide çok rahat hareket edebilen araç 60 cm derinliğindeki sulardan rahatlıkla geçebiliyor. Bu değer en önemli rakiplerinden daha fazla. Ranger’ın 28 derecelik yaklaşma ve 26 derecelik uzaklaşma açıları ile 24 derece karın açısı bir pikap için gereken arazi kabiliyetini sağlayabiliyor. Araç 5359 mm’lik uzunluğu ile bu sınıfın en irisi Nissan Navara’dan 4 cm daha kısa, Volkswagen Amarok’tan 10,5 cm daha uzun. Yeni Ranger’ın genişliği Nissan Navara ile aynı ama VW Amarok’tan 10 cm dar.
   </p>
   <p>
    <strong>
     Sade iç mekân
    </strong>
   </p>
   <p>
    Ford’un binek araçlarındaki direksiyon simidinin kullanıldığı modelde kumanda elemanları sade ve anlaşılır. Modern araçların karmaşık konsol yapılarına ve her yerinden düğme fışkıran yapılarına inat Ranger özlediğim sadeliği ve işlevselliği bir araya getirmiş. CD ve MP3 çalabilen teybin kumandalarının altında klima tuşları yerleştirilen aracın direksiyonundan ses sistemini ve hız sabitleyiciyi kontrol edebiliyorsunuz. Kocaman aynaları konsolun solunda yer alan tuşlarla ayarladığınızda arkanızda neler olup bittiğini rahatça görebilirsiniz. Sert plastik malzemelerin kullanıldığı ön konsoldaki bilgi ekranından araçla ilgili ufak ayarlar ve ses sisteminin bilgileri rahatlıkla takip ediliyor. Ranger, iç mekânında çok sayıda eşya gözü var. Kol dayamanın altındaki geniş alan birçok eşyanızı alabiliyor. Hız ve devir göstergelerinin ortasında yer alan yol bilgisayarının kullanımı kontrol tuşunun gösterge üzerinden olması sebebiyle hayli zor. Genel anlamda kaliteli bir işçiliğe sahip aracın kapılarında kullanılan plastiklerin yerlerine daha iyi oturmalarını beklerdim.
   </p>
   <p>
    <strong>
     Motor ve şanzıman uyumlu
    </strong>
   </p>
   <p>
    Test aracımız 4x2 çekiş sistemine sahipti ve bu versiyonda sadece 2,2 litrelik TDCI dizel motor sunuluyor. 6 ileri otomatik şanzıman ile uyumlu çalışan motor Ranger’ı rahatlıkla taşıyor. 1500-2500 d/d aralığında üretilen 375 Nm tork ile yüklü durumlarda bile aracı çevik bir şekilde hareket ettiren 150 hp gücündeki motorun 6 kademeli otomatik şanzımanla uyumunu çok beğendim. Arkadan itiş sistemimin de etkisiyle ıslak zeminlerde 4x4 kardeşi kadar başarılı olamayan test aracımızı yağmurlu havalarda asfalt dışında kullanırken daha dikkatli olmamız gerekti. ESP sistemi standart olmayan aracın yol tutuşu bir Ford klasiği olarak sınıfının en iyilerinden. Güçlü ve atak motorlu Ranger şehirler arası yollarda yaptığımız sakin sürüşlerde 100 km’de 7,8 litre dizel yakıt ile yetinirken tüketime dikkat etmeksizin yapılan karma kullanımda 100 km’de 10 litre yakıt harcadı.
   </p>
   <p>
    <strong>
     Saygı duyulan araç!
    </strong>
   </p>
   <p>
    Ford Ranger, bulunduğu sınıfta en iyi sürüş dinamiklerine sahip modellerden biri olmasını tüm araçlarında direksiyon hassasiyeti konusundaki uzmanlığını sonuna kadar kullanmasına borçlu. Araç arazide de asfaltta da iyi bir yönlendirme kabiliyetine sahip. Büyük boyutları ve park sensörü olmayışı ile sokak aralarında kullanımı zor olsa da otoyol kullanımlarında otomobillere çok benzeyen sürüş hissi veriyor. Yüksek yapısı sayesinde trafiği ve diğer araçları yukarıdan görme imkânı sağlıyor. C veya D sınıfı araçlar kullanırken trafikteki birçok aceleci sürücünün anlamsız sıkıştırmalarına maruz kalırken bu Ranger kullandığım dönemde kimse makas, selektör veya sıkıştırma yaparak beni rahatsız etmeye çalışmadı. Sürekli benim yol verdiğim yayalarda dahi yol verme eğilimi oluşturan araç, iriliği sayesinde epey saygı görüyor. Uzun yolculuklarda biraz sarsıntılı olan Ranger 130 km/s üzeri hızlarda büyük aynalarının da etkisiyle biraz rüzgâr ve motor sesi alsa da sınıf standartlarını karşılıyor
   </p>
   <p>
    <strong>
     Şehir aracı değil, arazi aracı
    </strong>
   </p>
   <p>
    Ülkemizde uzun yıllar pikap modelleri diğer ticari araçlarla birlikte binek olarak da hizmet verdi. Kırsalda yaşayan varlıklı ailelerin hem tarım hem şehir yolculukları için kullandığı modellerin satışları kırsalda son yıllarda arttı. Şehirlerde kullanımları büyüyen boyutları ve yüksek yakıt tüketimleri yüzünden hızla azalan pikap araçlar genellikle şantiyeler, varlıklı çiftçiler, devlet kurumları ve hobi amaçlı kullanım için tercih ediliyor. Tüm dünyada dayanıklılığı, uzun ömürlü olması ve her türlü kötü arazi şartında sunabildiği yüksek çekiş gücü ile tanınan bu araçların vergileri otomobillere nazaran düşük olsa bile fiyatları çekiş sistemlerinin ve şasilerinin yüksek üretim maliyetleri sebebiyle C sınıfı dizel otomobiller seviyesinde. Testini yaptığımız 2,2 litre motorlu, 150 hp gücündeki, 4x2 otomatik aracın 62 bin liralık kampanyalı fiyatıyla Ford Focus dizel de alınabiliyor. Arazide otomobil kullanmak ne kadar zorlayıcıysa Ford Ranger’ı otomobil yerine kullanmak o derece enteresan olur.
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://aksiyon.com.tr/aksiyon/haber-35499-arazinin-fatihi-ford-ranger.html), [web.archive.org (arşiv bağlantısı)](http://web.archive.org/web/20130907122452/http://aksiyon.com.tr/aksiyon/haber-35499-arazinin-fatihi-ford-ranger.html)
