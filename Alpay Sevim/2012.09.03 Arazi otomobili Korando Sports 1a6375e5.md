# Arazi otomobili: Korando Sports

*Alpay Sevim 2012.09.03*

<div class="pNewsDetailMainContent ctx_content" itemprop="articleBody">
 <p>
  Son yıllarda Türk tüketicisinin otomobil tercihlerinde büyük değişimler yaşanıyor. Kullanıcı profili değişen segmentlerin başında ise pikaplar var. Artık çok daha şık görünen, donanımı ve yüksek yapıları ile SUV’lara rakip olabilen ve konforuyla binek araçları aratmayan pikaplar pazarın gözdeleri.
 </p>
 <p>
  Kısa sürede hızla büyüyen pikap segmentinde SsangYong Korando Sports, Toyota Hilux, Nissan Navara, Ford Ranger, Mazda BT-50, Volkswagen Amarok, Mitsubishi L200 gibi yedi model yarışıyor. İçlerinde şehir içi kullanıma en uygun olan ve pazardaki en yeni model olan SsangYong Korando Sports’u sizler için inceledik.
  <p>
   Aşina olmayanlar için SsangYong firması 1954 yılından bu yana Kore’de SUV, SUT ve benzeri araçlar üretip dünyanın 93 ülkesine satıyor. Yıllık 100 binden fazla satışı ile Kore’nin 4. büyük otomobil markası. Ülkemizde Barış Manço’nun gezilerinde kullandığı SsangYong Musso ile hatırlanan marka, Mercedes ile yapmış olduğu motor ve şanzıman ortaklığıyla da biliniyor. Önceki yıllarda satılan bazı modellerinin dış tasarımları genel olarak “olmamış” diye değerlendirilse de SsangYong Korando Sports ile bu algıyı kırdı ve artık tasarımları modern ve başarılı.
   <p>
    Pikap pazarının iddialı üyesi SsangYong Korando Sports güçlü ve oturaklı dış görünümü, konforlu iç mekânı, sessiz motoru, otomobillere yakın konforu ve rakiplerinden makul fiyatıyla son derece rekabetçi. Bu araç aslında bir pikap değil, SUT(Sport Utility Truck). Ülkemizde pek bilinmese de SUT sınıfı SUV veya Crossover türündeki araçlara pikaplara benzer bir yük taşıma bölümü ilave edilmesi ile oluşturuluyor. SUT sınıfı Amerika ve Avustralya’da çok popüler. Pikaplar ile çok fazla ortak özelliği olsa da Korando Sports onlar kadar ağır yükler taşıyamıyor. Sebebi arka süspansiyonda yük taşımaya daha elverişli olan makaslı bir sistem değil üst sınıf otomobillerde kullanılan beş noktadan bağlantılı bir sistem kullanılması. Böylece geleneksel pikaplarda yaşanan yol tutuş problemleri ve sarsıntı nedeniyle kabin içi konforun azalması en aza indirilmiş.
    <p>
     Korando Sports’da kullanılan 2,0 litrelik, direkt enjeksiyonlu dizel motor; 3400 devirde 155 beygir güç ve 1500-2800 devir aralığında 360 Nm tork üretiyor. Euro 5 normlarını karşılayan bu ünite sağlamış olduğu yüksek performansı, sessizliği ve 7,4 litre/100 km tüketimi ile kesinlikle takdiri hak ediyor. Motor değişken geometrili turbo sayesinde 1000 devirde 190 Nm tork sunuyor. Böylece yük altındaki kalkışlar kolaylaşıyor. Korando Sports pikapların genelinde bulunan hızlanma esnasındaki titreşimi ve motor gürültüsünü o kadar iyi izole etmiş ki kabin içi, yük altındayken bile birçok C sınıfı araçtan daha sessizdi ve bu beni çok şaşırttı. Yeni motor bloku, izole edilmiş motor bağlantıları ve yalıtım malzemeleri kullanan SsangYong mühendisleri motordan gelen sesi ve titreşimi minimuma indirmişler. Öyle ki bu araç 1.6 dizel otomobillerin performansını, ataklığını ve sessizliğini aratmıyor.
     <p>
      Korando Sports 6 ileri oranlı manuel veya otomatik şanzımanla alınabiliyor ancak bizim tercihimiz T-Tronik şanzıman. Sunmuş olduğu konforun karşılığında tüketimi çok artırmıyor ve el ile vites değiştirmeye de uygun. Vites geçişlerini kararlı ve sarsıntısız olarak yapan, kış modu bulunan ve performanstan ödün vermeyi de gerektirmeyen bu otomatik şanzıman 3 bin TL fiyat farkını kesinlikle hak ediyor.
      <p>
       Yüksek yapısı, büyük tekerlekleri, aracın ağırlığı ve pikap benzeri kasası nedeniyle yoldaki bozuklukları sert darbeler şeklinde değil, yumuşak yaylanmalar olarak hissediyorsunuz. Kasa bölümünün şase üzerinde ön kısımdan bağımsız oluşu sarsıntının rakiplerine göre çok daha az olmasına katkıda bulunuyor.
       <p>
        SUT sınıfının ülkemizdeki ilk temsilcisinin kabini rakipleri ile benzer genişlikte. Ön ve arka koltuklarda sunulan baş ve diz mesafesi yeterli. Korando Sports’un ön konsolu sınıfına göre kaliteli ve yumuşak plastik malzemelerle şekillendirilmiş ama tasarımı biraz eski görünüyor. Dört kollu direksiyon simidi üzerindeki tuşlardan ses sitemi ayarlanabiliyor, telefon görüşmeleri yapılabiliyor ve vites değiştirilebiliyor. Aracın koltukları geniş, iyi şekillendirilmiş ve rahat. Ön görüş açılarında herhangi bir sıkıntı olmayan aracın boyutları ve kabin kapama sisteminin etkisiyle arka görüşte sıkıntı yaşanabilir.
        <p>
         Aracın donanımları rakiplerine nazaran biraz daha az olsa da genel ihtiyaçları karşılıyor. ABS, EBD, BAS, HBA, sürücü ve yolcu hava yastığı, ısıtmalı ön ve arka camlar, immobilizer, elektrikli ve ısıtmalı dikiz aynaları, merkezî kilit, hidrolik direksiyon, klima, isofix, renkli camlar, tavan ve gövde çıtaları, yol bilgisayarı, ön arka sis farları, led sinyaller, bluetooth telefon desteği, USB-AUX girişleri ve elektrikli camlar donanımlardan bazıları. Gösterge paneli net ve kolay okunan aracın yol bilgisayarı ile tüketim ve menzil değerleri kolayca takip edilebiliyor.
         <p>
          Boş ağırlığı 1900 kg’a ulaşan Korando Sports 800 kg yük taşıyabiliyor. 2 bin 300 kg frenli, 750 kg frensiz römork çekebiliyor. 127 cm uzunluk, 160 cm genişlik ve 52 cm derinliği olan kabin şık bir şekilde plastikle kaplanmış ve kapak açıldığında 2 metrekarelik yükleme alanı sunuyor. Hobi amaçlı doğa gezilerinde, küçük yükleri taşımada, birkaç beyaz eşyayı aynı anda uzun mesafelere götürmekte hem boyut hem de ağırlık olarak hiçbir sorun yaşatmayan aracın safkan bir yük aracı olmadığını tekrar hatırlatalım. Aracın ESP, çekiş kontrol sistemleri, otomatik klima ve 4x4 çekiş sistemi gibi donanımlıları ithal edilmese de şu an sunulan donanım seviyesi rakiplerinin giriş donanım seviyelerinde.
          <p>
           Otomobil eskiden ihtiyaçtı, şimdi keyif oldu. Artık hobi de olmaya başladı. Amacınız hobi, günlük kullanım, ticaret yapmak, yüksek bir aracın güvenini yaşamak, dağ bayır gezmek veya sadece dikkat çekmek olabilir. Büyük şehirlerin merkezlerinde, sıkışık trafik ve park sorunu ile birlikte yaşamıyorsanız bu araçla çok mutlu olabilirsiniz. Anadolu’nun bozuk ve taşlı yollarında şehir otomobili kullanmak ne kadar zor ise bu araçla büyük şehirlerin dar yollarında manevra yapmak o kadar zor. Ancak yolunuz şehir dışına sık sık düşüyorsa, asfalttan ayrılmayı seviyorsanız veya sadece güçlü, yüksek ve çok uygun fiyatlı bir seçenek arıyorsanız Korando Sports’u incelemeniz yararınıza. Büyük şehirlere özgü birkaç dezavantajını ve birkaç donanım eksikliğini görmezden gelip; 42 bin liradan başlayan fiyatları ile B sınıfı, 1.4 motorlu 80-90 beygir gücünde küçük bir şehir otomobili fiyatına 100 bin TL’lik SUV konforunu yaşamaya karar verebilirsiniz.
           <p>
            Artıları: Ön tasarım, kaliteli iç mekân malzemesi ve işçiliği, sessiz ve güçlü motor, düşük yakıt tüketimi, başarılı otomatik şanzıman, arka süspansiyon, çok uygun fiyat.
            <p>
             Eksileri: Marka imajı, sade arka tasarım, konsol tasarımı, 1. köprüden geçememek, her yıl muayene, görece yüksek vergi.
            </p>
           </p>
          </p>
         </p>
        </p>
       </p>
      </p>
     </p>
    </p>
   </p>
  </p>
 </p>
</div>


Kaynak: [www.aksiyon.com.tr](http://www.aksiyon.com.tr:80/diraksiyon/arazi-otomobili-korando-sports_533444), [web.archive.org (arşiv bağlantısı)](http://web.archive.org/web/20151022082719/http://www.aksiyon.com.tr:80/diraksiyon/arazi-otomobili-korando-sports_533444)
