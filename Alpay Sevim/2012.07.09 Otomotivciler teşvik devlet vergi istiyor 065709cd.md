# Otomotivciler teşvik, devlet vergi istiyor

*Alpay Sevim 2012.07.09*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Otomotivcilere göre vergiler otomobil satışlarının en büyük düşmanı. Pazarın büyümesi için hurda araçların devlet tarafından kilo başına ödenen bir fiyatla satın alınması ve ÖTV’nin kademeli olarak düşürülmesini istiyorlar.
  </font>
 </div>
 <div id="newsText">
  <font class="detail-text">
   <p>
    2000 yılı sonrası otomobil satışlarında üst üste rekorlar kırıldı. Yollarımıza her gün 2 bin yeni araç çıktığından tutun ülkemize yepyeni markaların giriş yaptığına, birçok dünya otomotiv devinin ülkemizde yeni yatırım arayışında olduğundan yerli otomobile kadar birçok konu her gün yazılıp çizildi. Yıllık bir milyon adede yaklaşan otomobil satışına rağmen dünya rakamlarına baktığımızda ülkemizin hâlâ yaya olduğunu ve çok mesafe katetmemiz gerektiğini görebiliyoruz.
   </p>
   <p>
    <img alt="" src="http://web.archive.org/web/20121224003158im_/http://medya.aksiyon.com.tr/aksiyon/2012/07/09/oto-1.png">
     Otomotiv Distribütörleri Derneği’nin akademisyenler işbirliğiyle hazırladığı ve ülkemizdeki otomotiv pazarının dünü, bugünü ve gelecek vizyonunu anlatan “Otomotiv Ticaretinde Yol Haritası Talep Tahminleri 2012–2016 raporu kafalardaki birçok soruya cevap verir mahiyette. Rapor, ‘mevcut vergi sisteminin pazara ve ekonomiye etkileri’, ‘Türkiye’deki otomobil sahipliği ve talebi etkileyen unsurlar’ ve ‘araç parkı ve bunun ekonomik ve çevre etkileri’ gibi başlıklar ile Türkiye ve dünya pazarını karşılaştırırken bizlere çarpıcı bilgiler de sunuyor. Dünyada otomotiv satış adedine göre 18’inci, üretim adedine göre 17’nci sıradayız. Avrupa’da ise satışta 6’ncı, üretimde 5’inci sıradayız. Otomotiv yılda 20,4 milyar dolar ile Türkiye’deki ihracatçı sektörler arasında ilk sırada yer alıyor. Toplam üretimin 2/3’ü Avrupa’ya ihraç ediliyor. Sektör 400 bin kişilik istihdam oluşturmasına rağmen otomobil sahipliğinde hâlâ dünya ortalamasının altındayız. Rapordaki öngörülere göre 2014 yılında pazar 1 milyonu geçecek, 2016 yılında ise 1 milyon 246 bin adede ulaşacak.
    </img>
   </p>
   <p>
    <img alt="" height="253" src="http://web.archive.org/web/20121224003158im_/http://medya.aksiyon.com.tr/aksiyon/2012/07/09/oto-2.png"/>
    Otomotiv pazarında talebi öncelikle araç fiyatı, gelir ve kredi hacmi etkiliyor. Tüketicilerin borçlanma imkânları arttıkça kredi hacmi genişliyor ve araç talebi de yükseliyor.  Gelir ve kredi hacmi araç talebini artırırken fiyatların artması talebi düşürüyor. Çalışmaya göre Türkiye’deki otomobil talebi büyük ölçüde ekonomideki gelişmelere karşı çok hassas. 2010 yılında ülkemizde en üst gelir grubundaki yüzde 20’lik kesim, toplam araç alımının yüzde 55,6’sını gerçekleştiriyor. En üstte yer alan yüzde 40 ise toplam talebin yüzde 81,5’ini kapsıyor. Bu durum 2005 yılında yüzde 90 idi. Son yıllarda bu dengesizlik biraz azalmış ve alt gelir grubu da araç sahibi olmaya başlamış. En düşük gelirli yüzde 40’lık grup 2005 yılında yüzde 2,3 iken 2010’da yüzde 9’a çıkmış.
   </p>
   <p>
    Bin kişiye düşen otomobil sahipliği bakımından ülkemiz gelişmiş Batı ülkeleri ve Avrupa ile karşılaştırıldığında hâlâ yaya dolaşıyor. Bin kişiye düşen otomobil sayısı ABD’de 965, Doğu Avrupa ülkelerinde 318, Batı Avrupa ülkelerinde 641, Kore’de 340 iken Türkiye’de bu oran son yıllarda üst üste kırılan satış rekorlarına rağmen ancak 141’e ulaştı. Bu sayı Çin’de 41, Hindistan’da ise 23. Milyar nüfuslu ülkeler tarafından geçilmemenin buruk gururunu yaşasak da ülkemizde genç nüfusun payı Avrupa ortalamalarının çok üzerinde ve ülkemizde hâlâ çok büyük bir büyüme potansiyeli var.
   </p>
   <h3>
    <span>
     Araçlarımızın yarısı hurda
    </span>
   </h3>
   <p>
    <img alt="" height="240" src="http://web.archive.org/web/20121224003158im_/http://medya.aksiyon.com.tr/aksiyon/2012/07/09/oto-3.png"/>
    Çalışma, Türkiye’deki araç parkının yüksek yaş ortalamasını da gözler önüne seriyor.  2011 yılı sonu itibariyle toplam araç parkı 12 milyon üzerinde bir sayıya ulaşırken bunun  yarısı 12 ve üzeri yaştaki araçlardan oluşuyor. 16 ve üzeri yaş grubunu oluşturan araçların oranı yüzde 34, 20 yaş ve üzeri araçların oranı ise yüzde 22,6.
   </p>
   <p>
    Türkiye’de uygulanan motorlu taşıtlar vergisinin silindir hacmine ve otomobilin yaşına göre belirlendiği için aracın yaşı büyüdükçe ödenecek yıllık vergi tutarının azalması da büyük bir sorun. Gelişmiş ülkelerde yaşlanan araçların karbon emisyonları sebebi ile oluşturdukları çevre kirliliği dikkate alınarak, bizdeki gibi aracın yaşı ve motor hacmine göre değil, karbon emisyonuna göre vergilendiriliyor. Yeni bir araç alan tüketici zaten yüzde 60 seviyesinde vergi ödemiş oluyor. Aracını kullanmaya başladığında da en yüksek motorlu taşıtlar vergisini yine yeni araç sahibi ödüyor. Eski araç sahipleri ise çok cüzi vergilerle âdeta ödüllendiriliyor. Böyle olunca fazla yakıt tüketen, çevreyi çok kirleten, güvenlik özellikleri çok düşük olan hurda mahiyetindeki araçlar bile 5–6 bin TL’ye alıcı buluyor. Bu araçların trafikten çekilebilmesi için maliyenin vermiş olduğu teşvik ise birikmiş vergi borcunun yüzde 75’inin silinmesi. Yıllık vergisi 92 TL olan yirmi yaşında bir aracın birikmiş beş yıllık MTV’si 500 TL ediyor. Devletin vermiş olduğu teşvik 375 TL. Böyle bir durumda kimse 5–6 bin TL eden aracını hurdaya ayırmak istemiyor.
   </p>
   <p>
    Otomotivcilere göre yüksek ÖTV ve yüksek MTV otomobil pazarının beklenen büyümeyi yapmasının önündeki en büyük engel. Otomotivcilerin pazarın önünün açılması konusunda önerileri de var. Bunlardan ilki eski araçların hurdaya ayrılması ve devletin bu araçlar için sahiplerine kg başına 3, 4 ve 5 TL’lik bir tutar ödemesi. Bu hem devletin hem de sektörün ihtiyaçlarına yanıt verecek gibi görünüyor. Oluşacak ilave taleple devletin ödediği teşviklerin çok üzerinde vergi geliri elde edilerek sektör ivme kazanacak. Teşvik uygulaması ile birlikte devletin net gelirlerinin 350 milyon-600 milyon TL olarak gerçekleşebileceği öngörülüyor.
   </p>
   <p>
    Raporda yer alan ikinci öneri ise şöyle. Yüksek oranlı vergiler özellikle ÖTV oranları, talep artışını önemli ölçüde engelliyor. Mevcut şartlar değişmeden, yüzde 5,5 oranında gelir artışı olması durumunda 2016 yılında otomobil satışlarının yıllık 850 bin 39 adet, toplam otomotiv satışlarının da 1 milyon 246 bin 323 adet seviyesine ulaşması bekleniyor. ÖTV’nin yüzde 18 oranında uygulanması hâlinde otomobil satışlarının 2016 yılında 1 milyon 16 bin 168 adet, toplam otomotiv satışlarının ise 1 milyon 412 bin 252 adet olacağı tahmin ediliyor. ÖTV’nin yüzde 27’ye düşürülmesi durumunda ise otomobil satışlarının 930 bin 682 adet, toplam otomotiv satışlarının ise 1 milyon 326 bin 966 adet olması öngörülüyor.
   </p>
   <p>
    Otomotivciler pazarı büyütmeyi, daha çok kişiye daha güzel otomobiller satmayı hedefliyorlar. Tüketiciler ise kaliteli araçlara daha ucuza sahip olabilmeyi. Doğa ve iklim kendilerini de ihmal etmememizi söylüyor. Devlet güçlü olan kamu maliyesi ve büyümenin yanında bir türlü istenilen seviyeye çekilemeyen ve 2011’de 77 milyar dolar olan cari açığı azaltmak istiyor. Devlet vergileri, otomotivciler de cari açığı ve ithalatı açıklamakta güçlük çekiyor.  Yerli markamız yok, otomobilde ihracat rekorları kırıyor olsak bile ithalat rekorları da kırıyoruz. Yollarımız ve diğer trafik altyapımız hâlâ çok geride ve trafik kültürümüz gelişmiş ülkelere bakıldığında yok denecek kadar az. Vatandaşın otomobil, otomotivcinin teşvik, devletin ise daha çok vergi beklediği bu ortamda kırılan rekorların bizi ne kadar zamanda otomobilde de gelişmiş ülkeler ligine çıkaracağını hepimiz merak ediyoruz.
   </p>
   <p>
   </p>
   <p>
   </p>
   <p>
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-33050-otomotivciler-tesvik-devlet-vergi-istiyor.html), [web.archive.org (arşiv bağlantısı)](http://web.archive.org/web/20121224003158/http://www.aksiyon.com.tr:80/aksiyon/haber-33050-otomotivciler-tesvik-devlet-vergi-istiyor.html)
