# Otomobil alma paylaş

*Alpay Sevim 2013.07.29*

<div class="pNewsDetailMainContent ctx_content" itemprop="articleBody">
 <p>
  Artık klasik otomobil üreticileri yok. BMW gibi birçok şirket araç paylaşım hizmeti sunan firma olma yönünde ilerliyor. Akıllı telefonlar ve uygulamalarıyla insanlar gelecekte tüm araçları kiralayıp yollarına devam edebilecekler gibi görünüyor.
 </p>
 <p>
  25 yıl önce Berlinli üç kardeş, aynı otomobili ortak nasıl verimli bir biçimde kullanabileceklerini düşünürler. Gecenin sonunda ihale kardeşlerden Markus Petersen’e kalır. Petersen ise bu görevi daha da ileriye götürüp 1988’de Batı Berlin’de Almanya’nın ilk otomobil paylaşım şirketini kurar. Fikir basittir: “Otomobiller hem çok pahalı hem de günün büyük bir kısmını kullanılmadan park yerinde geçiriyor. Birçok insanın aynı otomobili kullanması bütçeye ve çevreye büyük fayda sağlar.”
  <p>
   Markus Petersen, firmayı kurduğu yıllarda ülkede otomobil sayısının düşürülmesi gerektiğini savunduklarını hatırlatıyor ve şöyle konuşuyor: “1980’ler sonunda hepimiz ekolojiye önem vermeye başlamıştık. Hatta ticari çalışma kurallarında bile kimsenin özel araç sahibi olmaması gerektiği gibi kurallar yer alıyordu.” Petersen’in otomobil paylaşım firması medyada büyük yankı uyandırınca, fikir Almanya’da giderek yaygınlaştı. 1990’larda ülkede birçok araç paylaşım (car sharing) firması kuruldu. Hatta az yakıt harcayan, çevreye duyarlı otomobil sunan firmalar büyük paralar kazandı. Markus Petersen’in firması da bunlardan biriydi.
   <p>
    Günümüzde otomobil paylaşımının dünyada yaygınlaşmış üç şekli var. İlkinde aracınızı sizinle aynı yöne giden insanlarla paylaşıyorsunuz veya siz aracı olan birine eşlik ediyorsunuz. İkincisinde bir şirkete ait aracı, birçok insan kiralayarak ortak kullanıyor. Üçüncüsü ise kâr amacı gütmeyen, sürüş alışkanlıklarını değiştirmek ve çevreyi korumak adına çalışan topluluk veya organizasyonların sunduğu hizmetler.
    <p>
     Tüm paylaşım şekillerinin ortak amacı, otomobillerin çevreyi daha az kirletmeleri ve kullanıcıların tasarruf ederken daha sosyal yolculuklar yapmaları. Frost&amp;Sullivan şirketinin yapmış olduğu çalışmaya göre, araç paylaşım sistemi sayesinde 2009’da atmosfere 482 bin ton daha az karbondioksit salınmış. Amerika’da otomobillerin yıllık sera gazı salınımının 350 milyon ton olduğunu hatırlatalım. Yapılan araştırmalara göre 2009’da araç paylaşımı küresel boyutta 482 bin ton karbondioksit emisyonunun azalmasını sağlamış. 2010’da Kuzey Amerika’da 10 bin 405 araç paylaşılmış, 516 bin kişi bu sistemi kullanmış. Bir otomobilin günlük ortalama kullanım süresinin 1 saat olduğu belirlenmiş. Hal böyle olunca insanlar otomobillere sahip olmayı artık anlamsız buluyor. Bu sistem sayesinde Japonya’da yeni araç satışları yüzde 30 azalmış.
     <p>
      Rahatımıza düşkünüz
      <p>
       Artık ailelerde birden fazla otomobil var ve yakın mesafelere dahi kişisel araçlarla gidiliyor. İstanbul gibi mega kentlerde trafik en büyük problemlerden biri. İstanbul’un sürekli doğu-batı yönünde genişlemesi, iş merkezlerinin giderek daha uzak mesafelere taşınması, insanların yolda geçirdiği süreyi uzatıyor. Böyle olunca çok sayıda insan ve araç şehrin içinde dahi her gün şehirlerarası yol kat eder gibi zaman, yakıt ve para harcıyor. Her ne kadar toplu taşıma geliştirilmeye çalışılsa da belirli saatlerdeki yoğunluğun bunaltıcılığı insanları otomobillerine daha da bağımlı kılıyor. Avrupa kentlerinde olduğu gibi bisikletle yolculuk ise sadece hayal. İstanbul’da bisiklet yolu, otoparkı ve trafikte bisikletliye saygı yok. Motosiklet de aynı durumda. Gözünü karartıp bisikletle yola çıkabilenler ise sağ kalırlarsa kısa zaman sonra trafikte yaşadıkları tehlikelerden ötürü vazgeçiyor. Zaten İstanbul gibi bir kentte birçok kişinin iş yeri, bisikletle gidebileceğinden çok daha uzak.
       <p>
        Bu şartlarda otomobil paylaşımı hem maddi tasarruf sağlıyor hem trafiği azaltıyor hem de daha konforlu yolculuk yapmanızı sağlıyor. Aslında bir toplu taşıma şekli olan araç paylaşımı, aynı zamanda daha çevreci bir ulaşım biçimi. Otomobil paylaşım sitelerinin en büyüğü, ABD ve İngiltere’nin çeşitli kentlerinde çalışan Zipcar.  Siteye üye olup, aracı seçip, rezervasyon yapıyorsunuz. Daha sonra aracın yanına gidip Zipcar’ın verdiği kartı okutup yola çıkıyorsunuz. Her rezervasyon 280 km yolculuk içeriyor ve benzini de firma ödüyor. Zipcar’a göre bir aracın sahibine aylık ortalama maliyeti 715 dolar ve günde 1 saat kullanılıyor. Zipcar’ın sistemi ayda 500 dolar tasarruf imkanı veriyor, 219 milyon galon benzin tasarrufu yapılıyor ve yola daha az araç çıkmış oluyor. Türkiye’de YOYO, Mobilizm, Mobicar ve Atlagit siteleri buna benzer çalışmalar yapıyor. Saatlik kiralama yapan şirket; sigorta, vergi, bakım, temizlik, otopark, benzin gibi araç giderlerinin tamamını ödeyip size paket fiyat seçenekleri sunuyorlar. Şehrin merkezi bölgelerine park edilmiş araçlardan birine rezervasyon yaptırıp rahatça kullanabiliyorsunuz.
        <p>
         <strong>
          Görgü ve güven problemi
         </strong>
         <p>
          Türkiye’de yapılması zor görünen kiralama şekli ise kişiden kişiye araç paylaşımı. Kiraladığınız araç şirketin değil başka bir şahsın. Yakın oturanlar için avantajlı görünse de güvenli ve kibar otomobil kullanmaktan ve trafik kurallarından bihaber sürücülerin yoğunlukta olduğu bir ülkede kim aracını tanımadığı birine emanet eder bilemiyorum.
          <p>
           Dünyada ve ülkemizde yaygın olan diğer bir paylaşım şekli ise yolculuğun paylaşılması. ‘Ortakaraba’ ve ‘Ortakoto’ siteleri bu işin öncülerinden. Bu siteler okula, işe, maça gidenleri bile organize edebiliyor. Sitelerde güvenlik için plakalar ve kişisel bilgiler kayıtlı ancak yine de en büyük sıkıntı güven. Özellikle İstanbul’da insanların birbirine güvenmesi giderek güçleşiyor. İnternet ve sosyal medya bir kişi hakkında çok daha fazla bilgiye ulaşmamıza imkan verse de bu alanları yanıltmak da mümkün. Güven duymak için eninde sonunda bir şans verip denemeniz gerekiyor.
           <p>
            <strong>
             Üreticiler de kiralıyor
            </strong>
            <p>
             Araç paylaşım sistemi, markaları da değişime zorluyor. Örneğin BMW (DriveNow), Volkswagen (Quicar), Peugeot (MU) ve Daimler (Car2Go), kiralama servisi açtı. Araştırmalar, büyük şehirlerdeki gençlerin, kendi otomobiline sahip olma isteğinin azaldığını gösteriyor. Bu nedenle büyük firmalar, gençleri araç paylaşma sistemi sayesinde kazanmaya çalışıyor. Daimler, 2009’dan bu yana ‘Car2Go’ adlı bir ağ kurarak otomobil paylaşımına bir dizi yenilik getirdi. Mesela kullanıcılara, manyetik bir üyelik kartı gönderiliyor. Kullanıcı, internet üzerinden bulunduğu yerin yakınlarında boş duran bir araç olup olmadığını görüyor ve istediğini kiralıyor. Üyelik kartı ile aracın kapısını açıyor ve otomobilin içindeki anahtara ulaşıyor.
             <p>
              Bu uygulamayı popüler kılan özellik ise kullanıcıların aracı, aldığı yere geri getirme zorunluluğunun olmaması. Yasal olarak park izni olan bir yerde bırakıp kapıyı yine üyelik kartı ile kilitleyebiliyorlar. Kullanılan dakikaya göre kira bedeli hesaplanıyor ve kredi kartından çekiliyor. Yine lüks otomobil firması BMW de ‘Drive Now’ adı altında aynı hizmeti sunuyor. Kentin çeşitli semtlerine park edilmiş yüzlerce BMW1 ya da Mini Cooper, akıllı cep telefonları üzerinden anında kiralanabiliyor ve varılan adreste hiçbir park parası ödemeden bırakılabiliyor.
              <p>
              </p>
             </p>
            </p>
           </p>
          </p>
         </p>
        </p>
       </p>
      </p>
     </p>
    </p>
   </p>
  </p>
 </p>
</div>


Kaynak: [www.aksiyon.com.tr](http://www.aksiyon.com.tr:80/diraksiyon/otomobil-alma-paylas_536078), [web.archive.org (arşiv bağlantısı)](http://web.archive.org/web/20151020020131/http://www.aksiyon.com.tr:80/diraksiyon/otomobil-alma-paylas_536078)
