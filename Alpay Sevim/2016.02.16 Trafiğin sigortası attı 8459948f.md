# Trafiğin sigortası attı

*Alpay Sevim 2016.02.16*

<div class="pNewsDetailMainContent ctx_content" itemprop="articleBody">
 <p>
  Elektrik, su, doğalgaz, hatta ekmek... Zamlar yağmur gibi. araç sahibiyseniz hepsini gölgede bırakan bir derdiniz daha var: zorunlu trafik sigortası ücretlerindeki fahiş artış...
 </p>
 <p>
  Hazine Müsteşarlığı, zorunlu trafik sigortasına ilişkin genel şartları yeniden düzenledi, sigorta teminat türlerine standart getirdi. Yeni düzenlemeden sonra zorunlu trafik sigortası da 2 yılda 10 kat zamlanmış oldu. Yani 2013’te 100 liraya sigorta yaptıran vatandaş 2015’e gelindiğinde 1000 liraya ulaşan ücretlerle karşılaşabiliyor.
 </p>
 <p>
  İki yıl önce aracın kayıtlı olduğu şehir, araç sahibinin yaşı ve sigorta geçmişine göre trafik sigortası yapılmaya başlanmıştı. Bu düzenleme primleri yüzde 50’ye yakın artırdı. Yeni düzenleme ise rakamları biraz daha yukarı çekti. Geçen yıl 498 liraya zorunlu trafik sigortası yaptırdığınız arabanız için bu yıl 1386 lira istenmesi sizi hiç şaşırtmasın.
 </p>
 <p>
  Bu konuda biz tüketicilerin sığınabileceği tek liman ise sigorta şirketleri arasındaki rekabet. Öyle ki şirketler arasındaki fiyat farkları bazen üç kat bile olabiliyor. Örneğin, ‘x’ sigorta firması aracınızı 485 liraya sigortalatabileceğinizi söylerken, ‘y’ firması aynı araç için sizden 1400 lira isteyebiliyor.
 </p>
 <p>
  Gelelim ana konumuza. Peki, son iki yıldaki bu inanılmaz fiyat artışının sebepleri neler?
 </p>
 <p>
  <strong>
   Zengine zengin teminat
  </strong>
 </p>
 <p>
  Artışın en büyük sebebi bedenî hasarlarda ödenecek tazminat miktarlarındaki ucu açıklıktan kaynaklanıyor. Eski sistemde ölümlü kaza durumunda kişi başına 100 bin lira sorumlu olan sigorta şirketi, artık ölen kişinin maddi durumuna ve üretkenliğine göre mahkemelerin belirleyeceği tazminatları ödemekle yükümlü olacak. Bu durumda 100 bin lira sınırı kalktığı için tazminatlar milyon liraları bulabilecek. Çözüm tazminatlara bir sınır veya standart getirmek olsa da bu yapılmış değil. Ödenen tazminat miktarları artarsa sigorta ücretleri de artmaya devam edecek.
 </p>
 <p>
  <strong>
   Değer kaybı karşılanıyor
  </strong>
 </p>
 <p>
  Yeni düzenleme, kaza ya da yapılan onarımlar yüzünden araçta oluşan değer kaybını da sigorta kapsamına alıyor. Bundan sonra mağdur tarafın onarım giderleri dışında, araçta oluşan değer kayıplarını da sigorta şirketi ödeyecek. Trafik sigortası genel şartları kapsamında ödenecek tazminatlar arasına eklenen ve kusursuz araç sahibinin aracında meydana gelen kaza sonucunda oluşacak değer kaybının hesabına ilişkin yeni bir formül de uygulanmaya başlandı. Buna göre aracın yaşı, kilometresi, piyasa değeri ve onarılan parça sayısının etkili olduğu bir formül kullanılarak eksper tarafından hesaplanan değer kaybı bedeli de mağdur tarafa ödenecek.
 </p>
 <p>
  <strong>
   Haksız rekabetin azalması
  </strong>
 </p>
 <p>
  Zamların bir diğer sebebi 2015 yılında trafik sigortasında Türkiye’nin en büyüklerinden olan bir şirketin batması oldu. Medyada pek yer almayan bu iflasın Hazine’ye maliyeti ağır oldu. Bu şirket yıllarca SGK paylarını ödemeden faaliyetlerini devam ettirmiş. Sektörün en ucuz trafik sigortası kesen şirketlerinden olması rakiplerinin fiyat yükseltmesini de engelliyordu. Bu şirketin faaliyetlerini durdurması rekabetin azalmasına sebep olduğu için fiyat artışında bir miktar etkili olabileceği konuşuluyor.
 </p>
 <p>
  <strong>
   Vatandaşın ihmali
  </strong>
 </p>
 <p>
  Sürücülerin kazalarda tutanak tutarken anlaşmalı bir biçimde yanlış bilgi vermeleri de sigorta şirketlerini büyük zarara uğratıyor. Bazı büyük trafik kuralı ihlalleri, alkollü ve ehliyetsiz araç kullanımlarında sigorta şirketleri zararı kusurlu sürücüden isteyebiliyordu. Tutanakların trafik polisleri tarafından değil, kaza yapan sürücüler tarafından tutulmasından sonra alkollü ve ehliyetsiz olarak yapılan kazaların oranlarında büyük bir düşüş yaşandı. Böylece sigorta şirketlerinin tazminat yükü artmış oldu.
 </p>
 <p>
  <strong>
   Orijinal parça netlik kazanıyor
  </strong>
 </p>
 <p>
  Resmî Gazete’de yayımlanan değişiklikler arasında en çok tartışılan konu “eşdeğer parça” kullanımıyla ilgili madde. Yeni uygulamayla birlikte onarımlarda kullanılacak parça konusunda da netlik getiriliyor. Poliçede eşdeğer, orijinal ve ömrünü tamamlamış araçlardan elde edilen hasarsız parçaların tanımına yer verilip hangi durumlarda kullanılacağı açıkça belirtilecek. Hasar gören parça, onarımı mümkün değilse veya eşdeğer parça ile değişimine imkân yoksa orijinali ile değiştirilecek. Kaza tarihine göre model yılından itibaren 3 yılı geçmeyen motorlu araçlarda hasar gören parça, onarımı mümkün değilse öncelikle orijinaliyle, orijinal parçanın bulunmaması durumunda eşdeğer parça ile değiştirilecek. Ancak model yılından itibaren 3 yılı geçmeyen motorlu araçta hasar gören parçanın orijinal olmadığı durumda eşdeğer parça ile değişim yapılacak. Bu uygulama sonucu araçta bir kıymet artışı meydana gelse dahi bu fark tazminat miktarından indirilemeyecek. Eşdeğer parça ile değişim mümkün olduğu hâlde, sigortacının bilgisi ve onayı dâhilinde olmadan orijinal parça ile onarım sağlanırsa sigortacının sorumluluğu, sigortacının kaza tarihi itibarıyla benzer hasarlardaki onarım uygulamasına göre, eşdeğer parça bedeli ile sınırlı olacak. Hak sahibi, aracının, Hazine Müsteşarlığı’nca belirlenen ölçütleri karşılayan dilediği onarım merkezinde onarılmasını talep edebilecek.
 </p>
 <p>
  <strong>
   Aracılar devreden çıkıyor
  </strong>
 </p>
 <p>
  Yeni düzenlemeyle birlikte hesap yönteminin standartlaştırılması sayesinde mağdur yakınları aracıya gerek duymadan sigorta şirketlerine başvurabiliyor Böylece, yoksun kalma tazminatları için aracıya komisyon ödenmesinin de yolu kapanıyor. İkinci bir önemli değişiklikse poliçelerde sağlık giderleri ile sürekli sakatlık teminatı tanımı netleştirilecek olması. Genel şartların teminat dışında kalan hâller bölümünde yapılan düzenlemeyle kusurlu sürücülerin yakınları tarafından ileri sürülecek haksız tazminat başvurularının önüne geçilmesi bekleniyor.
 </p>
 <p>
  <strong>
   Acenteler ve taksiciler mağdur
  </strong>
 </p>
 <p>
  Yüksek fiyatlardan tüketici şikâyetçi olsa bile önemli kazanımları da oldu. Sigorta şirketleri ise ödemek zorunda kalacakları tazminatın standart olmamasından ve önlerini görememekten rahatsızlar. Acenteler kendilerine ödenen cüzi komisyonların sözleşmelerindeki şartlara aykırı olarak daha da azaltılmasından ve müşteriye karşı zammın suçlusu gibi görünmekten memnun değiller. Tüm bunların yanında şikâyetlerini en yüksek perdeden dillendirenler ise taksici esnafı. Birçoğu hoyratça kullanılan ticari taksiler özellikle büyük şehirlerde kazaların en önemli nedenlerinden. Trafikteki diğer sürücülere saygı duymadan, tehlike saçarak araç kullanan bazı taksicilerin sebep olduğu hasarları ve artırdıkları risk oranının maliyetini bütün vatandaşlar paylaşsa bile bu konuda en çok taksici esnafının sesinin duyulması ayrı bir mutluluk kaynağı.
 </p>
</div>


Kaynak: [www.aksiyon.com.tr](http://www.aksiyon.com.tr/otomotiv/trafigin-sigortasi-atti_553885), [web.archive.org (arşiv bağlantısı)](http://web.archive.org/web/20160217111243/http://www.aksiyon.com.tr/otomotiv/trafigin-sigortasi-atti_553885)
