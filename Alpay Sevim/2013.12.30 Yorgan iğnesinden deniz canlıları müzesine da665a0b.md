# Yorgan iğnesinden deniz canlıları müzesine

*Alpay Sevim 2013.12.30*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Yorgan iğnesiyle başladığı balıkçılığı Deniz Canlıları Müzesi ile taçlandırdı. Balıkçı Kenan’ın hikâyesi, mutlu müşteri bereketinin örneği.
  </font>
 </div>
 <div id="newsText">
  <font class="detail-text">
   <p>
    Anadolu’dan göçle gelen, Kadıköy iskelesinde yorgan iğnesinden olta yapıp balık tutmaya çalışan küçük bir çocuğun hikâyesi bu aslında. Tuttuğu birkaç istavriti sonraları binlerce olacak müşterilerine satmaya başlayan ve bugün balığın markası olan Balıkçı Kenan (Balcı), zamanla balık konusunda marka olup iskeledeki tezgâh sahipleri tarafından paylaşılamayan satıcı konumuna gelecektir. Bu hikâyeyi bir de sahibinden dinleyelim.
   </p>
   <p>
    <strong>
     -Balıkçı Kenan kimdir ve nereden geliyor bu balık sevdası?
    </strong>
   </p>
   <p>
    1956 Kars doğumlu, göçle İstanbul Kadıköy’e yerleşen bir ailenin çocuğuyum. İlk balıklarımı annemin yorgan iğnesi ve ipliğiyle tuttum. İlkokuldan sonra tornacı olmamı isteyen babamı ağlayarak ikna ettim, balıkçı çırağı oldum. 15 yaşımda kendi sandalımı alıp ilk işimi kurdum. O dönemler boğazda kayıkla kılıç balığı ve orkinos avlardık. Balık bol, fiyat ucuzdu. Günde 60 lüfer tutunca paydos ediyorduk. Balıkların göç mevsiminde günde 300-400 lüfer tutar, bayram ederdik. Aynı cins balıkların her yıl aynı günlerde boğazın aynı yerlerinden geçtiğini biliyor ve günleri takip ediyorduk. Akdeniz’den gelen balıkların bir kısmı yumurtalarını Marmara’ya bırakıp dönerken bir kısmı Karadeniz’e geçmeye çalışıyordu. İşte bu geçiş esnasında boğazda dar bir alana sıkıştıklarında kolay av yapabiliyorduk. Sonra motorlu tekneler çıkınca her şey kolaylaştı ama avlayacak balık kalmadı. Benim 15 yaşımda bir kayık ve bir oltayla tuttuğum 60 lüferi bugün 20 metrelik tekneler tutamayabiliyor.
   </p>
   <p>
    <strong>
     -Balık tutmaktan balık ticaretine nasıl geçtiniz?
    </strong>
   </p>
   <p>
    O dönemde balıkçılar tuttukları balıkları kendileri satıyordu. Müşteriler bu balıkları yiyebilecekleri alkolsüz bir restoran soruyordu. Ben de küçük bir ızgarayı eski bir tekneye yerleştirip ilk açılışı yaptım. Sonra Bakırköy’de kapanan bir balık dükkanının eski malzemelerini almak için gittiğimde dükkana âşık oldum. Dükkânı devraldım ve ikinci işyerimizi açtık. Hâlâ balık satıyor, müşteriye yeni balıkları tanıtmak için çeyrek ekmek arasında tattırıyorduk. Bu ikramlar ve dağıttığımız el ilanları ile dükkân kâra geçti. Müşterilere zor yetişiyorduk. Balık tutmayı bıraktık, sadece satıyorduk. Müşterilerimiz o kadar memnun kaldılar ki belediye bize yeni dükkânlar açmamız için yer göstermeye ve tatlı sert baskı yapmaya başladı. Biz müşterilerimizi çok memnun ediyorduk, onlar da bizi memnun etmeye ve büyütmeye gayret gösteriyorlardı. Dönemin Bakırköy Belediye Başkanı Yıldırım Aktuna, Yenibosna ve Haznedar’da yeni açılan halk pazarlarında yeni dükkânlar açmamızı istedi, biz de mecburen açtık. Hızlı büyümede zorluk çeksek de uyumadık, çok çalıştık ve oralarda da müşterilerimizi memnun ettik.
   </p>
   <p>
    <strong>
     -Restoran işletmeye nasıl karar verdiniz?
    </strong>
   </p>
   <p>
    Bizden sık sık balık alan ve memnun olan bir müteahhit beni 1990’larda yeni gelişmeye başlayan Beylikdüzü’ne davet ediyordu. Ben de zaten çok yoğun olan işlerime yetişemediğim için erteliyordum. Bir gün beni zorla götürdü. “Bak Kenan burası çok gelişecek ve senin de burada olman gerekiyor.” dedi. Beylikdüzü aklıma yatmıştı. Akşamları sokak sokak geziyor, insanların nerelerde nasıl yaşamlar kuracağını ve benim onlara nasıl hizmet edebileceğimi düşünüyordum. Sonunda güzel bir yer satın aldık ve ilk restoranımızı açtık ama hiç müşteri gelmiyordu. Ben de iş başa düştü deyip bir kamyonet aldım, içine ızgarayı koydum. Tüm sokakları, okulları, fabrika çıkışlarını o araçla gezip ücretsiz balık dağıtmaya başladım. Ekmek arası pişmiş balık dağıtırken peçete olarak el ilanlarımızı veriyorduk. Bu el ilanı ile restoranımıza gelenlere yine bedava balık ikram edeceğimizi söylüyorduk. Birden restoran dolup taşmaya başladı ve biz hiçbir müşterimizden ücret talep etmedik. İkinci defa gelenden de üçüncü defa gelenden de bir kuruş istemedik. En ucuzundan en pahalısına hangi balığı isterlerse bedavaydı. Bir süre sonra müşteriler bedavadan rahatsız olmaya başladı. İki kişi geliyor balık yiyor, ama bedavayı kabul etmeyip 20 kişilik ücret ödeyip çıkıyordu. Hatta o dönemin ünlü müteahhitlerinden biri balığı çok beğenmiş ve bedava dağıttığımız kadar balığı para ile satsak 3 ayda kazanamayacağımız parayı bir defada bırakmıştı. Dükkânın önündeki kalabalığı gören merak ediyor, geliyor ve balık yiyordu. O bölgedeki arsaların değeri bizim küçük dükkânımız sayesinde hızla artıyordu. Türkiye’nin ilk alkolsüz restoranı olduğumuz için herkes bizi tanıyordu. Sonra yavaş yavaş başka dükkânlar açtık ve bugün 6 şubemizle balığın markası olarak hizmet veriyoruz.
   </p>
   <p>
    <strong>
     -Deniz canlıları müzesi fikri nereden aklınıza geldi?
    </strong>
   </p>
   <p>
    Okullardan öğrenciler verilen ödevleri için balıkları çizmek, bakmak, görmek ve fotoğraflamak için geliyorlardı ama mevsimi olmadığından birçok balığı gösteremiyorduk. Biz de balıkları neden tuzlayıp kurutup mevsimi dışında da çocuklara gösteremiyoruz diye bu çalışmaya başladık. Önceleri tuzladık, kuruttuk, kimyasal kullandık, soğukta beklettik, dondurduk derken yüzlerce farklı yöntem denedik. Sonunda doğru formülü bulduk ve artık aynı şekilde devam ediyoruz.
   </p>
   <p>
    <strong>
     -Doğru yöntem nasıl?
    </strong>
   </p>
   <p>
    Balıkları önce tuzluyoruz, kalın etli balıklarda bıçakla ince yaralar açıp tuzun ete derinlemesine işlemesini sağlıyoruz. Sonrasında doğrudan güneş görmeyen, üstü kapalı, yanları açık ve hava akımının çok olduğu bir ortamda kurutma işlemini yapıyoruz. Dünya ve Türkiye’de ilk olan müzemize giriş, gezmek, fotoğraf çekmek ücretsiz. Müzemizde çok fazla balık çeşidi var ve yerimiz dar olduğu için çok sanatsal bir sergileme imkânına sahip değiliz. Burada 50 yılın emeği var ve devletimiz destek verir güzel bir müze imkânı ayarlarsa ülkemiz için çok güzel ve kalıcı bir hizmet olacağına inanıyorum.
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-37476-yorgan-ignesinden-deniz-canlilari-muzesine.html), [web.archive.org (arşiv bağlantısı)](http://web.archive.org/web/20140105013629/http://www.aksiyon.com.tr:80/aksiyon/haber-37476-yorgan-ignesinden-deniz-canlilari-muzesine.html)
