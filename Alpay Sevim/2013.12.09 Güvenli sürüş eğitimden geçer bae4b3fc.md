# Güvenli sürüş eğitimden geçer

*Alpay Sevim 2013.12.09*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Yollarımız, aileden ve çevreden gördüğü birçok yanlışı, kalitesiz ve eksik bir sürücü kursu eğitimiyle taçlandırıp(!) tehlike saçan milyonlarla dolu. Profesyonel sürücülük  için ise eğitimli, hakkaniyetli ve dikkatli olmak gerekiyor.
  </font>
 </div>
 <div id="newsText">
  <font class="detail-text">
   <p>
    Ortaokul birinci sınıftayken, yağmurlu bir kış günü servisle okula gidiyordum. Servisimiz bir kavşakta kırmızı ışıkta dururken, biraz ileride babamın kullandığı araç da ana yola bağlanmak için bekliyordu. Otomobillere hevesli ve rastgele babasını görmenin sevinci içindeki bir çocuk olarak gayet dikkatli bir biçimde babamı izliyordum ki ani bir fren sesiyle irkildim. Karşı yönden gelen aşırı hızlı boş bir minibüs kontrolünü kaybetmiş şekilde babamın aracının üzerine doğru savruluyordu. Küçücük bir otomobilin içindeki babamın kocaman bir demir yığınının altında kalmasına şahit olmak üzereydim ki babam fren sesini duyar duymaz yol kenarındaki otlarla dolu bölgeye girerek minibüsün üzerine devrilmesinden kaçmıştı. Bu sahne aylarca gözümün önünden gitmedi. O anki korkum ve çaresizliğim hâlâ rüyalarıma giriyor. O yaşlarda bu kazanın sebebi bana göre yağmur ve minibüsün ‘kabak’ tekerlekleriydi. Şimdi düşündüğümde ise bütün suç o lastiklerle yola çıkan ve hızını yağmura göre ayarlamayan şoförün... Sorumsuz ve bilgisiz biri yüzünden iki çocuk babasız kalırken, ondan fazla eve de ateş düşecekti. Tıpkı önceki hafta İstanbul Güngören’de aşırı hız yüzünden köprüden aşağı uçan dolmuşta olduğu gibi…
    <p>
     Ülkemizde alınan her türlü önleme rağmen trafik kazalarının önüne bir türlü geçilemiyor. Bu kazalardaki can kaybının telafisi ise mümkün değil. Emniyet Genel Müdürlüğü’nün istatistiklerine göre, 2012 yılında meydana gelen 153 bin 552 ölümlü ve yaralanmalı trafik kazasında 3 bin 750 kişi kaza yerinde hayatını kaybederken, 268 bin 79 kişi de yaralandı. İlginç olan, ölümlü veya yaralanmalı kazaların önemli bir bölümü tek araçla yapılanlar. Kazaların en önemli nedeni yüzde 88 sürücü, yüzde 10 yaya hatası. Duble yolların yaygınlaşması ve gelişen teknoloji sayesinde yol ve araç kusurları ise sadece yüzde 2.
     <p>
      Peki, insan kaynaklı hataların bu kadar çok olduğu trafikte en güvenli şekilde araç nasıl kullanılır? Bu sorunun cevabı birçok kişi tarafından merak ediliyor. Biz de öğrenmek ve okurlarımıza aktarmak için Ankara Gölbaşı’ndaki Emniyet Genel Müdürlüğü İleri ve Güvenli Sürüş Teknikleri Eğitim Merkezi’ndeki uzmanlardan yardım istedik. İleri Sürüş Teknikleri Uzmanı Komiser Yavuz Kola, işinde uzman ve güvenlik âşığı 15 kişilik özel bir eğitici ekibiyle birlikte üç gün boyunca bizlere eğitim verdi.
      <p>
       ‘Bizlere’ diyorum; çünkü Gölbaşı’na vardığımızda eğitim almak için Türkiye’ye gelen Makedonya Başbakanı Nikola Gruevski’nin koruma heyeti ile aynı grupta olduğumu öğrendim. Daha önce farklı ülkelerde buna benzer eğitimler almış olan profesyonel korumalar ve şoförlerin bizdeki eğitimden bu kadar çok etkileneceklerini tahmin etmemiştim doğrusu. İçimden ‘Onların arasında geri kalır mıyım acaba?’ desem de eğitim sonunda şampiyon gibi uğurlandım. Birlikte aldığımız 3 günlük eğitim süresince dostluklar kurduğumuz heyet, bugüne kadar yapmış olduğumuz birçok yanlışın risklerini tecrübe ettirip doğruyu gösteriyordu. Merkezde bugüne kadar polis teşkilatının 10 binden fazla üyesine ve birçok ülkenin üst düzey koruma görevlilerine, içeriği oldukça zengin olan bu eğitimler verilmiş. Sürekli güncellenen ve geliştirilen ileri ve güvenli sürüş eğitimini, bu kalite ve imkânlarla ülkemizde başka hiçbir yerde almak mümkün değil.
       <p>
        <p>
         <strong>
          Polisimizle gurur duydum
         </strong>
         <p>
          Gölbaşı’ndaki Polis Akademisi Kampüsü’ndeki kurs alanının hemen yanında patlayıcı eğitimlerinin verildiği saha vardı. Ne zaman geleceği belli olmayan patlama sesleri, gündüz vakti atılan aydınlatma fişekleri ve yanık lastik kokuları eşliğinde başlayan eğitimimiz daha ilk dakikalardan itibaren heyecan doluydu. Gündüzleri eğitim, geceleri muhabbetle geçen 3 günün sonunda hediyeleşip kucaklaşarak ayrılan iki ekibi özellikle gözlemledim. Koruma heyetinin minnet ve saygı dolu bakışları ile eğitimi veren Türk polisinin işine hâkim, olgun ve asil duruşu gözlerimi doldurdu.
          <p>
           Kaliteli çayın her daim hazır bulunduğu pırıl pırıl merkezde geçirdiğimiz üç gün içinde Polis Akademisi’ni de gezip tabancayla atış talimleri yaptık. Çok da sıkıcı ve monoton olmayan protokol ziyaretlerinin ardından Özel Kuvvetler Komutanlığı tarafından kabul edilerek Bordo Bereliler, SAT ve SAS komandolarının eğitimlerini incelemeye kadar birçok faaliyete de katıldık. Tabii bunlar benim için değil, Makedonyalı heyet içindi ama ben de ‘tercüman’ kontenjanından onlarla birlikte bu çok özel yerleri ziyaret etme imkânı buldum.
           <p>
            Merkezdeki teorik eğitimimiz Arda Turan’ın topu ayağına alıp 1 saniye içerisinde 7 farklı ihtimali değerlendirerek en uygununu seçmesi ve şutu çekip gol atmasıyla başlıyordu. Türk halkı gibi sempatik ve coşkulu Makedonya heyeti daha ilk dakikada Arda’nın golüyle karşılaşınca, eğitime ‘Goool!’ diyerek coşku ve heyecanla başladı. Teorik eğitimde, daha önceki Diraksiyon sayfalarımızda da bahsettiğimiz sürüş öncesi hazırlıklar, emniyet kemerinin önemi, rutin kontroller ve lastiğin en hayati parça olduğu işleniyordu. Okurken basit gibi görünen bu konuların gerçek hayatta nasıl hayat kurtardığı eğitimde ayrıntılarıyla işlendi. Özenle seçilen her bir kaza videosunda kursiyerlerin hayretleri bir kat daha artıyordu.
            <p>
             <strong>
              Otomobille ilk taklamı atmış oldum
             </strong>
             <p>
              Eğitimlere katılan yetişkinlerin kalıcı alışkanlıklarının değiştirilmesi zor olduğu için emniyet kemeri takmanın faydaları simülatörle anlatılıyor. Böylece saatte 5 kilometre hızla giden bir araç takla attığında neler olduğunu yaşıyorsunuz. Simülatör araç taklalar atarak kendi ekseni etrafında dönerken, içinde sabit durabilmek emniyet kemeriyle dahi çok zordu. Kemersiz denemede ise direksiyondan vites topuzuna kadar araç içerisindeki her türlü cismin verebileceği zararları yakından görebiliyorsunuz. Böylece uygulamalı eğitim daha yeni başlarken tüm kursiyerler emniyet kemerinin nasıl hayat kurtarıcı bir rolü olduğunu yaşayarak öğreniyor. Anlamsız bahanelere sığınarak ısrarla emniyet kemeri kullanmamış sürücüler bile eğitim parkurunu tamamladıklarında bundan sonraki yaşamlarında araç içerisinde yolcu dahi olsalar emniyet kemerini kullanacaklarına dair söz veriyorlar.
              <p>
               İkinci gün tamamen pratik eğitime ayrılmıştı. Eğitmenler, korumalar ve ben birbirimizle kaynaşmıştık. Herkes arkadaşının daha iyi öğrenebilmesi ve daha çok eğlenebilmesi için elinden gelen fedakârlığı gösteriyordu. Pratik eğitimde işler biraz daha eğlenceli ama sorumluluk gerektiriyor. Araçta ağırlık transferi, farklı hızlarda slalom, engelden frenli ve frensiz kaçış eğitimlerini uygularken bolca spin (aracın arkasının savrulması) atıyorsunuz. Pist geniş ve güvenli olmasa yoldan çıkmak işten bile değil. Sürüşte risklere karşı tepki hızı, araçta kayma ve savrulma kontrolü, direksiyon tutuşu ve kontrolü eğitimlerinde bugüne kadar yaptığınız birçok hatayı pist ortamında tekrar edip risklerin farkında olmanız sağlanıyor. Sonrasında ise yapılması gereken doğru hareket defalarca araçla birlikte tekrar edilerek pekiştiriliyor. Telaş anındaki bilinçsiz tepkilerin, sürüşte göz, el, ayak uyumunu kaybetmenin normal trafikte tahminlerimizin çok ötesinde kayma ve yoldan çıkma risklerini içerdiğini kolayca görebiliyoruz. Eğitimlerdeki her bir spin atma ve kaymanın Makedonyalı ekip tarafından alkışlar ve ıslıklarla takdir edilmesi ise eğitimin ne kadar eğlenceli olduğunu gösteriyordu.
               <p>
                Uygulamalı eğitimin en heyecanlı kısımları ise folyo üzerinde kaygan zemin uygulamaları, skid-car (8 tekerlekli eğitim aracı) çalışması, el freni ile dönüş ve tabii ki geri giderken ani bir direksiyon manevrası ile yapılan j-turn (kaçakçı kaçışı) hareketi oluyor. Kaçakçı kaçışını çok başarılı bir şekilde yapsam da oradaki her bir aracın iki haftada bir takım lastik değiştirdiğini ve sürekli tamir edildiğini görünce başka hiçbir otomobile kıyıp öyle bir hareket yapabileceğimi düşünemiyorum. Verilen eğitimlerin hepsini anlatmak bütün bir dergiyi kaplayacağı için en çok dikkat çeken bölümlere kısaca değinelim.
                <p>
                 <p>
                  <strong>
                   En zorlayıcı eğitim: Skid-car
                  </strong>
                  <p>
                   Sürücülerin değişik tipteki kaygan zeminlerde araç kullanma yetenek ve becerilerini geliştirmeye yönelik skid-car simülatöründe otomobilin arka ve ön tekerleklerinin yanına kendi etrafında dönebilen küçük tekerlekler yerleştirilmiş. Bu yardımcı tekerlekler sayesinde sürücülere karda ve buzda araç kullanımı sırasında yaşanan kontrol kayıpları yaşatılıyor. Sonrasında böyle durumlarda neler yapılması gerektiği uygulamalı olarak anlatılıyor. Ardından yağışlı, karlı ve buzlu zeminlerde önden ve arkadan kaymaların, savrulmaların ve spinlerin nasıl önlenebileceği defansif sürüş teknikleriyle uygulamalı olarak gösteriliyor.
                   <p>
                    Eğitimde aldığım öğrenmesi kolay ama uygulaması zor hayat kurtarıcı tecrübelerden birkaçını sizlerle paylaşmak istiyorum. Araca fazla gaz verdiniz ve dönüş esnasında arka tekerlekleriniz kaymaya başladı. Bu durumdan kurtulabilmek için, öncelikle ayak gaz pedalından çekilir. Aynı anda ön tekerlekler kayma yönünde çevrilerek, denge tekrar kazanılır. Denge kazanıldığında gidiş yönüne yapılacak yumuşak bir yönlenme hareketi ve yumuşak bir şekilde hızlanma ile araca tekrar hâkim olabiliyorsunuz. Bu esnada, uzun direksiyon hareketlerinden kaçınmanız gerekiyor. Eğer fazla gaz verdiğiniz için ön tekerlekleriniz kaymaya başlarsa, hemen ayak gaz pedalından çekilir. Sonra kaymaya neden olan sert direksiyon hareketi, direksiyon düz hâle getirilerek, araç kaymadan önceki yönde sabit tutulmaya çalışılır. Ön tekerlek kaymaya devam ediyorsa frene yumuşakça basarak hızın istenen düzeye inmesini sağladığınızda aracınız kendiliğinden düzelir.
                    <p>
                     Dört tekerleğiniz birden kaymaya başladı. Hemen ayağınız frendeyse çekip daha sonra tekrar ve hafifçe basmanız gerekiyor. Tekerlekler kaymaya başlayıncaya kadar frenlemeye devam edip, gerekiyorsa bu hareket dizisini sürdürmelisiniz. ABS’li araçlarda pompalama yapmadan, ayak fren pedalı üzerinde sabit tutulmalıdır.
                     <p>
                      <p>
                       <strong>
                        Yine bir sınav
                       </strong>
                       <p>
                        Eğitimlerin sonunda bir de sınav vardı. Bugüne kadar yüzden fazla deneme sınavına girmiş biri olarak Makedonyalı korumalara göre çok daha tecrübeli olsam da bu çok farklı bir deneyimdi. Sınavda yanımızda oturan eğitmenler, yolun düz bölümlerinde ellerindeki dosyalarla gözlerimizi kapattılar. Her biri farklı hazırlanmış sürpriz tehlikelerle karşılaşmamıza bir saniye kala gözlerimizi açtılar. Bir anda hiç beklemediğimiz bir engelle karşılaşıyor, bir saniye içinde engeli analiz edip en güvenli kaçış yolunu bulmamız ve harekete geçmemiz gerekiyordu. Makedonyalı profesyonel şoför ve korumaların bulunduğu ekiple birlikte girdiğimiz sınavda eğitmenlerimden tam not almanın onurunu millî bir maça çıkan güreşçinin şampiyonluk sevinci gibi yaşadım. Bana “Press” diye hitap eden Makedonyalı dostlarımızın alkış ve takdirleri de ayrı bir gurur kaynağıydı.
                       </p>
                       <hr/>
                       <h3>
                        <span>
                         İyi sürücünün özellikleri
                        </span>
                       </h3>
                       <ul>
                        <li>
                         Hız limitlerine her koşulda riayet eder. Planlıdır, strese girmez.
                        </li>
                        <li>
                         Araçta daima emniyet kemeri takar ve araç içindekilere taktırır.
                        </li>
                        <li>
                         Uyuşturucu ya da alkol alıp araç kullanmaz, kullandırmaz.
                        </li>
                        <li>
                         Trafik güvenliğine uymayanları görevlilere bildirir.
                        </li>
                        <li>
                         Diğer sürücülere trafikte kontrolü bozan el-kol hareketi yapmaz.
                        </li>
                        <li>
                         Ani ve gereksiz şerit değiştirmekten kaçınır.  Okul araçlarına dikkat eder, okul etrafında yavaş gider.
                        </li>
                        <li>
                         Araç sürerken; dikkatini yola verir, abur cubur yemez ve cep telefonu ile konuşmaz.
                        </li>
                        <li>
                         Riskli otomobil kullanarak diğer sürücülere üstünlük kurmaya çalışmaz.
                        </li>
                        <li>
                         Trafikte kendisinden başkalarının da bulunduğunu bilir ve kul hakkına riayet eder.
                        </li>
                       </ul>
                       <hr/>
                       <h3>
                        <span>
                         Aman dikkat!
                        </span>
                       </h3>
                       <ul>
                        <li>
                         Araç kullanırken trafik işaretleri ve yol dikkatli bir şekilde takip edilmeli, trafik akışına uyulmalı.
                        </li>
                        <li>
                         Tehlikeli yol ve kavşaklarda (kara noktalar) daha dikkatli olunmalı.
                        </li>
                        <li>
                         Hız limitlerine uyulmalı.
                        </li>
                        <li>
                         Çoğu kazanın sebebi aşırı hız ve dikkatsizliktir.
                        </li>
                        <li>
                         Hız sınırlarının hava ve yol müsait olduğunda müsaade edilen en yüksek hızlar olduğunu unutmayın.
                        </li>
                        <li>
                         ABS; virajlarda, ıslak yüzeylerde ve mıcırda daha iyi yol tutuşu sağlamaz. Viraja yüksek hızla girerseniz yola tutunmanıza yardım edemez.
                        </li>
                        <li>
                         Kaygan zeminde yakın takip yaparsanız tehlike anında uygun bir durma mesafesi olmayacaktır.
                        </li>
                        <li>
                         Hiçbir otomobil ve teknoloji fizik kurallarının dışında manevra yapmanızı sağlamaz.
                        </li>
                        <li>
                         Emniyet kemeri zorunluluktur.
                        </li>
                        <li>
                         50 km hızda yapılan ani frende, araç içerisindekiler ağırlıkları 40 kat artarak öne doğru savrulur.
                        </li>
                        <li>
                         Bu ağırlığı tutacak güçte bir insan kolu yoktur.
                        </li>
                        <li>
                         Aynalara görüşü engelleyecek hiçbir şey asılmamalı, arka cam önüne sert cisimler konulmamalı, bagajdaki sert cisimler sabitlenmelidir.
                        </li>
                        <li>
                         Çocukları mutlaka yaşına ve kilosuna uygun çocuk koltuğuna oturtmalı.
                        </li>
                        <li>
                         Koltuğun kemeri ile çocuklar koltuğa sabitlenmelidir.
                        </li>
                        <li>
                         Araç kullanırken gündüzleri de kısa farlar yakılmalıdır.
                        </li>
                        <li>
                         Trafikte görmek kadar, görülmek de çok önemlidir.
                        </li>
                        <li>
                         Yön değiştirirken mutlaka sinyaller kullanılmalıdır.
                        </li>
                        <li>
                         Sinyal vermek geçiş üstünlüğü sağlamaz, aynalardan kontrol etmeden şerit değiştirilmez. Diğer araçların sinyaline dikkat etmek gerekir.
                        </li>
                        <li>
                         Yağmurun yağdığı ilk anlarda dikkatli olunmalı, mıcırlı yolda ve sisli havalarda hız azaltılmalıdır.
                        </li>
                        <li>
                         Acil fren durumunda mutlaka debriyaja ve frene birlikte basılmalı, daima seyir esnasında ön ve arka trafiği kontrol ederek algılama süresinin kısalması ve daha kısa mesafede durma sağlanmalıdır.
                        </li>
                        <li>
                         Yolda geçiş hakkı için kimseyle çekişilmemeli, geçiş üstünlüğü kuralları doğrultusunda yol verilmelidir.
                        </li>
                        <li>
                         Kırmızıdan sonra yanan yeşil ışık esnasında arkadaki korna sesleri dikkate alınmamalı, yolun güvenli olduğundan emin olunduğunda geçiş yapılmalıdır.
                        </li>
                        <li>
                         Unutmayın, yandan çarpmalar da çok tehlikeli sonuçlar doğurur.
                        </li>
                        <li>
                         Sisli havada gören sürücü yoktur. Sadece daha çok risk alan sürücü vardır. Siste kayganlık artacağından takip mesafesi artırılmalıdır.
                        </li>
                        <li>
                         Siste önünüzdeki aracı takip ederseniz kazayı birlikte yapabilirsiniz. Yolun sağındaki yol çizgisi, eğer çizgi yoksa yolun sağ sınırı takip edilmelidir.
                        </li>
                        <li>
                         Karşıdan gelen sürücü gereksiz yere uzun farlarını yakmışsa, hız azaltılmalı ve karşı tarafta herhangi bir engel varmış gibi davranılmalıdır.
                        </li>
                        <li>
                         Far ayarları zaman zaman kontrol ettirilerek, diğer sürücüler için olumsuzluk oluşturabilecek durumlar önlenmelidir.
                        </li>
                        <li>
                         Önde yolcu hava yastığı varsa kısa boylular ön koltukta oturtulmamalıdır.
                        </li>
                       </ul>
                       <h3>
                        <span>
                         Doğru direksiyon tutuş şekilleri
                        </span>
                       </h3>
                       <ul>
                        <li>
                         9:15 (Dokuz on beş) tutuşu: Sol el saat yönünde 9 üzerinde iken, sağ el 3 üzerinde.
                        </li>
                        <li>
                         10:10 (Onu on geçe) tutuşu: Sol el saat yönünde 10 üzerinde iken, sağ el 2 üzerinde.
                        </li>
                        <li>
                         11:05 (On biri beş geçe) tutuşu: Sol el saat yönünde 11 üzerinde iken sağ el 1 üzerinde
                        </li>
                        <li>
                         9:15 ve 10:10 tutuşları günlük kullanımda tercih edilen doğru ve rahat tutuş şekilleri iken
                        </li>
                        <li>
                         11:05 operasyonel tutuş olarak da adlandırılır; yoğun manevra ve kısa süreli sürüş anlarında tercih edilir.
                        </li>
                       </ul>
                      </p>
                     </p>
                    </p>
                   </p>
                  </p>
                 </p>
                </p>
               </p>
              </p>
             </p>
            </p>
           </p>
          </p>
         </p>
        </p>
       </p>
      </p>
     </p>
    </p>
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=B8BB9B91277C3402D5363458BEDCDDB4?newsId=37322), [web.archive.org (arşiv bağlantısı)](http://web.archive.org/web/20140115020957/http://www.aksiyon.com.tr:80/aksiyon/newsDetail_getNewsById.action;jsessionid=B8BB9B91277C3402D5363458BEDCDDB4?newsId=37322)
