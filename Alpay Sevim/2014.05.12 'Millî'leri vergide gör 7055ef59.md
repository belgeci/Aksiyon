# 'Millî'leri vergide gör

*Alpay Sevim 2014.05.12*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   <p dir="LTR">
    Her yıl açıklanan vergi rekortmenleri listesi 2013’te çok daha anlamlıydı. Başbakan’ın hain ilan ettiği işadamları vergi rekorları kırarken gözler "millî" olmaları ile övünülen zenginleri, ihale baronlarını ve son dönem müteahhitlerini aradı.
   </p>
  </font>
 </div>
 <div id="newsText">
  <font class="detail-text">
   <p dir="LTR">
    Geçen hafta, Gelir Vergisi rekortmenlerinin listesi açıklandı. En çok vergi veren ilk altı isim, Gezi protestolarından sonra Başbakan Tayyip Erdoğan’ın doğrudan hedef seçtiği ve arada sırada tehdit etmekten ve hedef göstermekten de çekinmediği Koç ailesinden. Rahmi Koç, 37,5 milyon TL vergi ödeyecek. İkinci ve üçüncü sırada Semahat Sevim Arsel ve Suna Kıraç var. Mustafa Koç, Ali Koç ve Ömer Koç’tan sonra Şarık Tara ve Aydın Doğan aynı listede ilk 10’a girdi. Listede; Ömer Faruk Çelik, Yüksel Balcı, Funda Acar, Cem Apa, Mehmet Salih Tatlıcı ailesi ve Can Elgiz gibi gayrimenkul sektöründe bulunan isimler de yer alıyor.
   </p>
   <p dir="LTR">
    Hükümetle birlikte "Millî Mücadele" verdiğini söyleyen ve isimlerini yerel seçim öncesinde internette yayımlanan ‘tape’lerde sıkça duyduğumuz işadamları ise listede görünmüyor. Sadece onlar mı? Elbette değil. Tek başına cari açığa ilaç olduğunu iddia eden Reza Zarrab’ın adı da yok. Yüz milyarlık üçüncü havalimanı ihalesinin patronları ya da üçüncü köprüyü yapacak olanların isimleri de Vergi Rekortmenleri listesinde bulunmuyor.
   </p>
   <p dir="LTR">
    Aslında ülkemiz gayrimenkul sektörünü vergi listelerinde üst sıralarda görmeye de pek alışkın değil. Bunun sebebini eski Baş Hesap Uzmanı, Yeminli Mali Müşavir ve Zaman gazetesi yazarı Yusuf Keleş şöyle açıklıyor. "Bu isimleri listede görmeyişimizin sebebi açıklanan listenin Gelir Vergisi rekortmenleri olması olabilir. Türk vergi sisteminde gelir üzerinden kurumlar vergisi ve gelir vergisi alınıyor. Gelir vergisi; kira geliri, mevduat, kâr payı, hisse senedi ve iştirakler, zirai kazanç ve serbest meslek kazançları üzerinden alınıyor. İnşaat şirketlerinin bu listede olmamaları normal. Şahıs olarak meşhur müteahhitlerimizin olmamasının sebebi faaliyetlerini şirketleri üzerinden yürütmeleri olabilir. İkinci bir sebep ise şirketlerinin iyi vergi planlaması yapıp kâr payı dağıtmaması olabilir. Şirketleri kâr payı dağıtmadığı zaman patronlara büyük projelerden kazandıklarının gelir vergisi de çıkmaz. Asıl vergiyi şirketleri ödeyecektir. Kurumlar vergisi rekortmenleri açıklandığında milyar dolarlık projeler yapan inşaat şirketlerinin ödedikleri vergilere bakmak gerekiyor."
   </p>
   <p dir="LTR">
    Bu firmaların ne kadar vergi ödediklerini görmek için kurumlar vergisi rekortmenleri bekleniyor ancak bilinen gerçek; inşaat sektörünün vergi konusunda biraz sıkıntılı olduğu. Milyar dolarlık projelerin konuşulduğu sektörde ödenen vergiler iş hacmine göre çok düşük kalıyor. Bazı firmaların vergi ödememek için uyguladıkları yöntemler ise sektörde herkes tarafından biliniyor. Yapılan satışların gerçek değerinde değil belediyelerce belirlenen rayiç bedeller üzerinden yapılması en önemli vergi kaçırma yöntemi. 500 bin liraya satılan konutun rayiç bedeli 150 bin lira olabiliyor. Satış işlemi 170 bin lira üzerinden yapılıyor. Paranın 330 bin lirası kayıt dışı olarak açıktan tahsil ediliyor. Böylece vergiye konu olacak gelir miktarı az gösteriliyor.
   </p>
   <p dir="LTR">
    Gideri yüksek göstermek içinse komisyonculardan fatura satın almak veya naylon fatura kullanmak en yaygın yöntemler. Perakende satış da yapan inşaat malzemesi firmaları her satışlarında fatura kesmedikleri için stokları şişiyor. Stokları eritmek için toplu satış faturaları düzenleniyor ve komisyon karşılığında satılıyor. Böylece inşaatı yaparken harcanan para daha fazla gösterilerek vergi matrahı düşürülüyor. En sık kullanılan üçüncü yöntem ise arsa bedellerinin yüksek gösterilmesi. Maliyet kalemlerinin en büyüğü olan arsa satın alırken tapuda yapılan işlemde ederinin birkaç katı fazla gösteriliyor. Böylece daha başlangıçta en önemli gider kalemi olduğundan büyük gösteriliyor.
   </p>
   <p>
    İnşaat şirketleri konut yaparken kullandıkları malzemeleri yüzde 18 KDV ile alıyorlar ancak sattıkları konutları yüzde 1, 8 ve 18 KDV ile satıyorlar. Bu şirketler kâr da ettiklerine göre inşaatı yaparken yüklendiği KDV’ler firma üzerinde birikiyor. Bunu devletten geri almak isteyen firmaların iki seçeneği var. KDV iade sistem mekanizması ile yüklendiği KDV miktarı fazlaysa yeminli mali müşavir raporuyla, teminatla veya mahsup yoluyla aradaki farkın iadesini alabiliyor. Bir inşaatı yapmanın ve satmanın en az üç yıl sürdüğü piyasa şartlarında raporun hazırlanıp iade edilecek KDV’lerin geri alınması 4 yılı bulabiliyor. Büyük şirketler KDV iadelerini hızlı bir biçimde alabilmek için aynı KDV ve ÖTV nedeniyle üzerinde en az yüzde 41 vergi yükü olan otomobil sektörüne de giriyorlar. Otomobil satışı yaparak müşteriden peşin olarak aldıkları otomobilin KDV’sini devlete ödemeden hızlıca mahsuplaşma yoluna gidiyorlar. Böylece 3-4 yıl parasını devlette bekletmeden hızlıca kasasına geri koyuyor. Burada herhangi bir hukuksuzluk yok ancak devlete vergi ödemesinde ağır davranan ve birçok vergiden kaçınma yöntemi geliştiren sektörün alacağını almak için ne kadar hızlı ve başarılı olduğunu göstermesi açısından güzel bir gösterge.
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=730E41A862D89839B204F64555C7D9A8?newsId=38552), [web.archive.org (arşiv bağlantısı)](http://web.archive.org/web/20140930193504/http://www.aksiyon.com.tr:80/aksiyon/newsDetail_getNewsById.action;jsessionid=730E41A862D89839B204F64555C7D9A8?newsId=38552)
