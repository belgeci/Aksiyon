# Az satış, bol bakış

*Alpay Sevim 2012.11.12*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Planlı bir organizasyon, firmaların çalışmaları ve medyanın konuyu gündemde tutması ile bu yılki İstanbul Autoshow öncekilerin hepsinden çok daha güzeldi. Hazırlıkları 1,5 yıl süren fuarı eleştirel gözlerle inceledik.
  </font>
 </div>
 <div id="newsText">
  <font class="detail-text">
   <p>
    Bu yılki İstanbul Autoshow Otomobil Fuarı, öncekilere göre oldukça başarılıydı. Önceki yıllardan çıkarılan dersler, uluslararası fuarlardan edinilen tecrübelerle harmanlanınca ortaya oldukça güzel bir iş çıktı. Biz de bir gazeteci gözüyle fuarda gördüklerimizi, olumlu ve olumsuz yanlarıyla sizlerle paylaşmak istedik.
    <p>
     Dünya genelinde otomobil fuarlarının resmî açılışları yapılmadan önceki iki gün, basın günü olarak değerlendirilir. Fuarlar, basın günlerinde sabah 8-9 gibi erken saatlerde açılır. Birinci günde basın toplantıları yapılır. Toplantılar, araları 30 veya 45 dakika olacak şekilde programlanır ki gazeteci ve televizyoncular her türlü hazırlıklarını yapabilsinler. İkinci basın gününde ise araçlar incelenir, özel röportajlar ve çekimler yapılır. Böylece tüm gazeteciler işlerini rahat bir şekilde tamamlayıp her markayla ayrı ayrı ilgilenebilme fırsatı bulurlar. Tüm basın toplantılarının saatleri haftalar öncesinden belirlenir ve bu saatler kesindir.
     <p>
      Basın gününden sonra endüstri günü yapılır. Tedarikçiler, akademisyenler, meslek lisesi ve üniversite öğrencileri endüstri gününde araçları, yeni teknolojileri incelerken bağlantılar kurar ve sektörle daha fazla kaynaşırlar. Tüm bunların bitiminde fuar genel ziyarete açılır. İstanbul Autoshow’da ise bu üç gün tek bir güne sığdırılmıştı. Üstelik açılış da sabah değil, öğlen 12’de yapıldı. 50 bin adet VİP davetiyenin dağıtıldığı, tüm basının davet edildiği, tüm basın toplantılarının planlandığı, üstüne üstlük iki bakanın ağırlanmaya çalışıldığı ilk gün fuar alanında tam bir karmaşa hâkimdi. Bakanlarımızın gecikmeleri sebebiyle tüm basın toplantıları aksadı, programlar değişti. Firmalar beş dakika ara ile toplantı yapmak zorunda kaldı. Basın mensupları hangisini nasıl takip edeceğini şaşırdı.
      <p>
       Ucuz etin yahnisi...
       <p>
        Otomobil fuarları dünyanın her yerinde kalabalık olur. Ancak bu kalabalığın niteliği çok önemlidir. Basın günü ile VİP davetiyeleri aynı güne sığdıran fuar organizasyonu, bilet fiyatlarını da düşük tutarak olabildiğince çok ziyaretçi çekmeye çalıştı. Hafta içi erkekler 10 TL, kadınlar ve çocuklar ücretsizdi. Hafta sonu erkekler 15, kadınlar 7,5 TL idi. Öncelikle giriş ücretlerindeki kadın-erkek ayrımına hiçbir anlam veremedik. Fuar alanı bir mesire ve piknik yeri değildi. Eğlence amaçlı bir kulübe de gitmiyorduk ki erkekler ücretli, kadınlar ücretsiz olsun. Dünya ortalamalarının çok altında belirlenen bilet fiyatları, otomobile meraklı, otomobil almak için araştırma yapmak isteyen ve en az 30 bin TL harcama hedefinde olan müşteri adayları ile sağa sola bakmak, görevli bayanların fotolarını çekmek veya can sıkıntısı için gelen kuru kalabalığı birbirine karıştırdı. Bizce giriş ücretleri, kuru kalabalığı parka gitmek yerine fuara getirmeye teşvik etmeyecek seviyede olmalıydı. Fuar yönetimi bilet fiyatlarını yüksek tutup kazanılan parayla bir sosyal sorumluluk projesini desteklese çok daha şık olabilirdi.
        <p>
         Fuarlar tüm dünyada teknolojinin ve yeniliğin gösterildiği yerlerdir. Bizim fuarlarımızda ise stant görevlilerinin gösterimleri teknolojinin, yeniliğin ve otomobillerin önündeydi. Görevlilerin çoğu, araçlar hakkında söyleyecek üç cümlesi olmayan kişilerdi. Fuar öncesi sadece bir gün, yarım yamalak eğitim almış görevlileri bile bu yıl mumla aradık. Bu yılki fuarda, daha önceki yıllarda olmadığı kadar güzel, gösterişli ve Türkçe bilmeyen görevli vardı!
         <p>
          Fuarda dört önemli modelin dünya, bir modelin ise Avrupa tanıtımı yapıldı. 45 markanın 500’e yakın modelinin sergilendiği etkinlikte her bir stant başlı başına sanat eseriydi ancak her zaman geliştirilebilecek birkaç şey daha olabilir. Renault standında Koreli Samsung ile ortak ürettikleri Fluence ve üretimi Bursa’dan Romanya’daki Dacia tesislerine taşınan yeni Symbol’ün dünya tanıtımları yapılıyordu. Biri artık yerli olmayan bu iki araç o kadar ön plandaydı ki üretimin ağırlığı Fransa’dan ülkemize kaydırılan ve bulunduğu sınıfın standartlarını yeniden belirleyen Clio 4 bu iki aracın gölgesinde kalmıştı. Dacia standında ise ülkemizde çok yüksek satışlara ulaşacağını düşündüğümüz MPV sınıfındaki Lodgy arka planda kalmıştı. Dacia Dokker Stepway dünyaya ilk kez ülkemizde tanıtıldı. Fransız basını günlerdir bunu konuşuyor ama bu yenilik ülkemizde satır aralarında kaldı.
          <p>
           Model kadar sunum da önemli
           <p>
            Fiat standında yenilik olarak ülkemizde sevileceğini düşündüğümüz Fiat 500L, yeni Fiat Panda ve hiç satamayacağını düşündüğümüz Freemont vardı. Fiat gibi tüm dünyada küçük ve ekonomik otomobil üretimindeki başarısıyla bilinen bir markanın standında Amerikan malı Dodge Journey’den türetilen Freemont’u görmek beni mutlu etmedi. Ülkemizin en çok satılan otomobili Fiat Linea ise stantta daha gösterişli bir biçimde sergilenebilirdi. Ford, standında sade, şık ve gerçekçi bir sunumla Yeni Fiesta, B-Max, Yeni Mondeo, Yeni Kuga ve Tourneo Custom’u tanıttı. Her biri birçok açıdan çok başarılı olan ürünleriyle Ford, fuarın yenilik ve gelişim adına hakkını sonuna kadar vermişti.
            <p>
             Nissan’da birkaç cadde tutkunu gençten başka kimseyi ilgilendirmeyen Juke Nismo dışında bir yenilik olmamasına rağmen, stant hostesleri sayesinde her yer kuru kalabalıkla doluydu. Mitsubishi standında da herhangi bir yeni model ve yenilik göremedik. Honda’da yenilik adına CR-V modeli vardı ancak sunum bunu vurgulamaktan uzaktı. Toyota kullanıcılarının araçlarını çok sevdikleri ve tutkuyla kullandıklarını hepimiz biliyoruz. Ancak üretimini İngiltere’ye kaptırdığımız Yeni Auris en önemli yenilik olmasına rağmen pek vurgulanmamıştı. Tavanda gezen Yaris modelleri yerine ülkemizde çok daha fazla kullanıcısı olan Auris’i görmeyi tercih ederdik. Duvarlara yansıtılan 3D sunumlar için sık sık ışıkları kapatılan Toyota’da araçları karanlıkta inceleyebilmek için özel bir çaba sarf etmemiz gerekti.
             <p>
              Volvo ağırlığını koydu
              <p>
               Volvo standında yenilik olarak V40, V40R ve V40 Cross Country vardı. Sessiz, olgun ve dopdolu bir sunum hazırlayan Volvo’da görevliler de araçları tanıyorlardı ve ziyaretçilerle ilgileniyorlardı. Land Rover da kalitesine yakışır bir biçimde başarılı bir sunum hazırlamıştı. Hepimizin merak ettiği Yeni Range Rover’ı inceleyebilmek için diğer modellerin arasından geçmeniz gerekiyordu. Marka böylece size tüm modellerini göstermiş oluyordu. Mercedes stantları tüm dünyada çok net, çok açık ve çok ferahtır. Autoshow’daki Mercedes standında bir sürü araç yığılmış vaziyetteydi ve markanın en yeni modeli A serisini inceleyebilmek kalabalık ve karmaşa nedeniyle biraz zordu.
               <p>
                BMW güzel bir sunum hazırlamıştı. Meraklısının bakacağı otomobiller arkada, daha çok satış yapılacak araçlar önde sergileniyordu. Gelir düzeyi yüksek ailelerin otomobili olan 3 serisinde ayağınızı bagajın altına uzattığınızda açılan bagaj kapağı özelliği sergilenen araçlarda yoktu. Üst sınıf araçlarda olan bu özelliği aile otomobillerinde ilk kullanmaya başlayan BMW’nin bu özelliği vurgulaması güzel olurdu.
                <p>
                 Opel standında yenilik olarak Mokka ve Adam vardı. Ülkemizde çok satılan ve yeni kasasıyla çok başarılı olacağını düşündüğümüz Astra Sedan, standın arkasında gözlerden çok uzak kalmıştı. Opel Mokka’nın ikiz kardeşi Chevrolet Trax yeni ve beklentilerin yüksek olduğunu hissettirmek için daha özenle sergileniyordu.
                 <p>
                  Peugeot standı markanın dünya tanıtımını Autoshow’da yaptığı 301 modeliyle doluydu. Satış odaklı tasarımda tüketiciler 301 modellerini rahatça inceleyebiliyorlardı. Kardeş firma Citroen de C-Elysee’yi özenle vurgulamıştı. Yarısı beyaz diğer yarısı koyu renk olarak tasarlanan Citroen standının beyaz kısmı boş, koyu renkli bölümü ise ziyaretçilerle doluydu. Aynı şekilde Porsche standı da beyaz ve boştu. İnsanların psikolojik olarak açık renkli zeminlerin üzerinde bulunmak yerine koyu renkli zeminleri tercih ettiğini hatırlatmak istiyoruz.
                  <p>
                   VW standında otomobil dünyasında bu yılın en önemli yeniliği Golf VII sergileniyordu ancak ön planda sadece meraklılarının ilgilendiği VW Beetle vardı. Belki de dünyanın hiçbir ülkesinde VW’nin marka değeri Türkiye’deki kadar güçlü değildir. Buna rağmen VW bu fuarda çok satılacak Golf VII’yi değil, marka imajını vurgulayan VW Beetle’ı ön plana çıkardı.
                   <p>
                    Koreli markalar bu fuarda da çok başarılıydı. Ssangyong sağlam araçları ve düşük fiyatlarıyla, Kia yenilikçi tasarımları ve devasa garanti sistemiyle, Hyundai ise model çeşitliliği ve yüksek donanımıyla çok güzel satış başarılarına ulaştı. Fuarda da çok başarılı çalışmalar yaptılar. Stantları ve sunumları başarılıydı. Hyundai’nin Gangnam Style dansı yapan ekibi hayli ilgi çekti.
                    <p>
                     Son olarak markaların Autoshow süresince seslerini daha fazla duyurabilmek için yaptıkları çalışmalara da değinelim. Kia 100 bin dolar ödediği Irina Shayk sayesinde 1 milyon dolarlık erişim sağladı. İki gün boyunca tüm gazete ve televizyonlarda Kia’nın bu etkinliği yer alıyordu. Aynı şekilde Volvo, Galatasaray’ın İsveçli futbolcusu Johan Elmander’e hediye ettiği V40 R-Design sayesinde gazetelerin ekonomi sayfalarının yanında spor sayfalarında da haber olmayı başardı.
                    </p>
                   </p>
                  </p>
                 </p>
                </p>
               </p>
              </p>
             </p>
            </p>
           </p>
          </p>
         </p>
        </p>
       </p>
      </p>
     </p>
    </p>
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://aksiyon.com.tr/aksiyon/haber-34057-az-satis-bol-bakis.html), [web.archive.org (arşiv bağlantısı)](http://web.archive.org/web/20130601122429/http://aksiyon.com.tr/aksiyon/haber-34057-az-satis-bol-bakis.html)
