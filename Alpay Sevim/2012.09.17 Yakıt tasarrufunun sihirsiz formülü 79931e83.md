# Yakıt tasarrufunun sihirsiz formülü

*Alpay Sevim 2012.09.17*

<div class="pNewsDetailMainContent ctx_content" itemprop="articleBody">
 <p>
  Türkiye’de akaryakıt fiyatlarının yüksekliğinden hepimiz şikâyetçiyiz. Daha az yakıt tüketen otomobiller almaya çalışıyor, benzini yüzde 1-2 ucuza almak için kalabalık ve hizmet kalitesi düşük istasyonlarda sıralara giriyoruz.
 </p>
 <p>
  Bunları yaparken en büyük tasarruf kaleminin aracını ve trafiği tanıyan bilinçli sürücü olmak olduğunu ise ne yazık ki çok defa unutuyoruz. İşte sizlere dikkatli olmak dışında bir şeye ihtiyaç duymayan ve hiçbir yatırım gerektirmeyen sihirsiz tasarruf yöntemleri.
 </p>
 <p>
  <strong>
   Aracınız için önerilen en düşük oktan sayılı yakıtı kullanın
  </strong>
 </p>
 <p>
  Birçok sürücü daha çok performans sağlar veya daha ekonomik olur düşüncesi ile yüksek oktan sayılı benzine veya mega, süper, premium, extra, plus, power gibi süslü ön isimleri olan dizel yakıtlara fazladan para ödüyor. Aracınızın kataloğunda yazanın dışında yakıt kullanmak sadece para israfı ve psikolojik tatmindir. Oktan sayısı yakıtın gücü veya kalitesinin ölçüsü değil, motor vuruntusuyla kendiliğinden olabilecek tutuşmaya karşı yakıtın dayanıklılığının ölçüsüdür. Aracınız eski değilse, vuruntu sorunu yoksa aracınıza uygun olan en ucuz yakıt türünü tercih edin.
 </p>
 <p>
  <strong>
   Depoyu fullemeyin
  </strong>
 </p>
 <p>
  Deponuzu ağzına kadar doldurmaya çalışırken bir miktar yakıt geri teper ve siz bunun da parasını ödersiniz. Sıcak havalarda yakıt alırken buharlaşma nedeniyle daha çok yakıtınız havaya uçar. Kapak sıkı kapanmıyorsa depodan havaya sürekli buharlaşma olur. Daha çok yakıtı taşımak için daha çok enerji harcarsınız. Pompa attığında deponuz dolmuştur. Sonrası kesenize zararlıdır.
 </p>
 <p>
  <strong>
   Varsa kapalı garaja, olmadı kuytuya veya gölgeye park edin
  </strong>
 </p>
 <p>
  Geceyi kapalı garajda geçiren aracın motoru sabah ılık olur. Soğukta ilk çalışma güçlükleri, fazla yakıt tüketimi ve ısınma sürecince oluşan performans problemleri azalır. Sıcakta garajda veya gölgede bırakılan araç çok ısınmaz. Hem daha az klima kullanırsınız hem de aracınız güneş nedeniyle daha az yıpranır.
 </p>
 <p>
  <strong>
   Aracı usulünce çalıştırın, motor ısıtmak için beklemekten vazgeçin
  </strong>
 </p>
 <p>
  Günümüzde kullanılan modern araçlar motoru çalıştırmadan önce ve sonra gaz pedalına basılmasına gerek duymazlar. Gaz pedalını pompalamak sadece boşa yakıt tüketmektir. Araç hareket etmeden motorun ısınması için beklemek de çok anlamsızdır. Motor boşa çalışırken ısınmaz. Yola çıkıp gaza çok yüklenmeden, ani hızlanmalardan ve yüksek devirden kaçınarak gitmek en iyi motor ısıtma yöntemidir. Soğuk havalarda motor daha zor ısınır ve daha çok yakıt tüketir. Benzinli bir motor ısınmaya çalışırken, ısınmış bir motordan yüzde 50 daha fazla tüketim yapar. Eksi 20 derecede bir motorun ısınmak için 5 km gitmesi gerekir. Bu nedenle aracımızı kış aylarında mümkün olduğunca kapalı yerlerde muhafaza etmeliyiz.
 </p>
 <p>
  <strong>
   Gereksiz yüklerden kurtulun
  </strong>
 </p>
 <p>
  Bagajınızda ihtiyacınız olmayan şeyleri taşımaktan vazgeçin. Üşengeçliği bırakıp bagajınızda kar zinciri, eski lastik, çıkma parçalar, fazlalık malzemeler, kırk yılda bir kullanılacak eşyalar gibi gereksiz ne varsa temizleyin. Fazladan 50 kg yük taşımak aracın yakıt tüketimini yüzde 2 artırır. Araca dıştan takılan aksesuarların çoğu düzgün monte edilmediği ve orijinal olmadıkları için yakıt tüketimini artırırlar. Portbagaj (araç tavanına monte edilen) ve çıtalarını kullanmadığınız zamanlarda aracın üzerinde tutmamanız gerekir.
 </p>
 <p>
  <strong>
   Lastiklerinizi önerilen en yüksek değere kadar şişirin
  </strong>
 </p>
 <p>
  Lastiklerin uygun basınçta şişirilmesi az yakıt tüketmenin en önemli şartlarından biridir. Üretici tarafından verilen değerin en üst limitini seçmek konforu azaltsa da en yüksek yakıt verimliliğini sağlar. Lastik basıncının kontrolü, lastik soğukken yapılmalıdır. Düşük basınç, lastiğin erken ısınmasına, sürüş kabiliyetlerinin azalmasına, lastiğin erken yıpranmasına, sürtünmenin artıp fazla yakıt tüketilmesine neden olur. Lastiklerin düşük basınçta kullanılması yakıt tüketimini ortalama yüzde 6 oranında artırır. Lastiklerin rot ayarlarının yapılıp birbirine paralel olup olmadıkları kontrol edilmelidir. Paralel olmayan tekerlekler yolda birbirleri ile mücadele ederler, faturasını siz ödersiniz.
 </p>
 <p>
  <strong>
   Gazı ve freni köklemeyi unutun
  </strong>
 </p>
 <p>
  Sert kalkışlar yakıt tüketimini artırır, lastiklerinizi aşındırır, aracınıza gereksiz yükler bindirerek yıpranmasını hızlandırır. Ayrıca sürüş güvenliğinizi de tehlikeye sokar.  Ani fren yapmak direksiyon hâkimiyetinizi kaybetmenize yahut fren balatalarının erken aşınmasına sebep olur.
 </p>
 <p>
  <strong>
   Yolun ortalama hızına uyun
  </strong>
 </p>
 <p>
  Otomobili yüksek hızlarda kullanmak, motorun rüzgâr direnciyle mücadele ederek daha fazla yakıt tüketmesi sonucunu doğurur. Saatte 90 km’yi geçtikten sonra, rüzgâr direnci hızınızın karesiyle orantılı olarak artar. Saatte 100 km hızla giden bir araç 90 km hızla gidene oranla yüzde 10, 110 km hızla giden ise yüzde 20 fazla yakıt tüketir. Saatte 70 km ile 90 km hızlar arası yakıt tüketiminin en az olduğu seviyelerdir. Ortalama hızla gitmek gibi sabit hızla gitmek de tüketimi azaltıyor. Gaz pedalına ne kadar sert basarsanız o kadar çok yakıt sisteme verilir. Uzun yol sürüşlerinde hız sabitleyici kullanmak sizi ani ve gereksiz hızlanmalardan koruyarak tüketimi azaltır.
 </p>
 <p>
  <strong>
   Trafiği hissedip yavaşça süzülerek ilerleyin
  </strong>
 </p>
 <p>
  Sürücülerin önlerindeki trafiğin ne şekilde akacağını sezmeleri ve kendilerini ona göre ayarlamaları ani duruş ve kalkışları azaltacağı için yakıt tüketimini de düşürür. Yakın takipten kaçınmak, iki öndeki aracın hareketlerine dikkat etmek, aracın hızını yeşil dalgaya göre ayarlamak trafikte avantajlı olmanızı sağlar. Akışa kendimizi bırakarak, ayağımızı gazdan erken çekip ani gaz ve frenden kaçınmak, yavaşça süzülüp gitmek yüzde 10’a varan tasarruf sağlar.
 </p>
 <p>
  <strong>
   Ayağınızı debriyaj ve fren üzerine park etmeyin
  </strong>
 </p>
 <p>
  Ayağın sürekli debriyajda olması kavramanın zayıflamasına, balataların çok hızlı aşınmasına neden olduğu gibi yakıt tüketiminizi de artırır. Ayağın fren üzerinde beklemesi de fren balatalarını eskitir ve yakıt tüketimini artırır.
 </p>
 <p>
  <strong>
   Klimayı az kullanın
  </strong>
 </p>
 <p>
  Klima yakıt tüketimini şehir dışında yüzde 3-4, şehir içinde ise yüzde 10 artırır. Sıcaklık çok yüksek değilse sadece havalandırmayı açarak dışarıdaki temiz havayı araç içerisinde dolaştırarak seyahat edebilirsiniz. Hava gerçekten sıcak ise cam açıp serinlemeye çalışmak yerine klimanızı içerideki havayı devir daim yaptıracak şekilde ayarlarsanız daha tasarruflu olursunuz. Cam açmayla uğraşmayın. İçeri giren toz, gürültü, koku ve diğer sürücülerin rahatsız edici tavırlarını çekmek yaptığınız ekonomiye bizce değmez.
 </p>
 <p>
  <strong>
   Aracınızın bakımını aksatmayın
  </strong>
 </p>
 <p>
  Bakımlı araç performanslı ve ekonomik olur. Sorun çıkarmaz, çevreyi az kirletir, gereksiz tüketim yapmaz ve başınızı ağrıtmaz. Zamanında bakım tamir masrafını azalttığı gibi aracınızın ömrünü de uzatır. Sürücülerin kendi başlarına yapabilecekleri basit kontrollerle bile birçok sorunun önüne geçilebilir ve tüketim azaltılabilir. Motor yağı, radyatör, fren hidroliği, direksiyon hidroliği, cam suyu, gergi kayışları, lastik havası ve diş derinliği gibi basit kontrollerin yapılması bile yakıt verimliliğinizi yükseltecek ve yakıt tüketiminizi azaltacaktır.
 </p>
</div>


Kaynak: [www.aksiyon.com.tr](http://www.aksiyon.com.tr:80/diraksiyon/yakit-tasarrufunun-sihirsiz-formulu_533555), [web.archive.org (arşiv bağlantısı)](http://web.archive.org/web/20160304065839/http://www.aksiyon.com.tr:80/diraksiyon/yakit-tasarrufunun-sihirsiz-formulu_533555)
