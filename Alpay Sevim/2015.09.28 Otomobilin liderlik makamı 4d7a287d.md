# Otomobilin liderlik makamı

*Alpay Sevim 2015.09.28*

<div class="pNewsDetailMainContent" itemprop="articleBody">
 <p>
  <img alt="" src="http://web.archive.org/web/20151004065818im_/http://medya.aksiyon.com.tr//aksiyon/2015/09/28/571696.jpg "/>
  1886’da ilk otomobili üreten Karl Benz ve arkadaşları, yıllık 130 milyar Euro ciroya ulaşıp 285 bin çalışanı olacak bir markanın ilk taşlarını döşediklerini nereden bileceklerdi? Bugün makam aracı ve otomobil denince akla ilk onların markası geliyor.
 </p>
 <p>
  Yaklaşık 120 yıl önce Daimler, kurduğu atölyede, arkadaşı Otto ile icat ettiği içten yanmalı motoru geliştirdi ve otomobillerde kullanılabileceğini ortaya koydu. Fakat motorlarda hâlâ yakıt olarak hava gazı kullanılıyordu. Daimler, havayı sıvı yakıt içerisine iterek yakıtı zerrelerine ayırıp bu zerreleri de ateşlemeden önce sıcak boru temas ettirerek buhar hâline getirmeye çalıştı. Sonunda Daimler bu iki prensibi birleştirerek arkadaşı Wilhelm Maybach ile birlikte bugünkü modern karbüratörlerin esasını teşkil eden ilk şamandıralı karbüratörü yaptı. 1885’te Alman mühendis Karl Benz, Daimler’in motoruna kendi bulduğu ilk elektrikli ateşleme sistemini de ekleyerek ticari yönden daha elverişli içten yanmalı motoru üretti. 9 Ocak 1886’da Mannheim’lı fabrikatör Karl Benz, Berlin’deki İmparatorluk Patent Bürosu’na başvurarak “Gaz motoruyla hareket eden araç” için patent hakkını aldı. Bu araç dünyanın ilk otomobiliydi.
 </p>
 <p>
  Avusturyalı tüccar Emil Jellinek, Daimler fabrikasını ziyaret ederek bir otomobil satın aldı. Uluslararası finans dünyası ve aristokrasi ile iyi ilişkiler içinde olan Jellinek, bu otomobille Fransız Rivierasında büyük ilgi topladı. Daha sonra Jellinek, 1899’da 23 beygir gücünde motorla donatılmış bir Daimler yarış otomobiline büyük kızı Mercedes’in adını vererek Nice’te bir yarışa katıldı ve birinci oldu. Otomobil tutkunları arasında Mercedes adı gittikçe meşhur olmasına karşın Jellinek başlangıçta bu adı bir marka olarak değil, sadece aracının adı olarak kullandı. Aynı zamanda Mercedes, İspanyolca bir kadın adıydı ve ‘hayırlı olay’ anlamına geliyordu.
 </p>
 <p>
  Nisan 1900’de DMG ve Jellinek, Daimler otomobillerinin ve motorlarının satışı ve dağıtımı için bir anlaşma yaptı. “Daimler-Mercedes” adlı yeni bir motorun geliştirilmesi kararı alındığında Jellinek’in yarışlarda kullandığı ad, aynı zamanda bir ürün adı oldu. Mercedes adı 23 Haziran 1902’de tescil edilip 26 Eylül’de ticari marka oldu. Bu tarih, küresel başarılara imza atan Mercedes-Benz markasının doğuşunun ve günümüzün otomotiv sektörünün ilk kilometre taşı oldu. Şirket, 1886’dan beri, 80 binin üzerinde patentli uygulaması ile dünyanın en prestijli otomobillerini üretmeye devam ediyor.
 </p>
 <p>
  <strong>
   Motorlu faytondan otomobile geçiş:
  </strong>
  2014’te 130 milyar Euro ciro yapan Mercedes-Benz, günümüzde binek otomobilleri, hafif ticari araçları, otobüsleri ve kamyonları içeren geniş ürün portföyü ile birçok araç türünü bünyesinde barındırıyor. İlk otobüs ve ilk kamyonla birlikte, şirketin en önemli yenilikleri arasında Şubat 1900’de piyasaya sürülen 35 hp’lik güce sahip Mercedes’in ilk modern otomobili var. O dönemde, tüm modern otomobillerin prototipi olan bu Mercedes, ‘motorlu fayton’dan günümüzde kullanılan motorlu taşıtlara geçişi sağladı.
 </p>
 <p>
  <img alt="" src="http://web.archive.org/web/20151004065818im_/http://medya.aksiyon.com.tr//aksiyon/2015/09/28/571693.jpg "/>
 </p>
 <p>
  <strong>
   Motor ve şasi teknolojisinde öncü:
  </strong>
  Mercedes-Benz, yüksek devirli benzinli motor kavramının öncüsü de oldu. 1898’de piyasaya sürülen Daimler 8 hp “Phaeton”, dört-silindirli motor kullanılan ilk karayolu taşıtıdır. 1923’te Benz, ilk dizel motorlu kamyonu satışa sundu. 1936’da ise binek otomobillerde dizel motor kullanılmaya başladı. 1931’de “Mercedes 170” modeli dört tekerlekte bağımsız süspansiyona sahip olan ilk seri üretim binek araç oldu. Böylece asfalt gürültüsü ve titreşim azaldı, yolculuklarda keyif ve konfor dönemi başladı.
 </p>
 <p>
  <strong>
   Tasarımda gelenek ve gelecek:
  </strong>
  Mercedes-Benz’in birçok modeli otomobil dünyasında tasarıma yön vermiştir. Bir tasarım ikonu olarak tanımlanan 300 SL ‘martı-kanat’ kendi sınıfındaki otomobiller arasında ‘safkan’ olarak değerlendiriliyor. Günümüzde de hayallerdeki otomobil olarak değerlendirilen 300 SL, 1999’da uluslararası bir jüri tarafından “yüzyılın spor otomobili” seçildi.
 </p>
 <p>
  <img alt="" src="http://web.archive.org/web/20151004065818im_/http://medya.aksiyon.com.tr//aksiyon/2015/09/28/571694.jpg "/>
 </p>
 <p>
  <strong>
   Sürekli daha çevreci motorlar:
  </strong>
  2006’dan beri E-, S-, GL-, R- ve M-Serisi otomobil modellerinde kullanılan Merce-des-Benz BlueTEC teknolojisi, ilk defa 2005’te Mercedes kamyonları ile piyasaya sürüldü. Mercedes-Benz’in alternatif yakıt teknolojileri üzerindeki çalışmaları da çok eski. 1906’da, Mercedes ilk defa binek araçları, kamyonları, otobüsleri ve itfaiye araçlarını pilli-elektrikli veya hibrit sürüş teknolojileri ile donattı. Mercedes-Benz, geliştirilmiş lityum-iyon pil teknolojisini kullanan ilk seri üretim hibrit aracı olan S 400 HYBRID lüks sedan modelini 2009’da satışa sundu. Bundan kısa bir süre sonra, elektrikli A-Serisi E-CELL, Vito, yakıt hücresi ile çalışan B-Serisi F-CELL ve elektrikli smart fortwo’yu tanıtan şirket, emisyonsuz hareketlilik teknolojilerinde devrim niteliğinde bir gelişme sağladı.
 </p>
 <p>
  <strong>
   Güvenliğe büyük yatırım:
  </strong>
  Mercedes’in güvenlik uzmanları, 70 yıldır sistematik olarak kaza nedenlerinin araştırılması, sonuçlarının azaltılması ve kazaların nasıl engellenebileceği üzerinde çalışıyor. Mercedes-Benz kazaların oluşumlarını tamamen engellemeye veya kazaların ağırlığını azaltmaya yönelik çok sayıda sistem geliştirdi. Bunlardan elektronik kontrollü ABS ve ESP tasarımları kaza sayılarının azaltılmasında kayda değer katkılar sağladı. Bu güvenlik sistemleri, günümüzde hemen hemen tüm otomobillerde standart hâle geldi. Mercedes-Benz, aktif ve pasif güvenlik önlemlerini bir araya getiren ve yolcular için koruma derecesini daha da ileri noktalara taşıyan ilk otomobil üreticisi. Bu kapsamda 2002’de PRE-SAFE sistemini dünyaya tanıtan Mercedes-Benz, otomotiv güvenliği tarihinde yeni bir sayfa açtı.
 </p>
 <p>
  <img alt="" src="http://web.archive.org/web/20151004065818im_/http://medya.aksiyon.com.tr//aksiyon/2015/09/28/571695.jpg "/>
 </p>
 <p>
  <strong>
   Makam aracı denince…:
  </strong>
  Mercedes, bugün ülkemizde ve dünyada makam aracı ve lüks otomobil denince akla ilk gelen marka olmasına rağmen otobüs, kamyon ve askerî araç üretiminde de lider. Ülkemizde satılan en ucuz otomobili 100 bin TL’den başlayan markanın 1 milyon 700 yüz bin TL’ye varan modelleri, milyonların hayallerini süslemeye devam ediyor.
 </p>
</div>


Kaynak: [www.aksiyon.com.tr](http://www.aksiyon.com.tr:80/dosyalar/otomobilin-liderlik-makami_552400), [web.archive.org (arşiv bağlantısı)](http://web.archive.org/web/20151004065818/http://www.aksiyon.com.tr:80/dosyalar/otomobilin-liderlik-makami_552400)
