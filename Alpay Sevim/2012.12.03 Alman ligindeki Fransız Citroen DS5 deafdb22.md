# Alman ligindeki Fransız: Citroen DS5

*Alpay Sevim 2012.12.03*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Süspansiyon konforu biraz zayıf ve ikinci elde değer kaybı daha fazla olsa da DS5’i kullanırken kendinizi çok mutlu hissedeceğinize şüphe yok.
  </font>
 </div>
 <div id="newsText">
  <font class="detail-text">
   <p>
    Dsınıfında güzel bir araç almak istediğinizde birkaç yıl öncesine kadar pek alternatifiniz olmazdı. Günümüzde seçenekler o kadar arttı ki artık markalar güvenli, sağlam, prestijli ve ekonomik araçlarına daha farklı özellikler ve çekicilik katmak için çok daha fazla yarışmak zorunda. Bu arayışların bir ürünü olan Citroen DS5’i sizler için İstanbul’da ve Tekirdağ’ın savaştan çıkmış gibi bozuk şehir içi yollarında test ettik.
   </p>
   <p>
    Citroen’in bildik modellerinin yanında son yıllarda boy gösteren DS serisini tanımayanlara hatırlatalım. Citroen’in ilk DS (Dees) modeli, 1955’te yollara çıktı ve 1975’e kadar 1 buçuk milyon adet satıldı. 2010’da Citroen, DS efsanesini yeniden tasarladı ve DS3’ü satışa sundu. 2011’de DS4 yollara çıktı ve son olarak şıklığın yeni tanımı olan DS5 pazara sunuldu. 2012’de markanın global satışlarının yüzde 15’i DS modellerinden oluşuyor.
   </p>
   <p>
    Citroen DS5’te, zarif bir beyefendi şıklığının yanında şehirli ve sportif bir hava da var. Araç iri bir hatchback veya bir crossover gibi görünüyor ama camların arka kısma doğru daralan yapısı sayesinde bir coupenin sportifliğine de sahip. Citroen DS5, VW Passat sedan ile VW CC veya Opel Insignia ile Audi A4 arasında konumlandırılırken diğer DS modellerinde olduğu gibi yüksek bir tasarım gücü kullanarak doğrudan duygulara hitap ediyor. Aracın uzunluğu 4530, genişliği 1850, yüksekliği ise 1508 mm. 2727 mm dingil mesafesi bulunan Citroen DS5’in içi gerçekten çok sıra dışı ve yeterli bir yaşam alanı sunuyor. DS3 ve DS4 gibi modeller Citroen C3 ve C4 ile platform kardeşiyken; DS5 ise Citroen C5 ile değil, Peugeot 3008 ve Citroen C4 Picasso ile kardeş. Uzunluğu C5’ten 249 mm kısa olan DS5’te, önde MacPherson, arkada ise torsiyon çubuklu süspansiyon sistemi kullanılmış. Çok noktadan bağlantılı arka süspansiyon kullanan rakiplerine göre bozuk yollarda konforu daha düşük olsa da DS5 diğer ayrıntıları ile bunu unutturmayı başarıyor.
   </p>
   <p>
    <strong>
     Tasarımın çekiciliği pratikliği yeniyor
    </strong>
   </p>
   <p>
    Citroen DS5, orijinal, şaşırtıcı ve akıcı çizgilere sahip. DS5’in dış tasarımındaki çift krom egzoz boruları, önde krom ve parlak siyah kaplamalar, geniş elmas uçlu alaşım jantlar aracın zarafetini ve sıra dışılığını vurguluyor. Bol miktarda kullanılan parlak siyah kaplamalar ve krom görünümlü kısımlar sayesinde çok zengin bir havası olan DS5, yolculuk yaparken birçok üst sınıf araçtan daha fazla ilgi topluyor. Dışarıda son derece modern ve ilgi çekici bir dış tasarımı bulunan Citroen DS5’in iç mekânı da premium bir aracın hakkını verecek kalitede malzeme ve işçiliğe sahip. Zengin donanımıyla üst düzey konfor ve güvenlik sunan DS5, büyük ve spor araçlardaki gibi alt kısmı düz bir direksiyon simidine sahip. Kokpit benzeri kumanda elemanları sayesinde DS5 sürücüsü kendini bir jet uçağında zannedebilir. Kokpit görünümü veren tuşların çoğu camlar ve sunroof gibi basit işlevler için olsalar bile bu araca çok yakışmışlar ve kullanımları çok büyük bir keyif veriyor. DS5’in şık ve rahat koltukları sizi sararken, Denon ses sistemi kaliteli bir müzik sisteminin bir araca ne kadar katkı sağlayabileceğini gösteriyor.
   </p>
   <p>
    DS5, elektrikli ayarlanan koltukları, geri görüş kamerası da içeren 7 inç boyutundaki navigasyon ve multimedya ekranı ile yolcularına maksimum konfor sunuyor. DS5’in üç parçalı cam tavanının her bölümü ayrı olarak açılıp kapanabilirken iç mekân ferahlığını da artırıyor. Alüminyum ve deri kombinasyonları ile oluşturulmuş iç mekânda işçilik kusuru bulmak zor. Kullanılan malzemelerin kalitesi üst düzeyde. Bu kadar özelliğin üzerine arka koltuklardaki diz ve baş mesafesinin görece azlığı veya torpido gözünün küçük ve ulaşılması zor olması aracı kullanırken hiç önemsenmeyecek küçük ayrıntılar olarak kalıyor.
   </p>
   <p>
    <strong>
     Teknoloji sürücüye pek iş bırakmıyor
    </strong>
   </p>
   <p>
    Citroen DS5’te akıllı far sistemi, kapı aynasına yerleştirilen kamerası ile ortam ışığı ve trafik şartlarına uygun olarak farları açıp kapatıyor. Şerit ihlali yaptığınız durumlarda DS5 bunu algılayarak sürücü koltuğuna titreşim uyguluyor ve uyuklamanın önüne geçiyor. Hız, vites, sıcaklık ve devir gibi bilgileri ön cama yansıtan head-up display özelliği ile gözünüzü yoldan ayırmanız gerekmiyor. Ön sis farları virajlara daha girmeden direksiyon hareketi ile 75 dereceye varan açılarda sağa-sola dönerek yolunuzu erkenden aydınlatıyor. DS5 anahtarsız giriş fonksiyonu ile sizi tanıyor ve kapı koluna dokunmanızla kapılarını açıyor. Aracı çalıştırmak için de anahtara ihtiyacınız yok. Start düğmesine bastığınızda yola çıkmaya hazırsınız. Önde ve arkada çok hassas olarak çalışan park sensörleri dar alanlardaki her türlü manevrayı çok kolaylaştırıyor.
   </p>
   <p>
    <strong>
     Performans ve ekonomi bir arada
    </strong>
   </p>
   <p>
    Citroen DS5 ülkemizde biri benzinli diğeri dizel olan iki motor seçeneği sunuyor. Test ettiğimiz 1.6 e-HDi 115 HP DSPORT; dizel motoru, otomatik şanzımanı ve düşük yakıt tüketimiyle öne çıkıyor. 115 HP güç ve 285 Nm’ye ulaşan torkuyla araç sportif değil ama kesinlikle dinamik ve akıcı bir sürüş vadediyor. İstanbul içerisinde ve çevre yollarında yaptığımız testlerde ortalama 6,4 lt/100 km motorin tükettik. Dikkatli kullanım ile bu değeri 5,5 litreye düşürebilirsiniz. Citroen DS5’te 6 ileri tek kavramalı yarı otomatik şanzıman kullanılıyor. Genel anlamda başarılı olan bu sistem dik yokuşlarda çok başarılı tercihler yaparken bazen az eğimli yollarda doğru vitesi birkaç denemede bulabiliyor. Turbo dizel motorunun sesi kabin içerisinde duyulmayan DS5, sert süspansiyonu ve geniş ön ve arka iz mesafeleri sayesinde başarılı bir yol tutuşa sahip. Fren hissi gayet başarılı olan Citroen DS5, ülkemizde sadece DSPORT adlı donanımla satılıyor.
   </p>
   <p>
    Sıradan bir model olmadığı için yollarda sık göremeyeceğimiz Citroen DS5 farklı tasarıma, zengin donanıma ve çok kaliteli bir iç mekâna sahip. Aile otomobili özellikleri ile birlikte sizi ilgi mıknatısı yapacak bir otomobil istiyorsanız, herkesin kullandığı ve bolca muadili olan otomobillerden sıkıldıysanız, Citroen DS5’i mutlaka inceleyin. Süspansiyon konforu biraz zayıf ve ikinci elde değer kaybı daha fazla olsa da DS5’i kullanırken kendinizi çok mutlu hissedeceğinize hiç şüphe yok.
   </p>
   <p>
    <img alt="" height="220" src="http://web.archive.org/web/20131217071934im_/http://medya.aksiyon.com.tr/aksiyon/2012/12/03/ds5.png"/>
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-34252-alman-ligindeki-fransiz-citroen-ds5.html), [web.archive.org (arşiv bağlantısı)](http://web.archive.org/web/20131217071934/http://www.aksiyon.com.tr:80/aksiyon/haber-34252-alman-ligindeki-fransiz-citroen-ds5.html)
