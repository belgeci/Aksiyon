# İkinci elin ekonomi şampiyonları

*Alpay Sevim 2015.03.16*

<div class="pNewsDetailMainContent" itemprop="articleBody">
 <p>
  Yeni bir otomobilde yaşayacağınız değer kaybı uykularınızı kaçırabilir. İkinci el alternatifleri de birçok modelde el yakıyor. Alırken ve kullanırken ekonomik araç arayanların önyargıdan kurtulması ve pazara daha dikkatli bakması gerekiyor.
 </p>
 <p>
  Ülkemiz şartlarında yeni bir otomobilde yaşayacağınız değer kaybı ilk yıl yüzde 15, ikinci yıl yüzde 25, beş yıl ve 100 bin km sonrası yüzde 50’ye ulaşıyor. Ek olarak otomobilin garanti süresi içerisinde yetkili servise götürülme zorunluluğu ve yüksek vergiler birçok durumda kullanılmış otomobilleri daha cazip kılıyor. Tercihinizi ikinci el bir otomobilden yana kullanırsanız değer kaybınız ve kilometre maliyetiniz minimuma iner. 2-3 yaşında bir araçta bile on binlerce lira tasarrufla yola çıkabilirsiniz.
 </p>
 <p>
  Yeni teknolojiler sayesinde kaliteleri artan otomobiller yüz binlerce kilometre süresince bakımlarının düzenli yapılması şartıyla sorunsuz hizmet verebilirler. Ülkemizde ikinci el fiyatlarına baktığımızda pazara önce giren ve marka değerleri yüksek modellerin daha az değer kaybettiğini görüyoruz. Tedarik ve talebin dengelenemediği durumlarda bazı otomobillerin 5-10 bin km kullanılmış modelleri yenilerinden daha pahalıya satılabiliyor. Bizim konumuz ikinci elin aranan modelleri değil, ekonomik bir biçimde güvenlik ve konfordan ödün vermeden kullanılabilecek seçenekler. Önceliğiniz imaj değil seyahatse, önereceğimiz bu modelleri incelemenizde fayda var.
 </p>
 <p>
  <strong>
   Fiat Linea:
  </strong>
  Yıllardır ülkemizde en çok satan otomobil listelerinin ilk sıralarında. Ekonomik dizel motoru ve geniş iç hacmi ile Türk tüketicisinin cebine ve kalbine aynı anda hitap etmeyi başarıyor. İkinci elde envai çeşit alternatifi olan Linea, şirketlerin ve kiralama firmalarının da favori modellerinden. Bu nedenle tercihi yaparken aracın servis ve bakım geçmişini iyi incelemek gerekiyor. Sürüşüyle ilgili bazı eleştiriler yapılan model yüksek hızlara çıkılmadığı sürece konforlu ve ortalama bir sürüş vadediyor.
 </p>
 <p>
  <strong>
   Kia Cee’d ve Hyundai i30:
  </strong>
  Koreli ikizler, Hatchback ve Station Wagon karoserleri ile C sınıfının en geniş iç hacme sahip modelleridir. Araçlar Almanya’da tasarlanıp Avrupa’da üretiliyor. Yol tutuş, ekonomi, sağlamlık ve güvenlik özellikleri açısından Avrupalı rakiplerinden hiçbir eksikleri yok. C sınıfında, iri yapılı kişilerin içinde rahat edebildiği çok az modellerden biridir. Dizel motorları sorunsuz, performanslı ve ekonomiktir. İkizlerin Avrupa’da birçok ödülü var ve çok büyük satış başarılarına imza attılar. En büyük avantajları sorun yaşandığında hakkını veren 5 yıl/150.000 km boyunca içinizi rahatlatacak geniş kapsamlı garantileri. 2010 sonrası makyajlı kasa, dizel motor, manuel şanzıman en avantajlı seçimdir.
 </p>
 <p>
  <strong>
   Citroen C4:
  </strong>
  Piyasada çok tutulan rakiplerinden ucuz ve her türlü donanımın düşük maliyetle sunulduğu bir model. Peugeot, Ford, Citroen, Volvo ve Mazda’da kullanılan 1.6 litrelik dizel motoru tutumluluk ve performans uzmanıdır. İkinci elde bulduğunuz temiz bir C4’ü uzun yıllar sorunsuz olarak kullanabilirsiniz. ABS ve iki hava yastıklı B sınıfı bir otomobil fiyatına uzay mekiği gibi bir C4’ü tercih edenler genelde mühendisler ve muhasebeciler oluyor.
 </p>
 <p>
  <strong>
   Kia Venga ve Hyundai iX20:
  </strong>
  <br>
   Uygun fiyatlı, geniş, ferah ve performanslı bir MPV arıyorsanız ilk bakmanız gereken modellerdir. İkinci elde çok uygun fiyatlarla her şeyiyle dolu dolu ve kaliteli seçenekler olarak karşımıza çıkıyor. 128 hp dizel motor, otomatik vites, cam tavan ve birçok güvenlik ve konfor donanımının bulunduğu bu aracı düşük bütçelerle yıllarca sorunsuz kullanabilirsiniz.
  </br>
 </p>
 <p>
  <strong>
   Seat Leon:
  </strong>
  Avrupalı otomobil markaları içerisinde en mütevazısı İspanyol Seat. Markanın Leon modeli sunduğu donanım ve diğer özellikler karşılığında en mütevazı bütçeye ihtiyaç duyanı. Diğer modellerin otomatik şanzımanlarından çok daha başarılı olan DSG ise en büyük avantajı. İkinci elde modifiye edilmemiş, temiz bir Leon bulursanız yıllarca sorunsuz kullanabilirsiniz. Spor görünümü nedeniyle modifiyeci gençlerin de çok sevdiği bir araç olduğundan kaza durumuna dikkat etmenizi tavsiye ediyoruz. TDI veya TSI motorları daha verimlidir.
 </p>
 <p>
  <strong>
   Peugeot 308:
  </strong>
  Citroen C4 ile aynı platformda üretilen 308, Peugeot’nun 100 yılı aşkın otomobil tecrübesinin ürünü. Geniş ve ferah kabini, oldukça keskin hatlara sahip dış tasarımı ve piyasada birçok otomobilin yıllardır sorunsuzca kullandığı dizel motoru ile her yönden başarılı bir otomobildir. Rakipleri içerisinde en iyi donanımları uygun fiyatlara sunan 308 ile keyif alabileceğiniz şık bir otomobile de sahip olabilirsiniz. 307 modelinin arıza anlamındaki kötü ününün etkisi ile 308 modelleri pazarda hak ettiklerinden daha düşük fiyatlarla satılırlar. Temiz bir 308 ile ruhu ve karakteri olan bir araca binmenin keyfini uygun fiyatlarla yaşayabilirsiniz. Tavsiyemiz dizel motor.
 </p>
 <p>
  <strong>
   OPEL İNSİGNİA:
  </strong>
  D sınıfı otomobiller içerisinde fiyatına göre en yüksek donanımı ve en iyi sürüş keyfini sunan otomobil. Avrupa ülkelerinde sorunsuzluğu ve sağlamlığı nedeniyle ikinci elin en çok tavsiye edilen ve ödüller alan modeli. ‘O’ km B sınıfı bir otomobil fiyatına tüm konfor ve güvenlik donanımlarını içeren, sağlam, konforlu ve iyi bir yol tutuş da vaat ediyor. Tavsiyemiz 1.4 benzinli motor. Bu motorun ekonomik karakteri LPG ile birleştiğinde içinden inmek isteyemeyeceğiniz bir aracınız olabilir.
 </p>
 <p>
  <strong>
   Hyundai i20:
  </strong>
  Ülkemizde üretilen model geçen aylarda yeni jenerasyonuna kavuştu. B sınıfı otomobiller içinde iç hacmi en geniş seçenektir. Ekonomik motoru, ferahlığı, yüksek donanımı ve sorunsuzluğuyla son yılların çok satan modellerinden biri. Yerli üretim olmasının avantajını servis ağında, yedek parça fiyatlarında ve oturmuş imajında görebilirsiniz. Geniş kapsamlı 5 yıl garantisi ikinci elde cazibesini artırıyor. 1.2 benzinli ve 1.4 litre dizel motorlu manuel araçlar daha tasarruflu oldukları için ikinci elde öncelikli tavsiyemizdir.
 </p>
</div>


Kaynak: [www.aksiyon.com.tr](http://www.aksiyon.com.tr/ust-manset/ikinci-elin-ekonomi-sampiyonlari_550185), [web.archive.org (arşiv bağlantısı)](http://web.archive.org/web/20150707045926/http://www.aksiyon.com.tr/ust-manset/ikinci-elin-ekonomi-sampiyonlari_550185)
