# 14 litre yakıtla devr-i âlem

*Alpay Sevim 2013.06.03*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Shell Eco-marathon her sene Avrupa, Amerika ve Asya kıtalarında, öğrenciler arasında yapılıyor. Etkinlikte tüm dünyadan enerji üzerine çalışan katılımcılar bir araya geliyor. Amaç, artan küresel enerji talebinin getirdiği zorluklara, sürdürülebilir ve yeni çözümler bulmak.
  </font>
 </div>
 <div id="newsText">
  <font class="detail-text">
   <p>
    Bu yıl 15-19 Mayıs 2013 tarihleri arasında Rotterdam’da (Hollanda) 29’uncusu düzenlenen Shell Eco-marathon’a 24 ülkeden 224 takım katıldı. Türkiye adına 7 şehirden 13 takımın yarıştığı ABD ve Asya’daki örnekleriyle küresel bir etkinlik olarak düzenlenen maratonu sizler için izledik.
   </p>
   <p>
    Amerika ayağı 4-7 Nisan arasında Houston’da yapılmıştı Asya ayağı ise 4-7 Temmuz’da Kuala Lumpur’da. Avrupa’da yapılan yarışmalarda 24 ülkeden 16-25 yaş arasındaki geleceğin mühendisleri ve bilim adamları kendi tasarlayıp ürettikleri araçlarla yarıştılar. Maratonda 1 kWh elektrik ya da 1 litre yakıt ile en uzak mesafeyi kateden takımlar ödüllendiriliyor. Hollandalı Shell’in Rotterdam’da özel olarak hazırlattığı sokak parkurunda yapılan yarışlar ile halka daha yakın olmak hedeflenmiş. Takımlar yarışlara “Prototip” ve “Şehir Konsepti” adlı iki kategoride katıldılar. Geleceğin otomobillerini yansıtan prototipler, yere oldukça yakın ve mermi benzeri tasarıma sahip araçlardan oluşuyordu. Şehir Konsepti otomobilleri ise günlük yaşantımızda kullandığımız otomobillerden biraz daha küçük ve çok hafif modellerden oluşuyor. Yarışlarda araçlar dizel, benzin, LPG, Gas-To-Liquid (gazdan sıvıya/GTL), etanol gibi geleneksel akaryakıtların yanında hidrojen, güneş enerjisi veya elektrik gibi alternatif enerji kaynakları kullanıyorlardı.
   </p>
   <p>
    <strong>
     Tecrübe kazandık
    </strong>
   </p>
   <p>
    Türkiye adına 7 şehirden 13 takım katıldı, demiştik. Şehir konsepti kategorisinin, 30 takımın yarıştığı ‘akü beslemeli elektrik’ sınıfında Sakarya Üniversitesi’nden SAİTEM takımı, 1 kWs enerji ile 139,03 km mesafe katederek yedinci oldu. Aynı kategorideki Yeditepe Üniversitesi’nden Cereyan 7 takımı ise 75,24 km katederek on ikinciliği aldı. Prototip kategorisinde, 36 takımın katıldığı ‘akü beslemeli elektrik’ sınıfında Celal Bayar Üniversitesi’nden EcoMagnesia takımı 206,82 km/kWh derecesiyle 20’nci, Yıldız Teknik Üniversitesi’nden Ae2Project takımı 132,10 km/kWh derecesiyle 25’inci sırada yer aldılar. Sakarya Üniversitesi, Yeditepe Üniversitesi, Celal Bayar Üniversitesi ve Yıldız Teknik Üniversitesi takımları da yarışı başarıyla tamamlayarak sıralamalarda yer aldılar. Yarışma öncesi geçilmesi gereken güvenlik ve hazırlık testlerinin zorluğu göz önüne alındığında bir takımın yarışmaya katılabilmesi bile çok zorken yarışmayı sonuçlandıran öğrencilerimizle çok gurur duyduk. Sanatçı Keremcem Shell FuelSave Yılın Sürücüsü olmak için diğer ülkelerden ünlü marka elçileriyle verimlilik için yarıştı ve Türk takımlarına moral verdi. Şehir Konsepti araç kullanarak yarışan Keremcem, dört yarışmacı içinden üçüncü oldu. Keremcem 17-18 Nisan tarihlerinde, yakıt tasarrufunun önemine ve maratona dikkat çekmek amacıyla Shell FuelSave ile #TasarrufMaratonu isimli proje kapsamında kendi sürdüğü araç ile Ankara- Eskişehir-İstanbul güzergâhını tamamlamıştı.
   </p>
   <p>
    <strong>
     Rekorlar Fransızlardan
    </strong>
   </p>
   <p>
    Yarışlarda 5 rekor kırıldı. Şehir konsepti kategorisinde Fransa’dan Polytech Nantes takımı 1 kWs ile 145,7 kilometre mesafe katederek akü beslemeli elektrik sınıfında yeni bir rekora imza attı. Almanya Offenburg Uygulamalı Bilimler Üniversitesi’nden Schluchtspecht ekibi ise 1 litre yakıt ile 315,4 kilometre yol alarak rekoru geliştirdi. Prototip kategorisinde Fransa’dan SCS Pasquet takımı akü beslemeli elektrik sınıfında 1 kWs ile 1.224,1 km mesafe katederek rekorları alt üst etti. Prototip benzinli araç kategorisinde Microjoule-La Joliverie takımı ise 1 litre yakıtla 2 bin 980 km yol katederek birinci oldu. Bu tüketim değeri ile Fransız takımı 14 litre yakıtla dünyanın çevresini dolaşabilir.
   </p>
   <p>
    Yarışmalar sonunda yapılan ödül töreninde Royal Dutch Shell CEO’su Peter Voser şunları söyledi: “Geleceğin liderleri ve mühendislerinin zekâlarını, yeni fikirlerini eyleme dökmelerini görmek, bizim için her zaman ilham verici olmuştur. Shell Eco-marathon, bu yıl da yeniliklerin ve yaratıcı teknolojilerin sergilendiği bir platform oldu. Yarışlara katılan 3 bin öğrencinin yanı sıra takımları desteklemek ve Shell Enerji Laboratuvarı’nı ziyaret etmek için Rotterdam’a gelen 50 binden fazla ziyaretçinin katılımıyla çok başarılı bir etkinlik gerçekleşti. Bu ölçüde büyük bir kitlenin yenilikler ve enerjinin geleceği etrafında şekillenen etkinliklerden zevk alması bence oldukça umut verici bir gelişmedir.”
   </p>
   <p>
    Türk takımlarını son hazırlıklarını yaparken tek tek ziyaret ettik. Tüm takımların ortak düşüncesi yakalanan bu yenilik atmosferine biraz olsun katkıda bulunabilmekti. Yarışan takımlarımız ve kategorileri ise şöyle:
   </p>
   <p>
    Anadolu Üniversitesi (Hidrojen), Ankara Üniversitesi (Hidrojen), Boğaziçi Üniversitesi (Hidrojen), Celal Bayar Üniversitesi (Elektrik), Gediz Üniversitesi (Benzin), Erciyes Üniversitesi (Hidrojen), Hacettepe Üniversitesi (Hidrojen), Hitit Üniversitesi (Hidrojen), İstanbul Teknik Üniversitesi (Güneş enerjisi ve elektrik), Sakarya Üniversitesi (Elektrik), Şişli Terakki Lisesi (Elektrik), Yeditepe Üniversitesi (Güneş enerjisi ve elektrik), Yıldız Teknik Üniversitesi (Güneş enerjisi ve elektrik).
   </p>
   <p>
    Ülkemizin her yanından lise ve üniversite düzeyinde ve birçok farklı kategoride yarışan takımlarımızın tamamını kutluyoruz.
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://aksiyon.com.tr/aksiyon/haber-35690-14-litre-yakitla-devr-i-%C3%A2lem.html), [web.archive.org (arşiv bağlantısı)](http://web.archive.org/web/20130907064747/http://aksiyon.com.tr/aksiyon/haber-35690-14-litre-yakitla-devr-i-%C3%A2lem.html)
