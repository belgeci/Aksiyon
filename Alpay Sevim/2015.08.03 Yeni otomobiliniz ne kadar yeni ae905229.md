# Yeni otomobiliniz ne kadar yeni?

*Alpay Sevim 2015.08.03*

<div class="pNewsDetailMainContent ctx_content" itemprop="articleBody">
 <p>
  İlk sizin biniyor olmanız, arabanızın aslında yeni olduğunu ispatlamaz. Sürekli güncellenen modeller ve pazara ilk defa sunulan otomobiller arasında kafası karışanlara birkaç önerimiz var.
 </p>
 <p>
  Otomobil satışları her yılın son aylarında artış gösterir. Kullanıcılar model yılı değişmesine yakın yapılan cazip indirimlerle, şirketler vergi sebebiyle otomobil alımlarını son aylara geciktirirler. Yıl içerisinde yapılan satışların yüzde ellisinin son üç ayda gerçekleşmesi çok sık yaşanır. Bu yoğunluk ve talep içerisinde bazen tüketiciler istedikleri değil bulduğu otomobili almak zorunda da kalabiliyorlar. Aldığınız yeni otomobili ilk defa siz kullanıyor olabilirsiniz ama bu aracınızın gerçekten yeni olduğunu göstermez.
 </p>
 <p>
  Bir otomobil modelinin güncel kalma ömrü ortalama 7-8 yıldır. Sonrasında araç ya üretimden kalkar ve yerine yeni bir model gelir ya da aynı model güncellenmiş bir tasarım ve birçok yeni özellik ile pazara sunulur. 7-8 yıllık sürenin ortalarında ise tüm modeller hafif bir makyaj operasyonu geçirirler. Makyajlar köklü değişiklikler olmayıp genelde ön ve arka far ve tamponlarında yapılan değişiklikler ile kokpite eklenen ilave birkaç özellik ve beğenilmeyen yönlerin düzeltilmesini içerir.
 </p>
 <p>
  Yeni bir otomobil tercihi yaparken modelin kaç yıldır yollarda olduğunu, ne zaman makyajlanacağını veya yenileneceğini göz önünde bulundurmazsınız kısa bir süre sonra modası geçmiş bir otomobille başbaşa kalabilirsiniz. Yeni çıkan bir modeli tercih ederek 7-8 yıl güncel ve son teknolojiyi kullanmak veya 6 sene önce tasarlanmış ve güncel rakiplerinin gerisinde kalan bir araçla gezerken çevredeki yeni modellere göz ucuyla bakmak arasında kalabilirsiniz. Bunu engellemek için internette özellikle de Wikipedia’da yapacağınız kısa bir araştırma size çok yardımcı olabilir. Biz de size yardımcı olmak için yılın son aylarında pazara sunulacak, uzun yıllar güncel kalacak ve ülkemizde çok satılacağını düşündüğümüz birkaç modeli sizlere sunuyoruz.
 </p>
 <p>
  <strong>
   Opel Astra
  </strong>
 </p>
 <p>
  Yeni Opel Astra kilo vermiş. Opel’in lokomotif modeli Astra’nın yeni yüzü ilk olarak Frankfurt Otomobil Fuarı’nda sergilendi. Monza konseptinin izlerini taşıyor. Yeni Astra’nın en belirgin özelliği önceki jenerasyona göre 200 kilogram hafiflemesi. Otomobilde; yansıma yapmadan uzun farlarla sürüş olanağı sağlayan yeni nesil LED matrix far, 8 inçlik dokunmatik ekran, araç içi Wi-Fi, akıllı telefon bağlantı kolaylığı, otomatik park sistemi bulunuyor. Yeni Astra, 95 beygirden 200 beygire kadar farklı benzinli ve dizel motor seçenekleri ile satılacak.  Opel’in 95 beygir güç üreten 1.6 litre CDTI dizel motor ve 105 beygirlik 1.0 litre üç silindirli ECOTEC benzinli motorları ilk kez yeni Astra modelinde sunuluyor.
 </p>
 <p>
  <strong>
   Skoda Superb
  </strong>
 </p>
 <p>
  Yeni Superb daha da büyümüş. Skoda’nın amiral gemisi Superb, yeni yüzü ve yüksek teknolojik donanım seviyesiyle Ağustos’ta satışta olacak. 4861 mm uzunluğa sahip olan araç eski Superb’e oranla 28 mm daha uzun ve 6 mm daha yüksek. Yeni Superb, 1864 mm ile sınıfının “en geniş” otomobili unvanına sahip. 980 mm baş mesafesi ve 157 mm diz mesafesine sahip Superb, arka koltukta yolculuk yapacak kişiler için segmentinin en geniş alanını sunuyor. Araç ilk etapta 125 ve 150 beygirlik 1.4 litre TSI benzinli motorlara sahip olacak. 1.6 litre dizel motor ve DSG otomatik vites seçeneğine sahip Superb ekim ayından itibaren satışa çıkacak.
 </p>
 <p>
  <strong>
   Fiat Ege
  </strong>
 </p>
 <p>
  Fiat Ege liderliğe hazırlanıyor Tofaş’ın 520 milyon dolar yatırımla Bursa fabrikasında üretmeye başlayacağı Fiat’ın yeni kompakt sedanı, ‘Aegea’ (Ege) proje ismiyle ilk kez İstanbul Autoshow 2015’te tanıtıldı. Fiat Chrysler Automobiles (FCA) stil merkezi ve Tofaş Ar-Ge’siyle birlikte tasarlanan otomobil, Kasım’dan itibaren Türkiye yollarına çıkacak. Aegea, 40’tan fazla ülkeye ihraç edilecek. Kaslı görünüme sahip motor kaputu, ön ızgara, krom kaplı detaylar ve keskin çizgiler Aegea’nın öne çıkan tasarım özellikleri. 4.5 metrelik uzunluğa, 178 cm genişliğe ve 264 cm aks mesafesine sahip 5 kişilik aracın 510 litreyi aşan bagaj hacmi var. Aracın kaputu altında 95 ile 120 beygir arasında güce sahip hem manuel hem de otomatik şanzımanla tercih edilebilecek iki Multijet II turbo dizel ve iki benzinli motor görev yapacak.
 </p>
 <p>
  <strong>
   Ford Mustang
  </strong>
 </p>
 <p>
  Ford Mustang heyecan uyandırıyor Amerikan efsanesi Mustang 51 yıllık tarihinde ilk kez Avrupalı tüketicilerle buluşacak. Yeni Mustang, ağustos’ta satışı sunulacak. Coupe ve cabrio versiyonları olan Mustang, 317 beygir gücünde 2.3 litre ve 421 beygirlik 5.0 litre motor seçenekleriyle satılacak. 2.3 lt motorlu Mustang’in fiyatı yaklaşık 140 bin dolardan başlayacağı için spor otomobil tutkunlarında heyecanlı bir bekleyiş hâkim. Ford Otosan, şimdiden büyük ilgi gören Mustang’ten 40 sipariş aldı. İkonik at figürlü logosuyla öne çıkan araçtan tüm dünyada bugüne kadar 9 milyon adetten fazla satıldığını ekleyelim.
 </p>
 <p>
  <strong>
   Hyundai Tucson
  </strong>
 </p>
 <p>
  Hyundai Tucson geri dönüyor. Hyundai yeni crossover modeli Tucson’u Ağustos ayında piyasaya sunacak. Markanın yeni tasarım kimliğini ortaya koyan araçta; LED farlar, altıgen ızgara, geniş hava girişli ön tampon ve dinamik hatlar ön plana çıkıyor. Yeni Tucson’da 177 beygir güç üreten 1.6 litre hacimli benzinli motor yer alacak. Yeni SUv hem dört tekerlekten çekişli olacak hem de 7 ileri çift kavramalı DCT şanzımanla donatılacak.
 </p>
 <p>
  <strong>
   Porsche Macan
  </strong>
 </p>
 <p>
  Porsche Macan vergiyi düşürdü. Ülkemizde en çok satan Porsche modeli Cayenne’in kardeşi Macan, yüksek vergi dilimine giren 3.0 litrelik motoruna rağmen başarılı satış grafiği elde etti. Porsche tutkunlarının beklediği vergi avantajlı 2.0 litre motorlu Macan’ın ilk siparişleri de İstanbul Autoshow Fuarı’nda alındı. Ağustostan itibaren hem siparişler teslim edilecek hem de showroomlarda satışına başlanacak. Macan ailesinin yeni üyesinde 237 beygir güç üreten ve 350 Nm tork üreten dört silindirli benzinli motor yer alıyor.
 </p>
</div>


Kaynak: [www.aksiyon.com.tr](http://www.aksiyon.com.tr:80/7-vites/yeni-otomobiliniz-ne-kadar-yeni_551847), [web.archive.org (arşiv bağlantısı)](http://web.archive.org/web/20151020020051/http://www.aksiyon.com.tr:80/7-vites/yeni-otomobiliniz-ne-kadar-yeni_551847)
