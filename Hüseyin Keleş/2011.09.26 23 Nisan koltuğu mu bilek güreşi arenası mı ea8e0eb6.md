# 23 Nisan koltuğu mu, bilek güreşi arenası mı?

*Hüseyin Keleş 2011.09.26*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   CHP İstanbul İl Başkanlığı koltuğunda oturan isim 15 ayda 4. kez değişti. Son başkan “Orası 23 Nisan koltuğu mu?” sorusuna muhatap kalınca kavganın boyutu ortaya çıktı. Anlaşılan o koltuk, genel başkanlık koltuğu ile doğrudan bağlantılı!
  </font>
 </div>
 <div id="newsText">
  <font class="detail-text">
   <p>
    CHP’de kısa dış politika arasından sonra alışılmış parti içi çekişmeler yeniden hız kazandı. Çekişmenin bu seferki adresi, her dönem parti içi mücadelenin arenası hâline gelen İstanbul İl Başkanlığı. Geçen hafta, o koltuğa oturan isim yine değişti. Dr. Bahri Şahin görevden alınarak yerine ‘10 Aralık Hareketi’nin yürütme kurulunda görev yapmış iş adamı Oğuz Kaan Salıcı atandı. Şahin, Genel Başkan Yardımcısı Gürsel Tekin’in örgütlerden sorumlu olduğu dönemde atanmıştı ve kendisine yakınlığı ile biliniyordu. Salıcı, 15 ayda kongre yapılmaksızın İstanbul İl Başkanlığı’na atanan 4. kişi oldu.
   </p>
   <p>
   </p>
   <p>
    Ne var ki, son atama CHP’de ipleri iyice gerdi! Devir teslim töreninde bir partilinin yeni Başkan Salıcı’ya sorduğu soru, kavganın hangi boyutta olduğunu ortaya koyuyordu: “CHP İstanbul İl Başkanlığı koltuğu, 23 Nisan koltuğu mu ki bu kadar kısa sürede biri oturup biri kalkıyor?” Bu soru, üç koldan başlatılan tepki kulislerinin bir yansımasıydı aslında. Tepkilerin menşeinde ise Deniz Baykal, Önder Sav ve son kalesini kaybeden Gürsel Tekin duruyor. İstanbul teşkilatı, delege sayısı ile CHP’deki güç gösterisi ve iktidar mücadelesi için bir arena konumunda. İstanbul’un önemini, Tekin’in Ankara yollarına düşerken söylediği sözler özetliyordu: “Gidiyorum; ama elim hep İstanbul’un üstünde olacak.” Kemal Kılıçdaroğlu’nun gerek belediye başkan adaylığı zamanında gerekse genel başkan seçildiğinde söylediği “İstanbul’u almak Türkiye’yi almaktır.” sözü de mücadelenin kıran kırana geçeceğinin habercisiydi. Kılıçdaroğlu’nun liderliği ve Tekin’in genel merkeze taşınması ile CHP’deki meşhur ‘hizip kavgası’ İstanbul’a sıçradı. Yakın arkadaşı Baykal’ı saf dışı edip Kılıçdaroğlu’nu liderliğe oturtan Önder Sav, Tekin’in ayrılmasını fırsat bilerek İstanbul’u kontrolü altına aldı. Sav, Türkiye genelindeki örgüt gücünü pekiştirmek istiyordu. İl başkanlığına MYK’ya seçilen ve kendisine çok yakın olan Berhan Şimşek’i atayarak bunu sağladı da. Fakat Ankara’daki güç dengesinin değişmesi İstanbul’u doğrudan etkiliyordu. Mahkemeden gelen ‘tüzük kurultayını bir an önce yapın’ talimatı, liderliği Sav’ın gölgesinde kalan Kılıçdaroğlu için can simidi oldu. Kılıçdaroğlu, söz konusu talimat gereği yönetim şeklinde ve isimlerde revizyon yaptı. Tasfiye olarak adlandırılan bu değişimle Sav ve ekibi yönetim dışında kaldı (Kasım 2010). Partiyi ilk defa o gün ‘Yeni CHP’ olarak adlandıran Kılıçdaroğlu, geleceğin lider adayı olarak gösterilen yol arkadaşı Tekin’e örgütlerin sorumluluğunu verdi. Tekin’in istemediği Berhan Şimşek, baskılara dayanamayarak pes etti. 8 Ocak 2011’de milletvekili aday adayı olacağını söyleyip istifa etti. İşin perde arkasında ise adaylık değil, arkasındaki gücün zayıflaması vardı.
   </p>
   <p>
   </p>
   <p>
    Bu gelişmeyle güç, partinin parlayan yıldızı Gürsel Tekin’e geçmişti. Tekin, daha sonra ‘yolsuzluk’ iddialarıyla gündeme gelecek yakın arkadaşı Doğan Holding eski CEO’su Nebil İlseven’i başkanlık koltuğuna oturttu. İlseven’den ‘itaat’ güvencesi almıştı. Kendi örgütünü kurmaya, İstanbul’dan başlamak istiyordu; ama olmadı. İlseven, Tekin ve özellikle İstanbul’daki ekibinin istediği gibi davranmıyordu. Kendisinden istenen atama ve görevden almaları hukuki olmadığı gerekçesiyle yapmayan İlseven için Tekin’in danışmanı Mehmet Uğur Afacan’dan ilginç bir değerlendirme gelecekti: “İstanbul’u Nebil’e mi bırakacaktık!” Tekin’in İstanbul’daki ekibini kastederek “Dışarıdan alakasız kişilerin müdahalesi var.” diyen İlseven de 53 gün oturduğu ‘güç koltuğunu’ bırakacaktı.
   </p>
   <p>
   </p>
   <p>
    Yaşananlar, Kılıçdaroğlu cephesinde rahatsızlığa sebebiyet vermişti. İlseven’in atanmasına karışmayan genel başkan, onu istifaya götüren süreçten haberdardı. Kulislerde dolaşan ‘Tekin’in uzun vadede parti liderliğine hazırlandığı’ iddiaları da kulağına gitmişti. İlseven’in ardından ipler yine Tekin’in eline geçti. Yerine kendisine yakın bir ismi, Dr. Bahri Şahin’i getirdi. Tekin, sadece il başkanını değiştirmekle kalmıyor, örgütteki Baykal ve Sav’a yakın isimleri de tasfiye ederek gücü elinde toplamaya çalışıyordu. 12 Haziran seçim sonuçları her ne kadar kamuoyuna ‘başarı’ gibi sunulsa da Kılıçdaroğlu’nun Tekin’e karşı elini güçlendiren bir tarafı vardı. Zira ‘başarısız’ sonucun faturasını Tekin’e kesmek için fırsat sunuyordu. Nitekim seçimden birkaç gün sonra Tekin’e üstü kapalı verilen ilk mesaj geldi. Parti içi görüşmelerde Tekin’in sorumluluğundaki örgütleri suçlayan Kılıçdaroğlu, gerekirse başarısız il ve ilçe başkanlarını görevden alabileceğini ifade ediyordu. Tekin ise daha seçim öncesindeki bir röportajında muhtemel başarısızlığın sorumluluğunu Kılıçdaroğlu’na yüklemişti: “Liste genel başkanın listesidir. Örgütlere karşı mahcubum.”
   </p>
   <p>
   </p>
   <p>
    Kılıçdaroğlu seçim sonrasında yol haritasını çizmişti. 2012’deki büyük kurultayda herhangi bir liderlik yarışına müsaade etmemek ve yine tek aday olmak için Tekin’i pasifize edecekti. O günlerde İstanbul’daki ilçe başkanlarıyla buluşan CHP liderinin parti içi işlerle daha çok meşgul olacağını söylemesi bu niyetini ele veriyordu. Zaten yakın dostu, Elazığ’dan CHP milletvekili adayı olan Ali Özcan’a “Gürsel çok ön plana çıkıyor.” demişti. İstanbul’daki görevden almalardan dolayı Tekin’i hedef alan şikâyet mektupları ve telefon mesajları da tasfiye planını kolaylaştırdı. Ardından tasfiye adımları geldi. Önce Tekin’i örgütlerin başından alarak basın ve propaganda sorumluluğu gibi pasif bir göreve getirdi. Bir iddiaya göre Genel Başkan Yardımcısı Erdoğan Toprak’ın Tekin ile olan anlaşmazlığı da bu tasarrufta etkili olmuştu.
   </p>
   <p>
   </p>
   <p>
    Kılıçdaroğlu, Tekin’in yerine 19 yıl önce SSK Genel Müdürlüğü yaptığı sırada bakanlığını (Çalışma) yapan ve örgütle irtibatı sıkı olmayan Nihat Matkap’ı getirdi. CHP liderinin planı, örgütleri doğrudan kendine bağlamaktı. İşe İstanbul’dan  başladı. Kurultaya güçlü girmeyi hedefleyen Kılıçdaroğlu, Deniz Baykal ve Önder Sav’dan sonra, Gürsel Tekin’in ekibini de dağıtmak için düğmeye basmıştı. Tekin’in direncine rağmen Bahri Şahin’i görevden aldı. Yerine genel başkanlık koltuğuna oturduğu günden beri iyi ilişkiler içinde olduğu ‘10 Aralık Hareketi’nden Oğuz Kaan Salıcı’yı getirdi.  Neticede İstanbul İl Başkanlığı yine gücü elinde bulunduranın eline geçti. Geriye, belki başka bir güce hizmet eden partilinin koltuk keşmekeşini özetleyen sözleri kaldı: “CHP İstanbul İl Başkanlığı koltuğu, 23 Nisan koltuğu mu?”
   </p>
   <p>
   </p>
   <p>
   </p>
   <p>
    Çocuk oyuncağına döndü o koltuk
   </p>
   <p>
   </p>
   <p>
    Şinasi Öktem (Eski il başkanı)
   </p>
   <p>
   </p>
   <p>
    O arkadaşlar ancak uzunca bir süre örgütlerde görev yaptıktan sonra il başkanlığına gelebilir. Kendimi bildim bileli, dışarıdan gelip il başkanı olup da 10 tane kongre geçireni görmedim. Dolayısıyla milletvekili yoklamalarında olduğu gibi burada da yeni bir oluşum sağlamaya çalışıyorlar. Bir senede dört kez il başkanı değiştirdiler. Çocuk oyuncağına döndü o koltuk.
   </p>
   <p>
   </p>
   <p>
   </p>
   <p>
    Görülüyor ki yönetim başkan seçemiyor
   </p>
   <p>
   </p>
   <p>
    Berhan Şimşek (Eski il başkanı)
   </p>
   <p>
   </p>
   <p>
    4 kez MYK değişti, 4 kez il başkanı değişti. Sazı elinize alırsınız da akort için bir arama yaparsınız ya. İşte siyaset böyle arama yapılacak bir şey değildir. Yani bu olmadı diğeri gelsin, o da olmadı başkası gelsin anlayışı sağlıklı değil. Bunu tek çözecek şey bir kurultay yapılmasıdır. Görülüyor ki yönetim İstanbul’a il başkanı seçemiyor. Bari bıraksınlar delege seçsin.
   </p>
   <p>
   </p>
   <p>
   </p>
   <p>
    Siyaset üretecek bir yapı istenmiyor
   </p>
   <p>
   </p>
   <p>
    Nebil İlseven (Eski il başkanı)
   </p>
   <p>
   </p>
   <p>
    İstanbul dâhil, inisiyatif kullanamayan, fazla sıkıntı yaratmayacak bir örgüt isteniyor. Yerelde doğrudan siyaset üretecek ve gerekirse tartışacak bir yapı istenmiyor. Düşündükleri proje her neyse o projenin uygulanmasında sıkıntı çıkarmayacak kadroyla çalışmak isteniyor. İl ya da ilçe başkanları sadece idari görev yapacak. Bu düşüncenin partiye yararlı olacağı ya da olmayacağını zaman gösterecek.
   </p>
   <p>
   </p>
   <p>
   </p>
   <p>
    Olanlar tamamen kurultay hesabıdır
   </p>
   <p>
   </p>
   <p>
    İnal Batu (Eski genel başkan yardımcısı)
   </p>
   <p>
   </p>
   <p>
    Bu tamamen kurultay hazırlığı ve kurultay hesabıdır. Bu uğurda o koltuğu çocuk oyuncağına çevirdiler. Ülkede değil, parti içinde iktidar olunmaya çalışıldığı için gücü elinde bulunduran kendi adamını getiriyor. Bu Kemal Kılıçdaroğlu döneminde daha da arttı. AK Parti’yi örnek göstermek lazım bu konuda.
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://aksiyon.com.tr:80/aksiyon/newsDetail_getNewsById.action;jsessionid=2898E12444A9B47D293B8421FF26992D?newsId=30572), [web.archive.org (arşiv bağlantısı)](http://web.archive.org/web/20140826151050/http://aksiyon.com.tr:80/aksiyon/newsDetail_getNewsById.action;jsessionid=2898E12444A9B47D293B8421FF26992D?newsId=30572)
