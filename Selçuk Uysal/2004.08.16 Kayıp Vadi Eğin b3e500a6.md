# Kayıp Vadi Eğin

*Selçuk Uysal 2004.08.16*

<div>
 <p>
  <font>
   Doğu masallarında anlatılan, Kaf dağında yaşamış, daima yükseklerde uçması ve renkli tüyleri ile her kuştan bir alamet taşımasıyla meşhur, "ismi var cismi yok" simurg kuşunun tılsımlı  öyküsü, neredeyse tüm kültürlerden izler taşıyan, hangi dönemde kurulduğu bilinmez kayıp vadi Eğin’in masalsı halini çağrıştırıyor. Adı var kendisi kayıp...
   <br/>
   <br/>
   Arka arkaya gelen yükselme ve alçalmaların iniş evresinde ulaşılabilen Eğin'in zengin ama kararsız topraklarına doğru ilerlediğinizde Karasu Irmağı'yla hemdem olan Fırat kendini gösteriyor. Dolunayın yanar döner hüzmeleriyle bezenmiş gümüş kemerini takan Fırat'ı seyir eylemek öyle kolay olmuyor. Yüzey şekillerinin görüşü engelleyen inişli-çıkışlı yapısıyla Fırat, adeta, lisan-ı halle ‘Ben bir hazineyim, aramakla bulunmam ama beni bulan yalnız arayanlardır” diyor.
   <br>
    <br>
     9 bin nüfusa sahip Eğin, Erzincan'a 194,  Malatya'ya 175 ve Elazığ'a 145 km uzaklıkta. Çevresindeki en yakın ile yaklaşık üç saat mesafede olan  tarihi ve güzel ilçeye ulaşım bir hayli zor. Ama buna değer! Zira yaban tavşanlarının, geyiklerin, dağ keçilerinin ve kara kartalların arz-ı endam ettiği dik yamaçlı Eğin kanyonunun üç semavi din ile yoğrulmuş tarih parfümlü dekorunda dolaşmak değerli bir uğraş. Değerli  olana ulaşmak da bedel istiyor.
     <br>
      <br>
       Yavuz'un isteğiyle kasap olmuşlar
       <br>
        <br>
         Doğusunda Tunceli, batısında Sivas olan Eğin, Anadolu'nun ortasını doğusuna bağlayan bir kara köprüsü. 1926'da Mustafa Kemal Atatürk'ten esinlenerek Kemaliye ismini alıyor ama insanların dilinde Eğin adı revaçta. Fırat'ın Karasu kolu üstünde, sağ kıyıda, batı yönünde kurulan Eğin, doğudan Munzur silsilesi, batıdan ise San Çiçek Dağları ile çevrili ve denizden 825-900 m. yükseklikte.
         <br/>
         <br/>
         İlk yerleşim tarihine ait bilginin olmadığı Eğin; ilk olarak 'Fırat ve Dicle vadilerine hakim olan bölgeye hakim olur' stratejisini güden dönemin süper gücü  Pers İmparatorluğu  egemenliğinde yaşıyor. M.S 4.yy'da Bizans toprakları içerisinde kalan önemli merkez, 7.yy'da Müslüman Araplar'ın akınına uğruyor. Türkler'in Anadolu'ya gelişiyle birlikte Anadolu Selçukluları, İlhanlı Devleti ile Akkoyunlular'ın egemenliği altına giren ve Çelebi Mehmet döneminde Osmanlı vilayetlerine bağlanan beldeye Yavuz Sultan Selim büyük önem veriyor. Kudretli padişah, Kafkasya’dan gelen aileleri Eğin'e yerleştirip onlara geçimlerini sağlamak için İstanbul'un et satışını yönetmelerini buyuruyor. 4. Murat döneminde ise odun ve kömür kethudalığı Eğin'e veriliyor. Halen Eğinliler'in büyük bölümünün kasap ve kömürcü olması da kendilerine geçmişte biçilen esnaflık rolünden kaynaklanıyor.
         <br/>
         <br/>
         Eğin'i Ermeniler kuruyor!
         <br/>
         <br/>
         Eğin'in tarihi, içinde Ermeniler'in yer aldığı acıları da barındırıyor. Bizans devrinde bölgedeki halkın bir kısmının Yakubi Hıristiyan, bir kısmının da Ermeni olduğu biliniyor. Ancak Müslüman Arap ve Bizans mücadelesi başladıktan sonra Eğin ve çevresi, savaş alanı haline geldiğinden yerli halk dağılıyor. Araplar ve Bizanslılar tarafından devamlı tehcir ve yerleştirmeler sonucu mevcut doku kayboluyor. 656'da Habib b. Mesleme komutasındaki Arap orduları bölgeyi kuşatınca Yakubî olmaları nedeniyle Bizans İmparatorluğu'nca baskı altında tutulan ve Arami dille konuşan yerli halk, Müslümanları bir kurtarıcı olarak görüyor. Müslüman Arapların 712'de bölgeyi boşaltmaları üzerine Plippikos, yerli Yakubî halkı buradan sürerek yerlerine Ermenileri iskân ediyor. İlçenin Ermenice Agn, Akn "kaynak" kelimesinden geldiği ileri sürülen Eğin adını alması bu tarihlere rastlıyor.
         <br/>
         <br/>
         Türkmen ve Osmanlı hakimiyeti
         <br/>
         <br/>
         1058'den sonra yeni bir kavim bölgeye giriyor. Bir kısım Türkmen boyları Kemah'tan sonra Eğin'e yerleşerek Malatya Ovası'na iniyor. Bir süre de yerli Türkmen ve Moğol beyleri ile Mısır Memlukleri'nin etkisi altında kalan Eğin, Yıldırım Bayezid zamanında tamamiyle Osmanlı hâkimiyetine giriyor.
         <br/>
         <br/>
         Osmanlı döneminde Mamuret’ül-Aziz (Elazığ) Vilayeti'nin Harput Merkez Sancağı'na bağlı olan Eğin'de Hıristiyan nüfusun çoğunluğunu oluşturan Ermeniler ile Müslümanların çoğunluğunu  oluşturan Türkler ve Kürtler 700 sene bir hoşgörü ikliminde kardeşçe yaşıyor.
         <br/>
         <br/>
         Şark meselesi ve kopan kardeşlik bağları
         <br/>
         <br/>
         Osmanlı'nın "hasta adam" olduğu son dönemlerinde, Batılılar Ermenileri yüzlerce yıl birlikte yaşadığı Türklere karşı kullanarak, Anadolu’yu karıştırıyor. Ermeniler isyan ediyor. İsyanlar Türk - Ermeni ilişkilerinin sonucu gibi görünse de, yaşanan fiili durum Batılıların “Şark meselesi” adı altında başlatmış oldukları sinsi plana işaret ediyor.
         <br/>
         <br/>
         Batılı devletlerin konsolosluk açtıkları yerlerde bir müddet sonra isyanlar çıkıyor, konsoloslar veya yanlarındaki görevliler, bu isyancıların destekçisi olarak rol alıyor. Harput konsolosluğunun açılmasından hemen sonra Eğin, Malatya ve Harput'ta yaşayan ve  Türkler ile yediği içtiği ayrı gitmeyen Ermeniler yıllar boyu süren kardeşlik ve komşulukları bir kenara bırakıp asileşiyor. Eğin’de Türkler’in düğün ve cenazesine gitmemeye başlayan Ermeniler komitacıların oyununa gelip silahlanıyor ve Türkler'i Fırat nehri üzerinde bir köprüye getirip onların canına kıyıyor.Eylem ve  direnişlerini sürdüren Ermeniler bir çok kanlı olaya neden oluyor. Türk milis kuvvetleri harekete geçerek Kazım Karabekir komutasında isyanları bastırıyor. Mezalimlerle boğulan Eğin 1918 tarihinde işgalden kurtarılıyor.
         <br/>
         <br/>
         Seyyahların hayran kaldığı vadi
         <br/>
         <br/>
         Eğin’in tarih dekorlu doğal atmosferini tarif etmek kabil değil. Mutluluğunun resmini çizebilmek kadar zor. Seyyahlar da dillerinin yettiğince anlatıyor kayıp vadiyi. “Ağaçların çiçek açma zamanında yukarıdan görünüşü anlatılamayacak kadar güzel” diyen ve Eğin izlenimleriyle ünlü Alman yazar Moltke, 8 Nisan 1839 tarihli “Türkiye Hatıraları” adlı kitabında Eğin'i, “Asya'nın en güzel şehri” olarak tanımlıyor. Müslümanların tarım ve hayvancılıkla, yerli Ermenilerin ise ticaret ve sanatla uğraştıklarını anlatan Moltke, tezgâhlarda ince pamuklu ve ipekli dokumalar dokunduğuna dikkat çekerek el emeği göz nuru yazma ve mendillere hayran kaldığını söylüyor.
         <br/>
         <br/>
         Evliya Çelebi ise “Seyahatnâme”sinde Eğinden, “Bol meyve yetiştirilen, bağlık bahçelik bir kasaba” diye söz ediyor.
         <br/>
         <br/>
         Tarihi Evler
         <br/>
         <br/>
         Eğin'in  çarşısına doğru ilerlediğinizde taş ve ahşap izdivacıyla inşa edilmiş evler göze çarpıyor. Osmanlı zarafetini yansıtan bu güzel mekanlara üç farklı sese sahip kapı tokmaklarını çalarak girizgah yapılabiliyor. Dut, ceviz, çınar, kavak ağaçları arasında yer alan ve vadinin keskin yamaçlı eğimli arazisine yaslanan çok katlı tarihi evler, yatay değil, dikey olmasıyla dikkat çekiyor. Kemaliye evleri olarak ünlenen hanelere açılan her kapı ya bir sokağa ya da bir bahçeye çıkıyor. Genelde üç katlı olan evlerinin alt katları, hizmet katı olarak işlev görüyor. Bahçe ile bağlantısı olan kat soğukluk, kiler ve odunluk olarak kullanılıyor.
         <br/>
         <br/>
         Taş duvarın üstü ile başlayan ahşap katlar, yaşam mekanları olarak düzenleniyor. Divanhane, selamlık, sofa ve mutfak bu katta bulunuyor. Üst katlarda yatak odaları yer alıyor. Son katın üzerinde bulunan rıhtım döşemeyle kaplı damlar ise, tarımsal ürünlerin işlenmesi ve kurutulması amacıyla kullanılıyor.
         <br/>
         <br/>
         Eğin Kanyonu
         <br/>
         <br/>
         Bir değişiklik yapıp aynı zamanda su sporları da yapılan Fırat'ın aktığı eşsiz ve devasa Eğin kanyonu arasından tekneyle açıldığınızda bedenleri tuhaf bir ruh hali sarmalıyor. Bir taraftan ürperirken diğer yandan kanyonun sonunu görmek istiyorsunuz. İki yönde 1000 metreye yaklaşan yalçın kayalıklarla çevrili kanyondan su üzerinde geçerken kendinizi zaman ve mekanın kaybolduğu masalsı ve gerilimli bir ortamda buluyorsunuz. Manzara sadece kayalıklardan ibaret değil elbette. Ansızın beliren Ermeni kiliseleri de görülmeye değer. Sadece bir tarafta değil bu kutsal mekanlar. Karşılıklı inşa edilmiş. Haberleşme amacıyla  simetrik kurulmuş bu kiliselerde bir zamanlar yanar söner fenerler ve  yakılan ateşler yardımıyla insanlar birbirine kısa mesajlar atıyormuş.
         <br/>
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </p>
 <p>
  <font>
   (Bu yazı 5486 kez okunmuştur)
  </font>
 </p>
</div>


Kaynak: [www.aksiyon.com.tr](http://www.aksiyon.com.tr:80/yazdir.php?id=14431), [web.archive.org (arşiv bağlantısı)](http://web.archive.org/web/20060106052044/http://www.aksiyon.com.tr:80/yazdir.php?id=14431)
