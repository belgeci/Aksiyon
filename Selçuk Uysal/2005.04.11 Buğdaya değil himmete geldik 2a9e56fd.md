# Buğdaya değil himmete geldik

*Selçuk Uysal 2005.04.11*

<div>
 <p>
  <font>
   Üniversite öğrencisi Elif Yazar ve Turgay Yaman, genç yaşta aktif siyasete adım attı. Turgut Özal misyonunu rehber edinen ANAP MKYK’sının çiçeği burnunda iki ismi, bir hayli iddialı: Buğdaya değil himmete geldik.
   <br/>
   <br/>
   AK Parti’den koparak ANAP’ın başına geçen Erkan Mumcu’nun siyasetin geleneksel kalıplarıyla uyuşmayan bir tercihte bulunmasıyla tanıdı onları Türkiye. Olağanüstü kongrede yenilenen ANAP Merkez Karar ve Yönetim Kurulu’na (MKYK) alınan üniversite öğrencisi Elif Yazar ve Turgay Yaman, birden aktif siyasetin genç yüzleri olarak gündeme oturdu. ‘Politikanın sadece yaşça büyük insanların işi olduğu’ yönündeki anlayışı çürütmeye aday iki genç, hedeflerini Aksiyon’a anlattı.
   <br>
    <br>
     ANAP yetkili kurullarının çiçeği burnunda üyesi Elif Yazar 21 yaşında ve Bilkent Üniversitesi’nde ekonomi okuyor. Turgay Yaman ise Ankara Üniversitesi Siyasal Bilgiler Fakültesi Uluslararası İlişkiler bölümü son sınıfta. Aslında, ikisi de her üniversite öğrencisi gibi Türkiye’nin meselelerine kafa yorma anlamında siyasete yakın durmuş. Mumcu ile tanışmaları ise aktif siyasetin kapılarını açmış. Elif Yazar da buna vurgu yapıyor. ‘Birlikte siyaset yapalım’ teklifinin Mumcu’dan geldiğini belirtirken, “ANAP’ın gençlerin fikirlerini bir irade haline dönüştüreceğini gördüm ve yeni siyasete dahil oldum.” diyor.
     <br>
      <br>
       2000-2002 yılları arasında DYP’de ‘gençler kategorisinde’ siyaset yapan Turgay Yaman ise düşüncelerinin uzun süreden beri takip ettiği Mumcu’nunkiler ile çakıştığını söylüyor. Genç siyasetçi, Mumcu’nun AK Parti ve bakanlıktan istifasını açıkladığı basın toplantısındaki sözlerinden çok etkilendiğini vurgularken de ekliyor: “Kendisini bir grup arkadaşla ziyaret ettik. Türkiye’nin sorunlarıyla ilgili görüşlerimizi bir saat dinledi. Yeni siyasette bizim de ortaya koyacağımız projeler ve eylemler olduğunu kendisine anlattık. O da, geleceğin anahtarının genç siyasetçilerde olduğunu söyleyerek bizi siyaset yapmaya davet etti. Yıllar önce duyduğum, ‘Midesine aldığı her lokmayı toplumuna geri kazandırmayan insan asalak gibi yaşar’ sözünden hareketle ülkemin bana verdiğini ona geri kazandırmak üzere bu siyaset yolculuğuna katıldım.”
       <br>
        <br>
         Vitrin malzemesi değiliz
         <br/>
         <br/>
         İki genç de “vitrin malzemesi olarak siyasete girmediklerinin” ve “birlikte siyaset yapma kararının karşılıklı irade beyanı olduğunun” altını çizmeyi ihmal etmiyor. MKYK üyesi Turgay Yaman, bu noktada “Bizim vitrin olarak kalmamız asıl Türkiye’nin kaybı olur.” diyor. İkisinin, bir diğer arzusu da ‘genç siyasetin’ önünün açılması. Onlara göre, “eski siyasetin dar kalıpları ancak yeni bir siyaset tarzıyla kırılacak.”
         <br/>
         <br/>
         Elif Yazar, “Gençler olarak ANAP’ta yer bulabilmemiz yeni siyasetin geleceği konusunda inandırıcı bir fikir veriyor.” derken buna değiniyor. Yazar, nüfusun yüzde 35’ini oluşturan gençlerin çözüm iradesi koymasının Türkiye’yi yukarıya taşıyacağına” inanıyor. Yeni yüzlerin ortaya çıkmasının tek başına bir anlam ifade etmediğini belirten Turgay Yaman da aynı doğrultuda konuşuyor. “Önemli olan eski anlayışı bırakıp yeni siyaset yapmak. Birçok yeni yüz eski siyasetin dar kalıpları yüzünden köhnedi.” diyor. 12 Eylül’ün  gençleri politikadan uzaklaştırdığı tespitinde bulunan Yaman’a göre, ‘demokratik olmayan bir süreç zaten demokratik bir sonuç vermezdi.’
         <br/>
         <br/>
         Siyasetin inandırıcılık problemi yaşadığını iki genç de kabul ediyor. Elif Yazar bu problemin insanları siyasetten uzaklaştırdığını ve ülke sorunlarına karşı duyarsızlaşmayı da beraberinde getirdiğini söylüyor. Bu görüşlere katılmakla birlikte Turgay Yaman, konuya farklı bir açıdan yaklaşıyor. Türkiye’nin ağırlaşan sorunlarının hedefleri olan ve elini taşın altına koyan insanlarla aşılacağını savunan Yaman, “Kuş gelecek diye darı ekmemek olmaz.” anlayışının hakim olmasını öneriyor. Noktayı ise Nâzım Hikmet’in’in dizeleriyle koyuyor: “Güzel günler göreceğiz motorları maviliklere süreceğiz.”
         <br/>
         <br/>
         Siyaset, meslek değil hizmet
         <br/>
         <br/>
         Sohbetimiz ilerledikçe, yaşları genç ancak görüşleri yılların politikacılarını aratmayan iki portreyle karşı karşıya olduğumuzu anlıyoruz. Nitekim, “Biz bu dergaha buğday almaya değil himmet almaya geldik. Partiden para almıyoruz, bu işi gönüllü yapıyoruz. Mesleklerimizi üniversite bittikten sonra elde edip hayatımızı öyle idame ettireceğiz.” sözleri onlara ait. Hazineden geçinmeli profesyonel siyasetçi olmayacaklarını belirten Yazar’a Yaman da katılıyor: “Paydaşlık ve yandaşlık siyaset sistemi mutlaka değişmeli. Türkiye’nin yeni siyasetinin adı liyakat siyaseti.”
         <br/>
         <br/>
         Peki, aileleri siyasete girmelerini nasıl karşıladı. Turgay Yaman’ın ailesi İstanbul’da yaşıyor. Üniversite öğreniminden dolayı Ankara’da bulunan ve üç arkadaşıyla aynı evi paylaşan Yaman’ın babası mali müşavir, annesi ev hanımı. Elif  Yazar ise ailesi ile birlikte Ankara’da yaşıyor. Yazar’ın annesi de babası da doktor. Aileleri siyasete girmelerini olumlu karşılamış. Öyle ki, Turgay Yaman’ın annesi sevinçten üç gün ağlamış.
         <br/>
         <br/>
         Hem Yazar hem Yaman, Türkiye’nin şeffaflaşma ve demokratikleşme sürecini tamamlamasını arzuluyor; bunun da ancak ‘Özal’ misyonuna dönüşle mümkün olacağına inanıyor: “Smokinli de, çarıklı da Turgut Özal’ı  seviyordu. Erkan Mumcu’nun bu misyonu dirilteceğine inanıyoruz.”
         <br/>
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </p>
 <p>
  <font>
   (Bu yazı 1569 kez okunmuştur)
  </font>
 </p>
</div>


Kaynak: [www.aksiyon.com.tr](http://www.aksiyon.com.tr:80/yazdir.php?id=20846), [web.archive.org (arşiv bağlantısı)](http://web.archive.org/web/20051201003302/http://www.aksiyon.com.tr:80/yazdir.php?id=20846)
