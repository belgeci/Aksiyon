# Broadway'de ney sesi

*Selçuk Uysal 2005.02.21*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Ayhan Şahin, ABD'de yaşayan bir müzisyen. Kanadalı ünlü aktör / yazar David Keeley'le birlikte yazdığı "Conqueror / Fatih" adlı müzikaliyle Broadway kapılarını zorluyor.
  </font>
 </div>
 <div id="newsText">
  <font class="detail-text">
   Ortadoğu temalı ve ezgili müzikal, Broadway tarihinde bir ilk olmaya aday.
   <br/>
   <br/>
   Ayhan Şahin, 38 yaşında genç bir müzisyen ve yapımcı. Türkiye'nin ilk rock müzikalini yazdı. Beş yıldır da Amerika'da yaşıyor. Şimdilerde yine bir ilke imza atmaya hazırlanan Şahin'in yazdığı "Conqueror / Fatih" adlı müzikal, yatırımcılarca beğenildiği takdirde tiyatro merkezi Broadway'de sahnelenecek. Ayhan Şahin, "Henüz Broadway tarihinde böyle müzikal mevcut değil. Tamamı 24 parçadan oluşan eserin düzenlemesi bitti. Yatırımcıların önüne çıkmayı bekliyor." diyor. New York'ta söz-müzik yazarı ve yapımcı olarak adını duyuran Ayhan Şahin, ABD'nin ünlü müzik dergisi Billboard tarafından geleceğin önemli yapımcılardan biri olarak gösteriliyor. Kaldı ki kendisi de ünlü müzik adamı Arif Mardin'i örnek aldığını söylüyor.
   <br/>
   <br/>
   Ortadoğu Teknik Üniversitesi'nden inşaat mühendisi olarak mezun olan Ayhan Şahin'in hayat hikayesi,  genç hayallerin nasıl yeşerip gerçek olduğunu anlatıyor. Tiyatro ve müziğe ilgisi TED Ankara Koleji'nde eğitim gördüğü yıllara dayanıyor. "Tiyatro tutkusu o günlerde girdi kanıma." diyor. Üniversitede iken ilk müzikalini yazar. "Young Pals / Genç Dostlar" müzikali, sonradan kuracağı müzik grubunun ismi olur.
   <br/>
   <br/>
   1990 yılında yazdığı Fatih Sultan Mehmet'in İstanbul'u fethini anlatan "1453" adlı eser büyük ilgi görür. Ayhan Şahin, bu çalışması için "Bir kahramanlık türküsü değildi." diyor. Bu müzikali yapmaktaki amacını, "İstedim ki seyirci Osmanlı'nın büyüklüğüyle gurur duysun. Ancak hata ve yanlışlarını da görüp dersler çıkartsın. Müzikalimin asıl vurucu mesajı şudur: Bizanslıların çöküşünü hazırlayan entrikalar, İstanbul'la birlikte  Osmanlı'ya miras kaldı ve günün birinde onun da sonunu getirdi." sözleriyle özetliyor.
   <br/>
   <br/>
   Türkiye'nin ilk rock müzikali
   <br/>
   <br/>
   Ayhan Şahin, her ne kadar müzikle uğraşsa da mesleki çalışmalarını ihmal etmez. Deprem mühendisliği üzerine master yapar ve Rusya'nın yolunu tutar. İki sene bir inşaat şirketinde çalışır. Gündüzleri şantiyede inşaatların statik hesaplarıyla uğraşırken, gecelerini müzikal yazmaya ayırır. İşte, Türkiye'nin ilk rock müzikali de burada ortaya çıkar. Müzikal, Türkiye'de sahnelenir, ki bu aynı zamanda bir ilktir. Ardından, Türkiye'nin ilk rock operasını sahneye koyar. Türk-Amerikan Derneği'nde de sahne alan opera, CNN International Televizyonu'nda "İlk Türk Rock Operası" olarak dünyaya duyurulur.
   <br/>
   <br/>
   Çalışmaları bununla sınırlı kalmaz. Dünyaca ünlü müzik grubu ABBA'nın müzik literatüründe klasikleşebilmek için verdiği savaşı bir müzikalle anlatmak için girişimde bulunur. Adı "İsveç Tarzı" olan İngilizce müzikal oyun, daha oynanmadan yankılarını ABBA'ya kadar duyurur. Türkiye'deki İsveç Büyükelçiliği'nin girişimleriyle Ayhan Şahin, ABBA'nın iki elemanı Benny Andersson ve Björn Ulvaeus'le tanıştırılır, proje ile ilgili çalışmaları onlara sunma imkanı bulur. Müzikal, aynı yıl Kopenhag'da Avrupa Gençlik Müzik Festivali'nde Avrupa ile tanışır.
   <br/>
   <br/>
   Ayhan Şahin ve "Young Pals" grubu için uluslararası platformlarda Türkiye'yi temsil ediyor olmak amatörlükten profesyonelliğe geçişi simgeliyor. Grup 1998-99 dönemde müzikal oyun yazma yerine  müzikaller için yazılmış birtakım müzikleri kullanarak konserler verir. Türk literatüründe müzikal opera ve çağdaş opera gelişiminin gerilerde olduğunu fark eden grup, "Son 25 yılda bir Türk tarafından yazılmış kaç opera vardır?" sorusunu sorar. Ayhan Şahin, bu düşüncelerle profesyonel bir müzisyen olmak için 2000 yılında New York'un yolunu tutar.
   <br/>
   <br/>
   New York Üniversitesi'nde "müzikal tiyatro yazımı" konulu master eğitimini tamamlar. Bir yandan da Billboard dergisinde çalışır. Buradaki muhabirlik döneminde hem değerli müzik yazarlarıyla hem de Celion Dion, Jessica Simpson, Back Street Boys gibi ünlü starlarla tanışarak profesyonel anlamda önemli bağlantılar kurar. Ardından, "Young Pals Music" ismiyle ilk stüdyosunu evinde açar. Başarısı kulaktan kulağa yayılır. Gazetelerde reklamları yayımlanır, müzik dergileri çalışmalarını duyurur.
   <br/>
   <br/>
   New York'ta rock ve popüler müzik şarkıları ile prodüksiyonlara imza atıyor. Stüdyosunda müzik üretmenin yanında şarkılara aranjman yapıyor. Şarkı sözü yazıyor. Rock ve hi-pop alanında çalışmayı seviyor, aynı zamanda rap şarkıcılarıyla da çalışıyor. "Bu  benim ilgi alanımı genişletiyor. O yüzden hiçbir şeye peşinen hayır demek istemiyorum." diyor.
   <br/>
   <br/>
   Şahin, son dönemde iddialı bir projeye yoğunlaşmış durumda. "Conqueror / Fatih" adlı müzikalle Broadway kapılarını zorlamaya hazırlanıyor. Yatırımcıların beğenmesi durumunda hem bir Türk müzisyen hem de "doğu-batı esintisini" barındıran eser, Broadway'de ilk kez boy gösterecek. Eser, günümüzün Ortadoğu'sunda terör olaylarının ikiye böldüğü bir ailenin dramını ve iki kardeşi karşı karşıya getiren olayları bir trajedi çerçevesinde anlatıyor.
   <br/>
   <br/>
   Doğulu ve batılı enstrümanlar aynı anda
   <br/>
   <br/>
   İsimsiz bir köyde geçen olaylar sırasında aileyi, en fazla terör etkiliyor. Ayhan Şahin'in Kanadalı ünlü aktör ve şarkıcı David Kelley ile birlikte yazdığı müzikalin ana teması barış. Ortadoğu'nun etnik müziği ile evrensel pop müziğini birleştirecek müzikalde ney, kanun, ud, bağlama, dümbelek, davul ve zurna gibi geleneksel enstrümanlar, modern enstrümanlarla (kemanlar, trompetler) birlikte kullanılıyor. Kelley, birçok ülkeyi gezen ünlü "Mamma Mia" müzikalinde başrol üstlenmiş ve önemli Hollywood filmlerinde oynamıştı.
   <br/>
   <br/>
   Müzik dünyasındaki rekabete dikkat çeken Şahin, "New York'ta ünlü olabilmek için yetenekli olmak lazım. Müzik piyasası zalim değil; ama çetin." diyor. 2000'li yıllarla birlikte dünya müzik sektörünün garip bir yola girdiğini söyleyen genç müzisyen, internet yoluyla müzik dinlemenin büyük plak şirketlerini iflas aşamasına getirdiğini öne sürüyor. Şahin'e göre, plak şirketlerine prodüksiyon ve promosyon aşamalarını bitirmiş hazır sanatçılar geliyor artık.
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action?newsId=14504), [web.archive.org (arşiv bağlantısı)](http://web.archive.org/web/20140528125105/http://www.aksiyon.com.tr:80/aksiyon/newsDetail_getNewsById.action?newsId=14504)
