# Türkiye bir ebrudur bölünmez

*Selçuk Uysal 2005.04.25*

<div>
 <p>
  <font>
   ABD’nin Ankara’daki büyükelçiliğinde Siyasi İşler Müsteşarı olarak çalışan John W. Kunstadter, iyi bir diplomat olduğu kadar usta bir fotoğraf sanatçısı. Anadolu’yu karış karış gezen ve gördüklerini fotoğraf karelerinde ölümsüzleştiren Kunstadter, Türkiye için çektiği fotoğrafı Aksiyon’a anlattı: “Türkiye bir ebrudur, bölünmez.”
   <br/>
   <br/>
   Türkiye’de görev yapan yabancı elçilerin kaçını tanırız ki? Kamuoyuna mal olmuş birkaç “büyük” elçi hariç çoğunu bilen pek çıkmaz aramızdan... Kaldı ki zorunlu haller dışında onlar da pek ortalıkta görünmezler... Ama bir isim var ki yıllardır Türkiye’de sessiz sedasız görev yapıyor; hem de Anadolu’yu karış karış dolaşarak... ABD’nin Ankara Büyükelçiliği Siyasi İşler Müsteşarı John W. Kunstadter’den bahsediyoruz. Farklı bir “diplomat” portresi çizen Kunstadter, kimi zaman “Türkiye’nin nabzını tutmak” için politikacıların yanında, kimi zaman da düğün-dernek toplantısında, hatta iftar sofrasında görüldü. Bu renkli diplomat, şimdi ülkemize veda etmeye hazırlanıyor. Çünkü, ABD Büyükelçisi Eric Edelman gibi onun da görev süresi bu yaz doluyor. Finalini, Anadolu’nun değişik yerlerinde çektiği fotoğraflardan oluşan bir sergiyle yapacak olan Kunstadter, Anadolu’yu, fotoğrafı ve iki ülke ilişkilerini Aksiyon’a anlattı.
   <br>
    <br>
     1984 yılından itibaren aralıklarla (üç dönem, 9 yıl) Türkiye’de görev yapan Kunstadter, ismi pek duyulmayan, ancak Türk-Amerikan ilişkilerinde tahminlerin ötesinde önemli roller üstlenen biri. Hazırladığı raporlar Washington’ın karar mercilerine yön veriyor. “Ben Chicago’luyum. ABD’nin Anadolu’sundan geliyorum. Belki bu yüzden Anadolu beni cezbediyor.” diyen ve Türkiye’nin dört bir yanında 50 bin kare fotoğraf çeken Kunstadter’e göre, her vatandaşın yüzü, onun kültürünü yansıtır. Anadolu insanı çok hoşgörülü ve müşfik. Bu topraklarda on bin senedir, onlarca medeniyet yaşadı. Bugünkü Türkiye, o medeniyetlerin mirasını yansıtıyor.
     <br>
      <br>
       Kunstadter’in, Türklerle bu kadar sıcak ilişki kurabilmesinde Türkçeyi çok iyi biliyor olmasının etkisi büyük. Müsteşar, “medeni” ve “uygar” kavramları arasındaki farkı bilecek kadar İstanbul Türkçe’sine  vâkıf. “Çok şükür, estağfurullah, inşallah” ifadelerini sıkça kullanıyor. Bir ara, “Cenab-ı hak nasip ederse fotoğraftaki kabiliyetimi geliştirmek istiyorum.” diyerek, bizi şaşırtıyor. Siyasi müsteşar, Türkiye’den kopmaya pek niyetli değil. Bugüne kadar gezemediği on vilayet kaldığını; görev süresi bitmeden oraları da görmek istediğini söylüyor. Özellikle de yörüklerin tarihi yürüyüşünü gerçekleştirdiği Alanya’dan Konya’ya uzanan eski yolu merak ediyor. Bir de Karadeniz’in yaylalarını...
       <br>
        <br>
         PKK hepimizi üzdü
         <br/>
         <br/>
         Türkiye’nin yakın tarihte büyük sıkıntılar atlattığını belirten John W. Kunstadter, “Vatandaşınıza saygım çok engin. Ülke olarak zor dönemlerden geçtiniz. Ama, Türk halkı sebat etti; asla metânetini elden bırakmadı. Aslında bunu tarih boyunca görmek mümkün. 1915’te, 1919 ile 1922 arasında önemli sıkıntılarla karşılaştınız. 1990’lar da rahat bir dönem değildi. Hepimiz üzüldük. PKK’ya karşı hayati bir mücadele verdiniz. Millet olarak büyük zararlar gördünüz. Çok şükür bu büyük mücadele 1999’da sona erdi.” değerlendirmesini yapıyor. PKK’nın ne Türkiye’nin değerleriyle ne de medeni değerlerle bağdaştığını söyleyen siyasi müsteşar, “Türkiye dehşetli olaylara rağmen cesaretini ve metaneti korudu. Ayrıca ekonomik sıkıntılardan geçtiniz millet olarak. Bunu asla küçümsemeyiniz. Türklerin güçlü tarafı akl-ı selimi elden bırakmaması.” diyor.
         <br/>
         <br/>
         John W. Kunstadter’in geçmişe ait Türkiye yorumu böyle. Peki, gelecekteki Türkiye hakkında ne düşünüyor? Türkiye’nin genel görünümünü de fotoğraflamış mı acaba? Amerikalı diplomat, gelecek için “cesaret verici” konuşuyor. Özgüvenden bahsederken gelecekle ilgili cevap bekleyen önemli sorular bulunduğuna değiniyor. Ona göre, Türkler, “Kimim, millet olarak kimiz, nereden geldik, nasıl oluştuk?” soruları üzerinde bir düşünme süreci içinde. “Dinin yeri nedir Türkiye’de? Bazıları yüz sene önce bu iş halledildi demişler ama sanki o tartışma devam ediyor. Türkiye’de 100 kişiye dinin yerini sorsanız 200 cevap alırsınız.” diyor. “Vatandaşla yönetişim ilişkisi nasıl? Yönetişim diyorum, çünkü hem hükümetiniz hem de devletiniz var. Vatandaşla devlet arasındaki ilişki ve aralarındaki mesafe ne olacak? Vatandaş mı devlete,  devlet mi vatandaşa hizmet etmeli gibi sorular mevcut. Bu konulara, dışarıdan empoze edilecek hiçbir çözüm tutmaz. 70 milyon vatandaş bir çözüm getirecek. Barışçıl ve münevver bir şekilde çözüleceğinden eminiz.” değerlendirmesi yapıyor.
         <br/>
         <br/>
         Hoşgörülü vatanseverlik
         <br/>
         <br/>
         Mersin ve Trabzon’daki olaylardan sonra yaşanan “milliyetçilik” dalgası hakkında konuşurken Kunstadter, vatanseverliğin önemine vurgu yapıyor. “Bazıları kışkırtır. Tepki göstermek bazen yanlış hedef seçmek olabilir. Eğer biri hüsrana uğradıysa, bir çözüm görmüyorsa, belki o zaman sabrı taşar. Vatansever olmak çok önemli. Hoşgörülü vatanseverlik ise irfana benziyor.” diyen Amerikalı diplomata göre,  Türkiye’nin dört bir yanında tehdit gördüğünü iddia edenler, ülkeyi korkutmak istiyor. Türkiye’de devletin geleneklerinin çok derin olduğunu hatırlatarak, “Türkiye bir ebrudur. Bir ebruyu nasıl böleceksiniz ki... Ebru, bölünmez.” diyor. Anadolu’dan aldığı ilhamla bu düşünceleri sarf ettiğini hatırlatan Kunstadter, “Türkiye güçlü bir ülke. Korkacak bir şey yok. Özgüven her şeyi çözer. Mağrur bir özgüvenden bahsetmiyorum. İnsani, beşeri, makul ve ihatalı bir özgüvenden söz ediyorum. Tabii ki, ben de fani biriyim. Belki muhasebem yanlış çıkabilir. Ama sanmıyorum. Siz o sorunu Türkiye olarak çözeceksiniz.” diyor.
         <br/>
         <br/>
         Peki, Türk-Amerikan ilişkilerinin son dönemde girdiği süreci nasıl değerlendiriyor. Kunstadter, “bazı yerlerde bir görüş farklılığı ortaya çıksa da varolan derin ilişkileri” hatırlatıyor. Genelkurmay İkinci Başkanı İlker Başbuğ’un “Bu kadar geniş ve kapsamlı ilişkilerimizi tek bir noktaya indirgeyemeyiz.” şeklindeki açıklamasını ise “ölçülü, ihatalı ve olgun” buluyor. Kunstadter, “İki ülke ilişkileri bazen çok dinamik ve hareketli, bazen de fazla sakin olur. Bazıları ilişkiler konusunda kötü resim çizmek ister, ama ben böyle bir zemin görmüyorum.” demeyi de ihmal etmiyor.
         <br/>
         <br/>
         Kunstadter’in Büyük Ortadoğu Projesi’nde Türkiye’nin üstlenebileceği rolü “Takdir Türkiye’nin, hiç kimse zorlayamaz.” sözleriyle yorumluyor. Her ülkenin komşularıyla barışçıl ilişkilerde bulunma isteğinin doğal olduğunu vurgulayarak, “Türkiye aktif bir rol üstlenirse, çok müspet katkıda bulunur. Bu fırsattan istifade ederseniz, Balkanlar, Kafkasya, Arap ülkeleri, İran ve Karadeniz’le ortak tarihinizi açık, müsamahakâr, kapsamlı ve rahat bir şekilde tartışabilirseniz herkes için nimet olur. Belki tarihinizi, önümüzdeki zamanlarda daha ilmî bir şekilde tartışmaya başlarsınız.” diyor.
         <br/>
         <br/>
         Eleştirirken çözüm getirmek lazım
         <br/>
         <br/>
         Türkiye’nin dünya barışını tesis etmedeki muhtemel katkılarını sorduğumuzda, “dünya barışı” kavramının hem önemli hem de soyut bir kavram olduğunun altını çiziyor. Barışı iç içe geçmiş dalgalara benzeten Kunstadter’e göre, her birey kendisi ile barışık ise bu aileye yansır. Ailedeki huzur ve barış mahalleye, mahalledeki de bütün topluma sirayet eder. Dolayısıyla, bireydeki huzur bütün topluma ve ülkeye yansır. “Hepimiz dünya barışından bahsedebiliriz; ama ilk olarak kendimize bakalım” diyen siyasi müsteşar, bu ifadesini bir Türkçe atasözüyle açıklıyor: “Öbürünün gözündeki zerreyi çıkartmak istiyorsak, ilk olarak kendi gözümüzdeki merteği çıkartalım. Böylece öbürünün gözündeki zerreyi daha rahat görebiliriz. Öbürünü suçlamak dünyanın en kolay işi. İlk olarak kendimizi gözden geçirelim. Kendi hatalarımızı düzeltmeye çalışalım. Siz Türkler başka bir ülkenin politikasını eleştirmek isterseniz buna hakkınız var. Ama eleştirdikten sonra çözüm getirin. Aynı zamanda kendi ülkenizin politikalarına bakarsanız daha manidar olabilir.”
         <br/>
         <br/>
         “Dünyadaki barış kendi ruhlarımızın durumundan kaynaklanıyor.” diyen John W. Kunstadter’a  bu önemli dünya görüşünde tasavvufla meşgul olmanızın etkisi var mı diye sorduğumuzda şu cevabı veriyor. “Ben kendi dinime sadığım. Hıristiyanım. Aynı konular ile uğraşıyoruz. Faniyiz, imanda buluşuyoruz. Mümin olmaktan daha önemli bir şey olamaz ki. İmanda bulunarak kim olduğumuzu, nereden ve nasıl geldiğimizi  düşünmeliyiz”
         <br/>
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </p>
 <p>
  <font>
   (Bu yazı 822 kez okunmuştur)
  </font>
 </p>
</div>


Kaynak: [www.aksiyon.com.tr](http://www.aksiyon.com.tr:80/yazdir.php?id=21005), [web.archive.org (arşiv bağlantısı)](http://web.archive.org/web/20051228082759/http://www.aksiyon.com.tr:80/yazdir.php?id=21005)
