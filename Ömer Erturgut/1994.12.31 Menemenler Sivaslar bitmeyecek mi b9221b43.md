# Menemenler, Sivaslar bitmeyecek mi?

*Ömer Erturgut 1994.12.31*

<font class="agenda2NewsSpot">
 Cumhuriyetin yüzkarası Menemen dramına, Sivas dramı da resmen eklendi. Mahkeme toplam 86 kişiye değişik hapis cezaları verdi. Menemenli'den sonra Sivaslı'nın da alnına kara bir leke çeken bu karar, ne mahkumları ne de ölenlerin yakınlarını memnun etti. "Idam edilmeliydiler" feryadları "Suçumuz yok" feryadlarına karıştı Ankara'da... Adresi belirsiz muhitlerde ise "Oh  bitti. Bundan da sıyırdık. Iş bundan sonra bu sakızı çiğnemeye kaldı" rahatlığı vardı. Gerçi karar daha temyize gidecekti ama olsun iş büyük ölçüde kotarılmıştı.
</font>
<font class="newsDetail">
 DEP'lilere, RP'lilere kök söktüren cesaretiyle ünlü Başsavcımız Nusret Demiral ise, hakimlerin "Ne yapalım önümüze olayın esas failleri getirilmedi" yakınmalarının muhatabı başkasıymış gibi, idam isteminde diretti. Demiral, burunlarının ucunda 8 saat gibi uzun bir süre devam eden olaya seyirci kalan valiyi, emniyet müdürünü, jandarma komutanını, içişleri bakanını ve kendisine telefonla haber verilmesine rağmen kılını kıpırdatmayan dönemin başbakan yardımcısını sorgulamayı aklına getirmedi.
 <br/>
 <br/>
 Oteldekiler acaba sadece yanarak ya da boğularak mı ölmüşlerdi? "Dikilerek" kapatıldığı söylenen kurşun delikleri acaba nasıl izah edilecekti? Olaylar sırasında 'kim vurduya giden' Sivaslılar acaba hangi silahlardan çıkan kurşunlarla hayatlarını kaybetmişlerdi? Bu ve benzeri soruların cevabı Türkiye'ye has bir üslupla "faili meçhul" oldu.
 <br/>
 <br/>
 Mahkemelerin verdiği kararı yetersiz bulan bazı basın mensupları da şeriatın kısas hükmünün gereği olan idam beklentisine girdiler. Idam karşıtı bu kalemler, mahkumlar Müslüman olunca birden 'Demiral' kesildiler. Mahkumların bakışlarından çıkarılan "Bunlar adamı hem keserler, hem yakarlar" ifadeleri ise idam kararının gerekçesi olarak okuyuculara sunuldu.
 <br/>
 <br/>
 Allah düşürmesin. Hiç suçunuz olmadığı halde çıkarıldığınız bir mahkemede idamla yargılansanız. Üstelik de insan yakmak gibi kara bir suçtan. Ve bu leke alnınıza zorla kazınsa. Bir buçuk yıldır evinizden, çolukçocuğunuzdan ayrı kalsanız. Ve daha yıllarca ayrı kalacağınız size tebliğ edilse. Sizi sözleri ve bakışlarıyla tahrik edenlere karşı nasıl davranır, nasıl bakardınız.
 <br/>
 <br/>
 Mahkum edilen 86 kişinin arasında suçsuzların da olabileceği ihtimalini gözden kaçırıp, intikam peşinde koşmak, otel yangınında ölenleri geri getirmeyecektir. Fakat Sivas'ta ektikleri kin tohumunu ülke geneline yaymak isteyenlerin ekmeğine yağ sürecektir. 8 saat boyunca sayısı azalıp artan, iş dönüşü ise en kalabalık seviyesine çıkan bir kalabalığı örgüt gibi göstermeye çalışmak, buradan hareketle kimin yaktığı belli olmayan bir ateşi bütün Sivaslı Müslümanlar'a mal etmek ve bir şehri "insan yakma" suçuyla karalamak doğru mudur?
 <br/>
 <br/>
 Menemen'de olduğu gibi sadece Kubilay'ı hunharca kesen esrarkeşleri öne çıkarıp, suçsuz yere asılanları ve hapse atılanları "es geçmek" alışkanlığımızı terkedip, giderek artan faili meçhul cinayetleri aydınlatma gayretine girmeliyiz. Hem laikMüslüman ayrımına düşülmesinin vehametinden bahsedip, hem de inanan kesimi "kan içici, günah keçisi" gibi görerek her faili meçhul cinayeti onun sırtına yüklemek, birlikbütünlük adına akıl kârı mıdır?
 <br/>
 <br/>
 Üzerindeki şüphelerle birlikte kapanacak bir Sivas dosyası, tıpkı Menemen gibi yıllar boyu istismar vesilesi olacaktır. Menemenli haketmediği gibi, Sivaslı da bunu haketmemiştir. Kamuoyu bu noktada kesinlikle aydınlatılmalı ve suçlular her kim ise hakettiği ceza verilerek kamu vicdanı rahatlatılmalıdır. Bu lekeden başka kurtuluş yolu da yoktur.
 <br/>
 <br/>
 Televizyonda Başsavcı Demiral başkanlığında bir oturum düzenlenmeli. Bu oturuma dönemin valisi, emniyet müdürü, jandarma komutanı, belediye başkanı, içişleri bakanı, başbakan yardımcısı, sanık ve müdahil avukatlarının yanı sıra olayın şahitleri katılmalıdır. Devlet, bir çok yazarın da dikkat çektiği şüpheleri üzerinden kaldırmalıdır. Yoksa birçok yazardan biri olan Ahmet Altan'ın aşağıdaki ifadeleri hem Meclis'in duvarında hem de kamuoyunun zihninde hep asılı kalacaktır.
 <br/>
 <br/>
 "Sekiz saat boyunca hiçbir önlem almayan mahalli görevliler, oteldekilerin arka arkaya açtıkları "imdat" telefonlarına rağmen kıllarını bile kıpırdatmayan o günün Başbakanı, Başbakan Yardımcısı, Içişleri Bakanı, polis ve jandarma yetkilileri.
 <br/>
 <br/>
 Madımak Oteli hâlâ yanıyor, sanıkların sakallarından, avukatların cübbelerinden, ölenlerin yakınlarının yüreklerinden tüten duman başkente sızıyor, o dumanın içinde gerçek suçlular, hiçbir zaman cezalandırılmayacaklarından emin olarak dolaşıyorlar.
 <br/>
 <br/>
 Kaç mahkeme kurarsanız kurun, kaç insanı öldürtürseniz öldürtün, kaç zavallıyı katil diye mahkum ederseniz edin, kendi vatandaşının ölümüne sessizce seyirci kalan, hatta belki de alttan alta kışkırtan bugünkü anlayış devam ettiği sürece, ne Madımak Oteli'nin yangını sönecek ne de bu ülkenin kâr artıklarıyla lekelenmiş başkenti kuşkuyla kabaran dumanın boğucu baskısından kurtulacak."
 <br/>
</font>

Kaynak: [www.aksiyon.com.tr](http://www.aksiyon.com.tr:80/aksiyon/haber-399-11-menemenler-sivaslar-bitmeyecek-mi.html), [web.archive.org (arşiv bağlantısı)](http://web.archive.org/web/20110429200109/http://www.aksiyon.com.tr:80/aksiyon/haber-399-11-menemenler-sivaslar-bitmeyecek-mi.html)
