# Hangi cüretle devlete rakip olursun!

*Zafer Özcan 2010.10.11*

<font class="agenda2NewsSpot">
 Denizlili sanayici Orhan Abalıoğlu’nun hayatı, Türkiye’nin sanayileşme tarihine ışık tutacak anılar ve ayrıntılarla dolu. Türkiye’nin ilk yem fabrikatörü, bugün ülkenin duayen girişimcilerinden...
</font>
<font class="newsDetail">
 <p>
  <p class="MsoNormal">
   Denizli sanayisi denince akla gelen ilk isimlerdendir Abalıoğlu. Anadolu’nun bu önde gelen sanayi şehrinde, girişimciliğin ve üretimin önünü açan bir ailedir. Ailenin neredeyse her ferdi, girişimcilikte başarılı olmuş ve örnek sanayi tesislerini Denizli’ye kazandırmıştır. 1960’lı yıllara kadar yola birlikte devam eden Abalıoğlu Grubu, daha sonra yollarını ayırarak farklı sektörlerde yatırımlarını sürdürür. Bugün Denizli’de Abalıoğlu adında iki büyük sanayi grubu bulunuyor; Cafer Sadık Abalıoğlu Holding ve Abalıoğlu AŞ. Tarım – hayvancılık, gıda, yem, bakır, ambalaj, kâğıt ve tekstil gibi alanlarda faaliyet gösteren iki gruptan Abalıoğlu AŞ şirketlerinin başında, 75 yaşındaki Orhan Abalıoğlu bulunuyor. Denizli sanayiciliğinin sembolü hâline gelmiş isimlerden, bu yıl Türkiye Büyük Millet Meclisi’nden üstün hizmet madalyası alan Orhan Abalıoğlu, 1935 Denizli doğumlu. Bir asırdan fazla bir zamandır sanayicilikle uğraşan bir ailenin, ikinci kuşak temsilcisi o.
  </p>
  <p class="MsoNormal">
   Ailenin ticaret geçmişi, 1900’lerin başına kadar gidiyor ve Denizli’de tabakhane işiyle başlıyor. Sanayiciliğe ilk adımsa, 1940’lı yıllarda atılıyor. Aile, 1942’de bir değirmen satın alarak un üretimine başlıyor. Abalıoğlu ailesi 1951’de farklı bir sektöre girerek pamuk çırçır fabrikası kurar ve 16 yaşındaki genç Orhan’ı işletmenin başına geçirir. Alım, satım ve imalat tamamen onun kontrolündedir. Genç yaşına rağmen işletmeyi başarıyla yöneten Orhan Abalıoğlu, 1956’da babası Baki Bey’i kaybeder. Babasının şirketteki hisseleri de o ve kardeşi Turan Abalıoğlu’na geçer. 1963’e gelindiğinde ise Abaloğlu ailesinin bütün fertlerini bünyesinde barındıran Abalıoğlu Kolektif Şirketi dağılır. Çırçır fabrikasını amcası Cafer Sadık Abalıoğlu üzerine alırken, un fabrikası eniştesi Ahmet İnceoğlu’na kalır. Orhan ve kardeşi Turan Abalıoğlu ise bir akaryakıt istasyonu ile kamyon, traktör ve lastik satış mağazalarını devralır. Bu arada kardeşiyle beraber traktör, kamyon, otobüs, binek arabaları ve ticari taksi satmaya da başlar Orhan Bey; ancak bu işler genç girişimciyi hiç tatmin etmemektedir.
  </p>
  <p class="MsoNormal">
   ÖZAL VE ERBAKAN’IN İLGİSİ
  </p>
  <p class="MsoNormal">
   Gençlik yıllarından bu yana üretmeye ve sanayiciliğe meraklıdır Orhan Abalıoğlu. En büyük idealiyse daha fazla kişiye iş imkânı sağlamaktır. Sonunda ideallerinin peşinden gitmeye karar verir ve 1967’de Devlet Planlama Teşkilatı’na bir yazı göndererek, Denizli ve civarında bir sanayi tesisi kurmak istediğini söyler ve önerilerini sorar. Üç kez tekrarlamasına rağmen yazısına cevap alamayınca dönemin DPT Müsteşarı Turgut Özal’dan randevu ister. Talebi kabul edilir ve Özal ile görüşmek için Ankara’nın yolunu tutar. Ankara’daki makamında görüştüğü Turgut Özal, genç girişimcinin ziyaretinden ve yatırım hevesinden
   <span>
   </span>
   memnun kalmıştır. Hatta ona, “Memleketin senin gibi yatırım yapacak gençlere ihtiyacı var.” sözleriyle iltifat eder. Buna rağmen kendisine fazla yardımı olmaz. Çünkü o dönem DTP kamu yatırımlarına konsantre olmuştur. Özel sektörle ilgili bir çalışması yoktur. Bunun üzerine Orhan Bey’i, dönemin Türkiye Odalar ve Borsalar Birliği Genel Sekreteri Necmettin Erbakan’a yönlendirir. Erbakan’ı önceden tanıdığı için hemen onun yanına gider. Bir sanayi yatırımı yapmak istediğini söyler. Erbakan ona, Denizli milletvekillerinin, devlet yem sanayi ile bir şirket kurarak Denizli’de bir yem sanayi tesisi kurmak istediklerini ve onlarla ortak olabileceğini söyler. Yem sanayiine girme önerisi genç sanayiciye cazip gelmiştir ama ortaklık yapmak istemez.
  </p>
  <p class="MsoNormal">
   Dönemin Sanayi Bakanı Mehmet Turgut da, Orhan Abalıoğlu’nun tanıdığı isimlerdendir. Bir kez de onun yanına gider. Yem işi cazip gelmesine rağmen aklında hurda demiri alıp
   <span>
   </span>
   işleyerek inşaat demiri hâline getirmek vardır. Fikrini bakana açar. Sanayi Bakanı Turgut, genç girişimciye sermayesini sorar ve elindeki birikim ile bu işi yapmasının mümkün olmadığını söyler. Bunun üzerine yem sanayii hakkında bakanın fikrini sorar. Bakan Turgut o konuda bilgisi olmadığını söyleyerek Abalıoğlu’nu devlet yem sanayii genel müdürlüğüne gönderir. Genç girişimci bunun üzerine devletin tesislerine giderek İskitler ve Konya devlet yem fabrikalarını gezer ancak izlenimleri olumsuzdur. Devletin tesislerindeki eski teknolojiyi hiç beğenmemiştir. Zaten o dönem Türkiye’de bulunan toplam 11 yem fabrikasının 9’unu doğrudan devlet işletirken, kalan ikisi Tariş ve Çukobirlik’e aittir. Üretici birlikleri de bir tür kamu yapılanması olduğundan o dönem özel sektöre ait yem fabrikası yoktur.
  </p>
  <p class="MsoNormal">
   Devlet yem fabrikalarını gezdikten sonra bir de dönemin Tarım Bakanı Bahri Dağdaş’ın fikrini almak ister. Bakan Dağdaş, Abalıoğlu’nu çok iyi karşılar ve yem fabrikası kurması için teşvik eder. Bunun üzerine Denizli’ye dönen Orhan Abalıoğlu, tesisin kuruluş çalışmalarına başlar. Aslında yem sektörü hiç bildiği bir alan değildir ama hevesi ve enerjisi çok yüksektir. Sonuçta Alman Kahl firmasından temin ettiği makine ekipmanı ile saatte 11 ton kapasiteli, yarı otomatik, dikey sistem yem fabrikasını kurmayı başarır ve Aralık 1969’da hizmete açar. İşin ilginç yanı onunla eş zamanlı olarak devlet Adapazarı ve Sakarya yem fabrikalarını, hem de aynı Alman firmasından sağladığı altyapı ile kurmuştur. Ancak devletin yem fabrikaları daha verimsiz ve eski teknoloji ürünü manuel ve yatay sistem fabrikalar olarak faaliyete geçmiştir. Orhan Abalıoğlu, devletin yıllardır bu işi yapmasına rağmen eski sistemle yem fabrikası kurması ve modası geçmiş ekipmana o kadar yatırım yapmasını anlayamadığını söylüyor.
  </p>
  <p class="MsoNormal">
   Yem fabrikası kurmanın o dönem ne kadar iyi bir iş fikri olduğu da tartışmalıdır aslında. Çünkü hayvancılıkta yem kullanımı çok azdır. Tavuk üreticileri çoğunlukla hayvanları mutfak artıklarıyla beslemektedir. Yem kullanan sınırlı sayıdaki sanayici de zaten ürünü devletin yem fabrikalarından temin etmektedir. O dönem yaygın olan devlet üretme çiftlikleri ise en önemli yem alıcısıdır. Genç sanayici, devlet üretme çiftliklerine ürettiği yemi satmak ister ancak başarılı olamaz. Aynı sıkıntıyı tarım kredi kooperatiflerinde de yaşar. Sebebini sorunca, kooperatiflerin ve devlet üretme çiftliklerinin sadece devletin yem fabrikaları ile çalıştığı cevabını alır. Orhan Abalıoğlu, binbir zorlukla ilk fabrikasını kurmuş ancak iş bununla bitmemiştir. Şimdi en önemli sorun ürettiklerini satabilmektir. Bu zor dönemi gençlik ve enerjisini kullanarak aşabileceğine inanmaktadır. İlk yıl hiç yem satamaz. İkinci yıl, tarım kredi kooperatiflerine yem satabilmek için 21 gün Ankara’da kalır ve sonuçta genel müdür ile anlaşma imzalamayı başarır. Bu, onun, sanayicilikte başarılı olma yolunda attığı ilk ve en önemli adım olur.
  </p>
  <p class="MsoNormal">
   1969’un sonlarında başladığı üretimi her yıl yüzde 70 – 80 oranında artırır. Bu başarısında elbette pazarlamayı bizzat yürütmesinin etkisi vardır. Günde 16 saat çalışan Abalıoğlu, o tarihlerde fazla bilinmeyen yemi çiftçiye bizzat anlatmak için köylere gider ve kahvehanelerde tanıtım yapar. Özellikle tavukçuluğun yaygın olduğu bölgelere gider, arabasının bagajında götürdüğü 10 kiloluk yemleri eşantiyon olarak dağıtır ve çiftçilere, ‘kullanın beğenirseniz sipariş verirsiniz’ der. 1970 yılında, yıllık 5 bin 500 ton yem üreten Abalıoğlu fabrikası, 1972’de 17 bin 500 tona ulaşır. Özel sektörün bu ilk yem fabrikasının başarısı elbette devletin de dikkatini çekmiştir. Devlet yem fabrikası genel müdürü bir gün Orhan Bey’i ziyarete gelir. Fabrikayı gezer ama nedense gördüklerinden hiç de hoşnut olmaz. Çıkışta genç sanayiciyi kenara çeker ve “Sen bize rakipsin, devletin fabrikalarıyla rekabet ediyorsun, seni mahvedeceğim, batıracağım.” diyerek, fabrikadan ayrılır.
  </p>
  <p class="MsoNormal">
   Orhan Abalıoğlu hiç beklemediği bu tepki karşısında ne diyeceğini bilemez. Hem şaşırmış hem de çok üzülmüştür. Destek beklediği devlet kendisini rakip görmekte, hatta yok etmek istemektedir. O dönemin bürokratik anlayışının tipik bir yansımasıdır aslında bu diyalog. Devletin özel sektöre bakışını da özetlemektedir. Neyse ki genel müdür hedefine ulaşamaz ve Abalıoğlu yatırımları büyümeye devam eder. O günleri anlatırken hâlâ hayıflanıyor duayen sanayici. “Özel sektör yatırımı yaptığımız için ilk yıllarda âdeta suç işliyormuş gibi hissederdik.” diyor. Sanayiciye ve yatırımcıya devletin bakışının Turgut Özal’ın iktidara gelmesiyle değişmeye başladığını söylüyor.
  </p>
  <p class="MsoNormal">
   İşlerin büyümesiyle birlikte Orhan Abalıoğlu, daha önce hiç bilmediği yem işini de öğrenmektedir. Bilgi ve görgüsünü artırmak için yurt dışındaki fabrikaları da gezmeyi ihmal etmez. Bu geziler esnasında bir konu dikkatini çeker. Avrupa’daki modern fabrikalarda hem tane hem toz yem üretilmekte, Türkiye’de ise sadece toz yem üretilmektedir. Bunun üzerine, Tarım Bakanlığı hayvan besleme kürsü hocası Prof. Dr. Şükrü Bulgurlu’ya giderek derdini anlatır. Tane yem ile toz yem arasındaki farkları sorar. Ondan aldığı cevap kısa ve nettir: “Sen işine bak, bizdeki yemler daha iyi.” Aslında o dönem daha verimli olanı görmüştür ama uzmandan aldığı bu cevap üzerine üretim sistemini değiştirmez. Bugün ise pişmanlığını ifade ediyor Abalıoğlu: “Biz tane yeme geçmek için 40 sene bekledik. Uygun ekipman aldım ama tarım bakanlığının tavsiyesi üzerine toz üretime devam ettik. 40 seneyi boşa harcadık.”
  </p>
  <p class="MsoNormal">
   Hâlen Türkiye’nin farklı bölgelerinde 4 yem fabrikasına sahip Abalıoğlu Grubu, ayrıca yağ fabrikası ve piliç üretim tesislerine sahip. Lezita markasıyla piliç sektörüne giren grup, doğum yeri Denizli’de üretime devam etse de, merkezini İzmir’e taşımış durumda. Orhan Abalıoğlu ise şehrinden ayrılmıyor ve her gün düzenli olarak ilk göz ağrısı yem fabrikasına geliyor. “Bütün fabrikalarımızı buradan kazandıklarımızla yaptık.” diyerek, Denizli merkezdeki yem fabrikasına olan duygusal bağlılığını vurguluyor. 75 yaşındaki sanayici, iş hayatındaki bütün hedeflerine ulaşmış. İçinde kalan tek ukde, yabancı dil öğrenememesi. Yabancı dil bilmemenin acısını çok çektiğini söylüyor. Gençliğindeki iş seyahatlerinde dil bilmediği için tren istasyonlarında ağladığını hâlâ hatırlıyor. Bu sebepten olsa gerek, hâlen şirketi yöneten 3 oğlunun dil öğrenmesine çok önem vermiş. Yabancı dil bilmemenin eksikliği onda öyle bir iz bırakmış ki dil öğrenmenin tahsilden daha önemli olduğuna inanıyor.
  </p>
  <p class="MsoNormal">
   Orhan Abalıoğlu, gençliğinde çok sıkıntı çekmiş bir insan olarak yeni nesil sanayicileri çok şanslı görüyor. Ellerinde her imkânın olduğunu düşünüyor. Gençlerin şatafata düşkünlüklerini ise eleştiriyor. Renkli televizyonların yeni çıktığı yıllarda İsviçre’de bir firma patronunu evinde ziyaret ettiğini belirterek, “O zaman renkli televizyon yeni çıkmıştı ama o patronun evinde siyah beyaz televizyon vardı. Türkiye’de benim işçilerimde ise renkli televizyonlar vardı. O açıdan da biz çok şatafata düşkünüz.” diyor.
  </p>
  <p class="MsoNormal">
   Çocuklarına en önemli öğüdü ise mütevazı olmaları, doğruluktan ayrılmamaları ve kaliteden taviz vermemeleri. Mal alıp satarken önce çevreden ve komşulardan başlanması da Orhan Bey’in en önemli iş prensiplerinden. İş dışında önem verdiği en önemli konu ise sosyal sorumluluk projeleri. Bugüne kadar eğitime ciddi yatırım yaptıklarını belirten Abalıoğlu, sosyal sorumluluk kavramına verdiği önemin gerekçesini tek bir cümleyle özetliyor: “Toplumdan aldığını, toplumla paylaşman gerekir.”
  </p>
  <p class="MsoNormal">
  </p>
  <p class="MsoNormal">
   Demirel, 70 sente muhtaç etti!
  </p>
  <p class="MsoNormal">
  </p>
  <p class="MsoNormal">
   Sanayiciliğe başladığı 70'li yıllara dair ilginç hatıraları da var Abalıoğlu'nun. Süleyman Demirel'in meşhur, ‘ülke 70 sente muhtaç' lafının özel sektöre nasıl yansıdığını, başına gelen bir olayla aktarıyor. 1970'lerin ortalarında, yem işinin yanında, bir de viyol fabrikası kurmak ister Orhan Bey. Gerekli makine altyapısını almak için de Danimarka'ya gider. İlgili firma ile görüşür ama Danimarkalılar makine satmak istemez genç girişimciye. ‘Paranız yok, size satış yapamayız' derler. Orhan Bey, ‘paramız var, almak istiyoruz' dese de ikna edemez onları. Israrlar neticesi Danimarkalı firmanın yetkilisi, “Başbakanınız ülkenizin 70 sente muhtaç olduğunu söyledi. Sizin paranız yok, makine satamayız.” der. Bunun üzerine Danimarka'dan elleri boş döner ve viyol fabrikası kurma işi suya düşer. Abalıoğlu, “Demirel öyle bir laf etti ki sonucunu biz sanayiciler bile yaşadık.” diyor.
  </p>
 </p>
</font>

Kaynak: [www.aksiyon.com.tr](http://www.aksiyon.com.tr:80/aksiyon/haber-27793-37-hangi-curetle-devlete-rakip-olursun.html), [web.archive.org (arşiv bağlantısı)](http://web.archive.org/web/20101201095804/http://www.aksiyon.com.tr:80/aksiyon/haber-27793-37-hangi-curetle-devlete-rakip-olursun.html)
