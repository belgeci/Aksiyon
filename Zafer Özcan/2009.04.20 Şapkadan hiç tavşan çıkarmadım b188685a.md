# Şapkadan hiç tavşan çıkarmadım

*Zafer Özcan 2009.04.20*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Ünlü illüzyonist Sermet Erkin, yakın dönem sanat tarihinin karakutusu gibi. Binlerce cilt koleksiyona sahip Erkin, ilgisizlikten yakınıyor.
  </font>
 </div>
 <div id="newsText">
  <font class="detail-text">
   Sermet Erkin denince herkesin aklına şapkadan çıkan tavşanlar gelir. Türkiye’nin en önemli illüzyon sanatçılarından biridir o. 35 yıllık sanat hayatında gösteri sayısı bin 150’ye ulaşan sanatçı, hem büyükler hem de çocuklar için hünerlerini Profilo Alışveriş Merkezi’nde sergiledikten sonra, şimdi mayıs başında çıkacağı Anadolu turnesine hazırlanıyor. Aslında Erkin’in çok bilinmese de, en önemli özelliklerinden biri, Türk musikisi ve Cumhuriyet dönemi sahne sanatları tarihine yakın ilgisi. Bugün gençlerin isimlerini bile bilmediği Türk musikisi ve tiyatrosunun duayen sanatçılarının çoğu onun aile dostu. Sahip olduğu sanat arşivleriyle, âdeta Türkiye’nin yakın dönem sahne sanatlarının karakutusu konumunda. Bu özelliği onun için olduğu kadar, sanat camiası ve tarihi açısından da önemli bir ayrıntı; fakat biz onu geniş kitlelerle buluşturan illüzyonla başlayalım söze…
   <br/>
   <br/>
   Erkin’in illüzyon sanatına ilgisi, büyük usta Zati Sungur’la başlıyor. Sungur, Türkiye’ye modern anlamda illüzyonu getiren ve bir sahne sanatı olarak oynayan isim. Sermet Erkin’in onunla mesaisi ise doğup büyüdüğü Karamürsel’den İstanbul’a taşınmasıyla başlıyor. 1965’te Nişantaşı’na gelen Erkin ailesi Zati Sungur’a kiracı olur. Ünlü illüzyonist, Ses Tiyatrosu’nda sahneye çıkmaktadır ve o yıl sahneleri bırakır. Aktif sanat hayatını noktaladıktan sonra kendini illüzyon malzemeleri imaline veren Sungur’u, atölyede çalışırken de izleme fırsatı bulur Erkin. Bu onun illüzyona ilgisini artırır. Okul müsamerelerinde küçük gösteriler yapacak kadar bazı numaralar öğrenmiştir bu süreçte. O sıralar henüz TRT kurulmamıştır, ancak İTÜ Maçka kampüsünde televizyon deneme yayınları yapılmaktadır. Erkin’in ilk ekran deneyimi, bu yayınlarda çocuk haberleri sunmakla başlar. Ortaokula geldiğinde ise illüzyon artık hayatında önemli bir yer tutmaktadır.
   <br/>
   <br/>
   Erkin’in illüzyona ilgisinde nasıl Zati Sungur’un etkisi varsa, tiyatroya ilgisinde de Türk tiyatrosunun efsanelerinden, merhum Necdet Mahfi Ayral’ın önemli rolü var. Tiyatroya onun davetiyle adımını atar. Profesyonelleşmesinde rolü olan isimse, Muhsin Ertuğrul’dur. Onun davetiyle çocuk oyunlarında rol almaya başlar. Rol aldığı ilk oyunun adını hâlâ hatırlıyor: Karagöz, Meddah, Hokkabaz… 1964’te tanıştığı Zati Sungur’la ilişkisi, büyük ustanın ölümüne kadar (1984) devam eder. “İkimiz dede–torun gibiydik, beni herkes onun torunu sanırdı.” diyor. Sahneleri bıraktıktan sonra kendini illüzyon sanatına adayan, bu meslekte kullanılan aletleri üreten Sungur’un tek öğrencisi olma sıfatına da sahip Sermet Erkin.
   <br/>
   <br/>
   Aslında küçük büyük herkesten ilgi gören illüzyon sanatını başarıyla icra eden sanatçı pek yok günümüzde. Bu işlere meraklı birine bile “Türkiye’de 5 illüzyonistin ismini say” deseniz, sayamaz. Bu kadar ilgi gören bir alanda, neden sanatçı yetişmiyor? Erkin bunun sebebini illüzyonun çok zor ve en detaylı sahne sanatı olmasıyla açıklıyor. Öğrenilen oyunları iyi uygulayabilmek için sürekli çalışmak ve tecrübe kazanmak gerekiyor. Sadece aletler değil, müzikler, kostümler, sunuş, dil gibi ayrıntılara da hâkim olması gerekiyor sanatçının. Komedinin unsurlarını da iyi kullanabilmek ve iyi bir müzik kulağına sahip olmak gerekiyor. Bu açıdan illüzyonistler kolay yetişmiyor. Hokkabazlık ile illüzyonistlik birbirine yakın sanatlar. Erkin aradaki farkı ayakkabı ile terlik arasındaki farka benzetiyor. Hokkabazlığı Türkiye’ye ilk getirenler ise İspanya’dan sürülen ve Osmanlı’nın kabul ettiği Seferad Yahudileri. Sihirbazlık ise ayrı bir olgu. Erkin, yaptıkları işin sihirbazlık gibi görülmesinden çok rahatsız. Bazı meslektaşlarının aksine kendini asla sihirbaz olarak tanımlamıyor: “Sihirle bu işin ilişkisi yok. Sihirbaz denildiğinde farklı bakılıyor. ‘Ben illüzyonistim, el çabukluğu ve algı yanılgısı ile numaralarımı yapıyorum’ dediğim zaman insanlar daha dikkatli bakıyor. Numaramı yakalamaya çalışıyor. Sahnede ortaya konulanın bir göz yanılmasından ibaret olduğunu biliyor.”
   <br/>
   <br/>
   MESLEĞİMİZ ALGIYI YÖNETMEK
   <br/>
   <br/>
   İşte tam bu noktada kritik soruyu sormak gerekiyor: Aslında şapkadan tavşan çıkmıyor mu? Erkin’in cevabı net: “Tabii ki çıkmıyor; ama çıkarmış gibi görünüyor, seyirci öyle görüyor. Şapkadan hiç tavşan çıkarmadım şimdiye kadar… Kızı kesmiyoruz elbette; fakat kesermiş gibi gösteriyoruz. Seyirciyi aslında o noktaya getirmek, bu işin özü. Seyirci hayret edip ‘nasıl oluyor’ diye düşünmeye başladığında biz başarılı olmuş oluruz. Biz aslında algıyı yönetiyoruz. Seyirci iskambilçektiği zaman, kendi istediğini seçiyor; ama biz onun ne seçtiğini bilerek hareket ediyoruz.”
   <br/>
   <br/>
   Son yıllarda illüzyon denince bütün dünyada akla ilk gelen isim, hiç şüphesiz David Copperfield. Akıl almaz gösterileriyle büyük ilgi gören Copperfield, yaptığı iş illüzyonun teknolojiyle harmanlanmasından ibaret olsa da, şu anda ‘dünyanın en meşhur sihirbazı’ diye biliniyor. Onun başarıları da, illüzyon–teknoloji ilişkisini gündeme getiriyor. Buna rağmen Sermet Erkin, gelişen teknolojinin illüzyon sanatında fazla bir değişime yol açmadığını düşünüyor. Eskiden testere ile kızı keserken, David Copperfield’in şimdi bunu lazerle yapması dışında tabii ki… Hatta Erkin, teknolojinin çok kullanıldığı oyunları izleyicinin daha kolay çözdüğünü ve seyir zevkinin düştüğünü iddia ediyor. O bakımdan birçok illüzyonistin oyunlarda ileri teknoloji kullanmaktan vazgeçtiğini belirtiyor. Sözün kısası, teknoloji çok kullanıldığında illüzyon sihrini kaybediyor.
   <br/>
   <br/>
   İllüzyon sanatındaki ilginçliklerden biri de seyirci noktasında ortaya çıkıyor. Yıllardır hem büyüklere hem de küçüklere yönelik programlar düzenleyen Erkin’e göre, çocuklara gösteri yapmak her zaman daha zor. Çünkü çocuklar basit düşünüyor ve bu açıdan hileleri yakalaması daha kolay oluyor. Büyükler ise yıllara dayanan birikimleriyle daha karmaşık düşündüğünden illüzyon hilelerini kolayca yakalayamıyor. İllüzyonun en önemli özelliği, karşıdaki insanın düşüncesinin farkına vararak, ondan daha farklısını düşünebilme sanatı olması. Erkin, “Seyircinin ne düşüneceğini ben biliyorum ve farklısını yapıyorum; böylelikle olayı çözmelerini engelliyorum. Karşıdakinin düşüncesinin ne olacağını bilmek çok önemli. Mesela Sayın Başbakan Tayyip Erdoğan bu noktayı çok iyi biliyor. Başarısı zaten burada. Halkın ne düşündüğünü ve beklentisini biliyor, ona göre tavır alıyor ve hamle üstünlüğünü ele geçiriyor. Başbakan algı yönetimini çok iyi bilen bir siyasetçi.” yorumunu yapıyor.
   <br/>
   <br/>
   İllüzyon gibi ilgi çekici bir beceriye sahip olduktan sonra, her ortamda insanların sizden bir gösteri yapmanızı istemesi de kaçınılmaz oluyor elbette. Sermet Erkin de bu ilgiden nasibini alan bir isim. Girdiği her sosyal ortamda kendisinden bir iki numara istendiğini söylüyor. İlginç bir anısı var bu konuda: “Soğuk bir kış günüydü. Ankara’ya gidiyoruz. Kar yağışının artması sebebiyle otobüsümüz artık gidemez oldu, uzun süre mahsur kaldık. Baktım otobüsteki herkes sıkıldı, özellikle çocuklar. Benim cebimde her zaman oyun malzemesi olur. Çıkardım malzemeleri ve küçük bir gösteri yaptım. Hayatımdaki en ilginç gösterilerden biri oldu bu.”
   <br/>
   <br/>
   Sermet Erkin bu aralar illüzyon gösterilerini daha çok çocuklar için gerçekleştiriyor. Onun dışında Osmanlıca basılmış ve günümüzdeki tek nüshası kendi koleksiyonunda bulunan, ‘Hokkabazlık yahut Bu Babda Malumat-ı Mükemmeliye’ adlı eseri günümüz Türkçesine çevirdi. Başına da illüzyon tarihini ekledi. Kitap kısa süre içinde piyasaya çıkacak.
   <br/>
   <br/>
   Üzerinde çalıştığı diğer bir eser ise ünlü Komik-i Şehir Naşit Bey’in hatıratı… Bu eserin başına, ‘Türk Tiyatrosunda Tuluat’ adlı bir bölüm yazan Erkin, hatıratın tümünde geçen isimlerin biyografilerini hazırlayarak, kendi koleksiyonundan resimlerle destekliyor. Bazen bir tek isim için günlerce araştırma yaptığını belirtiyor. Yakın dönem sanat tarihindeki önemli isimlerin gün ışığına çıkarılması açısından büyük önem taşıyan eser, tiyatro tarihiyle ilgilenen öğrenci ve araştırmacılar tarafından merakla bekleniyor.
   <br/>
   <br/>
   <br/>
   <br/>
   SANAT TARİHİNİN KARAKUTUSU!
   <br/>
   <br/>
   Sermet Erkin, müzik, teorik tiyatro, Türkçe piyes ve illüzyon kitaplığı olmak üzere çok ciddi özel arşive sahip. Tamamen arşiv ve kütüphane için ayırdığı bir dairesi var. Bunu biraz kişisel meraka, biraz da yetiştiği ortama bağlıyor. ‘Gözümü açtığımda karşımda Safiye Ayla vardı’ demesi durumu açıklamaya yetiyor. Hamiyet Yüceses, Suzan Yakar, Necdet Mahfi Ayral, Semiha Berksoy, Toto Karaca, Zehra Bilir, Güzide Kasacı ve Nedret Güvenç, onun sanat çevresinin birkaç kült ismi sadece. Erkin, “Ben hem onların sanatlarını tanıdım hem de onları sanatkâr yapan ruhları, inançları tanıdım.” diyor. Hâliyle günümüzde popüler kültürün ağırlığı altında ezilen Türk musikisi ve sahne sanatları noktasında çok dertli. Şimdilerde bazı şarkıcıların okuduğu eski parçaların anlamını bile bilmediğini söylüyor.
   <br/>
   <br/>
   Erkin’i en fazla endişelendiren, Türkiye’nin çok önemli sanat birikiminin gelecek kuşaklara aktarılmasındaki sıkıntılar. TRT’deki muhteşem arşivin değerlendirilemediğini düşünüyor. Türkiye’de ciddi bir tiyatro ve müzik kütüphanesinin olmamasından yakınıyor. Mevcutların da son derece sınırlı olduğu kanaatinde. Bu alanda kendisinde 6 bin piyeslik Türkçe koleksiyon olduğunu; ancak bunu araştırmacılara açamadığını belirtiyor: “Her üniversitenin konservatuvarı var; ama sanat birikimini yansıtan arşivleri, kütüphaneleri yok. Sanat hafızamız kıt, olan da dumura uğruyor. Ders kitaplarında övünerek anlattığımız birçok şahsiyetle ilgili hiçbir bilgi bulamazsınız. Sanatçılara ait eski fotoğraflarda yer alan isimlerin kim olduğunu bana soruyorlar, benden sonra kim cevap verecek?”
   <br/>
   <br/>
   Erkin’in koleksiyon birikimi bunlarla da sınırlı değil. 1146 parçadan oluşan, deri ve kök boyadan imal edilmiş, dünyanın en büyük Karagöz tasvir koleksiyonuna da sahip ünlü sanatçı. Türk kültüründe önemli yere sahip bu sanata Yunanların sahip çıkması, son yıllarda ramazan eğlenceleri kapsamında Karagöz’ün ‘çirkin ve bilgisizce’ oynatılması, Erkin’i çok üzüyor. Karagöz, ortaoyunu ve hokkabazlık gibi Türk tiyatrosunun temel taşı sayılabilecek geleneksel Türk tiyatrosu değerlerinin konservatuvarlarda hakkıyla işlenmemesinden duyduğu rahatsızlığı da özellikle vurguluyor.
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=E707C86BC9A5D8F9479932C52FC67A9E?newsId=21256), [web.archive.org (arşiv bağlantısı)](http://web.archive.org/web/20140511233538/http://www.aksiyon.com.tr:80/aksiyon/newsDetail_getNewsById.action;jsessionid=E707C86BC9A5D8F9479932C52FC67A9E?newsId=21256)
