# Türkiye sevgisini Sovyetler de yok edemedi!

*Zafer Özcan 2009.09.28*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Azerbaycanlı şair ve emekli televizyon spikeri Nurengiz Gün’ün hikâyesi, iki kardeş halkın bir asırlık ayrılık ve hasretinin özeti aynı zamanda. Acılarla, dramlarla, gözyaşıyla yoğrulmuş bir tarihin canlı tanıklarından biri, Nurengiz Hanım.
  </font>
 </div>
 <div id="newsText">
  <font class="detail-text">
   Nurengiz Gün, Azerbaycanlı bir şair, aynı zamanda emekli bir televizyon spikeri. Onun hikâyesi, iki kardeş halkın, Azerbaycan ve Türkiye’nin bir asırlık ayrılık ve hasretinin özeti aynı zamanda. Acılarla, dramlarla, gözyaşıyla yoğrulmuş bir tarihin canlı tanıklarından Nurengiz Hanım. Onun yolunun Aksiyon’la kesişmesi, hâlen Azerbaycan Parlamentosu’nda milletvekili olan kızı Jale Aliyeva sayesinde oluyor. İki ülke arasında son dönemlerde yaşanan sıkıntılar hakkında görüşlerini açıklayan Aliyeva, aradaki tarihî ve sosyolojik bağları anlatırken sözü annesine getiriyor. Sovyet rejiminin en güçlü ve sert olduğu dönemlerde yetişen annesindeki Türkiye sevgisinden söz ederek, çocukluğunun geçtiği evdeki Türkiye köşesini anlatıyor. İki toplumun birbirinden tamamen koparıldığı ve rejim baskısının zirve yaptığı bir dönemde, Bakü’de bir evde Türkiye köşesi bulundurmak kolay değil elbette. Nurengiz Gün, Türkiye ve Türklere işte böylesine sevgi duyan bir isim.
   <p class="MsoNormal">
    Onun hikâyesini kendi ağzından dinlemek üzere, milletvekili kızıyla birlikte Bakü merkezdeki evine doğru yol alıyoruz. Jale Hanım, annesinin artık medyaya söyleşi vermediğini ancak gelenlerin Türkiye’den olduğunu öğrenince talebi hemen kabul ettiğini söylüyor. Modern binaların arasından geçerek geleneksel yapıların bulunduğu bir alana sapıyor otomobil. Dut ağaçlarının içinde eski bir Bakü evi burası. Anadolu’daki avlulu, hayatlı köy evlerine benzer bir mimariye sahip. Modernitenin tam ortasında kalmış ancak kişiliğini ve kimliğini korumayı başarmış bir mekân burası. Nurengiz Gün, bütün pozitif enerjisi ve sevecenliğiyle karşılıyor misafirlerini. Uzun bir aradan sonra Türkiye’den konukları olması onu oldukça heyecanlandırmış. Aslında Türkiye ile ilgili her şey onu heyecanlandırmaya yetiyor. Bu derece Türkiye sevgisinin elbette derin bir öyküsü var. Olayın başlangıcı, Sovyetler’in yeni kurulduğu ve bütün Türk cumhuriyetlerinin komünist ideoloji etrafında hizaya getirildiği yıllara uzanıyor…
   </p>
   <p class="MsoNormal">
    1940’lı yıllar; 1917 Ekim devrimi ile Rusya’da iktidarı devralan Bolşeviklerin en güçlü dönemi. Devir Stalin devri. SSCB (Sovyet Sosyalist Cumhuriyetler Birliği) içinde yer alan Türkler için ortamın ne kadar karanlık olduğunu anlayabilmek için Nurengiz Hanım’ın verdiği bir bilgiyi aktarmak yeterli aslında: “O yıllarda Türk kelimesini telaffuz etmek bile yasaktı.” Türk kelimesinin yasak olduğu bir ortamda yaşamak, Türk kökenliler için çok zor olacaktır elbette. O dönem SSCB Türklerinin hayatı göçlerde ve sürgünlerde geçmektedir. Nurengiz Gün’ün ailesi de bu dramdan nasibini fazlasıyla alır. Nurengiz Hanım’ın dedesi Hacızade Mirza Ali Ekber Efendi, vatan-millet sevgisiyle dolu bir şahsiyettir ve Stalin’in herkesi Ruslaştırma politikalarına karşı çıkmaktadır. Her ortamda Türk olduğunu vurgulamaktan çekinmeyen Ali Ekber Efendi, bunun bedelini de ödeyecektir elbette. 1937 yılında Türkçülük yaptığı gerekçesiyle Sibirya’ya sürgüne gönderilir. Bu dramatik olaya rağmen ailenin kökenlerine bağlılığında bir eksilme olmaz. Nurengiz Gün, sürgünden sonraki ortamı, “Evde annem, babam, anneannem ve dayılarımla kaldık. Ailenin üstüne âdeta kara bulutlar çökmüştü ama yine de ayakta kalmamız gerekiyordu. Başımıza gelen olaya rağmen aramızda inatla Türkçe konuşmaya devam ettik ve kültürümüzü yaşattık.” sözleriyle anlatıyor.
   </p>
   <p class="MsoNormal">
    Nurengiz Gün’ün Sovyetler döneminde acılarla ve göçlerle yoğrulan çocukluk hayatından sonra, gençlik dönemi Azerbaycan Devlet Televizyonu’nda geçer. Sovyet denetimindeki bu kanalda 20 yıl boyunca haber spikerliği yapar. Sovyetler’in tarih sahnesinden çekildiği döneme rastlayan bu yıllarda, ülkesindeki en tanınan simalardan biri olmuştur. Güzel Sanatlar Fakültesi mezunu Nurengiz Hanım, bir süre Azerbaycan İnce Sanat Üniversitesinde hocalık da yapar. Son 20 yıldır serbest vezinle şiirler yazıyor. Bugüne kadar toplam 6 kitabı yayımlanmış. Onun bir özelliği de ülkesinde Türkiye hakkında çıkan her yazıya veya her gazete haberine makalelerle cevap vermesi. Dedesinin hikâyesini evde küçük bir çocuk gözüyle izleyen Nurengiz Hanım’daki bu Türkiye sevgisinin esas kaynağı rahmetli annesi. “Türkiye sevdam bana annemden geçen bir duygudur.” diyerek, çocukluk ve gençlik döneminde evdeki manzarayı anlatıyor: “Evimizde büyük bir kütüphane vardı. Buradaki kitapların yarıdan fazlası Türk edebiyatı eserleriydi. O kitapların hepsini âdeta su gibi içtim. Annem ve babam da öyle yapmıştı. Bizim evimiz o dönem kütüphanenin dışında âdeta bir Türk müzesi gibiydi. Bir odayı tamamen Türkiye’ye ait fotoğraflar ve eşyalarla doldurmuştuk. Daha sonra sürekli göç etmek zorunda kaldığımızdan bu müzeyi ilk hâli gibi koruyamadık ama hâlâ odamın bir köşesi Türkiye müzesidir.
   </p>
   <p class="MsoNormal">
    <span>
    </span>
    Gerçekten de Nurengiz Hanım’ın evindeki küçük müze bugün de başköşedeki yerini koruyor. Eski İstanbul fotoğrafları, Türkiye’nin çeşitli bölgelerinden toplanmış hatıra eşyalar, tablolar ve elbette Türk edebiyatı eserleri. Nurengiz Hanım bütün Türk edebiyatçıları seviyor ama Nazım Hikmet’e özel bir ilgisi var. Bunda Sovyet döneminde ülkelerinde yasaklı olmayan tek Türk şair olmasının da etkisi var elbette. Neredeyse bir ömre sığan ayrılık ve hasretten sonra Nurengiz Hanım’ın ilk Türkiye ziyareti 1988’de gerçekleşir. O dönem Sovyetlerde Garbaçov ve dolayısıyla Glasnost ve Perestoryka yani dışa açılma ve değişim dönemidir. Berlin Duvarı henüz yıkılmamıştır ancak soğuk savaşın son demleridir. Türkiye’ye gitme izni almıştır ancak hâlâ bu hayalinin gerçekleşebileceğine ikna olmamıştır. O anın heyecanını, 20 yıl sonra bile yaşıyor Nurengiz Gün: “Ayaklarım Türkiye topraklarına değdiğinde bir süre inanamadım. Gümrükte bizi çok güzel karşıladılar. Gümrükten geçip Türkiye’ye girer girmez hüngür hüngür ağlamaya başladım ve toprağı öptüm. O anı hâlâ unutamıyorum, 70 yıllık vuslatın bitişini bugün bile yaşıyorum.” Nurengiz Gün bu ilk kucaklaşmanın ardından, özellikle Azerbaycan bağımsızlığını kazandıktan sonra Türkiye’ye çok sık gelir ve farklı şehirlerde toplantılara, etkinliklere katılır.
   </p>
   <p class="MsoNormal">
    Nurengiz Gün’ün tek çocuğu Jale Aliyeva, bir Türkoloji profesörü ve hâlen milletvekili. Bakü Devlet Üniversitesi Filoloji bölümünde uzun yıllar öğrencilerine Türkçe öğreten Jale Hanım, Türkiye – Azerbaycan dostluğunun da gizli kahramanlarından. Son dönemde Türkiye – Ermenistan arasında ikili müzakerelerin başlaması, Azerbaycan’la ilişkileri gerginleştirmişti. Jale Aliyeva bu süreçte tansiyonun düşmesi için gönüllü çalışan ve iki ülkenin tarihî bağlarına, kardeşliğine ısrarla vurgu yapan bir parlamenter oldu. Jale Hanım bir yönüyle anneannesi ve annesinden kalan misyonun günümüzdeki taşıyıcısı konumunda.
   </p>
   <p class="MsoNormal">
    Nurengiz Gün’ün hayat öyküsü, bir yönüyle Sovyet döneminde Orta Asya Türklerinin çektiği çileleri, parçalanan aileleri ve kaybettikleri kimliklerini anlatırken; diğer yandan Türkiye ile Azerbaycan arasındaki gönül birliğine ışık tutuyor. Bu birlikteliğin ne kadar sahici olduğunu da ortaya koyuyor.
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=3FB5638BABE47F8F86713B7AA676505F?newsId=25091), [web.archive.org (arşiv bağlantısı)](http://web.archive.org/web/20140930193415/http://www.aksiyon.com.tr:80/aksiyon/newsDetail_getNewsById.action;jsessionid=3FB5638BABE47F8F86713B7AA676505F?newsId=25091)
