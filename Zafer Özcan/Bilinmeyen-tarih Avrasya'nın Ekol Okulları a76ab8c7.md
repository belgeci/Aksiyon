# Avrasya’nın “Ekol” Okulları

*Zafer Özcan Bilinmeyen-tarih*

<div>
 <p>
  <font>
   Avrasya’daki Türk okullarından mezun olan birinci kuşak, bu ülkelerdeki devlet kurumlarında görev almaya başladı, hattâ buralardaki çok uluslu şirketlerin aradığı elamanlar hâline geldi.
   <br/>
   <br/>
   Lisesinden üniversitesine bu eğitim komplekslerinde yetişen binlerce genç, yeni bir Avrasya’nın habercisi konumunda.
   <br>
    <br>
     Elfira Erkin, Kırgızistan’da Türk girişimciler tarafından açılan Ayçörük Kız Lisesi 10. Sınıf öğrencisi. Uygur Türkleri’nden... Çok güzel Türkçe konuşuyor, hatta bazı Türkçe müzik parçalarını okul gecesinde seslendirebiliyor. Favori türküsü “Neredesin ayyüzlüm.” Tarkan ve Candan Erçetin’i beğenerek dinlediğini söylüyor. Henüz kısmet olmamış; ama bir gün Türkiye’ye gitmeyi çok istiyor. En çok da öğretmenlerinden dinlediği İstanbul’u merak ediyor. Elfira’nın şarkı söyleyebilecek düzeyde Türkçe öğrenmesinin, İstanbul merakının, Türk müzisyenlere olan hayranlığının elbette bir hikâyesi var. Hem de Avrasya coğrafyasında yaşayan nice Elfiraların...
     <br>
      <br>
       Aslında her şey Soyvetler Birliği’nin dağılması ve Türk cumhuriyetlerinin özgürlüklerine kavuşmalarından sonra başladı. Tam 70 yıllık bir baskı döneminden sonra gelen özgür ortamın tadını doyasıya çıkardılar, Orta Asya’nın yüzlerine çile sinmiş insanları... Özgürlük bayramı bir süre sonra yerini, “Bundan sonra ne olacak?” sorusuna bıraktı. Çünkü özgürlük güzeldi ama tek başına yeterli değildi. Genç cumhuriyetlerin artık eğitimden sosyal alana, teknolojiden tarıma, insan kaynaklarından devlet yönetimine kadar her konuda kendilerini ispatlamaları gerekiyordu.
       <br>
        <br>
         50 bin öğrenci kayıt için başvuruyor
         <br/>
         <br/>
         İşte böyle zor bir dönemin tam ortasında elini uzattı Anadolu insanı, kardeş cumhuriyetlere... 1992’den itibaren bu ülkelerde açılmaya başlayan ve tamamen Anadolu insanının finanse ettiği Türk okulları, bugün 12. yılı geride bırakmanın ve artık kendi eğitim kadrolarını yetiştirebilmenin gururunu yaşıyor. Anadolu’dan kardeş cumhuriyetlere eğitim aşkıyla koşan genç ve idealist öğretmenlerin yaktığı meşale bugün bütün Türk dünyasını ve Avrasya coğrafyasını aydınlatıyor.
         <br/>
         <br/>
         Söz konusu eğitim hamlesi bütün Avrasya coğrafyasının bir gerçeği bugün. Kırgızistan’da ise bu süreç artık kurumlaşmaya başlamış. Ülkede, Türk müteşebbislerin kurduğu toplam 20 eğitim kurumu faaliyet gösteriyor. 17 kız ve erkek koleji, bir uluslararası lise, bir eğitim merkezi ve bir de üniversitede 5 binden fazla öğrenci eğitim görüyor. Ülkedeki Türk okullarının faaliyete geçiren Sebat Eğitim Kurumları A.Ş.nin Yönetim Kurulu Başkanı Orhan İnandı, 1992’de ilk okullar açılmaya başlandığında, daha çok ‘kardeşlik’ ve ‘atayurduna vefa borcu’ gibi duygusal gerekçelerle yola çıkıldığını söylüyor: “Bugünlere gelebileceğimizi aslında çok da planlamamıştık. Duygusal başlangıcın, akıl boyutu sonradan sürece eklendi.”
         <br/>
         <br/>
         Okulların başarısında halkın teveccühü ve yerel yöneticilerin desteği de önemli bir rol oynar. Kırgızistan’da 12 yılda alınan mesafeyi Orhan İnandı şöyle anlatıyor: “İlk açılan 3 okul için 500 öğrenci sınava girdi ve bunların 250’si kabul edildi. Şimdi ise Kırgızistan’da, 20 eğitim kurumu için her yıl 50 bin öğrenci sınava giriyor ve sadece bin öğrenci okullara kabul ediliyor.”
         <br/>
         <br/>
         At sırtında veli ziyaretleri
         <br/>
         <br/>
         Elbette bu başarıyı elde etmek kolay olmaz. İlk gidenler büyük sıkıntılara göğüs germek zorunda kalır. “Biz havaalanına gece 11’de iner, sabah 5’te ancak alandan çıkabilirdik. Hem sistem kötüydü hem de komünist rejimin gölgesi halen üzerimizdeydi. Uçakların iki gün rötarlı gitmesi ise artık olağandı bizim için.” sözleriyle Orhan İnandı bir dönemde yaşananları anlatıyor. Aslında uçakların rötar yapması, diğer sıkıntılarla karşılaştırıldığında oldukça küçük bir ayrıntı olarak hafızalarda. Oysa, Türk okulları için tahsis edilen binalarının birer harabeden farksız oluşu, evli olarak gelen eğitimciler için uygun konutların bulunmaması, halkın yaşadığı fakirlik ve çaresizlik, Türk öğretmenleri hayli zorluyor.
         <br/>
         <br/>
         Ancak nasıl “kötü gün” dostluğu unutulmaz ise Kırgızistan’da öğretmenlerin çektiği çileler gelecek dostlukların kurulmasına vesile oluyor. Sıkıntılı zamanlarında yerel halkın problemlerini paylaşmaları, bugün asla unutulmuyor. Okullara insanların bu kadar sahip çıkmalarının belki de en büyük sebebi işte bu vefa duygusu. 1998’de Kırgızistan’ın güneyinde büyük bir terör hadisesi yaşanır ve bütün yabancılar bölgeyi terk eder. Türk öğretmenler ise halkın yanında yer alır. Okulların ilk dönemine ait anılarda kalan bir başka detay ise at sırtında yapılan veli ziyaretleri. Bağımsızlık sonrası ayakta kalma mücadelesi veren kardeş cumhuriyetlerde otomobil sıkıntısı çekilirken, idealist öğretmenler bazı köylere veli ziyaretlerini at sırtında gerçekleştirir.
         <br/>
         <br/>
         Değerleri olan bir nesil yetişiyor
         <br/>
         <br/>
         Bugün Orta Asya Türk cumhuriyetlerinde, değerleri olan bir nesil yetişiyor. Bütün okullarda son teknoloji kullanılıyor, hepsi bilgisayar ve internet erişimine sahip. Velilerin okullara olan desteği ise her geçen gün artıyor. Orhan İnandı, “Bu süre zarfında bir yerlerden bulunduğumuz ülkelerin yönetimlerine okulların kapatılmasına ilişkin sürekli raporlar gittiğini biliyoruz. Ancak şu noktayı atladılar bu raporları yazanlar. Veliler bizim nasıl bir eğitim verdiğimizi kendi çocuklarından izledi. Çocuklarının açık fikirli, demokrat ve bilime inanan insanlar olarak yetiştirildiğini gördüler.” diyor.
         <br/>
         <br/>
         Velilerden biri Kırgızistan eski başbakanı Abbas Cumakulov. Çocuğunu Türk okuluna teslim ettikten sonra bu eğitim yuvasını sürekli izlediğini ve çocuğundaki değişimleri gözlemlediğini söylüyor. Eski başbakan, çocuğunun okula başladıktan sonra kendisine karşı saygısının arttığını, ahlaki değerlerinin güçlendiği belirtiyor.
         <br/>
         <br/>
         Avrasya coğrafyasında halen ‘aile’ kavramı hak ettiği değeri bulamıyor insanlar arasında. Yaşlanan ve güçten düşen büyükler, çocuklarından yeteri kadar ilgi görmüyor, evlilik dışı ilişkiler büyük problemleri beraberinde getiriyor. Öğretimdeki kaliteye ek olarak, okulların özellikle aile ve büyüklere saygı gibi noktalardaki eğitici boyutu, velileri cezbediyor. Özellikle bazı Rus velilerin şu ifadeleri dikkat çekici: “Okula giden çocuklarımızın davranışlarında belirgin değişimler oluyor. Bu çocuklar okuldan aldıkları terbiye ile yarın yaşlandığımızda bizi sokağa atmazlar. Toplum bozulurken bizim çocuklarımız aksi bir gelişim gösteriyor.”
         <br/>
         <br/>
         Kırgızistan Cumhurbaşkanı Askar Akayev’in eşi Mayram Akayeva da, Türk okullarına özel ilgi gösteren isimlerden. Eğitim sistemini başarılı bulduğundan doğduğu şehir Talas’a da bir kız lisesi açılmasını talep etmiş Sebat Eğitim Kurumları’ndan. Bunun üzerine Talas’ta, Akayeva’nın başkanlığını yaptığı Merim Vakfı ile Sebat, ortak çalışma yürüterek bir kız lisesini faaliyete geçirmiş.
         <br/>
         <br/>
         İlk açıldıkları yıllarda Türk okullarına Türkiye’den öğretmenler gitmişti. Bugün, gelinen noktada Türkiye’den giden öğretmenlere eskisi kadar ihtiyaç kalmamış. Orhan İnandı’nın verdiği bilgilere göre halen Orta Asya’daki Türk okullarının öğretmen ihtiyacının yüzde 30’unu kendi mezunları karşılıyor. Bu oran hızla da yükseliyor. İnandı hedeflerinin bir süre sonra bu okulları tamamen, okullardan mezun olan öğrencilere teslim etmek olduğunun altını çiziyor.
         <br/>
         <br/>
         Kendi dili dışında İngilizce, Rusça ve Türkçe’yi iyi derecede konuşabilen öğrenciler, ülkedeki büyük firmaların ve çokuluslu şirketlerin talep ettiği nitelikli iş gücü ihtiyacını da karşılıyor. Orhan İnandı, şirketlerin kendilerinden sürekli öğrenci talebi olduğunu aktarıyor. Mezunların yüzde 50’si yüksek öğrenimlerine Türkiye, Almanya, Rusya ve Polonya gibi ülkelerde devam ediyor.
         <br/>
         <br/>
         Burada aile sıcaklığı var
         <br/>
         <br/>
         Natali Paseçnik, Kırgızistan’ın başkenti Bişkek’te bulunan Kırgız-Türk Atatürk Alatoo Üniversitesi’ni geçtiğimiz dönem birincilikle bitirmiş. Aslen Rus olan Paseçnik, okulda hocalarıyla çok iyi diyalog kurduğunu ve bir aile sıcaklığı yaşadığını söylüyor. Araştırma görevlisi olarak kariyer yapmak istiyor. Rektörlüğünü Prof. Dr. İbrahim Hasgür’ün yaptığı üniversite, 55 bin metrekare kapalı alanda, toplam 12 ayrı ülkeden 600 öğrencisi ile faaliyet gösteriyor. Okul bu yönüyle bir nevi Birleşmiş Milletler gibi... Kampuste, birçok farklı milletten öğrenci ile karşılaşabiliyorsunuz. Hatta Çad ve Nijerya gibi ülkelerden bile öğrenciler var.
         <br/>
         <br/>
         İbrahim Hasgür, Orta Asya’daki bir rektör ile Türkiye’dekinin farklı şartlarda çalıştığına işaret ederek, “Burası Atayurt ve rektörün bir diplomat gibi davranması gerekiyor. Türkiye’de bir rektörün sınırları bellidir ama burada bir rektör toplumla daha çok kaynaşmak zorunda.” diyor. Hasgür, bu kadar farklı kültürden öğrencinin olduğu bir okulda otoriter olmanın sorunları çözemeyeceğine işaret ediyor. Bu açıdan Türkiye’den yeni gelen öğretim üyelerinin zorlandıkları ve bir uyum dönemi yaşadıkları bilgisini veriyor.
         <br/>
         <br/>
         Kırgızistan’daki Türk Kolejleri’nde görev yapan birçok öğretmen de Atatürk-Alatoo Üniversitesi’nden yetişiyor artık. Rektör Hasgür bu açıdan da üniversitenin kendileri için bir gurur kaynağı olduğunu sözlerine ekliyor.
         <br/>
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </p>
 <p>
  <font>
   (Bu yazı 794 kez okunmuştur)
  </font>
 </p>
</div>


Kaynak: [www.aksiyon.com.tr](http://www.aksiyon.com.tr:80/yazdir.php?id=19436), [web.archive.org (arşiv bağlantısı)](http://web.archive.org/web/20050218203956/http://www.aksiyon.com.tr:80/yazdir.php?id=19436)
