# Nokta’ya son darbe

*Zafer Özcan 2007.04.23*

<div>
 <!--- Baslik, Spot, Resim kutusu ---------->
 <table>
  <tr>
   <td>
    <br/>
    <br/>
    <p>
     <font class="content">
      Nokta baskını, derginin kapanmasıyla sonuçlandı. Haberleriyle bazı güç odaklarını rahatsız eden derginin başına gelenler, Türkiye’nin demokrasi seviyesini göstermesi açısından manidar!
     </font>
    </p>
   </td>
   <td>
    <!--- Resim Burada ---------->
    <img border="0" hspace="10" src="http://web.archive.org/web/20070503214147im_/http://www.aksiyon.com.tr/resim/646/10.jpg" vspace="10"/>
    <!--- Resim Burada ---------->
   </td>
  </tr>
 </table>
 <hr noshade="" size="1"/>
 <!--- Baslik, Spot, Resim kutusu ---------->
 <p>
  <font class="content">
   Tarih 13 Nisan 2007, saat 12.00. Bakırköy savcısı, beraberindeki emniyet güçleriyle birlikte Nokta Dergisi’nin Bakırköy’deki merkez binasına geliyor. Hızla 3. kattaki yayın bölümüne çıkan polisler, binadaki gazetecilerin önce dış dünya ile irtibatlarını kesiyor. Herkesten masalarından ayrılmamaları, telefon etmemeleri ve binadan çıkmamaları isteniyor. Daha sonra yayın ekibi toplantı salonunda bir araya geliyor, başlarına polisler dikiliyor. Dört gün, üç gece sürecek arama ve bilgi kopyalama işlemi başlıyor. Medyaya, ‘dergi baskını’ olarak geçen bu olay, askerî savcının, askerî mahkemeden çıkarttığı kararla başlıyor. Son haftalarda Genelkurmay merkezli çarpıcı dosyalarıyla gündem oluşturan Nokta Dergisi, yaptığı haberler ve yayınladığı belgeler gerekçe gösterilerek didik didik aranıyor. Türkiye’de darbe dönemleri dışında görülmemiş bir uygulama, Avrupa Birliği ile müzakerelerin sürdüğü, ülkenin iki seçim atmosferinde bulunduğu kritik bir süreçte gerçekleşiyor.
   <br>
    <br>
     Hikâyenin devamı, bu olaydan daha vahim aslında. Baskından sonraki ilk sayısında, “Sözde değil özde demokrasiye kadar AYNEN DEVAM” başlığı ile baskılardan yılmayacağını kamuoyuna ilân eden dergi, bu sayının piyasaya çıkmasından sadece bir gün sonra ani bir kararla yayınını durdurdu. Daha doğru bir ifadeyle patron Ayhan Durgun, dergiyi kapatma kararı aldı. Konuyla ilgili düşüncelerini cumartesi günü yaptığı basın toplantısıyla açıklayan Genel Yayın Yönetmeni Alper Görmüş, “Dergi baskılar üzerine mi kapatıldı?” sorusunu, “Sorunun muhatabı ben değilim ama bu konuda gözlem ve sezgilerim var.” diyerek cevaplıyor. Patronun kendisine somut baskılardan söz etmediğinin altını çizen Görmüş, “Benim sezgilerim ve gözlemlerim bu konuda belirgin bir tedirginlik içinde olduğunu gösteriyordu. Bunu da normal buluyorum.” diyor.
     <br/>
     <br/>
     Normal bulmasının gerekçesi ise, kendilerine hiçbir siyasi desteğin gelmemesi. İktidarından en küçük muhalefet partisine kadar hiçbir siyasi kurumun kendilerine açıktan destek vermediğin altını çiziyor Görmüş: “Dolayısıyla bu şartlar altında orta büyüklükte bir sermaye sahibinin kendisini normal bir ülkede dergi yayınlıyor gibi hissetmesi mümkün değil. Algıladığı baskı her neyse, böyle bir tepki göstermesini insanî olarak normal buluyorum ve kınamıyorum. Bence kimse kınama hakkına sahip değil.”
     <br/>
     <br/>
     Nokta Dergisi, aslında Türkiye’nin basın tarihinde, özel parantez açılmayı hak eden bir yayın organı. Bugün basında önemli yerlerde bulunan birçok gazetecinin yetiştiği ilk mecra. Son yıllarda yayın akışında aksamalar da olsa, kısa süreli kapanmalar yaşasa da Nokta, geleneği olan bir haber dergisi. Atlattığı badirelerden sonra bile tekrar başladığı yayın hayatında ses getirmeyi başarmış; aynen son haftalarda olduğu gibi. Genel Yayın Yönetmeni Alper Görmüş için Nokta Dergisi, onun gazetecilik serüveninin başlangıç ve bitiş noktası demek yanlış olmaz. 1978’de işletme mezunu bir genç olarak kısa süreli Aydınlık dergisinde çalışan Görmüş’ün, meslek olarak gazeteciliği seçmeye karar verdiği yer yine bu dergi. 1986’da arkadaşı Gülay Göktürk’ün davetiyle muhabir-redaktör olarak başlayan meslek hayatı, yine aynı derginin genel yayın yönetmeni olarak sürüyor.
     <br/>
     <br/>
     SAVCININ TALEPLERİNİ MAHKEME REDDETTİ
     <br/>
     <br/>
     Aslında o gazeteciliği hiçbir zaman asıl yapmak istediği iş diye düşünmemiş. Geçen yıl, Kalkan’a yerleşmek için Bilgi Üniversitesi’nden istifa ettiğinde karşısına çıkmış, Nokta’nın başına geçmesi teklifi. “Başka bir yayın organı olsa kabul etmezdim. Nokta ilk göz ağrım olduğu için kabul ettim. En son şubatta Kalkan’a taşınacaktım, haftanın yarısını orada geçirip dergideki işimi de sürdürecektim ama son olaylardan sonra planlarımı yine erteledim.” diyor. Derginin ani kapatılma kararının bu gidişi hızlandırıp hızlandırmayacağını ise şimdilik bilmiyor. Hemen gitmenin yanlış değerlendirilebileceği düşüncesinde. Nokta’nın şimdiki ekibiyle ve aynı bağımsız editöryal koşullarda tekrar çalışma imkânı bulursa, medyada bir süre daha çalışmak istiyor. Bunu elbette zaman gösterecek.
     <br/>
     <br/>
     Alper Görmüş, Türk medyasında örneğine az rastlanır türden bir gazeteci aslında. Etik meselesini abartılı bulunabilecek düzeyde önemseyen, yanlış bir haber sebebiyle Aktüel Dergisi’nin Yayın Yönetmenliği’ni tereddütsüz bırakabilecek kadar hassas. Dört aylık bir Güneş Gazetesi tecrübesi dışında meslek hayatı hep dergilerde geçmiş, çoğunun da başında bulunmuş. Zirvede olduğu bir dönemde, meslekî kariyer umurunda değil. Gazeteciliği ruhuna uygun iş olarak bir türlü görememiş. Şu sözleri, gazeteciliğin ona hissettirdiklerini yeteri kadar anlatıyor aslında: “Ben artık yazmak çizmek değil, başka bir hayat istiyorum. Reçel yapayım, turşu yapayım, toprakla uğraşayım ve okuyayım ama mümkünse yazmayayım. Basit ve yavaş bir hayat olsun. Bu meslekte çok fazla temas var ben o kadar temas istemiyorum. Akşam eve gidince oh çeken bir adamım. Hasbelkader gazeteci olmuşuz. Başka meslek yapamam zaten. İçinde bulunduğum sürede bu işi de hakkıyla yapmaya çalışıyorum.” Aydınlık tecrübesinden sonra Nokta serüveni başlayana kadar çiçekçide, halıcıda, kitapçıda çalışmış, hatta bir dönem arkadaşıyla muhasebe bürosu bile açmış. Ancak abisi dışında müşteri bulamayınca, o macerada uzun soluklu olmamış.
     <br/>
     <br/>
     Meslek hayatında bir ilk olan polis müdahalesiyle karşılaşan Görmüş’e göre baskının ikisi bilinen, biri de bilinmeyen üç gerekçesi var. Genelkurmay’ın bazı sivil toplum kuruluşları ile işbirliği arayışını ortaya koyan belge ile yine daha önce yayınlanan andıç haberine konu olan belgeler, bilinen gerekçeler. Askerî savcının kendisine telefon ederek bu iki belgeyi istediğini, bu isteğin reddedilmesi üzerine yine aynı savcının askerî mahkemeden çıkarttığı karar ile arama kararı aldırdığını söylüyor. O karmaşada fark etmedikleri ancak arama kararını ayrıntılı okuduklarında, baskın için bir gerekçe daha yazıldığını gördüklerini söylüyor. Arama kararındaki şu ifadeye dikkati çekiyor: “Derginin elinde bunlar olduğuna göre (STK ve Andıç belgesi) devletin güvenliğini tehdit edebilecek başka belgelerin de olma ihtimali ortaya çıkmıştır. O sebeple, suçu önleme faslından hareket ederek başka henüz yayınlanmamış belge var mı araştırması yapıldığını yazıyordu, dergiyi arama kararında.”
     <br/>
     <br/>
     Görmüş, bu gerekçe dışında çok vahim gördüğü iki hususa daha dikkati çekiyor. Askerî savcının, yine askerî mahkeme tarafından kabul edilmeyen taleplerine… Birincisi askerî savcı aslında önce derginin bütün bilgisayarlarına el konulup, sökülüp götürülmesini ve araştırmanın öyle yapılmasını istemiş, ancak mahkeme bu talebi reddetmiş. İkinci reddedilen talep ise bu işin doğrudan askerî savcılık tarafından gerçekleştirilmesi isteği olmuş. “Bu iki talep kabul edilseydi, olay çok daha vahim noktalara gidebilirdi.” diyor.
     <br/>
     <br/>
     İşte bu minvalde başlayan belge arama ve bilgi kopyalama işleminin ilk dakikaları oldukça gergin geçmiş. Bazı polisler ve dergi çalışanları arasında sürtüşmeler ve tartışmalar yaşanmış. Ancak bir süre sonra gerginlik yatışmış. Görmüş, ilk dakikalar hariç polislerin son derece anlayışlı ve nazik davrandıklarını, çalışma sürecini aksatmamaya özen gösterdiklerini belirtiyor. Bazı gazetelerde yer alan, çalışanlara kötü muamele yapıldığı haberlerinin doğru olmadığını söylüyor. Dört gün süren baskın, ilerleyen saatlerde trajikomik şekillere de dönüşmüş. İşleri bitmediği için binadan ayrılamayan polisler dergide yatıp kalkmış. Bu durumu da ilginç bir meslekî tecrübe olarak anlatıyor Görmüş: “Hayatımda ilk kez bir dergiyi polisler eşliğinde hazırladım. Onlar uyuyor biz çalışıyoruz. Dünyada sanırım eşi olmayan bir süreçti yaşadıklarımız.”
     <br/>
     <br/>
     Şüphesiz bütün bu tartışmaları ve baskını, Nokta Dergisi’nin üç haberi tetikledi: Genelkurmay’ın STK belgesi, yine Genelkurmay’ın gazetecileri, ‘TSK yanlısı ve karşıtı’ diye kategorize ettiği andıç ve eski Deniz Kuvvetleri Komutanı emekli Oramiral Özden Örnek’e ait olduğu iddia edilen ve muhtevasında darbe planları dahi bulunan günlükleri… Tartışmanın bir boyutu da, bu üç habere konu olan belgeler sahte mi değil mi meselesi. Görmüş bu noktada önce STK belgesi ve andıcı değerlendiriyor. Bu iki belgeye itiraz olmadığını, bunların nasıl sızdırıldığı ile ilgili soruşturmayı bizzat askerî savcının başlattığını belirtiyor. Sahte mi değil mi tartışmasının asıl muhatabı ise elbette darbe günlüğü. Birkaç bin sayfalık bir günlükten söz ediyoruz ve olay mahkeme safhasında.
     <br/>
     <br/>
     Bu konuda Özden Örnek’in dergi aleyhinde bir suç duyurusu var, onunla ilgili bir mahkeme sürecinin başlayıp başlamayacağı bilinmiyor. Buna karşılık Mazlum-Der ve Güçlü Türkiye Partisi’nin günlükte adı geçen emekli askerlerle ilgili suç duyuruları var, onlar da henüz yargı sürecine dönüşmedi. Günlük sahte mi sorusuna Görmüş, hodri meydan diyerek cevap veriyor: “Başbakan ve Dışişleri Bakanı’nın da çağrısı doğrultusunda darbeci generallere karşı bir dava açılırsa, biz tam metni tereddütsüz olarak mahkemeye ileteceğiz. Eğer bu dava açılmaz da, bizim yayınlarımıza karşı, bizim aleyhimize bir dava açılırsa, o mahkemeyi de bir darbe soruşturması platformuna dönüştürmek için elimizdeki bütün kozları kullanacağız.”
     <br/>
     <br/>
     Peki nedir bu kozlar? Birinci elbette günlüğün kendisi. İkincisi Dışişleri Bakanı Gül’ün Milliyet’e manşet olan ‘biz bu girişimleri biliyorduk’ şeklindeki sözleri. Dönemin Genelkurmay Başkanı Orgeneral Hilmi Özkök’ün bu günlüğü yalanlamaması. Ve tabi bazı gazetecilerin yazıları. Sabah Gazetesi Ankara Temsilcisi Aslı Aydıntaşbaş’ın günlüğü generallere sorması ve onların ‘bu zırvadır’ demek yerine derin bir sessizliğe gömüldüklerini anlattığı köşe yazısı. Yine Enis Berberoğlu’nun, bir bakanın bu günlüğün varlığını kabul eden sözlerini aktardığı köşe yazısı. Görmüş, darbeciler değil de kendi aleyhlerine bir dava açılması durumunda, bütün bu insanların tanıklıklarına başvuracaklarını, bir tür darbe soruşturması platformu oluşturacaklarını ve meselenin hasıraltı edilmesine izin vermeyeceklerini vurguluyor. Dergi baskını sırasında günlüğün akıbetinin ne olduğu sorusuna ise kısa bir cevap veriyor: “Günlük burada değildi ve götürülen belgeler arasında yok.”
     <br/>
     <br/>
     Olayı sadece bu mahkeme ile bırakmayacaklarını, iç hukuk tüketildikten sonra Nokta’ya yönelik hak ihlallerini Avrupa İnsan Hakları Mahkemesi’ne taşıyacaklarını da belirtiyor. Alper Görmüş, Nokta’nın orduyu yıpratmak istediği yönündeki eleştirilere de bir soruyla cevap veriyor: “Hiçbir şekilde ordu karşıtı değiliz ama darbeci karşıtıyız. Ordu içinde darbecilere karşıyız ve onları teşhir etmemiz normaldir. Ordunun yıpratılması eleştirisi de çok tuhaf. Bu eleştirileri yapanlar aynı durumda kendileri ne yaparlar? Şu anda, ordu içindeki bir grubun, somut darbe planını anlatan bir videobant, bizi eleştiren gazetecilerin eline geçse, ordu yıpranmasın diye yayınlamayacaklar mı?”
     <br/>
     <br/>
     Görmüş son tahlilde baskının, hayırlara vesile olduğuna da inanıyor. Darbecilere mahkeme açılmasa bile şu ana kadar ortaya çıkan sonuçlar olumlu. En azından darbecilere karşı bir kamuoyu oluştu. Bu bile önemli bir hizmet. Sıkıntılı süreçte meslektaşlarından gördüğü destek de onu memnun etmiş. Peki derginin kapatma kararı alması, medyadaki ifade özgürlüğü ve Türkiye’nin demokratik gelişimi açısından ne anlama geliyor? Bütün yaşananlara rağmen kötümser değil. Dergi kapansa, gazeteciler işsiz de kalsa bunun da bir sonuç olduğu kanaatinde: “Elbette umut kırıcı ama böyle bir derginin, böyle bir içerikle bütün göç odaklarına karşı yayın yapabilmesi önemliydi. En azından meslektaşların büyük bölümü sahip çıktı, okurlar inanılmaz destek verdi bize. O açıdan bu ülkenin geleceği adına hâlâ iyimserim…”
     <br/>
     <br/>
     <br/>
     12 EYLÜL MEDYANIN GÖZÜNÜ AÇTI
     <br/>
     <br/>
     Alper Görmüş, Nokta’nın ilk yıllarını da içinden yaşamış bir isim. 1986-90 yılları arasında, kesintili de olsa 4 yıl dergide çalışmış. Bu sebeple, dergi tarihi hakkında epey malumatı ve hatırası var. Ercan Arıklı’nın sahibi olduğu Gelişim Yayınları tarafından çıkarılan o zamanın Nokta dergisinin ilk yıllarındaki isimler, bugün basında herkesin tanıdığı gazeteciler: Haluk Şahin, Gülay Göktürk, İpek Çalışlar, Güldal Kızıldemir, Nadire Mater, Arda Uskan, Haşmet Babaoğlu, Ali Boratav ve Engin Ardıç.
     <br/>
     <br/>
     O dönem Nokta’nın karakteristik özelliği, re-writing sistemi, yani haberlerin dergiye has bir üslupla yeniden yazılmasıdır. Tashih ve redaksiyon değil, içindeki somut bilgileri kullanarak baştan sona tekrar yazmaktır haberi. İşin uzmanı da Engin Ardıç’tır. Görmüş, onun yanında çalışır bir süre. Nokta’nın üslup hassasiyetinin işi bazen saçma noktalara bile taşıyabildiğini söylüyor: “Bir haberin şöyle çıktığını hatırlıyorum. İlk cümle, ‘bir arsa işgal ediliyordu’ diye kurulmuştu. O zamanki üslupta ‘yapılıyordu, ediliyordu’ ifadelerini kullanmak şarttı. Benim başladığımın ikinci haftasında meşhur, bir işkenceci polisin anıları haberi yayınlandı ve dergi 120 bin sattı. Zaten 60-80 bin arası satışı vardı.”
     <br/>
     <br/>
     Alper Görmüş, şimdiki dergiyi, eskisinden çok daha politik buluyor. 12 Eylül sonrası yayınlanan Nokta’nın ilginç bir özelliğine de vurgu yapıyor: “12 Eylül darbesine kadar basında dar bir siyasi yayın anlayışı vardı. Darbeyle birlikte gazeteciler, hayatın Ankara merkezli siyasetten ibaret olmadığını gördü. O zamanlar kitle gazeteleri bile dar bir politik çerçevede, kim ne demiş haberleri yapardı. O zamanın Nokta’sı bu gidişe ‘bir dakika’ diyen bir dergidir.” Basının, 12 Eylül’ün zorlamasıyla da olsa sanat, kültür, ekonomi, sinema, kent hayatı, sağlık hayatın habere konu olabilecek farklı alanlarını keşfetmeye başladığı bir dönemde, Nokta’nın bu anlayışı ilk ortaya koyan basın kuruluşu olduğunu vurguluyor: “Nokta bu açılımı ilk getiren yayındır. Her yayın organı bir dalga üzerinde sörf yapar, Nokta burada sörf yaptı. Darbe sonrası hayatı daha çeşitli algılamak isteyen insanlar aradıklarını Nokta’da buldu.”
     <br/>
    </br>
   </br>
  </font>
  <br/>
  <!-------- end of YAZI ---------->
 </p>
</div>


Kaynak: [www.aksiyon.com.tr](http://www.aksiyon.com.tr:80/detay.php?id=27274), [web.archive.org (arşiv bağlantısı)](http://web.archive.org/web/20070503214147/http://www.aksiyon.com.tr:80/detay.php?id=27274)
