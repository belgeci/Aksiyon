# ‘Kâğıt’tan devlete çetin eleştiri

*Zafer Özcan 2011.01.10*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Sinan Çetin, yeni filmi Kâğıt ile yine çok konuşulacak bir projeye imza atıyor. Devletlerin anlamsız yasaklarını dramatik bir hikâye ile eleştiren Çetin, yeni filminde ‘kanunsuz düzen’ kavramını ele alıyor.
  </font>
 </div>
 <div id="newsText">
  <font class="detail-text">
   <p>
    <p class="MsoNormal">
     21. yüzyılda devletlerin ‘yasal kâğıtlarıyla’ öldürülen sivil insan sayısı 268 milyondur.” Yazar, R. J Rummel’in, ‘Death by Government’ adlı kitabından alıntı bu bilgi, Sinan Çetin’in son filminin en dikkat çekici tanıtım cümlesi. 14 Ocak’ta vizyona girecek ‘Kâğıt’ isimli film, bir rejisörün öyküsünden yola çıkarak, küresel bir sorunu irdeliyor. 21. yüzyılın kadim meselelerinden kabul edilen ‘birey - devlet’ çatışmasına oldukça dramatik bir bakış açısı getiriyor.
    </p>
    <p class="MsoNormal">
     Sinan Çetin, sıra dışı filmleriyle tanınan bir yönetmen. Aynı zamanda senarist, yapımcı, reklam filmleri çekiyor, bir yayınevi sahibi ve elbette liberal bir aktivist. Genç sinemacılar yetiştirmek için meslek yüksekokulu kuracak kadar sinemaya âşık aynı zamanda. Kapitalizme karşı çıkmıyor, hatta dünyada şu anda daha iyi bir sistem olmadığına inanıyor ama diğer yandan, bir kapitalistten beklenmeyecek ölçüde düzen ve sistem eleştirileri yapıyor. Toplumdaki ve aydın sınıfındaki devlet algısıyla mücadele ediyor. Devletin, bireylerin hayat alanlarına bu kadar müdahil olmasına, onlara bu kadar karışmasına tahammül edemiyor. İtirazlarını ve isyanını filmlerine de yansıtıyor. Kâğıt filmini, onun önceki yapımlarından ayıran, bu kez komedinin değil, dramın öne çıkması ve mesajın dolaylı değil, doğrudan verilmesi. Ünlü yönetmenin ifadesiyle, komik olması için yola çıkılan ama çekimler devam ederken, konunun ağırlığı ile dönüşüm geçiren bir film; Kâğıt. Özellikle filmin sonundaki yakın tarih turu, idam ve katliam görüntüleri çok etkileyici.
    </p>
    <p class="MsoNormal">
     Sinan Çetin gibi sıra dışı ve renkli bir kişilikle konuşurken, sinema ve filmle sınırlı kalmak mümkün olmuyor. Konu siyasete, güncel meselelere de kayıyor. Türkiye’nin önemli gündem maddelerinde sesini yükseltmesiyle tanınan ve tavrını her zaman ortaya koyan Çetin, referandumdaki ‘evet’ çıkışı ile kendi çevresinden tepki almasına rağmen sözünü sakınmıyor. AK Parti, Başbakan Tayyip Erdoğan ve CHP lideri Kemal Kılıçdaroğlu hakkında ilginç değerlendirmeler yapıyor. Ayrıntılar için sözü ona bırakalım…
    </p>
    <p class="MsoNormal">
     -Kâğıt filminin hikâyesiyle başlayabilir miyiz? Böyle bir senaryo nasıl ortaya çıktı?
    </p>
    <p class="MsoNormal">
     Bu öykünün bir benzerini 1977’de ilk filmimde ben yaşamıştım. İlk filmim bir kadın devlet memuru izin vermediği için yıllarca vizyona giremedi. Bu yüzden parasız kaldım ve ailevi sorunlar yaşadım. Filmdeki hikâyeden tek farkı, bizim yaşadığımız sonuçlar bu kadar dramatik olmamıştı. Sonuçta yaşanmış bir olaydır.
    </p>
    <p class="MsoNormal">
     -Daha önceki filmlerinizde mesajları komediyle vermeyi tercih ediyordunuz ama bu kez konuya doğrudan girmişsiniz. Ciddi bir dram var filmde…
    </p>
    <p class="MsoNormal">
     Ben aslında yine komik bir film çekmek istiyordum. Komediyi seviyorum. Bu film için de çok komik sahneler düşünmüştüm. Sonuçta biliyorsunuz ben kamerayla senaryo yazan biriyim ama filmi çekerken yaşadıklarımızın, komediden ziyade bir dram olduğunu fark ettim. Yaşadığımız şeyin komik tarafından çok, acı tarafı benim kamerama yön vermeye başladı. Bir de oyuncumuz Öner’in yüzündeki acı ifade beni komediden vazgeçirip, devletin saçma sapan kuralları arasında kaybolmuş bir bireyin öyküsüne götürdü.
    </p>
    <p class="MsoNormal">
     -Oradan da özelde Türkiye, genelde bütün devletlerin yasaklarını ve anlamsız kurallarını eleştiren bir boyut kazanmış.
    </p>
    <p class="MsoNormal">
     Bu film, zavallı küçük bir memurla, zavallı bir yönetmenin arasında geçen bürokratik prosesin çatışmasından oluşan bir öykü değil. Yasaklar meselesi mikro planda ele alınıp makro bir söyleme gidiyor. Hayatımızın küçücük bir alanından, dünyanın en büyük meselesini yani devlet–birey çatışmasını ele almaya çalıştım. Zaten benim bütün filmlerimin derdi bireyin siyasal otorite karşısındaki yalnızlığıdır. Biz bu siyasal otoriteyi, ‘bizi koruyacaklar, kollayacaklar’ diye o kadar güçlendirmekle meşgulüz ki giderek kendi ellerimizle beslediğimiz büyük bir canavara dönüşüyor. Ancak son yıllarda dünya, ‘büyük birey–küçük devlet’ anlayışına kayıyor. Milletlerin mutlu olması için, devletlerin küçülmesi gereken bir süreci yaşıyoruz.
    </p>
    <p class="MsoNormal">
     -Varılmak istenen nokta, kanunların devletleri değil de bireyi koruması gerektiği değil mi?
    </p>
    <p class="MsoNormal">
     Kâğıt, anti korumacı bir film. Kanunlar bireyi korumak için bile yola çıksa sonuç farklı oluyor. Hiçbir kanun kötü niyetle yapılmaz. Kürtçe yasağı ile başörtüsü yasağı bu ülkenin başına bela olmuş iki saçma yasak. Herkes Türkçe konuşsun, vatan bölünmesin diye yola çıkılmış ama sonuçlar korkunç olmuş. Zararlarını anlatamayız. Mesela, ‘Türk parasını koruma kanunu’ iyi niyetle yapılmış ama Türkiye’yi dünyadan koparmış, ekonomimizi dar bir alanda sıkıştırmıştır. Devletin bu saçma yasaklarına karşı kimsenin aklına ‘Sana ne!?’ demek gelmemiş. Sana ne Türk parasını korumaktan, sana ne milletin hangi dili konuşacağından, sana ne insanların başına ne takacağından, sana ne filmcileri korumaktan! Devletin üstüne vazife olmayan bir iş bu. Korumacılık insanların hayat alanlarına karışıp onları koruma refleksinin adı ve biz buna karşıyız.
    </p>
    <p class="MsoNormal">
     -Ama devlet de ‘bana ne’ derse o zaman kontrolü kaybeder…
    </p>
    <p class="MsoNormal">
     Kaybetsin zaten, biraz kaybetmesi lazım.
    </p>
    <p class="MsoNormal">
     -Filmde, ‘kanunsuz düzen’ vurgusu yapılıyor. Robert Ellickson’un, 1991’de yayımlandığı ‘Order Without Law’ adlı kitabına atıf var. Bunun altını çiziyorsunuz ama zaten Türkiye’de en fazla şikâyet ettiğimiz konulardan biri de, Türk toplumunun ‘kuralsız’ bir toplum olması değil mi?
    </p>
    <p class="MsoNormal">
     Biz işte o yüzden çok özgürüz ve gerçekten özgürüz. Avrupa Birliği ve Amerika’ya göre daha özgürüz. Hayatın her alanına korumacılık el atmadığı için İstanbul bütün dünya tarafından ‘cool city’ diye anılıyor. Daha serbest bir yer burası. Ben ayrıca, kaosun kendi düzeninin olduğuna inanıyorum. Order Without Law yani kanunsuz düzen, yeryüzünün en önemli düzenlerinden biridir.
    </p>
    <p class="MsoNormal">
     -İnsanların kendi hukuklarını oluşturmaları, herkesin kendi düzenini kurmaya kalkması başka sorunları beraberinde getirmez mi? Yani bir sınırı olması gerekmiyor mu?
    </p>
    <p class="MsoNormal">
     Tabii, onun sınırı çok belli. Suçu tanımlarsınız, suç da eylemdir. Bütün fikirler suça yani eyleme kadar serbesttir. Demokrasi de zaten budur. Suç bellidir. Bana zarar verdiğinizde, benim hayat alanıma saldırdığınızda bu suçtur ve cezayı da devlet verir. Devletin görevi suç karşısında bireyi savunmaktır. Onun dışında devletin görevi hastane açmak değildir. Parayı korumak değildir. Filmlere para yardımı yapmak değildir. Biz devleti büyüttükçe, kendi oyun alanımız daralıyor ve nefes almakta bile zorlanmaya başlıyoruz.
    </p>
    <p class="MsoNormal">
     -Sürekli, devletten para alan yönetmen ve yapımcıları eleştiriyorsunuz. Siz kariyeriniz boyunca hiç yardım alarak film yapmadınız mı?
    </p>
    <p class="MsoNormal">
     Hayır, ben hiçbir filmim için devletten para almadım.
    </p>
    <p class="MsoNormal">
     -Kültür Bakanlığı’nın desteğiyle yapılan filmlere eleştiriniz nedir? Devletin, özellikle genç sinemacılara biraz destek vermesi gerekmez mi?
    </p>
    <p class="MsoNormal">
     Gerekmez, genç sinemacıların yardıma ihtiyacı yok. Ben iddia ediyorum ki bir filmi yapmak için bin dolar yeter. Şimdi Iphone 4 diye bir alet var. Onunla film çekiliyor, montaj yapılıyor ve insanlara seyrettirilebiliyor.
    </p>
    <p class="MsoNormal">
     -Peki, nasıl satacaklar filmi?
    </p>
    <p class="MsoNormal">
     Ben alacağım, yapımcıya getirecekler. Zaten bu dairenin böyle çalışması lazım. Genç yönetmen, yapımcıya gider, küçük bir telefonda ürettiği filmde kabiliyetini gösterir. Yapımcı ikna olursa bütçe verir ve daha iyi film yapılır, sonra o film seyirciye gider, seyirci beğenirse film tutar ve yapımcı para kazanır. Böyle olursa genç yönetmen de daha iyi filmler yapar ve daha çok para kazanır, tutmazsa ikisi de bu işten zarar görür. Bu dairenin böyle tamamlanması lazım. Bu daire zaten kendi ahlakını da üretir. Yoksa zeytinyağına su karıştırır gibi devletin araya girmesi işin ahlakını bozuyor.
    </p>
    <p class="MsoNormal">
     -Nasıl bozuluyor?
    </p>
    <p class="MsoNormal">
     Yapımcı veya yönetmen konforunu bozmuyor, nasılsa paramı aldım diyor. Seyirciden bir takdir veya eleştiri beklemeksizin çalışıyor. Seyircinin filmini beğenip beğenmemesini umursamıyor. Bu durumda en büyük zararı genç sinemacı görüyor. Sonra seyirciyi aptal yerine koyuyorlar, ‘O, bu işten ne anlar ki?’ diyorlar.
    </p>
    <p class="MsoNormal">
     -Web sitenizdeki biyografinizde sizin için, ‘anlaşılmamış bir auteur’ deniyor. Gerçekten de her filminizde farklı bir bakış açısı ve üzerine gidilmemiş konuları ele alma çabanız var. Bu yüzden mi anlaşılmıyorsunuz?
    </p>
    <p class="MsoNormal">
     Bunu bütün filmlerim için söyleyebiliriz. Mesela Çiçek Abbas yapıldığı zaman Atilla Dorsay, “Sinan Çetin daha önemli bir film yapabilirdi.” diye yazdı. Onu sadece bir komedi filmi gibi algıladı. Benim hiçbir filmim, oynadığı dönemde entelektüellerden hak ettiği değerlendirmeyi alamadı. Daha sonraları, ‘güzel ve enteresan filmmiş’ denildiğini ise çok duydum.
    </p>
    <p class="MsoNormal">
     -Aslında o filmlerin çekildiği dönemde hak ettiği ilgiyi görmemelerine rağmen bu çizgide ısrar etmenizden şöyle bir sonuç çıkarabilir miyiz? Reklam filmlerinden kazandığınız para sizin kapitalist yönünüzü ortaya koyarken, sinema idealist yönünüzü tatmin ediyor…
    </p>
    <p class="MsoNormal">
     Bunu kabul etmem çünkü ben reklamları da aynı idealizmle çekiyorum. Ben reklamın da iyi bir iş olduğunu düşünüyorum. Reklam filmleri, benim sinema filmlerinde gösterdiğim özenden daha az özenilerek yapılmadı. İdealizm–kapitalizm ayrımını da kabul etmiyorum çünkü kapitalizmin bilinmeyen bir ideal olduğunu düşünüyorum. Herkesin kendi mutluluğu için çalışması toplam mutluluğa yol açıyor. Şu ana kadar daha iyi bir sistem ortaya konulmadı. Hayata tutunamamış insanların hayattan nefret etmek yerine kapitalizmden nefret ederek kendilerine sanal bir düşman ürettiklerini düşünüyorum. O düşman, mutsuzların ve nekrofillerin (ölü seviciler) buluşma aracı hâline geliyor. Kapitalizm nedir? İyi bir ürün yaparsın, pazara sunarsın; iyiyse satılır, kötüyse satılmaz. Bunun neresi adaletsiz, neresi kötü?
     <span>
     </span>
     Bunun alternatifi sosyalizmdi, o da zaten çöktü. Ayrıca kapitalizm nefretinin de bir pazarı var. Oradan çıkan kitaplar satılıyor, şiirler satılıyor, filmler izleniyor. Oradan çıkan fikirlerle entelektüel olunuyor, popüler olunuyor. Yani, kapitalizm karşıtlığının da kapitalist bir boyutu var.
    </p>
    <p class="MsoNormal">
     -Siz satmayan bir filminizde ‘başarısız oldum’ mu diyorsunuz yoksa anlaşılmadık mı?
    </p>
    <p class="MsoNormal">
     Tabii ki başarısız olduk diyoruz. Kimseyi suçlamak gerekmiyor. Başkalarını suçlayarak ne kadar yol alabilirsiniz ki?
    </p>
    <p class="MsoNormal">
     -Her filmde bir şeyleri anlatmaya çalışan bir yönetmen olarak, kafanızdaki mesajı tam veremeyen ama çok ilgi gören bir film sizi tatmin eder mi?
    </p>
    <p class="MsoNormal">
     Valla bu dediğinizi hiç yapmadım ama bir ara yapmak isterim. Çok hoşuma gider. Nasıl olacaksa o…
    </p>
    <p class="MsoNormal">
     -Türkiye’de oluyor… Belli formatların alıcısı hazır. Bazı komedi filmleri diziler hâlinde devam ediyor, ne kadar seviye kaybı olsa da başarılı oluyor.
    </p>
    <p class="MsoNormal">
     Keşke yapabilsem ama ben yapamam. Eğlenmek için yapılan, fikirlerin önemli olmadığı, hadi para kazanalım denilen bir anlayış. Ben buna da inanmıyorum. Bence seyirci o filme inandığı için gidiyor. Orada bir şey buluyor. Tabii ki daha değerli filmler var ama seyircinin bir filme gitmesi de, gitmemesi de suç değil…
    </p>
    <p class="MsoNormal">
     -Filmlerinizi mesaj kaygısıyla üreten bir insansınız ama bu kalıba uyan bir yaşam tarzınız yok. Hayatla son derece barışıksınız, kapitalizmle sorununuz yok, gerektiğinde kamera önüne çıkıyorsunuz ve hep ulaşılabilir durumdasınız. Kendinizi neden daha ağırdan satmıyorsunuz?
    </p>
    <p class="MsoNormal">
     Çok temel bir meseleye. Ben esasında nekrofilinin, kılık değiştirip çeşitli ideolojilerde, çeşitli elbiseler giyip dolaştığını gördüm. İnsanın hayatta var oluş nedeninin, kendi tabiatına uygun yaşamak olduğuna inanıyorum. O insan, kendi tabiatını uygun yaşamıyorsa, verdiği mesajın önemi yok bence. Gizemli büyük film yönetmeni gibi davranmak, entelektüel havalarında olmak, sahte ve kibirli bir kimlikle yaşamak, en başta kendi hayatını karartmaktır. Ben o insanlar için çok üzülüyorum. Bunlar kendini çok önemli zanneden insanlar, Allah kimseye kendini çok önemli zannettirmesin! Bu dünya görüşünün kurbanı bir sürü yönetmen, oyuncu ve yazar var.
    </p>
    <p class="MsoNormal">
     -Sizin gibi yaşayanların sistem eleştirisi yapmaları daha etkili oluyor denebilir mi?
    </p>
    <p class="MsoNormal">
     Ben aslında sistem eleştirisi yapmıyorum ve bu kelimeyi de sevmiyorum. Adı sistem olarak konan şeylerden korkuyorum. Ben aslında bir eleştiri de yapmıyorum. Bir meseleye parmak basıyorum. Mesela insanların, dünyada bugüne kadar devletlerin resmî kâğıtları ile 268 milyon insanın öldürüldüğünü bilmediklerini biliyorum. Bu çok önemli bir bilgi. Bir kâğıt, bizi kulağımızdan tutabilir, hapse sokabilir hatta hayatımızı karartabilir. Onun sahte olduğunu ispat etmek için ömrümüz tükenebilir. Türkiye bunları yaşadı. O bakımdan devletin asıl işi adalettir. Benim yaptığım bu gibi meselelere temas etmek, dikkat çekmek.
     <span>
     </span>
    </p>
    <p class="MsoNormal">
     Kılıçdaroğlu’nun söylemleri beni heyecanlandırmıyor
    </p>
    <p class="MsoNormal">
     -Kâğıt filmi, 1977’lerin Türkiye’sinde yaşananlardan bir kesit sunuyor. O yıllardaki Türkiye ile şimdiki Türkiye arasında ne gibi farklar var?
    </p>
    <p class="MsoNormal">
     Şimdiki Türkiye inanılmaz ölçüde değişti. Artık devletin içinde örgütlenmiş çeteler yargılanmaya başladı. Toplumu top gibi sağa sola ayırıp, sonra o gruplara birbirlerini kırdırarak darbe ortamı oluşturanlar; elinde silah aydınlarımızı öldürenler, kıraathanelerde patlayan bombalar, durup dururken sırtımıza gelen kör kurşunlar dönemi bitti. Toplum şu anda gerçek bir arınma dönemi yaşıyor. Bunu da en başta Başbakan Tayyip Erdoğan’ın cesaretine, sonra da AK Parti’nin sağlam duruşuna borçluyuz. Sonuçta Türkiye’de toplum ilk defa demokratik anlamda nefes alıyor ve bu çok önemli bir gelişme. Bunları görmemek için ya kör ya da ideolojik olarak sağır olmak lazım. Sadece bunlar da değil. Yollarımız yapılıyor, teknoloji gelişiyor, özelleştirmeler yapılıyor, Türkiye dünyanın en önemli ekonomilerinden biri oluyor. Toplumun tamamında büyük bir refah artışı var.
    </p>
    <p class="MsoNormal">
     -10 yılda bir darbe alışkanlığından darbenin suç olduğu bir döneme geçtik…
    </p>
    <p class="MsoNormal">
     İşte bu çok önemli bir gelişme. Bunu görmemek gerçekten çok zalimce, adaletsizce ve hakkaniyetsizce bir şey ve bunu yapan adamları takdir etmemek de çok hakkaniyetsiz bir tavır.
    </p>
    <p class="MsoNormal">
     -Bu görüşlerinizden dolayı çevrenizden tepki alıyor musunuz? Muhtemelen sizin çevrenizde, bir an önce AK Parti’den kurtulmak isteyen ciddi bir kitle vardır…
    </p>
    <p class="MsoNormal">
     Evet, var ama o insanların, AK Parti’den kurtulup da şununla kol kola girelim diye bir heyecanları da yok. Sadece kurtulmak istiyorlar ama bir önerileri bile yok. Ben de, kurtulalım diyenlere, ‘Sen de parti kur oy verelim’ diyorum. Bana bir de özellikle, ‘Madem devleti bu kadar eleştiriyorsun, neden AK Parti’yi destekliyorsun’ diye soruyorlar. Cevabım net. Çünkü AK Parti, devletin küçülmesini ve devletin doğru çalışmasını sağlıyor. Bunun için o partiye oy veriyorum. Bunu CHP yapsa, bu sefer ona oy veririm. Çünkü benim AK Partili bir tarafım yok. Ben yaptıklarıyla ve vadettikleriyle partileri değerlendiriyorum. Akşama kadar televizyona bakıyorum ve Kemal Kılıçdaroğlu bana bir şey vadetsin ve heyecanlanayım diye bekliyorum. Ama şu ana kadar heyecan verici bir vaadine rastlamadım.
    </p>
    <p class="MsoNormal">
     -CHP, Kılıçdaroğlu ile bu yola girdi diyemez miyiz?
    </p>
    <p class="MsoNormal">
     Girmeye çalışıyorlar ama sahip oldukları bilinç ve ayaklarına takılı tarihsel pranga onların gerici bir parti olmaktan çıkmasına engel oluyor. Onların geçmişle bağları, hayatla bağlarından çok daha yüksek. Hem tabanları hem entelektüel zihinleri hayattan yana değil.
    </p>
    <p class="MsoNormal">
     -2011 seçim yılı, aktif siyaseti düşünür müsünüz?
    </p>
    <p class="MsoNormal">
     Hayır, düşünmem, o çok farklı bir iş.
    </p>
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=7104BCD60C16F5521781EC8B78ED7663?newsId=28386), [web.archive.org (arşiv bağlantısı)](http://web.archive.org/web/20130122184016/http://www.aksiyon.com.tr:80/aksiyon/newsDetail_getNewsById.action;jsessionid=7104BCD60C16F5521781EC8B78ED7663?newsId=28386)
