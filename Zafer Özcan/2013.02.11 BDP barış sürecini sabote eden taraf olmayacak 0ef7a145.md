# BDP barış sürecini sabote eden taraf olmayacak

*Zafer Özcan 2013.02.11*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   30 yıldır akan kanın durması adına geniş kamuoyu desteği yakalandı. BDP Grup Başkan Vekili Pervin Buldan, bu ortamın bir daha yakalanamayacağını ve fırsatın heba edilmemesi gerektiğini söylüyor.
  </font>
 </div>
 <div id="newsText">
  <font class="detail-text">
   <p>
    Türkiye siyasetinin son dönemdeki en önemli tartışma konusu, İmralı süreci ve Kürt meselesinde ortaya konan çözüm iradesi. MİT Müsteşarı Hakan Fidan’ın İmralı’da Abdullah Öcalan ile yaptığı görüşmeler, devamında Bağımsız Milletvekili Ahmet Türk ve BDP Milletvekili Ayla Akat Ata’nın adaya giderek çözüm sürecini başlatmaları ve bütün bunların ilk kez geniş bir toplumsal destek bulması, kanın durması yolundaki umutları artırdı. Gelinen noktada siyaset bir süredir adaya gidecek ikinci BDP heyetinin kimlerden olaşacağını tartışsa da atılan somut adımların önemini herkes kabul ediyor. İmralı sürecini ve BDP’nin yaklaşımlarını Grup Başkan Vekili Pervin Buldan ile konuştuk.
   </p>
   <p>
    <strong>
     -Size göre çözüm yolunda gelinen nokta nedir? Süreç sizi ne kadar umutlandırdı?
    </strong>
   </p>
   <p>
    Zaman zaman umutlandığımız ve ‘çözüme yaklaşıyoruz’ duygularına kapıldığımız oluyor ama iktidar tarafından yapılan açıklamalar, tutum ve davranışlar bana çok fazla ümit vermiyor. Mesela Öcalan ile görüşmeler başlarken aynı zamanda operasyonlar devam ediyor. Entegre stratejiyi devreye sokarak bu soruna çözüm aramak doğru değil.
   </p>
   <p>
    <strong>
     -Kullanılan dil de önemli değil mi?
    </strong>
   </p>
   <p>
    Elbette, dil çok önemli. Bir haftadır İmralı’ya gidecek heyet üzerinden yapılan tartışmalar bile sürece zarar veriyor. Görüşmeler başladı ama ‘kucaklaşanları göndermem, şu konuşmayı yapanı veto ederim’ gibi söylemler sürece zarar veriyor. Sorunun çözümü için diyalog ve müzakere sürecinin başlaması gerekiyor ve bunun içinde samimiyet ve ciddiyet olmalı. Öcalan ile görüşme en kısa zamanda tekrarlanmalı. İkinci heyet en kısa zamanda gitmelidir ve süreç istişareden çıkıp müzakereye dönüşmelidir.
   </p>
   <p>
    <strong>
     -Sorunun çözümünde ‘toplumsal mutabakatın en yüksek olduğu dönemdeyiz’ denebilir mi? Şehit aileleri bile açıklama yapıyor, ‘görüşülsün ve sorun çözülsün’ diye…
    </strong>
   </p>
   <p>
    Bu çok önemli bir nokta. Ben çözüm için son fırsat olarak görüyorum bu süreci. Şimdiye kadar hiçbir şehit aileleri derneği bu açıklamaları yapmamıştı. Böylesi bir süreçte şehit aileleri dernekleri açıklama yapıyorsa, toplumun her kesimi, sanatçıdan sporcuya kadar herkes destek veriyorsa, bu süreci heba etmemek gerekiyor. Heba edersek bir daha asla yakalayamayız. Bu atmosfer, iklim bir daha Türkiye’ye gelmez. Herkesin sadece elini değil gövdesini taşın altına koyması gerekiyor ki sağlıklı gidelim.
   </p>
   <p>
    <strong>
     -Tabanda nasıl bir beklenti var çözüme yönelik?
    </strong>
   </p>
   <p>
    Herkes bekleyiş içinde. ‘Bu sefer olsun’ artık diyorlar. İnsanlar artık acı çekmekten, bedel ödemekten, yakınlarının ölmesinden usanmış. Yakınlarını kaybetmek istemiyor insanlar, rahat ve huzurlu yaşamak istiyorlar. O yüzden bizim bunu çok iyi değerlendirmemiz gerekiyor. Özellikle AKP’nin iyi değerlendirmesi gerekiyor.
   </p>
   <p>
    <strong>
     -Size göre bu sürecin esas aktörü AK Parti mi?
    </strong>
   </p>
   <p>
    Esas aktör Başbakan ve iktidardır. Biz BDP olarak konuya nasıl yaklaştığımızı, hassasiyetlerimizi sürekli ortaya koyuyoruz. Biz Meclis’e girdiğimiz günden itibaren sürekli bu savaşın bitmesi için çaba sarf eden kesimiz, çünkü en fazla mağdur olan, bedel ödeyen biziz.
   </p>
   <p>
    <strong>
     -Son sürece kadar BDP hep fazla inisiyatif almamakla eleştirildi, bu noktaya yeni geldiğiniz söylenebilir mi?
    </strong>
   </p>
   <p>
    BDP bana göre geçmişte neyse şimdi de aynı, sorunun çözümü için mücadele eden kesimiz. Parlamentoda olmamız, grubumuzun olması sorumluluğumuzu artırmış durumda. Meclis’e girdiğimiz günden beri sürekli şu çağrıyı yaptık. BDP’nin Meclis’te olması fırsattır ve bu fırsatı değerlendirmek gerekiyor. Terörle mücadele, siyasetle müzakere denilmesine rağmen siyasetle müzakere yapılacaksa biz Meclis’teyiz ama bu hep görmezden gelindi.
   </p>
   <p>
    <strong>
     -‘Tek muhatap Abdullah Öcalan’ diyorsunuz, peki Kandil ve Avrupa onu dinleyecek mi? Örgütün çok parçalı yapısından söz ediliyor…
    </strong>
   </p>
   <p>
    Kandil’den yapılan çağrı ve Avrupa’da yapılan açıklamalar o yönde. Onlar kendileri bu açıklamayı yaptıktan sonra kimsenin bir şey demeye hakkı yok. Bu konuda bir şüphe olmamalı. Öcalan ‘silahlar bırakılsın’ dediği anda silahlar bırakılır. Bir yol haritası var ve onu hayata geçirince bir şeyler zaten olacak. Ne Kandil’in ne de Avrupa’nın farklı bir talebi olacaktır.
   </p>
   <p>
    <strong>
     -Adaya gidecek ekip konusu ne olacak peki?
    </strong>
   </p>
   <p>
    Bu partinin de bir karar organı var. Karar mekanizmaları var. Adaya gidecek heyette kimlerin olacağına bu parti karar vermeli. Başbakan, birini yaptığı konuşma sebebiyle, diğerini kucaklaştı diye göndermeyip parti içinde bir ayrışma ve bölünme amaçlıyor.
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-34816-bdp-baris-surecini-sabote-eden-taraf-olmayacak.html), [web.archive.org (arşiv bağlantısı)](http://web.archive.org/web/20130902031956/http://www.aksiyon.com.tr:80/aksiyon/haber-34816-bdp-baris-surecini-sabote-eden-taraf-olmayacak.html)
