# Saruhan Grubu, Fakir’e ortak oldu

*Zafer Özcan 2012.04.16*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   27 yıldır Fakir’in Türkiye distrübütörlüğünü yapan Saruhan Grubu, ünlü Alman markasıyla stratejik ortaklık anlaşması imzaladı.
  </font>
 </div>
 <div id="newsText">
  <font class="detail-text">
   <p>
    1977’de Rize’den İstanbul’a taşınmış inşaatçı bir babanın çocukları bugün, elektrikli ev aletleri sektöründeki dünya markası Fakir’in büyük ortağı oldu. 1985 yılından bu yana Fakir’in Türkiye distribütörlüğünü yapan Saruhan Grubu, bundan böyle markanın Orta Asya ve Ortadoğu operasyonlarını da yönetecek. Saruhan Grubu Yönetim Kurulu Üyesi Sadık Saruhan, Alman üretim kalitesi ve fonksiyonelliğini, Türklerin girişimci ruhuyla birleştirdiklerini belirtiyor. 2000 yılında Çorlu’da Fakir’in sanayi tipi ürünlerinin üretildiği Nilco fabrikasını kurarak sanayiciliğe ilk adımı atan Saruhan Grubu, 2002’de yıllık 105 bin ton kapasiteli likit, toz deterjan ve deterjan hammaddeleri fabrikasını faaliyete geçirdi. Grup şirketleri, çevreye duyarlı ve insan sağlığını öne çıkaran bir üretim anlayışına sahip ve bu alanda pek çok ödülün sahibi. Sadık Saruhan, artık yönetiminde söz sahibi oldukları Fakir’in yeni yol haritasını Aksiyon’a anlattı
   </p>
   <p>
    <strong>
     -Fakir hakkında biraz bilgi alabilir miyiz?
    </strong>
   </p>
   <p>
    Fakir, 1933 yılında Almanya’nın Stuttgart şehrinde kurulmuş, 79 yıllık bir Alman markası. Farklı ülkelerde fabrikaları bulunuyor. Tasarım ve ARGE Almanya’da yapılıyor. Cirosunun yüzde 6’sını ARGE’ye ayıran bir firma. Elektrikli ev aletleri sektöründe 200’ün üzerinde ürünü var. Çevreye duyarlı, geri dönüşümlü, fonksiyonel ve şık tasarımlı üretim yapmak temel felsefesi. Moda artık her sektöre girdi. 6 ayda bir yeni bir ütü, yeni bir tost makinesi veya yeni bir süpürgeyi rafa koymazsanız tüketici başka yere gidiyor. Önde olan markalar, hızlı moda yapan ve yenilikçi ürünleri ortaya koyabilenlerdir. Son dönemde Fakir’in çıkardığı, deterjana ihtiyaç duymadan buharlı temizlik yapan ürünler buna örnektir. 1990’larda Türkiye’de mal kıtlığı vardı ve ne ürün koyarsanız tüketici alırdı. Şimdi öyle değil. Müşteri kimin ne yaptığını sizden iyi biliyor. Tüketicinin taleplerini iyi izleyip ona göre üretim yapmak kaçınılmaz hâle geldi.
   </p>
   <p>
    <strong>
     -Saruhan Grubu’nun Fakirle ilişkisi nedir?
    </strong>
   </p>
   <p>
    Fakirle ilk tanışmamız 1985 yılında oldu. Onlardan ürün ithal ettik ve bir yıl sonra bize distribütörlük teklif ettiler. O zamandan bu yana birlikte çalışıyoruz. 2009 yılında Fakirle stratejik ortaklığa gittik ve markanın büyük ortağı hâline geldik. Almanya merkezde buradan tayin ettiğimiz yöneticiler görev yapıyor. İş birliğini geliştirerek dünyaya daha fazla açılma projemiz var. Türk ortaklar olarak Fakir’i yeniden yapılandırıyoruz. Orta Asya ve Ortadoğu açılımlarını Türkiye üzerinden yapıyoruz. Dünya markası Fakir’in artık büyük ortağı Saruhan Grubu oldu.
   </p>
   <p>
    <strong>
     -Bölge ülkelerinde ne gibi hedefleriniz var?
    </strong>
   </p>
   <p>
    Distribütörlerle çalışarak çevre ülkelere açılma planımız var. Irak ve Gürcistan ile başladık, bizim için yeni bir süreç. Onun dışında Türkiye’de ürünlerimiz 3 bin 500 noktada satılıyor ancak biz sadece Fakir ürünlerinin satıldığı Fakir Shop mağazaları açmaya da başladık. Tüketici bütün ürünlerimizi tek bir noktada görsün istiyoruz. Şu anda 15 adet Fakir Shop var ve bu sayı daha da artacak.
   </p>
   <p>
    <strong>
     -2012’de Türkiye ekonomisinde yavaşlama bekleniyor. Sizin hedefleriniz nedir?
    </strong>
   </p>
   <p>
    Bu yıl Türkiye ekonomisinde yüzde 5 büyüme bekliyorum. Fakir olarak 2012’de yüzde 30 büyüme hedefliyoruz. Türkiye’de 17 milyon hane var ve her yıl hane sayısı yüzde 3 büyürse, 500 bin yeni ev kurulacak demektir. Avrupa’daki sorunların da artık düzelme yoluna girdiğini gözlemliyoruz. Türkiye’nin dış ticaretteki büyüme dinamikleri bize temkinli, tedbirli gitme ancak yatırımlara da devam etme anlayışını getiriyor. Dünya artık eski dünya değil, satın almalar, ortaklıklar ve acımasız bir rekabet var. Bu rekabette tehdit ve fırsatlar da var. Pazar da sürekli büyüyor. Yatırım ve açılımları da bırakmamak gerekiyor yoksa fırsatları başkalarına kaptırırız. Şunu da eklemek istiyorum. Türkiye’nin asıl ihtiyacı yeni anayasadır. Yeni anayasa yapılır ve terör sorunu çözülürse, cari açık da problem olmaktan çıkacaktır.
   </p>
   <p>
    <strong>
     -Açılım derken hangi ülkeler öne çıkıyor?
    </strong>
   </p>
   <p>
    Bir taraftan dünyada ekonomik kriz sürerken diğer taraftan çevremizde tüketen bir dünya var. Bunları iyi tespit etmek lazım. Bakir gördüğümüz, henüz keşfedilmemiş Afro - Avrasya coğrafyası bizim için önemli. Türkiye bu coğrafyanın odak noktasında bulunuyor.
   </p>
   <p>
    <strong>
     -İnşaat sektörüne de girdiniz. Ne gibi yatırımlarınız var?
    </strong>
   </p>
   <p>
    Türkiye’de son yıllarda ciddi anlamda kentsel dönüşüm çalışmaları yapılıyor. Ciddi bir konut açığı da söz konusu. İnşaatçılık bizde babadan kalma bir iş. Elimizdeki bazı arsalarımızı değerlendirmek için girdik. Etiler’de, 300 dairelik Savoy projemiz var ortaklarımızla yürüttüğümüz. Bu dönemde sanayici için inşaat artık bir sigorta hâline geldi. Yumurtaları farklı sepetlere koymak gerekiyor.
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-32348-saruhan-grubu-fakire-ortak-oldu.html), [web.archive.org (arşiv bağlantısı)](http://web.archive.org/web/20120829172032/http://www.aksiyon.com.tr:80/aksiyon/haber-32348-saruhan-grubu-fakire-ortak-oldu.html)
