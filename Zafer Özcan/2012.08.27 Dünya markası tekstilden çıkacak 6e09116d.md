# Dünya markası tekstilden çıkacak

*Zafer Özcan 2012.08.27*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Türkiye’de son yıllarda en fazla gündeme gelen konulardan biri, ‘bizden dünya markası çıkar mı’ sorusu. Dünya markasının en iddialı talibi ise hazır giyimciler...
  </font>
 </div>
 <div id="newsText">
  <font class="detail-text">
   <p>
    Türkiye’de son yıllarda en fazla konuşulan iş kollarının başında kuşkusuz tekstil ve hazır giyim sektörü geliyor. Yıllardır ihracatın ve istihdamın lokomotifi konumundaki sektör, 2005 yılında Dünya Ticaret Örgütü’nün kotaları kaldırması ve Çin’in devreye girmesiyle Türkiye’deki en zor günlerini yaşamaya başladı. Ucuz Çin mallarıyla rekabet edemeyen binlerce iş yeri ve imalathane kapısına kilit vururken, yüz binlerce insan da işsiz kaldı. Türkiye’nin tekstil sektöründen çıkması tartışmalarını da o süreç başlattı. 2008 yılında Amerika’da başlayan küresel finans krizinin, 2009’dan itibaren bütün dünyayı etkisi altına almasıyla bu kez sektörde farklı bir sürece girildi. Hazır giyimde, fast fashion (hızlı moda) diye bir kavram ortaya çıktı. Kriz dolayısıyla stoklu çalışmaktan vazgeçen, sattığı malın yerine hemen yenisini koymak isteyen Avrupa’daki büyük markalar tekrar Türk ürünlerine yöneldi. Çünkü Çin’e verilen siparişler büyük tonajlıydı ve raflara girmesi için de birkaç ay beklenmesi gerekiyordu. Oysa 20 yılda tekstil ve konfeksiyon üretiminde bir marka hâline gelen Türk üreticiler, düşük adetli malları, tasarımını da kendi yaparak, en fazla 1 hafta içinde Avrupalı markaların raflarına ulaştırma becerisi kazanmıştı. Batık gibi görülen tekstil ve hazır giyim sektörüne, 2008 krizi ilk anda ciddi hasar verse de, devamında önünü açtı tespiti yapılabilir. Son dönemde ise sektörde yine hareketlilik yaşanıyor. Zaman zaman medyaya, ‘batacak firmalar’ listesi gibi spekülatif haberler yayılıyor. Kısacası sektörde  sular bir türlü durulmuyor.
   </p>
   <p>
    Oysa yaşadığı bütün çalkantılara rağmen tekstil ve hazır giyim sektörü hâlâ Türkiye ekonomisinin lokomotifi konumunda. Toplam ihracattaki payı ve 850 bin SGK’ya kayıtlı istihdamıyla, Türkiye için önemini koruyor. Sektörün bir özelliği de yılda 12 milyar dolar cari fazla vermesi. Ekonominin yumuşak karnının cari açık olduğu düşünüldüğünde, tekstil sektöründen Türkiye’nin kısa ve orta vadede vazgeçmesi kolay görünmüyor. İstanbul Tekstil ve Konfeksiyon İhracatçıları Birliği (İHKİB) Başkanı Hikmet Tanrıverdi, istihdam rakamlarının, toptancı ve perakendecileri de eklediğinizde en az 2 milyon olduğunu belirterek, sektörün ülke ekonomisi ve istihdamı açısından önemine vurgu yapıyor.
   </p>
   <p>
    Hikmet Tanrıverdi, Türkiye’nin tekstilin her noktasında olmasının gerekmediğini, özellikle kitlesel üretimin ve ölçek ekonomisinin öne çıktığı bölümlerde Türk firmalarının, Uzakdoğu karşısında rekabet şansının olmadığını düşünüyor. Tanrıverdi, hazır giyimde dünyada hızlı moda anlayışının gittikçe yaygınlaşmasının, Türkiye gibi ülkelerde konfeksiyonun uzun süre daha devam edeceğinin göstergesi olduğunu vurguluyor. Türkiye hâlen tekstil ve hazır giyimde dünyadaki 4. büyük üretici. Avrupa ülkelerindeki pazar payı ise yüzde 12. Geçen yılı 16 milyar dolar ihracatla kapatan sektörün 2023 hedefi 52 milyar dolar. Tanrıverdi ise bu rakamın 60 milyara çıkabileceğini düşünüyor. Bunun için de yapılması gerekenler var elbette. Türkiye’nin orta vadede konfeksiyonda organizatör ülke konumuna geçmesi gerekiyor. Sektör artık moda yapan, tasarımını ve koleksiyonunu kendi üreten, marka çıkaran bir seviyeye geldi. Ülkede hazır giyim alanında yetişmiş ciddi bir kitle var. Tanrıverdi, bu birikime sahip sektörün üretimini sadece Türkiye’de değil, maliyetlerin ucuz olduğu ülkelerde yaptırabileceğini belirtiyor. Dünya markalarının bu organizasyonu kurarak bu seviyeye geldiklerini hatırlatarak, sektörün şimdi bu aşamada olduğunu ifade ediyor. Ülkelerin kendi markası ve koleksiyonlarını satmasının ürünlerin katma değerini katladığını söyleyerek, “Kendi markanızla satmaya başlayınca fiyatlar bir anda artıyor. 3 dolara mal ettiğiniz gömlek 30 dolara satılabiliyor.” diyor.
   </p>
   <p>
    Bugün gelinen noktaya bakıldığında sektörün 2008’deki kriz öncesi rakamları yakaladığı görülüyor. Son dönemde hükümetin ithalata koyduğu ek vergiler de üreticilerin yüzünü güldürdü. İthalatın azalması içerideki üretimi destekledi. Buna karşılık hammaddeye getirilen ek vergiler bavul ticaretine ve dolayısıyla Laleli ve Osmanbey gibi bölgelerdeki esnafa ciddi zarar verdi. Hikmet Tanrıverdi, ithalatın azaltılması ve ihracatın artırılması için önerilerini şöyle sıralıyor: “Türkiye kendi ürünlerini koruyup dışarıdan gelen kalitesiz malları engellemekte haklı ama koruma duvarlarıyla bir yere varamayız. Gümrüklerde sıkı denetim uygulanmalı, ürünlerin kanserojen olup olmadığı gibi tarife dışı engeller konmalı. Dünya böyle yapıyor. Giren malın kalitesi ve özelliklerini kontrol edebilecek noktada olmamız lazım. Dünya standartlarının altındaki ürünler hâlâ bize gelebiliyor. Ek vergiden ziyade bu tür tedbirlerle ithalatı azaltabilir, kaliteli ürünün gelmesini sağlayabiliriz.”
   </p>
   <p>
    Türkiye’nin sadece üretim, ihracat ve istihdamda değil, markalaşmada da en başarılı olduğu sektör hazır giyim. Yurtdışında Türk markalarına ait 2 bin 500 mağazanın yüzde 90’ı hazır giyim sektöründe. Türkiye’nin 2023’te yurtdışındaki mağaza hedefi 20 bin. Buradaki soru, Türkiye’den orta vadede bir dünya markası çıkar mı? Hikmet Tanrıverdi bu soruya net şekilde  ‘evet’ cevabı veriyor ama şartlarını da sıralıyor. Öncelikle Türkiye içinde büyümeden, yurtdışında marka olma imkânı yok. Yurtdışına açılma ise kısa vadeli bir süreç görülmemeli. Dünya markalarının arkasında ciddi bir geçmiş ve birikim var. Dünya markası olabilmek için Türkiye’den çıkan bir markanın dünyanın her yerinde üretim yapabilmesi gerektiğini vurgulayan Tanrıverdi, şöyle devam ediyor: “Kendi markalarımızı korumamız lazım. Türkiye’nin geleceği bu markalarda. Diğer ülkeler avantajlı oldukları sektörlerde kendi markalarını global pazarda destekliyor. Marka olmak için Paris, Milano, New York gibi şehirlerde mağaza açmak şart ama bunlar pahalı yatırımlar ve destek vermek lazım. Ben 2023’e kadar birkaç markamızın bu seviyeye geleceğini düşünüyorum.”
   </p>
   <p>
    Türkiye’den dünya markası çıkabileceğinin göstergelerinden biri de, son yıllarda ‘Made in Turkey’ algısındaki değişim. Eskiden kalite yetersizliğinin ifadesi olarak algılanan Türk malı, artık geniş bir coğrafyada, ‘kaliteli ve uygun fiyatlı’ sıfatına sahip. Ortadoğu, Balkanlar, Afrika ve Orta Asya gibi bölgelerde Türk malları büyük ilgi ve talep görmeye başladı. Türkiye’deki üreticiler hâlen 180’in üzerindeki ülkeye mal satıyor. Hikmet Bey, “Türk malı artık Uzakdoğu’dan kalite anlamında ayrıştı, İtalya’nın hemen yanında konumlandırılıyoruz.” diyerek yaşanan değişimi özetliyor. İstanbul Moda Akademisi’nde her yıl 500 öğrenci yetişiyor. Sektörün desteklediği okul, alanına dünyanın en iyilerinden kabul edilen London School of Fashion (Londra Moda Akademisi) ile işbirliği yapıyor. Aynı şekilde Türkiye’deki üniversiteler de konuya ilgi gösteriyor. Bütün bu gelişmeler, hazır giyim sektöründe, Türkiye’den orta vadede birkaç dünya markası çıkabileceğinin işaretleri.
   </p>
   <p>
    <strong>
     Etiler Marmaris’i yurtdışına açacak
    </strong>
   </p>
   <p>
    Hikmet Tanrıverdi’nin hikâyesi, İstanbul Mercan’da başlıyor. Aile Malatyalı. Baba Mehmet Tanrıverdi, 1962’de ekmek parası için İstanbul’un yolunu tutmuş. Mehmet Tanrıverdi, Mercan’da hamallık yaparak hayatını kazanırken, daha sonra bir iş hanında odabaşılığa başlar. Hikmet Bey, ağabeyi Fikret Tanrıverdi ile birlikte Mercan’da iş hayatının göbeğinde yetişir. Simit ve su satarak başladığı iş hayatına 1979’da, henüz 17 yaşındayken kendi dükkânını açarak devam eder. Çarşı Kapı’da abisi Fikret Bey ile İnci Fermuarı, Musevi ortaklarıyla beraber kurarlar. 1981’de iki kardeşin yolları ayrılır. 1990’da tekrar bir arada çalışmaya başlayan Fikret ve Hikmet Tanrıverdi, son 4 yıldır iş hayatlarına yine farklı firmalarla devam ediyor. Hikmet Bey, İnci Grup’un yönetim kurulu başkanı. Kumaş ve düğme imalatı yapıyor. Sahibi olduğu dış ticaret şirketi TGS’yi halka açan Tanrıverdi, son dönemde Etiler Marmaris Büfe zincirini de satın alarak, gıda sektörüne girdi. 60’ın üzerinde şubesi bulunan Etiler Marmaris büfe kısa süre önce halka arz edildi. Memleketi Malatya’da hayvancılık yatırımı da bulunan Tanrıverdi, gıda sektöründe büyümeyi ve yurtdışına açılmayı hedefliyor. Sektörde ciddi büyüme potansiyeli olduğunu söyleyerek, hedefinin Türkiye’de 300 şube ve komşu ülkelerden başlayarak yurtdışına açılım olarak belirtiyor.
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-33428-dunya-markasi-tekstilden-cikacak.html), [web.archive.org (arşiv bağlantısı)](http://web.archive.org/web/20121224004120/http://www.aksiyon.com.tr:80/aksiyon/haber-33428-dunya-markasi-tekstilden-cikacak.html)
