# Büyüme tamam gözler cari açıkta

*Zafer Özcan 2011.12.19*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Uluslararası finans kuruluşlarının olumsuz öngörülerine rağmen Türkiye ekonomideki yüksek performansını sürdürüyor. İlk 9 ayda dünyanın en hızlı büyüyen ekonomisi olan Türkiye, cari açığı da azaltmaya çalışıyor.
  </font>
 </div>
 <div id="newsText">
  <font class="detail-text">
   <p>
    2011 yılı üçüncü çeyrek büyüme rakamı beklentilerin üzerinde gerçekleşen Türkiye, IMF ve uluslararası kredi derecelendirme kuruluşlarına inat yoluna devam ediyor. Uluslararası Para Fonu (IMF), Türkiye’nin 2011 büyümesini yüzde 3,5 olarak tahmin etmişti, son gelişmeler üzerine oranı yüzde 7,5 olarak revize etmek zorunda kaldı.
   </p>
   <p>
    Uluslararası kredi derecelendirme kuruluşlarından Fitch, Türkiye’nin kredi görünümünü, cari açık riski ve enflasyondaki yükseliş gerekçesiyle durağandan negatife çevirmişti. Oysa Türkiye, finans baronlarının ve onların ülkedeki uzantılarının bütün yorum ve beklentilerini boşa çıkararak yoluna devam ediyor. 2011 yılı ilk çeyreğinde yüzde 12,2 büyüyen Türkiye ekonomisi, ikinci çeyrekte yüzde 8,8 büyümüştü. TÜİK’in açıkladığı üçüncü çeyrek büyüme rakamı ise yüzde 8,2. Türkiye böylelikle bu yılın ilk 9 ayında ulaştığı ortalama yüzde 9,6’lık büyüme rakamıyla Çin’i de geride bırakarak dünyanın en hızlı büyüyen ekonomisi unvanını elde etti. Bu gelişmeler, hükümetin Orta Vadeli Program’da (OVP) yüzde 7,5 olarak revize ettiği büyüme oranının da aşılacağını gösteriyor.
   </p>
   <p>
    <img alt="" src="http://web.archive.org/web/20120205104929im_/http://medya.aksiyon.com.tr/aksiyon/2011/12/19/buyume1.png">
     2008’de başlayan ve 2009’da bütün dünyayı etkisi altına alan küresel krizde yaşanan küçülmeden bu yana Türkiye, çok hızlı bir büyüme ivmesi yakalamış durumda. 2009’un son çeyreğinden bu yana büyümeye devam eden ekonomi, son iki yıldır beklentilerin ve tahminlerin üzerinde bir seyir izliyor. Birçok gelişmiş ülke krizden çıkmakta zorlanırken, Türkiye küresel krizin etkilerinden en hızlı kurtulan ülkelerin başında geliyor. TÜİK verilerine göre üretim yöntemiyle hazırlanan gayri safi yurtiçi hâsıla tahmininde, 2011 üçüncü çeyreğinde, bir önceki yılın aynı dönemine göre, cari fiyatlarla gayri safi yurtiçi hâsıla yüzde 17,4’lük artışla 348 milyar 802 milyon liraya çıktı. Sabit fiyatlarla ise bu dönemde ekonomi, yüzde 8,2’lik büyümeyle 31 milyar 29 milyon lira oldu. Türkiye bu rakamlarla gelişmiş ve gelişmekte olan ülkeleri temsil eden OECD, AB ve G20 ülkeleri arasında en yüksek büyüme oranına ulaştı.
    </img>
   </p>
   <p>
    Türkiye’nin üçüncü çeyrek büyümesinde yine iç talebin katkısı dikkat çekti. İç talep 3. çeyrekte büyümeye yüzde 7,7 katkı sağladı. Bu dönemin bir farkı da ihracattaki yüksek performansın büyümeye pozitif etkisiydi. İhracat ile net dış talep büyümeye bu kez negatif değil, pozitif etki yaptı. Üçüncü çeyrekte ihracat yüzde 10,8 büyürken ithalat ilk kez ihracatın gerisine düştü ve yüzde 7,3 olarak gerçekleşti. Ekonomiden sorumlu Başbakan Yardımcısı Ali Babacan, üçüncü çeyrek itibariyle, geçen yılın aynı dönemine kıyasla, 1 milyon 689 bin kişilik ilave istihdam sağlandığına dikkat çekerken, 2012 büyüme hedefini Avrupa Birliği’ndeki belirsizliklere bağlı olarak yüzde 4 olarak açıkladı. IMF’nin 2012’de Türkiye için öngördüğü büyüme hedefi ise yüzde 2.
   </p>
   <p>
    Büyüme rakamlarındaki dikkat çekici gelişmelerden biri, Türkiye ekonomisindeki bütün sektörlerin büyümesiydi. En fazla büyüyen sektörler; mali aracı kuruluşların faaliyetleri (yüzde 15,8), inşaat (yüzde 10,6), ulaştırma-depolama ve haberleşme (yüzde 9,7), toptan ve perakende ticaret (yüzde 9,6) ve gayrimenkul kiralama (yüzde 9,4) oldu. Geçen yıl üçüncü çeyrekte sadece yüzde 0,9 büyüyen tarım sektörü, bu yıl aynı dönemde yüzde 4,4 büyüdü. Büyüme verilerinde dikkat çekici ayrıntılardan biri de imalat sanayiinde gerçekleşti. Geçen yıl üçüncü çeyrekte yüzde 7,2 büyüyen imalat sanayii, bu yılın aynı döneminde yüzde 8,2’lik bir büyüme gösterdi.
   </p>
   <p>
    Eylül ayı itibariyle son bir yıllık dönemde cari fiyatlarla gayri safi yurtiçi hâsıla (toplam millî gelir) 1 trilyon 254 milyar 867 milyon liraya ulaştı. Millî gelir hesaplamalarında TÜİK’in Adrese Dayalı Nüfus Kayıt Sistemi Verileri çerçevesinde 2010 yılında açıkladığı 73 milyon 722 bin 988 kişilik Türkiye nüfusu esas alındı. Son bir yılda dolar cinsinden gayri safi yurtiçi hâsıla 784 milyar 332 milyon dolar olarak geçekleşti. Kişi başına düşen millî gelir ise 10 bin 761 dolara yükseldi. Son bir yıllık dönemde, bir önceki döneme göre dolar cinsinden millî gelir 1339 dolar arttı.
   </p>
   <p>
    Beklentilerin üzerinde gerçekleşen büyüme rakamları bir yandan piyasalara ve reel sektöre moral verirken diğer yandan ekonomi yönetimi ve Merkez Bankası’nın ekonomiyi yavaşlatma çabalarının işe yaramadığı yorumlarına yol açtı. Cari açık riskine karşı, piyasadaki kredi hacminin genişlemesini yavaşlatma yönünde tedbirler alan Merkez Bankası, buna rağmen gelen büyüme rakamlarından rahatsız değil. Konuyu değerlendiren Başkan Erdem Başçı, “Aldığımız tedbirler işe yaradı, aşırı hızlı borçlanma eğilimi şimdi daha makul ve arzu edilen seviyelerde.” yorumunu yaptı. Ekonomideki tercihlerinin iç talebin yavaşlatılması ve dış talebin artırılması yönünde olduğunu vurgulayan Başçı, büyüme verilerini şöyle değerlendiriyor: “Cari açığın kademeli şekilde azalmasıyla ilgili, büyüme verilerinde olumlu belirtiler var. İkinci çeyrekten üçüncü çeyreğe baktığımızda, büyümeye katkı net dış talepten geliyor. İthalattaki düşüş, ihracattaki artış şeklinde kendini gösteriyor. 1,7 puanlık artı, çeyrekten çeyreğe artışta 2,1 puanlık net dış talebin katkısı var. Net iç talepteki büyüme ise eksi katkı yaptı üçüncü çeyrekte. Dolayısıyla ekonomi dengelenmeye başladı.”
   </p>
   <p>
    Türkiye ekonomisindeki en büyük risk faktörü olarak algılanan cari açık ise ekimde beklentilerin altında kalarak 4,1 milyar dolar olarak gerçekleşti. Buna karşılık son 12 aylık cari açık ise 78,6 milyar dolara ulaşarak rekor kırdı. Erdem Başçı cari açıktaki iyileşmenin yılın son çeyreğinde daha belirgin hâle geleceğini söylüyor. 2011 yılında cari açığın millî gelirin yüzde 10’una yakın bir seviyeye ulaşması beklenirken, 2012’de cari açığın gayri safi yurtiçi hâsılanın yüzde 7’sine kadar gerilemesi öngörülüyor. Cari açığın bu kadar yüksek seyretmesi, ülkedeki yüksek büyümenin yabancı tasarruflar ve iç tüketime dayalı olduğunu da ortaya koyuyor. Başka ülkelerdeki tasarrufların çekilmesi ve içerideki tüketimi ve dolayısıyla borçluluğu daha da arttırarak gerçekleştirilen bir büyüme elbette sıkıntılı bir ekonomik süreç. Buna rağmen son çeyrekte iç talebin büyümeye katkısının gerilemesi, dış talebin katkısının eksiden artıya dönmesi ve cari açıktaki yavaşlama, ekonominin aktörlerinin süreci iyi yönettiğini de ortaya koyuyor.
   </p>
   <p>
    Buna karşılık büyüme rakamları Türkiye’deki dinamizmi, istikrar ve güven ortamını bir kez daha dünyaya gösteriyor. Türkiye, krizle boğuşan ülkelerden net şekilde ayrışıyor ve güvenli liman arayan yabancı sermaye için önemli alternatif hâline geliyor. Büyümenin sürmesi, genç nüfusa istihdam imkânı sağlıyor. Nitekim TÜİK rakamlarına göre işsizlik, eylül ayında, geçen yılın aynı dönemine göre 2,5 puan düşerek yüzde 8,8 olarak gerçekleşti. Böyle bir dönemde elbette sıkıntıların ve bazı yapısal sorunların altını çizmek lazım; ancak çok uluslu finans kurumlarının bütün negatif yaklaşımlarına ve kalkınmış ülkelerdeki krizlere inat gerçekleşen büyümenin ve sürekli artan istihdamın da keyfini sürmek gerekir.
   </p>
   <p>
   </p>
   <p>
    <strong>
     Reel sektöre göre büyüme sürpriz değil
    </strong>
   </p>
   <p>
    İş dünyası son gelen büyüme verilerinden oldukça memnun. Türkiye İhracatçılar Meclisi Başkanı Mehmet Büyükekşi, büyüme rakamlarının Türkiye’nin küresel ekonomide güvenilir bir liman olduğunu ortaya koyduğunu belirterek, ülkenin artan ekonomik performansında ihracatın rolüne işaret ediyor.  TUSKON Başkanı Rızanur Meral ise piyasalardaki canlılığın süreceğini belirterek ortaya konulan performansta hükümetin mali disiplinden ayrılmaması kadar, iş dünyasının dinamizminin de etkili olduğunu düşünüyor. İstanbul Sanayi Odası Başkanı Tanıl Küçük iç pazardaki canlılığın sürdüğünü belirterek yıl sonu itibariyle yüzde 8’i aşan bir büyümenin neredeyse kesinleştiğine işaret etti. İstanbul Genç İş Adamları Derneği (İGED) Başkanı Hüseyin Ataol ise “Büyüme rakamlarına sürpriz deniyor; ama değil. Başarılı ekonomi politikalarının bir ürünüdür. Türkiye bugün üreten, üretimini ihraç eden bir konumdadır. Avrupa’daki krize karşın bu oran bir başarıdır ve ayrıca, dünya ekonomisinin Avrupa’ya bağımlı olmadığının bir göstergesidir.” yorumunu yapıyor.
   </p>
   <p>
   </p>
   <p>
   </p>
   <p>
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://aksiyon.com.tr:80/aksiyon/newsDetail_getNewsById.action;jsessionid=6B511EE00FC3EB092296372A4BA93754?newsId=31341), [web.archive.org (arşiv bağlantısı)](http://web.archive.org/web/20120205104929/http://aksiyon.com.tr:80/aksiyon/newsDetail_getNewsById.action;jsessionid=6B511EE00FC3EB092296372A4BA93754?newsId=31341)
