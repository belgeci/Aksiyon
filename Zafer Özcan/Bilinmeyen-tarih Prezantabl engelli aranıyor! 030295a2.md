# Prezantabl engelli aranıyor!

*Zafer Özcan Bilinmeyen-tarih*

<div>
 <p>
  <font>
   Türkiye’nin AB yolunda aşması gereken en önemli engellerden biri, ‘engellilerin’ iş yaşamına ve sosyal yaşama entegrasyonları. İş ilânlarında bile ‘prezantabl’ eleman aranan bir ülkede bu uyum için önce zihniyet değişiminin yaşanması gerekiyor.
   <br/>
   <br/>
   Ercan Tutal bir işadamı. Ancak onun girişimciliği, alıştığımız türden değil! Bütün yaşamı adeta “engelli insanlara daha güzel ve yaşanabilir bir dünya kurmak” üzerine programlanmış. Engellileri hayata bağlamak için çaba sarf eden bu sıradışı işadamının girişimleri duyulduğunda insanın aklına hemen “Acaba ne gibi bir acı yaşadı da kendini engellilere adadı?” sorusu geliyor. Aslında ne kendisi ne de ailesinde böyle bir rahatsızlık var. Hemen herkesin bir yönüyle “potansiyel engelli adayı” olduğu bir ülkede Ercan Tutal, kendisinin veya yakınlarının başına bir iş gelmeden harekete geçmeyi tercih edenlerden biri sadece...
   <br>
    <br>
     Geçen yıl Bulgaristan’ın başkenti Sofya’da düzenlenen ‘Dünya Genç Girişimci Yarışması’nda sosyal sorumluluk projeleri dalında özel ödüle layık görülen Ercan Tutal, İtalyan ve İngiliz Edebiyatı okuyan ve spor eğitmenliği yapan bir isim. Uluslararası Dalgıçlar Federasyonu Türkiye temsilcisi sıfatını taşıyan profesyonel bir dalgıç aynı zamanda. Ödüle layık görülen Alternatif Kamp projesi 2002 yılında başladı. Her yıl altı ay boyunca Türkiye’nin her bölgesinden bin iki yüz engelli ve üç yüz gönüllü insanı bir araya getiriyor. Proje şimdi bütün Anadolu’da yaygınlaştırılacak. Ercan Tutal, bütün işini bırakıp yaşamını engellilere biraz daha katkı sağlayabilmek üzerine kurgulamış. Engelli olmayan kesimde, engellilere yönelik bir bilinç oluşturmak ve bu konuda katılımcılığı sağlamak en büyük hedefi. Kentlerin nasıl engelsiz hale getirileceği ise projenin ikinci boyutunu oluşturacak. Bu konuda özellikle yerel yönetimlerle ortak projeler üretmek istiyor.
     <br>
      <br>
       Türkiye’de 8 milyon engelli var
       <br>
        <br>
         Tutallar, sosyal sorumluluk projelerine ilgi duyan bir aile aslında. Nitekim, Ercan Tutal’ın ablası Yasemin Tutal Güzelkan, Kadın Girişimciler Derneği başta olmak üzere birçok sosyal içerikli projede çalışıyor. Küçük kardeş Nermin ise Türk filmlerini Avrupa’ya pazarlayan Maxximum adlı bir şirketin ortağı. O da sosyal projelere büyük önem veriyor. Bugüne kadar çok farklı alanlarda başarılı işlere imza atan üç girişimci kardeş artık güçlerini Alternatif Yaşam Derneği’nde (AYDER) birleştirdi. Üçünü ilk kez bir araya getiren AYDER projesi, engellilerin topluma daha fazla katılmalarını, diğer insanlarla ortak projelerde görev alabilmelerini, daha üretken olmalarını ve seslerini yetkililere duyurabilmeyi hedefliyor.
         <br/>
         <br/>
         Hayatını neden bu konuya vakfettiğini sorduğumuzda Ercan Tutal, “Başımıza böyle bir iş geldi, gelmedi değil! Bu problemi bütün Türkiye’de yaşıyoruz zaten.” sözleriyle cevaplıyor. Kendinin başına gelmemiş olmasının, problemi ortadan kaldırmadığına dikkat çekiyor. Türkiye’de halen nüfusun yüzde 13’ü (8 milyon) engellilerden oluşuyor. “Bu kadar çok sorunları olan bir ülkede duyarlı bir insanın bunlardan bağımsız olarak sadece kendine göre yaşam kurması bana uygun gelmiyor. Sosyal sorumluluk projelerine ilgi duyanları değil, duymayanları yadırgamak gerekir.” diyor.
         <br/>
         <br/>
         Elemanlar prezantabl olacak!
         <br/>
         <br/>
         Avrupa ülkelerinde, engellilerin, alınan tedbirlerle tamamen sosyal yaşama entegre edilmelerinin kendisini çok etkilediğini söyleyen Ercan Tutal, Türkiye’de ise durumun çok vahim olduğunu dile getiriyor. Apartmanlarda, iş yerlerinde, kamu binalarında ve okullarda fiziksel engellilere yönelik düzenlemeler son derece sınırlı, hatta engelli olmak bazen alay konusu bile edilebiliyor. Bazı bölgelerde engellilerin evlere hapsedildiğini hatırlatan Tutal, bazı rehabilitasyon merkezlerindeki uygulamaların yanlış ve zararlı olduğunu savunuyor.
         <br/>
         <br/>
         Engellilerle ilgili problemler aslında genelde yaşanan sıkıntının bir yansıması. Sistemin genelindeki zaaflardan onlar da nasibini alıyor. Mesela, ne ilköğretim okullarında ne de üniversitelerde engelliler ve engellilerin fiziki ihtiyaçlarıyla ilgili bir ders bulunuyor. Hal böyle olunca engelli olmayanlar, kendi başlarına gelinceye kadar sorunun farkına bile varmıyor. Kamu ve özel sektör kuruluşlarının kanunen yüzde 4 oranında engelli çalıştırması gerekiyor; ancak bu şarta uyan fazla kurum yok. Ercan Tutal, bu şarta uyulmadığı gibi böyle bir zorlamanın engellilere karşı ilgiyi değil, antipatiyi beslediği görüşünü savunuyor.
         <br/>
         <br/>
         Yasemin Tutal, dört kardeşin en büyüğü. 23 yıllık profesyonel geçmişten sonra halen bir girişimci olarak yoluna devam ediyor. Öncelikli misyonunu kadınları iş yaşamında daha aktif hale getirmek olarak açıklıyor. Danışmanlık  hizmeti verirken, kadınların kurucusu olduğu Kobi’lere öncelik tanıyor. Bugünlerde ise Ercan Tutal’ın başkanı olduğu AYDER için çalışıyor. İş yaşamında yönetici olarak çalıştığı dönemde kendisinin de engelliler sorununun farkına varamadığını itiraf ediyor.
         <br/>
         <br/>
         İş dünyasında engellilerin hiçbir işe yaramayacağı psikolojisinin hakim olduğunu belirterek, “Bacağı olmayanın kafasının da çalışmadığı düşünülüyor. Bugüne kadar yok farz edilmiş bir nüfus kitlesinden bahsediyoruz. Aileden ve sosyal çevreden kaynaklanan düşünce yapısı iş hayatına da yansıyor.” diyor. Bu noktada söze giren Ercan Tutal, “Özellikle prezantabl eleman istiyorlar.” diyerek yaşanan trajikomik durumu özetliyor. Şirketlerin, dış görüntüsü ve fiziği düzgün, yakışıklı veya güzel eleman arayışı içinde olması, şüphesiz engelli insanların ilk etapta elenmesine yol açıyor.
         <br/>
         <br/>
         AB ile engellileri hatırlayacağız!
         <br/>
         <br/>
         Ancak, ortada bir gerçek var. Engelli insan çalıştırmak işveren için ek yatırım anlamına geliyor. Zira, engellinin ulaşımını ve bazen beslenmesini özel olarak organize etmek gerekiyor. Bütün bunlar da yeni masraf kalemleri demek! Bunu göze alacak işveren sayısı da bir elin parmaklarını geçmiyor. Nermin Tutal, AYDER projesinde kardeşlerine omuz vermelerinin gerekçesini, engellilere yönelik çalışmaları daha sistemli hale getirmek ve bu çalışmalara resmiyet kazandırmak olarak açıklıyor.
         <br/>
         <br/>
         Engellilerin sosyal hayata entegrasyonu, Türkiye’nin önümüzdeki yıl başlaması beklenen müzakere sürecinde karşısına çıkacak konulardan biri. Dar kapılar, birinci kattan başlayan asansörler, asansörsüz kamu binaları, engellilere uygun olmayan toplu taşıma araçları ve geçit vermeyen kaldırımlar... AB’ye uyum sürecinin Tutal ailesini en fazla heyecanlandıran yönü de engellilere yönelik getireceği açılımlar. Bu konuda Türkiye’nin çok zorlanacağını kabul etmekle beraber, sürecin sonuçları açısından son derece yararlı olacağını söylüyorlar.
         <br/>
         <br/>
         EN ÇOK KARADENİZLİLER KENDİNİ SAKATLIYOR
         <br/>
         <br/>
         Türkiye’de sakat ve engellilerin genel durumuna bakıldığında, Karadenizlilerin ilginç özellikleri hemen dikkati çekiyor. Bu bölge sonradan olma sakatlıkların fazlalığı ile öne çıkıyor. Ağaçtan düşmek, trafik kazaları, silahla vurulma veya denize atlarken sakatlanma gibi olaylar sakatlanma gerekçelerini oluşturuyor. Doğumdan kaynaklanan sakatlıklarda ise Doğu Anadolu bölgesi önde. Ancak Devlet İstatistik Enstitüsü’nün verilerine bakıldığında sakatlık oranının en az olduğu bölge de yine Doğu Anadolu. Türkiye Sakatlar Derneği (TSD) Genel Sekreteri Binnur Semiz, bu çelişkiyi, batıya göç eden doğuluların nüfus kütüklerini de hemen yaşadıkları yere aldırmalarıyla açıklıyor.
         <br/>
         <br/>
         Binnur Semiz engellilik konusunda ilginç bir noktaya da dikkati çekiyor. Derneğin tespitlerine göre maddi durumu iyi olmayan sakatların aileleri, zenginlere göre çok daha bilinçli. Zengin ailelerin sakat çocuklarının yanına birisini verip, özel mekanlarda tutarak toplumdan tecrit ettiğini belirten Semiz, “Oysa fakir aileler çocuğu için bir şeyler yapmak istiyor, kendi yapamadığı için de bizi buluyor. Böyle olduğu zaman sosyal faaliyetlere katılıyorlar. Belki aile ilk kez kendisi de tiyatroya, sinemaya gidiyor. Sonuç olarak sakat çocuklar fakir aileleri de sosyalleştirmiş oluyor” tespitini yapıyor.
         <br/>
         <br/>
         DİE’nin 2003 rakamlarına göre Türkiye’de 8 milyon 431 bin 937 engelli bulunuyor. Erkeklerde sakatlık oranı kadınlara göre daha fazla. Engellilerin sadece yüzde 19’u herhangi bir işte çalışırken, yüzde 77’lik kesim işgücüne dahil değil. Ortopedik sakatlıklara bakıldığında ise bunların yüzde 73’ü sonradan olma, sadece yüzde 23’ü doğuştan geliyor. Sosyal wyaşamın fiziki şartlarına entegre olmada en fazla zorlanan engelli kesimini oluşturan ortopedik özürlülerin en büyük problemi, toplu taşım araçlarından faydalanamamak ve devletin sağladığı imkanların yetersiz oluşu.
         <br/>
         <br/>
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </p>
 <p>
  <font>
   (Bu yazı 427 kez okunmuştur)
  </font>
 </p>
</div>


Kaynak: [www.aksiyon.com.tr](http://www.aksiyon.com.tr:80/yazdir.php?id=19422), [web.archive.org (arşiv bağlantısı)](http://web.archive.org/web/20050218203928/http://www.aksiyon.com.tr:80/yazdir.php?id=19422)
