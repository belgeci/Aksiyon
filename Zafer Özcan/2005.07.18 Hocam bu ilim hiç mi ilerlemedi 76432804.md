# Hocam bu ilim hiç mi ilerlemedi?

*Zafer Özcan 2005.07.18*

<div>
 <!--- Baslik, Spot, Resim kutusu ---------->
 <table>
  <tr>
   <td>
    <br/>
    <br/>
    <p>
     <font class="content">
      Tarım Bakanlığı’nın mera ıslah projeleri üniversitedeki teorik bilgiyi, köylere taşıyor. Islah edilen meralarda dekar başına alınan kuru ot miktarı en az beş kat artmış. Tek geçim kaynağı besi ve süt sığırcılığı olan Doğu Anadolu köylüleri, şimdi geleceğe daha umutlu bakıyor. Yakup Özdemir, Erzurum’un Korucuk Köyü’nde yaşayan bir çiftçi. Geçimini yonca ekerek sağlıyor.
     </font>
    </p>
   </td>
   <td>
    <!--- Resim Burada ---------->
    <img border="0" hspace="10" src="http://web.archive.org/web/20070607195957im_/http://www.aksiyon.com.tr/resim/554/54.jpg" vspace="10"/>
    <!--- Resim Burada ---------->
   </td>
  </tr>
 </table>
 <hr noshade="" size="1"/>
 <!--- Baslik, Spot, Resim kutusu ---------->
 <p>
  <font class="content">
   Dedesinden babasına miras kalan bu işi şimdi kendisi yapıyor. İş aynı, kullandığı arazinin büyüklüğü eskisinden farklı değil; ama o, babası ve dedesine göre daha fazla verim alıyor ve daha çok kazanıyor. Bunun sırrı ne peki? Her şey, genç çiftçi Yakup’un bir gün Erzurum Tarım İl Müdürlüğü’ne gitmesiyle başlar. Amacı, yaptığı işle ilgili uzman biriyle görüşmektir. “Yonca işini en iyi Yunus Hoca bilir.” diyerek, Erzurum Atatürk Üniversitesi Ziraat Fakültesi Öğretim Üyesi Prof. Dr. Yunus Serin’e yönlendirirler kendisini. Yakup Özdemir, Yunus Hoca ile buluşur. Oldukça basit, ama bir o kadar da manidar konuşur: “Hocam benim dedem nasıl yonca ekip biçiyorsa, babam da aynısını yaptı. Şimdi ben de aynı yöntemle yonca üretiyorum. Hocam bu ilim hiç mi ilerlemedi?”
   <br>
    <br>
     Üniversite artık sahaya iniyor
     <br/>
     <br/>
     Doğu Anadolu Bölgesi’nin kırsalında yıllardır yaşanan problemlerin temelinde yatan sebepleri açıklıyor aslında bu soru. İlim elbette ilerliyor, hem de büyük bir hızla; ama bu ilerlemeden bir türlü nasiplenemeyen çiftçiler AB sürecinde ister istemez Türk ekonomisinin üstünde ağır bir yük olarak duruyor. Türkiye’de bir yılda üretilen toplam Gayri Safi Milli Hasıla’nın yüzde 87’si şehir merkezlerinden elde edilirken, nüfusun neredeyse yarısını oluşturmasına rağmen köylünün toplam üretime katkısı sadece yüzde 13.  Tarım Bakanlığı 2003’ten bu yana önemli bir projeyi uygulamaya çalışıyor. ‘Mera Islah ve Amenajı’ (İdaresi) adı verilen çalışma ile üniversitelerdeki teorik bilginin, köy pratiği ile buluşması sağlanıyor. İlkel yöntemlerle hayvancılık yapmaya çalışan köylülere yol gösteriliyor, meralar bilimsel tekniklerle ıslah ediliyor. Hatta projede sürülerin doğru ve verimli idaresi amacıyla ‘çoban eğitimi’ bile düşünülmüş.
     <br/>
     <br/>
     Aynı zamanda Tarım Bakanı’nın danışmanı olan Prof. Dr. Yunus Serin, Erzurum, Erzincan, Ağrı, Van, Ardahan, Iğdır, Kars, Kayseri ve Nevşehir illerini kapsayan bölgedeki toplam 54 mera ıslahı ve amenajmanı projelerini koordine ediyor. Yaptıkları çalışmayı, “Bir köyü ele alıyoruz. Önce merasını ve hayvanlarını ıslah edip, yem bitkileri üretimini artırıyoruz. Hayvan ıslahı dediğimiz olay, sun’i tohumlama yoluyla ırkın düzeltilmesidir. Yem bitkileri üretimini artırmak için de yem bitkileri ekim alanlarını artırıp, samanla hayvan besleme yerine otla beslemeye ağırlık vermektir.” sözleriyle özetliyor. Bunlar yapılırken bakanlık köylünün masraflarına ortak oluyor. Mera ıslahında gübre, tohum, sulama, ağaçlandırmaları ve çiftçilerin yetiştirdiği yem bitkisi tohumunun yarısını bakanlık karşılıyor. Köylüler kullandıkları tohumun yarısı, çayır ve yem bitkilerinin gübresi ile yapılan çalışmanın işçilik kısmını karşılıyor. Üçüncü yılına giren çalışmalar kısa sürede meyve vermeye başlamış. Meralardan yılda ortalama 40-50 kilo kuru ot alınırken, ıslah edilen meralarda bu rakam 250 kiloya kadar çıkmış. Yılda normalde 75-100 kilo kuru ot alınabilen meralarda ise ıslahtan sonra miktar 450-500 kiloya yükselmiş.
     <br/>
     <br/>
     Islah çalışmalarında verim artırmaya ek olarak, hayvanlara zarar veren yabancı otların da kökü kazınıyor. Projenin uygulanabilmesi için köyde hayvancılık için kullanılan bir mera, sulu ve kıraç tarla arazisinin bulunması yeterli. Yunus Hoca proje uygulamalarından sonra meralarda artan verimle ilgili olarak köylüde büyük bir heyecan oluştuğunu belirterek, “Tanıştığım bazı köylülerin ‘70 yaşını aştım ama böyle mera görmedim’ şeklindeki sözleri beni çok mutlu ediyor.” diyor. Başından geçenleri ise şöyle anlatıyor: “Erzincan’ın Hancıçiftliği Köyü’ne gittim, mera ıslahından memnun olup olmadıklarını sordum. Kadınlardan birisi yanıma gelerek memnun olmadığını söyledi, nedenini sorduğumda ‘Hayvanlarımızın terbiyesini bozdunuz’ dedi. Şaşırdım, nasıl bozduğumuzu sordum. ‘Eskiden bizim inek ahırda ayaklarını altına alır hanım hanım yatardı, şimdi karnı doyduğu için ayaklarını uzatıp yatıyor!’ diyerek espriyi patlattı. Mera ıslahından memnun olmadığını söyleyen bir başkası da, ‘Eskiden ineğimi iki dakikada sağıyordum, şimdi sağ sağ bitmiyor.’ dedi. Bu da gösteriyor ki köylüler artık bu işi esprisini yapacak kadar benimsemiş.”
     <br/>
     <br/>
     Tarla günleri ve verimli otlar fuarı
     <br/>
     <br/>
     Prof. Dr. Serin aslında Kayserili. Ama, 38 yıldır Erzurum’da yaşıyor. Daha önce mera ıslah çalışmalarının üniversitelerde araştırma konusu olduğunu ve metrekareyle ifade edildiğini belirterek, “Önceleri bir oda büyüklüğündeki alanları ıslah ederek, uygulama yapardık. Bu hükümet ise ıslah çalışmalarını köy bazında ele almaya başladı. Bu uygulama da hayvancılıkta doğrudan önemli sonuçlar verdi.” diyor. Mera ıslah projesi çerçevesinde üniversite hocaları Tarım İl Müdürlüğü mühendislerini de eğitiyor. Onların uygulamadaki eksiklikleri de eğitimle gideriliyor. Yunus Serin, çiftçinin ve çobanların yaptıkları iş konusunda çok eğitimsiz ve bilinçsiz olduğunu hatırlatarak, çiftçilere yönelik eğitimlerin başladığını; çobanlar için yakında başlayacağını söylüyor. En büyük geçim kaynağı et sığırcılığı olan Doğu Anadolu Bölgesi’nde hayvancılıktan uzun yıllardır istenen verim alınamıyor. Yunus Serin, “Bu çalışmaların çok önceden başlatılması gerekiyordu. Üniversiteler daha önce sahaya inseydi bölgede hayvancılık bu kadar verimsiz hale gelmezdi.” diyor.
     <br/>
     <br/>
     Bölgede, ortaya çıkan olumlu sonuçlar düzenlenen tarla günleri ile gündeme getiriliyor. Valiliklerin destek verdiği projede, ıslahtan sonra ne kadar verim alındığı köylülere anlatılıyor. Bir nevi verimli otlar fuarı özelliği de taşıyan tarla günleri büyük ilgi görüyor. Sergilenen en önemli ürün, bölge hayvancılığında hayati rol oynayan ve köylülerin de en önemli geçim kaynağı olan yonca. Ama, bu ürünün yetiştirilmesiyle ilgili bölgede önemli yanlışlıklar yapılıyor. Bugün Doğu Anadolu’da yonca ekimi için dekar başına 6-8 kg. arasında tohum kullanılıyor. Oysa, bilimsel açıdan dekar başına sadece bir kilo olması lazım. Şüphesiz, yılların alışkanlığını terk etmek kolay değil.
     <br/>
     <br/>
     Çiftçi Yakup Özdemir, Prof. Yunus Serin’den yardım aldıktan sonra tarlasını tekniğine uygun biçimde hazırlar ve köylülere bu yıl ekimi bir profesörün yapacağını söyler. Ancak, arkadaşları kendisiyle alay ederek, “Bu köye tarihinde hiç profesör uğramadı, senin için mi gelecek” diye konuşur. Ertesi gün Yunus Hoca köye gelir ve yonca tarlasını birlikte ekerler. 22 dönümlük araziye toplam 22 kg. yonca tohumu atarlar. Dönüme en az 6 kg. tohum atan köylüler, “Bu tarlanın hakkı 132 kg. Senin 100 kg. tohum atman lazım. Yoksa verim alamazsın.” diye uyarır. Ertesi yıl aynı büyüklükteki tarladan Yakup Özdemir 1,5 ton yonca alırken, dönüme 6,5 kilo tohum atan amca oğlu Enis Özdemir’in aldığı ürün ise 530 kiloda kalır. Yakup Özdemir, başlangıçta kendisiyle alay eden köylülerin şimdi Yunus Hoca’dan yardım almak için sıraya girdiğini belirtiyor.
     <br/>
     <br/>
     Yonca verimi 6-7 kat arttı
     <br/>
     <br/>
     Korucuk Köyü Muhtarı Hulkettin Kızıltunç, “Biz görmeyince inanmıyoruz maalesef, o bakımdan hocanın söylediklerini başlangıçta ciddiye almadık. En büyük zaafımız budur.” diyerek samimi bir itirafta bulunuyor. O da Yakup Özdemir’in tarlasındaki durumu görene kadar dekar başına attığı tohum miktarını düşürmeyenlerden. Tohum pahalı olduğu için yonca ekiminin çok masraflı bir iş olduğunu söyleyen Muhtar Kızıltunç, bu projeyle hem tohumdan kâr ettiklerini hem de çok daha yüksek miktarda yonca yetiştirdiklerini söylüyor. Prof. Yunus Serin, yonca konusunda uygulanan projenin ekonomiye katkısını, “Yonca ekiminde dekara 6 yerine 1 kilo tohum kullanınca, 5 kilo net tasarruf ediyoruz. Doğu Anadolu’daki toplam yonca alanı düşünüldüğünde yıllık 15 trilyon yonca tohumundan tasarruf etmek anlamına geliyor. Bu proje dahilinde yapılan ekimlerde dekarda 1,5 ton yonca elde edilirken, normal ekimlerde rakam 740 kiloda kalıyor. Bölgedeki bütün yonca ekim alanları düşünüldüğünde bu uygulama sayesinde yıllık 45 trilyonluk bir ek gelir ortaya çıkıyor.” diyor. Sonuçta tek bir projenin uygulanması bölgeden Türkiye ekonomisine yıllık 60 trilyon lira katkı sağlanması anlamına geliyor.
     <br/>
     <br/>
     Erzurum’un merkeze bağlı Ortadüzü Köyü’nde proje kapsamında ıslah edilmiş meraları gezdiren köylüler, alınan sonuçlardan son derece memnun. Köyün 1200 dönümlük taban merası ıslah edilmiş. Islahtan önce meradan yılda sadece 75 kilo dönüm başına kuru ot alınabilirken, şimdi dönüm başına bu rakam 550 kiloya çıkmış. Ayrıca, meralarda hayvanları telef eden zararlı otlar da hissedilir oranda azalmış. Köy muhtarı Haydar Dağcı, aldıkları verimin 6-7 kat oranında arttığını belirterek, projeyle tek geçim kaynakları olan süt ve et sığırcılığının geleceğinin kurtulduğunu söylüyor. Köylülerden Yusuf Şişmişoğlu, “Hayvancılık olmasa bizim pilimiz biter. Şimdi hem ineklerin karnı tok, sırtı pek hem de bizim.” diyor.
     <br/>
     <br/>
     Diğer bir köylü İsmail Gecesefa ise 1 ton kaliteli yoncanın, 45 ton samana bedel olduğunu söylüyor. Çünkü 1 ton samanda 2 kilo hazmolunabilir protein bulunuyor. Aynı protein 1 ton kaliteli yoncada ise 90 kilo. Merası ıslah edilen Erzincan Hancıçiftliği köyünde daha ilginç sonuçlar alınmış. Eskiden yılda ortalama 60-70 süt sığırı çeşitli sebeplerden dolayı ölürken, mera ıslahından sonra hiç hayvan ölümü yaşanmamış. Bu durumu Prof. Serin, “Bu değişimi inceleme fırsatım olmadı ancak tahminlerime göre ıslah çalışmaları sonrası meralardan kalkan zehirli otların bununla ilgisi var. Bizim gübreleme sistemimiz zehirli otları meradan ayıklıyor, bu da hayvan ölümlerini bitiriyor.” şeklinde yorumluyor.
     <br/>
     <br/>
     Hayvancılık tekrar ayağa kalkıyor
     <br/>
     <br/>
     Proje kapsamında çiftçilere pratik bilgiler de veriliyor. Mesela önceden meraların yaş olduğu dönemde hayvanlarını otlatan köylüler, üniversite hocalarının önerisiyle artık meraya kurumadan havyan sokmuyor. Yunus Hoca, hayvanlarını ilkbaharda mera kurumadan otlatmaya kalkan köylüleri ikna etmek için tank örneğini verir: “40 tonluk tankların meradan geçmesini ister misiniz?” Köylüler, “Hocam öyle şey olur mu, sonra ortada mera kalmaz.” demesi üzerine de, “O zaman mera yaşken havyan da otlatmayacaksınız.” diyerek onları ikna eder. Şimdi, otlatma kapasitesine ulaşana kadar köylüler hayvanlarını meraya sokmuyor. Sonra meraya sokulacak havyan miktarı otlatma kapasitesine uygun olarak sınırlanıyor.
     <br/>
     <br/>
     Aslında Mera Islahı ve İdaresi Projesi, eldeki kaynakları asgari yatırımla hayata geçirmekten ibaret. Yıllardır sürüncemede bırakılan bu faaliyetler, iki buçuk yıl gibi kısa bir sürede etkileyici sonuçlar veriyor. Bölge insanı yaşadığı yerde kalarak geçimini sürdürme imkânı elde ediyor. Bu durum, Türkiye’nin en önemli sorunlarından iç göçün de etkili panzehiri. Yıllardır verimsiz kullanımdan dolayı hiçbir işe yaramayan topraklar tekrar kendine geliyor. Yine yıllardır yapılamayan bir şey, üniversitenin sahaya inmesi sağlanarak, teorik bilgi pratikle buluşturuluyor. Can çekişen hayvancılık, ihracat yapmaya aday bir sektöre dönüşüyor. Bir de çorak araziler yeşillendirilerek, erozyon gibi önemli bir tehdide karşı tedbir alınıyor. Mera ıslah çalışmaları, küçük hamlelerle bu ülkenin büyük adımlar atabileceğinin önemli bir örneği. Tek yapılması gereken harekete geçmek.
     <br/>
     <br/>
     <br/>
     <br/>
     5 MiLYON DEKAR ARAZi ISLAH EDiLECEK
     <br/>
     <br/>
     <br/>
     <br/>
     Tarım ve Köyişleri Bakanlığı, Tarımsal Üretim ve Geliştirme Genel Müdürlüğü bünyesinde bulunan Çayır Mera Daire Başkanı Osman Özbay, ziraat fakülteleri ve araştırma enstitüleri işbirliği ile yürütülen Mera Islahı ve Amenajı projesinde üç yılda büyük mesafe alındığını, böylece Türkiye’deki meraların AB standartlarına ulaştığını söylüyor. 4342 sayılı Mera Kanunu tasarısı ilk olarak 1957’de hazırlanmış ancak bu tasarı tam 41 yıl sonra, 1998’de Meclis’te kabul edilerek yasalaşmış.
     <br/>
     <br/>
     1998-2000 dönemi meraların genel durumlarını öğrenebilmek amacıyla tespit çalışmalarına ayrılmış ve 2000’den itibaren ıslah çalışmalarına başlanmış. Osman Özbay’ın verdiği bilgilere göre, 2003’e kadar bu çalışmalar etkin olarak yürütülememiş. Bu tarihten itibaren 1 milyon 750 dekar alanda mera ıslah projesi yapılırken, bu rakamın 2005 sonunda 2 milyon dekar olarak gerçekleşmesi planlanıyor.
     <br/>
     <br/>
     Halen Türk hayvancılığının en önemli problemi kaliteli kaba yem eksikliği. Bu problemi çözmenin en ucuz ve verimli yolu da meraları ıslah etmek. Mesela Erzincan’ın daha önce arazileri çöl olan Hancıçiftliği ve Üzümlü beldeleri proje uygulamasıyla verimli hale gelmiş. Kuru ot verimi ortalama 100 kilodan, 1 tona çıkmış. Dolayısıyla hayvanlara fenni yem yerine kuru ot yedirme oranı da artmış. Bu da alınan sütü ve eti daha kaliteli hale getiriyor. Bugün Türkiye’deki hayvancılık sektörü düşünüldüğünde yılda 50 milyon ton kaliteli kaba yeme (kuru ot) ihtiyaç var. Bu oranın sadece 10 milyon tonu meralardan karşılanırken, ıslah projeleri sonrası meradan karşılanan miktarın en az 25 milyon tona çıkarılması hedefleniyor.
     <br/>
     <br/>
     Mera Islahı ve Amenajı projeleri ve onunla birlikte uygulanan Yonca ve Silaj gelişim projeleri halen bakanlığın koordinasyonunda sadece Doğu Anadolu’da değil, Trakya, İç Anadolu, Ege ve Akdeniz’de de uygulanıyor. Islah edilecek toplam mera alanı toplam 5 milyon hektar. 23 ziraat fakültesi ve 10 araştırma enstitüsü proje kapsamında görevlendirilmiş durumda. Buna ek olarak üyeleri yerel halktan oluşan Mera Yönetim Birlikleri de oluşturuluyor. Amaç, merayı bundan sonraki kullanımlar için korumak.
     <br/>
    </br>
   </br>
  </font>
  <br/>
  <!-------- end of YAZI ---------->
 </p>
</div>


Kaynak: [www.aksiyon.com.tr](http://www.aksiyon.com.tr:80/detay.php?id=22136), [web.archive.org (arşiv bağlantısı)](http://web.archive.org/web/20070607195957/http://www.aksiyon.com.tr:80/detay.php?id=22136)
