# Avrupa kaçkınları

*Zafer Özcan 2005.05.09*

<div>
 <!--- Baslik, Spot, Resim kutusu ---------->
 <table>
  <tr>
   <td>
    <br/>
    <br/>
    <p>
     <font class="content">
      Mülk alarak Türkiye’ye taşınan yabancılar bu toplumun önemli bir sosyal gerçeği artık. Özellikle Güney sahillerinde sayıları gittikçe artıyor. Onlar sadece emekliliklerinin tadını çıkarmakla da yetinmiyor, düzenledikleri aktivitelerle sosyal dokuyu canlandırıyor.
      <br>
       Türkiye’nin en güzel tatil beldelerinden Alanya’nın seçkin sitelerinden biri. Dim Çayı’nın yanı başında kurulmuş sitedeki bir villanın sahibi Angela-Michael Castello çifti. Kendileri İrlandalı. Beş çocuklarıyla birlikte yaklaşık iki yıldır burada yaşıyorlar. Bir yıldır hazırlık sınıfında okuyan çocukları Ciaran, Shannon, Michael, Paddy ve Angela, anne babalarına nazaran çok daha iyi Türkçe konuşuyor. İrlandalı çift, yaz aylarında bu yöreye gelen dokuz İrlandalı aileden Türkiye’de yaşamaya karar verenlerinden...
       <br>
       </br>
      </br>
     </font>
    </p>
   </td>
   <td>
    <!--- Resim Burada ---------->
    <img border="0" hspace="10" src="http://web.archive.org/web/20070823195928im_/http://www.aksiyon.com.tr/resim/544/40.jpg" vspace="10"/>
    <!--- Resim Burada ---------->
   </td>
  </tr>
 </table>
 <hr noshade="" size="1"/>
 <!--- Baslik, Spot, Resim kutusu ---------->
 <p>
  <font class="content">
   Michael Castello bir İrlandalı; ama hayatının 20 yılı İngiltere’de geçmiş. Bir gün bir Türk garsonun tavsiyesiyle Türkiye’ye tatil yapmaya, Marmaris’e gelir. Bir sonraki gelişinde yolu Alanya’ya düşer. Burada Emin Yener’le tanışır. Onun ev satın alması tavsiyesine uyar ve Türkiye’ye yerleşir. İkili şimdi bir mimarlık müteahhitlik şirketinin ortağı. Türkiye’ye yerleşme kararını bir macera olarak görüyor; ama pişman değil. Eşinin aile hasreti dışında her şey yolunda. Castello ailesi, Türkiye’ye yerleşme gerekçesi olarak Avrupa’daki kurallı toplumdan sıkılmalarını gösteriyor: “Burası çok daha rahat. Oradaki kurallardan ve bunun getirdiği baskıdan bıkmıştık.” İngiltere’de insanî ilişkilerin çok mesafeli olduğunu, Türkiye’de ise bunun tam tersi bir toplumla karşılaştıklarını belirterek, “İngiltere’de 20 yıl yaşadığımız halde kendimizi hiç yerleşik hissetmedim. Halbuki iki yıldır Alanya’dayız; ama sanki hep burada yaşamışız gibi geliyor bize.” diyorlar.
   <br/>
   <br/>
   İrlandalı çiftin macerası, Türkiye’de bir süredir tartışılan “yabancılar” gerçeğini farklı bir açıdan gözler önüne seriyor aslında. Özellikle yabancılara toprak satışını sınırlayan yasada yapılan değişiklikten sonra hızlanan yabancıların mülk edinmesi konusu kimileri tarafından vatan topraklarının peşkeş çekilmesi, kimileri tarafından da misyonerlik faaliyetlerinin bir parçası olarak nitelendirildi. Buna göre, ülkemize yerleşen yabancılar Türkiye’nin dört bir yanında arazi satın alıyor, bulundukları yerlerin yerel makamlardan ibadet yeri açılmasını talep ediyorlardı. Hasılı durum vahimdi. Ancak, hiç kimse gidip bu insanlarla görüşmedi. Hakikaten akın akın gelen bir kitle var mıydı? Varsa gelenler nerede yaşıyordu? Türkiye hakkında ne düşünüyor, çocuklarına nerede eğitim veriyor, dil problemini nasıl çözüyorlardı? Vefat ettiklerinde satın aldıkları mülkler miras olarak kime kalıyordu? Bu kişiler nereye gömülüyordu?
   <br/>
   <br/>
   Aksiyon dergisi olarak bu tür soruların cevaplarını, yabancıların yoğun olarak yaşadığı yörelerde aradık. İşte ortaya çıkan manzara...
   <br/>
   <br/>
   Türkiye’ye yerleşenlerin başını Almanlar ve İngilizler çekiyor. İrlanda, Danimarka, Norveç, İsveç, Hollanda ve Belçika’dan da hatırı sayılır insan güney sahillerimizde bizimle birlikte yaşıyor. En çok tercih edilen ilçeler Alanya, Fethiye, Didim, Bodrum, Kuşadası ve Ürgüp. Almanlar ağırlıklı olarak Alanya’da yaşıyor. Fethiye ve Didim ise artık ‘Küçük İngiltere’ olarak anılıyor. Diğer ülke vatandaşları ise bu altı bölgeye dağılmış durumda.
   <br/>
   <br/>
   Yabancıların Türkiye’de yerleşik hayatı tercih etmelerini hızlandıran en önemli faktör, Temmuz 2003’te Tapu Kanunu’nda yapılan bir düzenleme. Buna göre, yabancı kişi ve şirketlere Türkiye’de 30 hektara kadar mülk edinme hakkı tanınıyor. Anayasa Mahkemesi’nin CHP’nin başvurusu sonucu aldığı iptal kararı bile mülk satışlarının hızını kesmemiş, çünkü iptal sadece belediye sınırları dışında kalan büyük ölçekli arazileri kapsıyor.
   <br/>
   <br/>
   Türkiye’deki yabancıların neredeyse tamamına yakını emekli insanlardan oluşuyor. İklim, ucuzluk ve dost canlısı Türkler, en önemli geliş gerekçeleri. Az sayıdaki genç grup ise vergi rekortmeni çıkaracak kadar sıkı çalışıyor. Emekliler de boş durmuyor. Alışık oldukları sosyal faaliyetleri, örneğin yardım organizasyonu yapmak gibi, burada da sürdürüyor. Kendi gazetelerini çıkarıyor, yaşadıkları yerin sorunlarıyla ilgileniyorlar. Yaygın kanaatin aksine, bu yabancılar Hıristiyan köklere sahip; ama laik bir kültürün temsilcileri olduklarından “ibadet yeri” gibi taleplerine hemen hemen hiç rastlamıyorsunuz. Buna karşılık istisnasız hepsi, yerel yönetimlere ‘modern hayvan barınakları’ için talepte bulunuyor. Türkiye’ye yatırım yapan bazı emekli yabancıların mirasçıları olmadığından vefat durumunda mülklerine sahip çıkan da olmuyor ve bunlar hazineye geçiyor.
   <br/>
   <br/>
   Alanyalı Almanlar da bizim Alamancılar gibi
   <br/>
   <br/>
   Alanya’da yaşayan Avrupalıların toplam nüfusu belediye verilerine göre 10 bin. Türk-Alman Dostluk Derneği Hür-Türk temsilcisi Fahri Yiğit ise burada yerleşik yabancı sayısının toplam 4 bin 481 olduğunu söylüyor. Bunların 2007’si Alman, diğerleri ise ağırlıklı olarak İskandinav ülkelerinden. Fethiye ve çevresinde belediye kayıtlarına göre mülk sahibi 1750 yabancı yaşıyor. Her ailede en az iki kişi olduğu düşünülürse sayı 3 bini geçiyor. Bunların yüzde 70’i İngiliz olmakla birlikte Rus, Alman, Fransız, Yeni Zelandalı ve Danimarkalılara da rastlamak mümkün. Emekli öğretmen, yazar, sanatçı, mühendis gibi çeşitli meslek gruplarına mensup bu insanların çoğu emekli. Didim’deki tablo da çok farklı değil. İlçede halen 1538 İngiliz su abonesi, bin 500 de İngiliz vergi mükellefi var. 147 su abonesi ise diğer ülke insanlarından. Buna göre Didim’de sürekli yaşayan yabancı sayısı 3 binin üzerinde. Kapadokya bölgesinde rakamlar bu kadar fazla değil. Yüz civarında yabancının bu yöreye yerleştiği ifade ediliyor.
   <br/>
   <br/>
   Her ne kadar gelenlerin çoğu emekli olsa da hayatını Türkiye’de çalışarak kazananlar da yok değil. Ines-Mathias Goldstein çifti onlardan biri mesela. Alanya’da esnaflık yapan Alman çift, villalar için garaj kapısı ithal edip pazarlıyor. “Hayat bizi buraya getirdi.” diyen Mathias Goldstein, 1971’de ilk kez geldiği Alanya’yı çok sevince her yıl geldiklerini ve sonunda buraya yerleştiklerini söylüyor. Onlar, Almanya’daki bütün varlıklarını satıp bir daha geri dönmemek üzere gelenlerden.
   <br/>
   <br/>
   Alanya’daki Almanlar, aynen Almanya’da yaşayan Türkler gibi bulundukları ülkenin dilini öğrenmekte isteksiz. Kendi çabalarıyla Türkçe öğrenen Goldstein çifti, bu konuda direnen vatandaşlarını eleştiriyor. Yaşadıkları ülkenin dilini konuşamıyor diye eleştirilen Almanya’daki Türklerle, buradaki Almanlar kıyaslandığında çok farklı bir tablo çıkmıyor açıkçası. Almanları bilgilendirmek ve kendi aralarındaki iletişimi sağlamak amacıyla Almanca gazeteler yayımlanıyor. Andrea Morawe-Jürgen P. Fub çifti, “Aktuelle Turkei Rundschau” adında 2 bin tiraja sahip yerel bir gazete çıkarıyor. Ekim 2003’ten beri Alanya’da yaşayan çift, gazeteyi evlerinde hazırlıyor. En önemli şikayetleri, Türkiye’de hızla değişen yasalar. Reform sürecini desteklediklerini, ama sürekli değişen düzenlemelerin kendilerini zorladığını söylüyorlar.
   <br/>
   <br/>
   Alanya News gazetesinin editörü Christine Keiner ise burada yaşayan Almanların Türkiye’yi doğru tanımadığını belirtiyor: “Avrupalılar halen Türkiye cahili. Burayı bir üçüncü dünya ülkesi olarak görüyorlar. İslam hakkında yanlış bilgilere sahipler. Hafif bir faşizm de gözlemliyorum ben onların tavırlarında. Zaten gelenler buranın tarihine ve kültürüne değil, ucuzluğuna, denizine ve güneşine geliyor.” İlçedeki Hıristiyan mezarlığına da değinen Keiner, “Burada yaşayan Almanlar cenazelerinin ülkelerine gitmesini istemiyor; çünkü orada mezar yerleri çok pahalı. Burada ise bedava.” diyor.
   <br/>
   <br/>
   İlçede halen iki Türk-Alman Derneği faaliyette. Hür-Türk dışında, Alman Dostluk, Dayanışma ve İletişim Derneği de (ADİDA) kısa süre önce faaliyete geçmiş. ADİDA Başkanı Alanyalı Alman Ute Brix, bir süre önce bir Alman gazetesine Türkler aleyhine demeç verince, başkanlıktan istifa etmek zorunda kalmış. Bu yüzden artık Alanyalılar, şehirlerine yerleşen her Alman’ı “Türk dostu” olarak görmüyor!
   <br/>
   <br/>
   “Almanlar kilise inşa etmek için para vermiyor ki!”
   <br/>
   <br/>
   Alanya’da Belediye Mezarlığı’nın yanında bir de Hıristiyan Mezarlığı var. Noel ve Paskalya zamanlarında burada dinî törenler düzenleniyor. Güney bölgelerinde yabancıların birlikte yaşadığı siteler olmakla birlikte, Avrupa’daki Türkler gibi bir gettolaşma yok. Türklerin sıcaklığından etkilendikleri için Türk komşuları tercih ediyorlar.
   <br/>
   <br/>
   Alanya’da henüz bir kilise açılmamış. Bunun sebebi ise mevzuat zorluğundan ziyade yabancıların ilgisizliği. Zira, konuştuğumuz hiçbir Alman’ın dinî ihtiyaç ve sorunları dile getirdiğine şahit olmadık. İlçedeki sosyal yapıyı anlatan Mathias Goldstein, bu durumu esprili bir dille yorumluyor: “Kilise yapılacak ama bizim Almanlar bunun için para vermek istemiyor. Oysa Almanya’daki camiler insanlardan toplanan paralarla yapılıyor.” Alanya Belediyesi Turizm ve Halkla İlişkiler sorumlusu Nimet Bolat, bu konuda ciddi talep olmadığını, talep edenlerin de ibadet yeri inşaatı için para vermekten kaçındığını söylüyor. Belediye bu sebeple onlar için önemli günlerde ibadet için kültür merkezini kullanıma açıyor.
   <br/>
   <br/>
   Türkiye’ye yerleşen yabancı sayısındaki artış, şüphesiz sosyal hayatta birtakım “mini” düzenlemeleri de berberinde getiriyor. Örneğin, Alanya’da belediye zaman zaman anonslarını Almanca yapıyor. Didim’de İngilizce su faturası hazırlanıyor. Belediyeler, çeşitli sorunlarını dile getirmek isteyen yabancılara yardımcı olmaları için dil bilen personel istihdam ediyor. Şüphesiz en ilginç olanı, gelenlerin kendi kültürel değerlerini burada da görmek istemesi. Belediyelerden “hayvan barınakları” kurulması için sürekli talepte bulunuyorlar.
   <br/>
   <br/>
   Nimet Bolat, Alanya’da yaşayan yabancı sayısının nüfusun onda birine ulaştığı görüşünde. Derneklere göre bu sayı 5 bini bile bulmuyor. Bolat, bu çelişkiyi kabul ederek, Türklerle evli veya iş ortaklığı olan, resmi olarak görülmeyen; ama normalde Alanya’da yaşayan yabancıların listeye eklenmemesinin derneklerin verdikleri rakamları düşürdüğü tespitini yapıyor. Alanya’da belediye bünyesinde 18 üyeli Yabancılar Meclisi bile var. Aralarında Alman, Hollandalı, Avusturyalı, İskoç ve Belçikalıların da olduğu meclis, ayda bir toplanarak kendi sorunlarını konuşuyor.
   <br/>
   <br/>
   Türk sözü mü İngiliz sözü mü?
   <br/>
   <br/>
   Fethiye’de çok sık duyduğumuz bir cümle bu. İlçedeki İngilizlerin sayısı arttıkça daha da önem kazanan bu ifadenin yaygın hale gelmesinde Türklerin sözlerine sadık kalmamasının etkisi büyük. Artık yabancılar, esnaftan İngiliz sözü vermesini istiyor. Dolaştığımız yörelerde yabancılara karşı ciddi bir güven duygusu hakim. Aynı işi bir Türk bir de yabancı yapıyorsa, Türkler bile “bizi kazıklamaz” düşüncesiyle yabancıyı tercih ediyor. Fethiye’deki Sefa Emlak’ın sahibi Mehmet Akatay, kendi işinde İngilizlere ortak olmaya hazırlanan esnaflardan. “Sağlam ve dürüst çalışıyorlar. Biz onları çok aldattık ama onlar bunu yapmıyor.” itirafında bulunuyor.
   <br/>
   <br/>
   Bu durumun istisnası da yok değil. Alanya’da “Albeni” adıyla bir emlak ofisi açıp kendi vatandaşlarına ev satan bir Alman, aynı villaları farklı kişilere sattıktan sonra topladığı paralarla ortadan kaybolmuş. Alanya’da bu hikâyeyi bilen herkes bunun bir istisna olduğunu, yabancıların yaptıkları işte güven verdiklerini ve sözlerini her zaman tuttuklarını söylüyor. Hatta onların randevu saatlerindeki hassasiyetleri bile yerli halkı etkilemiş.
   <br/>
   <br/>
   Fethiye normalde küçük bir şehir, tek bir ana caddesi var. Şehrin sakinleri, üç yıl öncesine kadar ana caddede tek bir emlakçı dükkanının bile olmadığını söylüyor. Şimdi caddenin en gözde iş yerleri konumunda emlakçılar. Kısa süre önce açılan emlakçılık kursuna 500 kişi katılmış, ikinci kurs için de 500 kişi daha sırada. Garsonlar bile ek iş olarak emlakçılık yapıyor. Lokantaya gelen yabancıya siparişinden önce sordukları soru “Ev aldınız mı?” oluyor. Fethiye Adliyesi’nde ve çevre adliyelerde halen 500 emlak dolandırıcılığı davası sürüyor. Bunların tamamı, mülk satın alırken dolandırılan yabancıların açtığı davalar. Son üç yılda imar izni olmayan SİT alanları bile yabancılara satılmış.
   <br/>
   <br/>
   Fethiye Belediyesi, www.fethiyetimes.com adlı İngilizce bilgilendirme sitesiyle yabancılara yardımcı oluyor. Sitede ikametgah belgesi nasıl alınırdan su faturası nasıl ödenire kadar her türlü bürokratik işlem için yol gösteriliyor. Fethiye’de yabancılar için özel bir mezarlık alanı yok. Burada ölen yabancılar Müslüman mezarlığına defnediliyor. Belediye yetkilileri şu ana kadar yabancılardan bir kilise talebi gelmediğini söylüyor. Konuştuğumuz yabancıların da böyle bir dertleri yok zaten.
   <br/>
   <br/>
   Fethiye’deki İngilizlerin yaşadıkları yöreye katkı yaptığını söylemek mümkün. Fethiye International Group (FIG) onların soysal yardım amacıyla oluşturdukları bir çalışma. Bu grup kendi arasında topladığı yardımlarla fakir öğrencilere burs veriyor, özürlülere yardım ediyor. Hatta köylere kadar yardım götürüyorlar. Kaymakamlık bünyesindeki Fethiye Turizm Eğitim Tanıtım Kültür ve Çevre Vakfı (FETAV) ise son yıllarda yabancıların bir araya gelerek sosyal faaliyetlere katıldıkları bir platform haline gelmiş. Derneğin sorumlularından Dilek Dinçer, ilçedeki İngilizlerin sosyal konulara son derece duyarlı olduğuna işaret ederek, “Kendilerini yaşadıkları topluma entegre etmek için ciddi çabaları var. Türkçe kurslarına ilgi gösteriyorlar. Birçoğu da Türk okullarına gönüllü İngilizce öğretmeni olarak hizmet veriyor.” diyor. Hatta yabancılar öğrendikleri Türk yemeklerini, “Turkish Cookery Book” adlı bir kitapta toplamışlar.
   <br/>
   <br/>
   Bölgenin en kıdemli İngiliz’i Susan Tekin. 17 yıldır Fethiye’ye gidip geliyor. Emekli olunca “cennet gibi” diye tanımladığı Fethiye’ye yerleşmiş. Turist olarak gelen her İngiliz’in ev alarak kalıcı olmaya karar verdiğini belirterek, “Burası yakında Küçük İngiltere olacak.” diyor. Yaptıkları sosyal faaliyetlerin gerekçesini ise “Buranın tadını çıkarıyoruz, bunun karşılığını da vermeliyiz.” sözleriyle anlatıyor.
   <br/>
   <br/>
   Karen-John Soos, Macar asıllı İngiliz bir çift. Fethiye maceraları bir yıl önce başlamış. John Soos yerleşmek için emekliliğini bile beklemediğini söylüyor. Gelmeden önce Türkiye için güvenlik sorunları olan, antisosyal insanların yaşadığı bir ülke imajına sahip olduğunu belirtiyor. Geldikten sonra fikirleri tamamen değişmiş. “Türkler geçinilmesi çok kolay insanlarmış aslında.” diyor. Dört çocuğu olan çift kendi ülkelerindeki aile değerlerinin ve dinî yaşantının yok olmasından mustarip. Gençlerin evlenmek yerine birlikte yaşamayı tercih etmesi onları rahatsız ediyor. Türk çocuklarının büyüklere karşı saygısının da kendilerini çok etkilediğini ifade ediyor.
   <br/>
   <br/>
   May-John Lane de emekli bir İngiliz çift. Fethiye Çalış’ta kiralık dairede oturuyorlar, mülk edinme planları var. Yaşlı karı kocanın en büyük hobisi pazarda seçerek alışveriş yapabilmek. İngiltere’de dondurulmuş gıda yemekten bıktıklarını özellikle belirtiyorlar: “İngiltere’de yaşanması mümkün olmayan insanî ilişkileri burada halen sürdürebilmek bizi çok mutlu ediyor. Bir gün selamlaştığım bir polis ile ertesi gün dostluk kurabiliyorum. Herkes yardımcı olmak için çırpınıyor. Böyle bir yerde yaşanmaz mı?”
   <br/>
   <br/>
   İngilizlerin Fethiye dışındaki ikinci gözde bölgesi Aydın’ın Didim ilçesi ve çevresi. Belediye Başkanı Mümin Kamacı, bir gelenin mutlaka tekrar geldiğini belirterek, “1987 yılından bu yana toplam 40 kez turist olarak gelmiş olan İngilizler var. Zaten yılda 2-3 kez geliyorlardı. Mülk satışları başlayınca yavaş yavaş ilçeye yerleşmeye başladılar.” diyor. Başkan Kamacı, mülk satışlarının inşaatlara kalite getirdiğini ve ekonomiyi hareketlendirdiğini söylüyor. Satışlar ilçenin kış nüfusunu da artırmış. Kışın eskiden hiç açılmayan oteller ve lokantalar artık faaliyette. Belediye 2003’te 355, 2004’te ise 875 adet inşaat ruhsatı vermiş.
   <br/>
   <br/>
   Başkan Kamacı, bu noktada ilginç bir ayrıntıdan bahsediyor: “19 Mart’ta 60 kişilik ilk turist kafilesi ilçeye geldi. Bunların sadece 15’i otele yerleşti. Gerisi evlerine veya yakınlarının evine gitti. Bu bir döviz kaybıdır.” Mümin Kamacı, ülke topraklarının yabancılara satışına kişisel olarak karşı çıkıyor; ama ilçesindeki satışların tamamen turizm amaçlı olmasından dolayı mahzurlu görmüyor.
   <br/>
   <br/>
   <img hspace="3" src="/web/20070823195928im_/http://www.aksiyon.com.tr/resim/544/40a.jpg" vspace="3"/>
   Vergi rekortmeni de çıkardılar
   <br/>
   <br/>
   Güney sahillerinde artık emlakçılık öyle gözde bir meslek dalı ki yurtdışından kafileler halinde emlak tanıtım turları bile düzenleniyor. İşini büyüten emlakçılar yurtdışında, özellikle de İngiltere’de ofis açıyor. Clare Walker Tatlıcı bu isimlerden biri. 2005’te ödeyeceği 77 bin 100 YTL vergiyle Didim’de birinci olan Tatlıcı, Turkish Homes adlı emlak bürosunun sahibi ve Türk iş adamı Nedret Tatlıcı ile evli. 12 yıldır Türkiye’de yaşıyor, rehber olarak başladığı yaşamını, şimdi iş kadını kimliğiyle sürdürüyor. Clare Tatlıcı, işinin büyümesinde en önemli faktörün satış sonrası verdiği hizmetler olduğunu belirtiyor. Türkiye’de müteahhit evi sattıktan sonra hiçbir işe karışmaz. Oysa kendilerinin evi sattıktan sonra da ortaya çıkan bütün sorunlarla yakından ilgilendiklerini belirtiyor. Yanında 40 kişi çalıştıran Tatlıcı, sattığı evlerin mobilya alımında bile müşterisine yardımcı oluyor.
   <br/>
   <br/>
   Güneydeki emlak satışlarında yabancıların en önemli şikayeti tapuların geç gelmesi. Her satılan ev için Ege Ordu Komutanlığı’nın güvenlik riski oluşturmadığına dair onayı gerekiyor ve bu onayın gelmesi 6-7 ayı buluyor. Emlakçılar bu işin yerel jandarma komutanlıklarına devredilerek sürecin hızlandırılmasını istiyor. Bir de güvenlik soruşturması yapılması için evi satın alan kişinin belediyeye ödemek zorunda olduğu paralardaki çelişki dikkati çekiyor. Bunun için Fethiye Belediyesi 250, Didim Belediyesi 500 YTL alırken, Bodrum Belediyesi 1500 YTL talep ediyor. Bu durum da ev alanların tepkilerine sebep oluyor.
   <br/>
   <br/>
   Türkiye’den ev alan yabancıları üç kategoriye ayırmak mümkün. Birincisi yaşamını burada sürdürmek için ev alan emekliler. İkinci grup ilerisi için yatırım yapmak üzere ev alan genç yabancılar. İleride bu evleri satarak kâr etmek istiyorlar. Bunların çoğunluğu evlere yazın geliyor ve boş kalan dönemlerde tanıdıklarına para karşılığı kullandırıyor. Bu şekilde iki sezonda aldığı evin parasını amorti edenler bile var. Üçüncü grup ise tamamen yatırım için gelen ve bu işi ticarete dökenler. Bunlar arasında 15-20 hatta 30 adet ev alanlar bile bulunuyor. Fiyatlar yükseldiğinde evleri satarak para kazanıyorlar.
   <br/>
   <br/>
   Tamera Neufeldt Bodrum’un en ünlü yabancısı olarak anılıyor. Amerikalı bir avukat ama şimdi turizm işiyle uğraşıyor. Tatil için ilk kez 1986’da geldiği ülkemizde çeşitli işlerde çalıştıktan sonra iş kadını olmuş. Çok iyi Türkçe konuşan Neufeldt, Türkiye’de çocuk sahibi olan yabancıların, onları kendi ülkeleri yerine burada yetiştirmesini daha faydalı buluyor. Bodrum’da restoran işleten İskoçyalı Mary Köyyar’ın bir, emlakçılık yapan İngiliz Karen Ay’ın iki çocuğu var. İkisi de çocuklarını daha özgür ve doğal şartlarda büyüttüklerini söylüyor. Karen Ay, “Burada herkes çocuklarımıza ilgi gösteriyor ve buna çok alıştılar. Onları İngiltere’ye götürdüğümde kimse ilgi göstermedi ve çocuklar ‘neden kimse bizi sevmiyor’ diye bir şok yaşadı.” diyor.
   <br/>
   <br/>
   Kapadokya’da her millet var
   <br/>
   <br/>
   Türkiye’de yabancıların mülk almak için ilgi duyduğu diğer bir bölge ise Kapadokya. Ürgüp, Göreme, Uç Hisar, Orta Hisar gibi yerleşim yerlerinde 100’ün üzerinde yabancı ev sahibi. Güney sahilleri ile kıyaslandığında sayı burada çok düşüyor ama yine de ilgi var. Avrupa ülkeleri dışında Japon ve Avustralyalılar da bölgeye ilgi gösteriyor. Buraya gelenler genellikle ‘kaya ev’ tabir edilen eski evleri satın alarak restore ediyor, bazıları da bunları butik otel olarak işletiyor.
   <br/>
   <br/>
   Bu bölgedeki yabancılar için misyonerlik suçlamaları daha yoğun olarak yapılmıştı. Belediye Başkanı Bekir Ödemiş, ilçedeki yabancılardan oluşan bir meclis oluşturmuş ve sürekli onlarla görüşüyor. Kendisi böyle bir faaliyete rastlamadığını, hatta iki yabancının Müslüman olduğunu söylüyor. Gelen yabancıların oturulmayacak durumdaki kaya evleri 150 milyar gibi yüksek rakamlarla satın aldıklarını, sonra da 250 milyar ödeyerek içlerine masraf ettiklerini belirten Ödemiş, “İşin ilginç yanı şu, bunlar ölünce bu evlere sahip çıkan olmuyor; çoğu yalnız, mirasçıları yok. Daha geçenlerde ev alıp restore ettiren bir Alman vefat etti. Mirasına kimse sahip çıkmadı. Restore edilen evler devlete kalıyor.” diyor.
   <br/>
   <br/>
   Belçikalı Karl Langedock 7 yıldır Ürgüp’te yaşıyor. Aldığı kaya evi restore ederek butik hotel haline getirmiş. Kapadokya’yı çokkültürlü yapısından ötürü tercih ettiğini söylüyor: “Ben de göçmen olduğum için, buradaki muhacirlerle daha iyi anlaşırım diye düşündüm.” Buradaki fiyatların Avrupa’ya göre çok daha ucuz olduğunu belirterek, örneğin aynı yatırımı Fransa’da yapmaya gücünün yetmeyeceğini belirtiyor.
   <br/>
   <br/>
   Fransız kökenli Berengere Şentürk, 18 yıldır Kapadokya’da yaşıyor ve at yetiştiriciliği yapıyor. Bir Türk’le evlenip sonra da boşanmış. Yetiştirdiği atları bölge turu için kiralayarak geçimini sağlıyor. Türkiye’ye üç yıl önce gelerek yerleşen Nicolas Guillo ise Şentürk’ün iş ortağı. İbrahim Walter ise Müslümanlığı seçmiş bir Alman vatandaşı. Birlikte Türkiye’ye geldiği Alman aile vefat edince burada kalmış. Hasta olduğu için çalışamıyor ve tüm ihtiyaçları belediye tarafından karşılanıyor.
   <br/>
   <br/>
   Türkiye’de yaşayan yabancılarla her konuştuğunuzda iki önemli problemden mutlaka söz açılıyor. Birincisi kendilerine farklı, yerlilere farklı fiyat tarifesi uygulanması. Bunu haksızlık olarak görüyorlar. Diğeri ise hayvanlara yeteri kadar özen gösterilmemesi ve sokaklardaki sahipsiz hayvan sayısının çokluğu.
   <br/>
   <br/>
   Sonuç olarak “Türkiye’deki Avrupalılar” bu ülkenin son yıllardaki önemli bir sosyal gerçeği. Türkiye’den mülk satın alan insanların genel eğilimi, daha güzel, daha ucuz ve daha sıcak bir ülkede yaşama arzusu. Bırakın misyonerliği, bu insanların büyük çoğunluğu, sokak köpeklerine gösterdikleri duyarlılığın onda birini kendi dinleri için göstermiyor. Çünkü her ilçe, hatta belde için belediyelere hayvan barınakları yapması için baskı yapıyorlar ama hiçbiri kilise veya ibadet yeri talebinde bulunmuyor. Avrupa’daki sıkı kurallardan ve tekdüze yaşam biçimlerinden bıkmışlar. Yakında “burası da öyle olursa” korkusuyla, Türkiye’nin demokratikleşmesini destekliyorlar; ama Avrupa Birliği üyeliğine sıcak bakmıyorlar.
   <br/>
   <br/>
   YABANCILARA MÜLK SATIŞININ GETİRDİĞİ OLUMSUZLUKLAR
   <br/>
   <br/>
   Yabancılar genelde büyük ölçekli villalar alıyor. Kendileri gelmediğinde anahtarları yakınlarına vererek, onları tatile gönderiyorlar. Kendileri olsa bile çok odalı yapıların bir kısmını tanıdıklarına kiralıyorlar. Bu durumda normalde otele gidecek turist evlere gidiyor. Villalarda kalan tanıdıklardan aldıkları paralar da kayıt dışı. Türkiye Otelciler Birliği Başkanı Ahmet Barut, böyle bir sorun olmakla birlikte, mülk satışının getirdiği ekonomik faydalar yanında, bunun önemi olmadığı görüşünde. İspanya’nın sırf konut satışından yılda 5 milyar dolar kazandığını söyleyen Barut’a göre ev alan yabancı her yıl mutlaka geliyor ve döviz bırakıyor.
   <br/>
   <br/>
   Türkiye’nin en güzel sahil bölgelerinden yerlilerin mülk alması gittikçe yükselen fiyatlar sebebiyle artık neredeyse imkansız hale geldi. Emlakçılar, güneyde oğlunu evlendirmek isteyen bir babanın, ona bir de ev almasının bu şartlarda mümkün olmadığı tespitini yapıyor.
   <br/>
   <br/>
   Hemen her emlakçıda bir yabancı, özellikle de İngiliz ve Alman çalışıyor. Yabancıya satışta dil ve güven sorunu bu şekilde aşılıyor ancak çalışanların büyük çoğunluğunun çalışma izinleri yok. Bu da kaçak çalıştıkları için vergi kaybına yol açıyor.
   <br/>
   <br/>
   YABANCI YERLEŞİMCİLERLE BİRLİKTE ORTAYA ÇIKAN YENİ MESLEKLER
   <br/>
   <br/>
   Home decoration: Villa satışları patlayınca ev tekstilcilerine duyulan ihtiyaç artmış. Ancak bu işe çok özen gösteren yabancılar için yapılan işin bir nevi home decoration olması gerekiyor. Çünkü sadece satışı yapmakla iş bitmiyor, evin perdeden mobilyaya uyumlu bir şekilde dizayn edilmesi önemli. Villalardaki hem koruma hem estetik amaçlı kullanılan ferforje denen dekoratif demirleri üretip satanlar başlı başına bir sektör oluşturmuş.
   <br/>
   <br/>
   House keeping: Daha çok otellerde rastladığımız bu hizmet, yabancılarla birlikte güney bölgelerinde bir iş kolu haline gelmiş. House keeping şirketleri, yabancının burada olmadığı dönemde evinin bakımını üstleniyor, çiçeklerini suluyor, haşerelere karşı ilaçlama yapıyor ve ev sahibi gelmeden önce villayı kullanıma hazır hale getiriyor.
   <br/>
   <br/>
   Property management: Daha çok evin hukuki durumunu, vergilerini, faturalarını takip eden bir meslek dalı. Sırf bu iş için kurulmuş ve eleman istihdam eden Türk şirketleri var. Yabancı, aldığı villanın hukuki ve bürokratik sorunları ile uğraşmak ve ödenmemiş vergilerden dolayı ceza ödemek istemiyor. Mesela bu işi Fethiye’de yapan Nail Kuyucak’ın 20 kişilik ekibi, 7 gün ve 24 saat 100 yabancının evine hizmet veriyor. Hatta onlar, evi su basmış mı ve hırsız girmiş mi gibi konularla dahi ilgileniyor.
   <br/>
   <br/>
   Veteriner ve pet shoplar: Yeni olmamasına rağmen bu iki meslek dalının yıldızı gittikçe parlıyor. Her yabancının istisnasız evlerinde evcil hayvan beslemeleri veterinerlere ve pet shoplara olan ilgiyi artırmış. Bazı yerlerde veteriner ofislerinin doktor muayenehanelerinden daha lüks hale gelmesi de dikkat çekici.
   <br/>
   <br/>
   Komisyonculuk: Yabancılara ev satışı yapan bazı emlakçılar veya ek iş olarak emlakçılık yapanlar, evin içinin döşenmesi konusunda yardımcı olmak bahanesiyle onları belirli mobilya ve ev tekstil mağazalarına yönlendiriyor. Bu yönlendirmeler genelde belirli komisyon karşılığı anlaşılmış mağazalara oluyor. Bu yönlendirmelerden yüzde 15-20’ye kadar komisyon alanlar bile var.
   <br/>
   <br/>
   Katkıda bulunanlar: Naip Aksoy, Kadri Kılıç
   <br/>
  </font>
  <br/>
  <!-------- end of YAZI ---------->
 </p>
</div>


Kaynak: [www.aksiyon.com.tr](http://www.aksiyon.com.tr:80/detay.php?id=21161&yorum=4396), [web.archive.org (arşiv bağlantısı)](http://web.archive.org/web/20070823195928/http://www.aksiyon.com.tr:80/detay.php?id=21161&yorum=4396)
