# Hayvancılığın can simidi Kurban bayramları

*Zafer Özcan 2012.10.22*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Yıllardır hayvancılıkta iniş çıkışlardan kurtulamayan Türkiye, son iki yıldır toparlanma yoluna girmiş görünüyor. Çok eleştiri alsa da canlı hayvan ve et ithalatı piyasayı dengeliyor. Sektördeki sürdürülebilirlik için besicinin kendi yemini üretir hâle gelmesi, ırkların ıslahı ve canlı hayvan desteklerinin sürmesi hayati önem taşıyor.
  </font>
 </div>
 <div id="newsText">
  <font class="detail-text">
   <p>
    Recep Uluçay, Afyon’un Şuhut ilçesinde yaşayan bir iş adamı. Hayvancılık sektörünün duayenlerinden. 40 yıldır besicilikle uğraşıyor, karkas ve işlenmiş et üretimi yapıyor. Çocukları Danet markasıyla İstanbul’a açılsa da kendisi hâlâ sahada ve bizzat üretimin içinde. Hayvanların beslenmesi, ırkların geliştirilmesi, kesim ve üretimle yakından ilgileniyor. Elbette sektörün sorunlarıyla ilgili önemli tespitleri var. Ona göre bu işin ölçüsü basit. Hayvancılıkla uğraşan bir köylü 2 kilo et parası ile 50 kilo yem alabiliyorsa, işi iyi demektir. Bu dönem ise besiciler ancak üç kilo et ile 50 kilo yem alabiliyor. Yani işler henüz istedikleri düzeyde değil!
   </p>
   <p>
    Türkiye’de hayvancılık dünyanın pek çok ülkesinden farklı bir özelliğe sahip. Dünyada bu iş meraya dayalıyken, bizde ise kapalı sistem ve yemlemeye... Hayvanlarımız tabiattan ve doğal ürünlerden değil, fabrika ürünlerinden besleniyor. Bu sistemde hayvanın kendi maliyetinden sonraki en büyük girdi yem. 50 kiloluk bir çuval yemin fiyatı 45 lira, bir hayvanın günde 10 kilo yem tükettiği göz önüne alındığında maliyetin ne kadar yüksek olduğu daha net ortaya çıkıyor. Geçmişe bakıldığında hayvancılık tamamen aile işletmelerinden oluşan bir sektördü ve insanlar genelde kendi ihtiyaçları için bu işi yapıyordu. Hayvanlar bir yandan aileyi beslerken diğer yandan evsel atıklarla kendileri beslenir, çoğu zaman da çobanlar tarafından sürüye çıkarılırdı. Günümüzde ise bu yapı tamamen ortadan kalktı denebilir. Hayvancılık artık kırsaldaki ailelerin ihtiyaçlarını karşılayan bir iş kolundan, gelir amaçlı yapılan bir sektöre dönüştü. Gündemden düşmeyen problemlerin temelinde büyük ölçüde bu değişim sürecinin getirdiği sorunlar yatıyor. Hayvancılığa son yıllarda özel sektör ilgi duyuyor. Hükümetin verdiği teşviklerden faydalanmak isteyen sermaye sahipleri, büyük yatırımlar yapıyor. Sektörü artık büyük yatırımcılar belirliyor. Dolayısıyla 10-15 baş hayvanla düzenli gelir elde etmek isteyen küçük besicilerin işi giderek zorlaşıyor. Süt fiyatlarındaki en küçük dalgalanma onları doğrudan etkiliyor.
   </p>
   <p>
    Bakanlar Kurulu’nun, 2010 yılında canlı hayvan ve et ithalatını serbest bırakması, bir yandan içerideki et fiyatlarını dengelerken diğer yandan sektörün ufkunu açtı denebilir. Türkiye’deki üreticiler bu süreçte Avrupa’da hayvancılığın hangi şartlarda yapıldığını görmüş oldu. İthalat sebebiyle bugün Polonya, Macaristan, Letonya gibi Avrupa ülkelerinde Türkiye’den sektör temsilcileri devamlı bulunuyor ve kendi firmaları adına ithalatı yönlendiriyor. Hatta bu ülkelerde hayvancılık sektörünü Türk firmaları belirler hâle geldi bile denebilir. Firma yetkililerinin bir kısmı Avrupa’ya yerleşmiş. Afyon merkezli Vahdet Et Genel Müdürü Halil Uluçay, yaklaşık iki yıldır Polonya’da yaşıyor. Türkiye’ye yönelik ithalatı yönetiyor, kesimleri denetliyor. Uluçay, sektördeki bunca yıllık deneyimine rağmen, “Ben hayvancılığı sadece fabrikadan alınan hazır yemle beslenerek yapılan bir iş zannediyordum. Avrupa’da ise silaj ve hayvan bitkisi ile beslenen hayvanları gördüm. Bizim onlarla rekabet etmemiz mümkün değil.” diyor. Bu açıdan bakıldığında, et ve canlı hayvan ithalatının başlaması sadece fiyatları düşürmemiş, yılların üreticilerinin de ufkunu açmış ve sektöre bakış açılarını değiştirmiş görünüyor. Onlardaki bu değişim tabandaki küçük üreticiye de yansıyor.
   </p>
   <p>
    Saman da ithal edilir mi?
   </p>
   <p>
    Yem meselesi, Gıda Tarım ve Hayvancılık Bakanlığı’nın da gündeminde. Hayvancılık Genel Müdürü Ali Karaca, Türkiye’de tabiat şartlarına ve suni yeme bağımlı yapılan hayvancılıkta sistemi değiştirmeye çalıştıklarını belirterek “Besicilere, kendi kaba yemini üretecek sistemle hayvancılık yaptırmaya çalışıyoruz. Özellikle işletme kurarak sektöre girmek isteyenlerin, en azından kendi kaba yemini üretecek altyapısı olmalı. Bunu yapabilenler zor şartlardan veya sürekli değişen tabiat olaylarından etkilenmiyor. Onların durumu her zaman daha iyi ve istikrarlı.” diyor. Türkiye’nin coğrafi yapısı büyükten ziyade küçükbaş hayvancılığa uygun, altyapı ise mera sistemine uygun değil. Bu sebeple mera sisteminden ziyade, işletmelerin kendi yem bitkisi ve silajlarını yetiştirmesi, işletmelerin buna göre kurulması ve her işletmenin bir de tarımsal üretiminin olması en sağlıklı çözüm.
   </p>
   <p>
    Yem bitkileri meselesine girmişken, son dönemin popüler konularından ‘saman ithalatına’ da değinmek gerekiyor. Gerçekten de Türkiye bu yıl Kıbrıs ve Moldova’dan toplam 225 ton saman ithal etti. Peki, neden? Bu ülke kendi samanını dahi üretemeyecek duruma mı düştü? Başta öyle görünse de konu bu kadar basit değil elbette. İthalat meselesi, Tarım Bakanlığı için artık içerideki fiyat dengesini sağlamak için bir silah. Merkez Bankası’nın faiz silahı gibi, bakanlığın da ithalat silahı var. Bu silah, Türkiye’de kuraklığın yoğun olduğu yıllarda hemen devreye sokularak piyasa dengelerinin bozulması engelleniyor. Bu yıl olduğu gibi…
   </p>
   <p>
    Türkiye’de son bir yıldır İç ve Doğu Anadolu ile Marmara’nın bir kısmı ve Ege’de kuraklık oldu. Buna yağış kuraklığından ziyade bitki kuraklığı denebilir. Mart ve nisanda yeteri kadar yağış olmaması, yem bitkilerinin gelişimine zarar verdi. Türkiye’de en büyük meralar Doğu’da bulunuyor, hububat ise ağırlıklı olarak İç Anadolu’da yetişiyor. Yeteri kadar sap olmayınca bu sene kaba yem ihtiyacı doğdu. Önceki yıllarda Türkiye’deki hayvan sayısı sürekli azaldığından, kuraklık olsa da içerideki yem bitkileri ve saman ihtiyacı karşılıyordu. Son iki yıldır hayvan sayısında yaşanan artış sonucu, bu yıl kaba yeme büyük talep olunca, saman altın gibi değerlendi. Fiyatlar yüzde 400 arttı. Fırsattan istifade etmek isteyen ve fiyatların daha da artmasını bekleyen bazı firmalar saman stoku yapınca piyasada ciddi sıkıntı oldu. Bakanlık da iç piyasadaki aşırı fiyat artışını engellemek için saman ithalatına karar verdi, kaba yemdeki ithalat vergisi sınırlandırıldı. Aslında toplamda sadece 225 ton kadar saman ithal edildi ancak bu hamle iç piyasadaki spekülatif fiyat hareketlerini engelledi. Kısacası samanın ateşini düşürmeye yetti!
   </p>
   <p>
    İşin bu boyutunu görmek istemeyen veya gerçekten bilmeyen bazı yazarlar ‘Türkiye artık samanı bile ithal ediyor’ diye ortalığı ayağa kaldırsa da aslında bakanlık ithalatı, içerideki fiyat dengesini sağlamak ve karaborsayı engellemek adına son derece başarılı şekilde kullanıyor.
   </p>
   <p>
    Hayvancılığın kader yılı; 2010
   </p>
   <p>
    Türkiye’nin hayvancılıktaki en kötü dönemi, 1984-2002 arasında yaşandı. Özellikle küçükbaş hayvancılığın merkezi konumundaki Doğu Anadolu’da terör sorunu, meraların kapatılması ve köy boşaltma gibi uygulamalar sektöre büyük darbe indirdi. Uygulanan yanlış politikalarla küçük işletmeler ayakta kalamadı ve sektör bir darbe de oradan yedi. Bu dönemde ülkedeki hayvan varlığı da sürekli azaldı. 2002’den bu yana verilen teşvikler ise büyük yatırımcıları sektörle buluşturmaya başladı. Teşvikler için istenen şartları genelde büyük firmalar karşılayabildiği için, 2010’a kadar daha çok büyük işletmelerin piyasayı belirlediği, küçüklerinse hızla sektörden kaçtığı bir süreç yaşandı.
   </p>
   <p>
    Hayvancılık sektörünün yarım asırlık macerasında ise 2010 âdeta bir dönüm noktası oldu. Ali Karaca, 2010’u “Türkiye’de hayvancılığın kader senesi” diye nitelendiriyor. 2007’deki kuraklık sebebiyle sektörde yaşanan sıkıntılar, spekülatif hareketler sonucu et fiyatlarındaki anormal artışlar, buna karşılık küçük besicinin de para kazanamaması sebebiyle, 1987’den sonra ikinci kez ithalat kapıları açılır. Et Balık Kurumu’na önce canlı hayvan ithalatı izni verilirken, spekülatif hareketlerin durmaması üzerine karkas et ithalatına da izin çıkar. Et Balık’tan sonra özel sektöre de ithalat izni verilir.
   </p>
   <p>
    <strong>
     Kurban bayramları can simidi!
    </strong>
   </p>
   <p>
    Bakanlık bununla da yetinmez. İçerideki hayvancılığı geliştirmek için işletmelere sıfır faizli kredi uygulaması başlatılır. Ayrıca besiciye büyükbaş için, hayvan başına 300 lira, küçükbaş için hayvan başına 18 lira destek verilir. Uygulamalar hayvancılığa büyük ivme kazandırırken, sektörde çok yaygın olan kayıt dışının da büyük ölçüde önüne geçilir. Destekten faydalanmak isteyen besiciler hızla kayıt içine girmeye başlar. Sonuçta son iki yılda ülkedeki sığır sayısı yüzde 16, koyun sayısı yüzde 15 ve keçi sayısı ise yüzde 42 artar. Bunların sonucu olarak 2010’da 100 bin olarak gerçekleşen et ithalatının, bu yıl ortalama 25 bin tona kadar gerilemesi bekleniyor. Yine son iki yıldır kurbanda ithal hayvan gelirken, bu yıl ithal kurbana ihtiyaç bulunmuyor. 2011 yılında Türkiye’de 675.486 adet büyükbaş ve 2 milyon 22 bin adet küçükbaş kurban kesilmiş. Büyükbaşların yüzde 75’ini ithal edilenler oluşturuyor. Bu yılki kurbanda ise 1 milyon 55 bin büyükbaş ve 2 milyon 807 bin adet de küçükbaş kurban kesileceği tahmin ediliyor. Kurban sayısındaki bu artışa rağmen, ithalata ihtiyaç duyulmaması da, sektördeki gelişmeyi gösteriyor.
   </p>
   <p>
    Aslında kurban bayramları, Türkiye’deki hayvancılık sektörünün en önemli avantajlarından. Bu ülkede hayvancılık hâlen büyük ölçüde kurbana göre belirlenen bir iş kolu. Dan–Et Yönetim Kurulu Başkanı Recep Uluçay, Türkiye’de besicilik yapanların yüzde 80’inin kurbana endeksli olduğunu belirterek, “Kurbanlıkta kalite aranmaz, insanlar bütçesine göre gider alır. Besicilerin senede bir kez böyle bir avantajı olur, kurbandan sonra ise iş hemen kaliteye döner. Esas besicilik ve hayvancılık kurbandan sonra başlar.” diyor. Uluçay, Türkiye’de hayvancılık mesleğinin sürdürülebilir olması için üç kalemde fiyat istikrarının şart olduğunu vurguluyor; et, süt ve yem fiyatları. Et fiyatının çok fazla artmasının ilk anda üreticinin lehine gibi görülmesine rağmen uzun vadede besiciye ciddi zarar verdiğini belirterek, bakanlığın ithalat yoluyla fiyatları dengelemesini yerinde bir uygulama olarak görüyor. Üretici açısından süt fiyatının 80 – 90 kuruş ile 1 lira arasında olması gerektiğini belirterek, 50 kiloluk bir torba yem fiyatının da 2 kilo ete tekabül etmesini istikrar açısından önemli buluyor.
   </p>
   <p>
    Hayvancılık, iki türlü yapılan bir iş. Birincisi besicilik, diğeri ise damızlık üreticileri. Çiftçinin elindeki her hayvan aslında kesim için beslenen hayvan anlamına gelmiyor. Bir hayvan günde 3 kilo yem ile karnını doyurabiliyor ancak 10 kilo yediği zaman beslenmeye başlıyor. Hayvan sahiplerinin bir kısmı yem fiyatları yüksek olduğu için ellerindeki hayvanı besiye sokmuyor. Bu havyanlar kesime uygun değil ancak Türkiye İstatistik Kurumu’nun verilerinde hayvan sayısında bu tür bir ayrıma gidilmiyor. Dolayısıyla bazı üreticiler TÜİK verilerini çok sağlıklı bulmuyor. Resmî verilerdeki diğer sıkıntı ise kesime giden bazı hayvanların kayıtlardan düşülmemesi. Çiftçi kayıtlı hayvanını kestiriyor ancak kayıttan düşmezse bu toplam sayıdan düşülmüyor. Bu durumda hayvan sayısı çok görünüyor. O bakımdan TÜİK verilerindeki artışı konuşurken, bu ayrıntıları da not etmek gerekiyor.
   </p>
   <p>
    Recep Uluçay, hayvancılıktaki kayıt dışı problemini bitirmek için, bakanlığın hayvan başına verdiği desteğin büyük önemi olduğunu söylüyor. O nedenle bakanlığın hayvan başı destekleri sürekli hâle getirmesi hem hayvancılığın gelişmesi hem küçük üreticinin korunması hem de kayıt dışının önlenmesi adına çok önemli. Aynı şekilde süt tüketimi konusunda da bakanlığın dolaylı destekleri üreticiler için büyük önem taşıyor. Okul sütü kampanyası hem üreticiyi rahatlatan hem de çocukların gelişimini destekleyen çok önemli bir proje. Bunun yanında süt tozu üretimi için yerli sütün kullanılmaya teşvik edilmesi ve ithalatın sınırlanması da besiciliğin sürdürülebilirliğini sağlayacak adımlardan.
   </p>
   <p>
    Sonuçta, Türkiye için stratejik sektörlerden hayvancılık, yıllardır ciddi kayıplar yaşamasına rağmen, son iki yıldır uygulanan doğru politikalarla yeniden ayağa kalkma yoluna girmiş görünüyor. Bu gelişme sürdürülebilir kılınırsa, hem küçük üretici kazanacak, hayvancılık gelişecek hem de tüketici daha uygun fiyatlardan et ve süt tüketme imkânına kavuşacak.
   </p>
   <p>
    <strong>
     Et ve Balık Kurumu piyasayı dengeliyor
    </strong>
   </p>
   <p>
    Türkiye’de hayvancılığın gelişmesinde, bir kamu iktisadi teşebbüsü olan Et Balık Kurumu’nun (EBK) önemli rolü var. Et Balık, 1952’de Demokrat Parti tarafından kurulmuş, ilk kombinasını 1953’te Erzurum’da açmış ve 1992 yılına kadar 35 et kombinasına ulaşmış bir kuruluş. Hedefleri, üreticiye pazar garantisi sağlamak, sektöre teknolojik yatırım getirmek, özel sektörü hayvancılığa teşvik etmek ve elbette tüketiciye de hijyenik ürün sunmak. 40 yıl boyunca bu hedefle çalışan kurum, özelleştirme kapsamına alındıktan sonra 35 kombinanın 28’i özel sektöre devredilir. Elde kalan 7 işletme yatırım yapılamadığı için teknolojisini yenilemez ve verimsiz hâle gelir. AK Parti hükümeti, hayvancılık sektörüne destek vermek için Et Balık Kurumu’nu tekrar devreye sokar ve 2005 yılında özelleştirme kapsamından çıkarır. Ağrı, Erzincan, Yozgat ve Denizli’de bulunan ve daha önce özelleştirilen kombinaları tekrar devralan EBK, halen 11 işletmeyle yoluna devam ediyor. Bir yandan üreticiden mal alıp işleyerek satmaya başlayan EBK, diğer yandan kombinalarını yeniliyor. Son olarak Ankara Sincan’daki et kombinası 20 milyon dolar yatırımla yenilendi ve üretime geçti. Hâlen 66 kalemde üretim yapan Sincan kombinası, alanında dünyanın en modern tesislerinden biri kabul ediliyor ve bu yönüyle özel sektöre de önemli bir örnek teşkil ediyor.
   </p>
   <p>
    Et Balık Kurumu Genel Müdürü Bekir Ulubaş, Türkiye’de hayvancılık sektörüne terörden sonra en büyük darbeyi EBK’nın yanlış özelleştirme politikasının vurduğunu belirterek, hükümetin tekrar ayağa kaldırdığı firmanın hem üreticiye pazar garantisi verdiğini hem de tüketiciye sağlıklı ve uygun fiyata et sattığını vurguluyor. Helal kesim yapan EBK’da çalışan kasaplara hem hijyen hem de İslami kurallara uygun kesim eğitimi veriliyor. 2011 yılında üreticiden 130 bin baş sığır alıp kesen ve satışa sunan EBK, hâlen iç piyasayı dengelemek için, Bakanlar Kurulu’nun verdiği izinle ithalat da yapıyor. Bekir Ulubaş, “Bize gelen 1 başı da, 10 bin başı da geri çevirmiyoruz. Küçük üreticiye de garanti pazar oluyoruz.” diyor. EBK’nın özelleştirme kapsamından çıkarıldıktan sonra kendisine yüklenen misyonu en iyi şekilde yerine getirdiğini vurgulayan Ulubaş, şöyle devam ediyor: “İthal ettiğimiz eti 12 liraya mal edip 14 liraya yerliden aldığımız etle paçal yaparak satıyoruz. Kıymayı 18,5 liradan, kuşbaşını da 23 liradan satıyoruz ve tek kuruş kâr etmiyoruz. Tüketici aleyhine bozulmuş piyasayı dengeliyoruz. Bu arada küçük üreticiyi de koruyoruz. Türkiye genelinde açtığımız 100 frenchise mağazası ile bütün Türkiye’ye ulaşıyoruz.”
   </p>
   <p>
    Kurban alacak vatandaşları da uyaran Bekir Ulubaş, iki konunun altını çiziyor. Birincisi kurbanlık hayvanların iki yaşını doldurmuş olması. Bunun için diş yapısına bakılması gerekiyor. Tereddüdü olanlar bir veterinerden yardım alabilir veya EBK’nın internet sitesindeki diş yapısı fotoğraflarına bakıp fikir edinebiliyor. İkinci konu ise kayıtlı hayvanların kurban için tercih edilmesi. Kulağı küpeli hayvanlar, kayıtlı ve aşısı yapılmış olanlar. Vatandaş onları tercih ederse, sağlıklı hayvan almış olur.
   </p>
   <p>
    <strong>
     Hayvancılığın gelişmesi için yapılması gerekenler
    </strong>
   </p>
   <ul>
    <li>
     Sektöre girecek yeni işletmelere ve mevcutlara kendi kaba yemini üretme şartı getirilmeli, en azından bu teşvik edilmeli. Fabrika yemi ile küçük üreticiliği devam ettirmek artık çok zor.
    </li>
    <li>
     Üretici bilinçlendirilmeli ve hayvan ırkı ıslahı teşvik edilmeli. Yerli ırklar günde 600 gram et yaparken, aynı yemi yiyen Belçika Mavisi adı verilen etçi sığır, günde 1 kilo 250 gram et yapıyor. Dolayısıyla yerli ırkların maliyeti yüksek, verimi düşük kalıyor.
    </li>
    <li>
     Bütün hayvanların kayıt içine girmesi ve sektördeki sürdürülebilirlik için bakanlığın verdiği hayvan başı destekler kesilmemeli, sürekli hâle getirilmeli.
    </li>
    <li>
     Et ırkı ile süt ırkını birbirinden ayırmak gerekiyor. Üreticinin süt ırkından doğan yavruyu besiye almaması gerekiyor.
    </li>
    <li>
     Okul sütü ve yerli sütten süt tozu üretimi gibi projeler üretici için çok önemli, bunlara da süreklilik kazandırılmalı.
    </li>
   </ul>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action?newsId=33896), [web.archive.org (arşiv bağlantısı)](http://web.archive.org/web/20121104121309/http://www.aksiyon.com.tr:80/aksiyon/newsDetail_getNewsById.action?newsId=33896)
