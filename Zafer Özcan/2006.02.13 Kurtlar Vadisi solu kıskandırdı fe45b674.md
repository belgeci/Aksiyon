# Kurtlar Vadisi solu kıskandırdı

*Zafer Özcan 2006.02.13*

<div bgcolor="#FFFFFF">
 <font class="content">
  <p>
   <!--- Resim Burada ---------->
   <img border="0" hspace="5" src="/web/20060224033232im_/http://www.aksiyon.com.tr/resim/584/76.jpg" vspace="5"/>
   <!--- Resim Burada ---------->
  </p>
 </font>
 <font class="content">
  3 Şubat’ta gösterime giren ‘Kurtlar Vadisi Irak’ filmi daha ilk haftada elde ettiği gişe başarısı ile Türk sinema tarihinin tüm rekorlarını alt üst etti. Toplumun büyük kesiminin beğendiği film, gişe ve seyirci başarısının yanında kitlelerde uyandırdığı anti Amerikancı eğilim nedeniyle de yankı buldu.
 </font>
 <p>
  <font class="content">
   Temmuz 2003’te Süleymaniye’de bulunan Türk özel kuvvetlerinde görevli 11 Türk askerine Amerikalılar tarafından çuval giydirilmesi kamuoyunda büyük tepki oluşturdu. Bu olaydan sonra yükselen anti Amerikancı dalga, zaman içinde yerini sükûnete bıraktı. Geçtiğimiz ay Hürriyet gazetesi tarafından tekrar gündeme getirilen ‘Çuval’ olayı ekranların beğenilen dizisi “Kurtlar Vadisi” tarafından senaryolaştırıldı. Çuvalın rövanşını alma fikri üzerine kurgulanan “Kurtlar Vadisi Irak” filminin kapalı gişe oynaması Amerikan karşıtlığını yeniden ateşledi. The New York Times, Time, Daily Telegraph’a haber olan filme ABD diplomatik temsilcilerinin de tepki göstermesi filmin bu anlamdaki başarısını gözler önüne serdi. Filme en ilginç tepki ise sol kesimden geldi. Solun önemli kanaat önderlerinin söylem açısından filmi desteklerken bu kadar başarılı bir filmin sağ kesimden insanlar tarafından çekilmesinden rahatsız oldukları görüldü.
   <br>
    <br>
     Can Dündar’ın yazısı
     <br/>
     <br/>
     Milliyet Gazetesi yazarı Can Dündar’ın kaleme aldığı “Saflara Hoş Geldin Polat!” başlıklı yazısı bu hazımsızlığı açıkça gözler önüne seriyordu. Filmi Türk sağının Amerika’dan kopuşunun müjdecisi olarak gören Dündar, şu değerlendirmelerde bulunuyordu: “Malumunuz, Polat’ın ataları 1960’larda sokaklarda ‘Amerikalı evine dön’ diye yürüyen öğrencilerin üzerine ‘Komünistler Moskova’ya’ diye bağırarak saldırmış, ateş açmışlardı. Filmin kötü adamı Mr. Sam Marshall’ın da isabetle hatırlattığı gibi ‘Amerika, anti-komünist mücadele için Polat gibileri beslemiş, palazlandırmıştı.’ Polat işgalcilerle sosyalist jargonla konuşuyor, ‘Amerikan askerlerinin patronu Amerikan kapitalizmi değil mi?’ diyor. Amerika mı değişti? Hayır. Vietnam’dan beri Sam aynı Sam... Lakin 11 çuval, Türk sağına 50 yılda anlatılamayanı anlatıverdi.”
     <br/>
     <br/>
     Dündar’ın filmden hareketle yaptığı genellemeleri ‘Derin Sol’ kitabının yazarı Hakkı Öznur, “Saçma sapan, hiçbir siyasî, fikrî, tarihî gerçekliği olmayan bir anlayışın yansıması” olarak değerlendiriyor. Türk-ABD ilişkilerinde dönüm noktası olan Nisan 1946’daki Missouri zırhlısının ziyareti sırasında iktidarda İsmet İnönü ve CHP’nin olduğunu hatırlatan Öznur, “Milli onurumuzu ve haysiyetimizi derinden yaralayan Amerikalı Conilere her türlü yalakalığı ve kepazeliği yapan gayri milli ve iğrenç gösterilerin arkasında CHP iktidarı vardı. Bu dönemde CHP’nin ağır toplarından Zekeriya Sertel bile Marksist Tan gazetesinde Amerika’ya övgüler düzerken ‘Amerika emperyalist değil dost bir ülkedir’ yazıları yazıyordu. Sayın Dündar bunları unuttu herhalde…” diyor. Türk sağı olarak tanımlanan kesimlerin sahip oldukları değerler itibarıyla anti-emperyalist olduklarını vurgulayan Öznur, başta ülkücü hareket olmak üzere tüm fikrî ve dinî akımların darbe dönemlerinde cezalandırılmasının bu durumun en somut örneği olduğunu belirtiyor. Soğuk Savaş döneminde Moskova ve Çin’den medet uman Türk solunun doğal olarak ABD karşıtı olduğunu anlatan Öznur, ideolojik gerekçelerle Amerikan karşıtı bir tutum sergileyen solun bu dönemde basın ve sinema yoluyla söylemlerini geniş kitlelere benimsetmek istemesine karşın başarılı olamadığına dikkat çekiyor.
     <br/>
     <br/>
     Dönemin ünlü eylemcilerinden Sarp Kuray bütün çabalara rağmen solun kitleler nezdinde kabul görmemesini iki nedene bağlıyordu. “Birincisi İslam diniyle çatışmak ciddi bir hataydı. İkincisi de milli bir sol düşüncenin olmaması...” diyen Kuray, 1974 Kıbrıs Barış Harekâtı sonrasında sağ ve solun ilk kez ortak paydada buluştuğunu hatırlatıyor. Barış Harekâtı sonrasında başlayan Amerikan ambargosuna her iki kesimden de sert tepki geldi ve olay Türkiye’de anti Amerikancılığın miladı oldu. Bu dönemde esen rüzgârların etkisiyle solun etkisindeki Türk sinemasında Amerikan karşıtı söylemler içeren birçok film çekildi ancak hiçbirisi Kurtlar Vadisi kadar başarılı olamadı.
     <br/>
     <br/>
     Irak Savaşı anti Amerikancılığı körükledi
     <br/>
     <br/>
     Tartışmalar sürse de son yıllarda sağ ve solu birleştiren ortak paydanın ‘Amerikan karşıtlığı’ olması oldukça dikkat çekici. Mart 2003’teki ABD ordusunun Türkiye üzerinden açılacak bir cephe ile Irak’a girmesini sağlayacak tezkere oylamasından “hayır” oyu çıkmasıyla gerilen Türk-Amerikan ilişkileri Süleymaniye baskınıyla onarılamayacak bir yara aldı. Bu olayla yaklaşık elli yıldır NATO içinde birlikte çalışan TSK ve Pentagon, Irak üzerinde farklılaşan perspektifler nedeniyle karşı karşıya geldi. Dış politika yazarı Erdal Güven, bu durumu şöyle özetliyordu: “Elli yıllık ‘uzak müttefik’ komşu olmuştu; hem de yaklaşık yirmi yıldır sorunlu olan güney sınırında. Böyle bir coğrafya ve demografik yapıda bu, bir ‘zor komşuluk’ örneğiydi. Türkiye’de kamuoyunun hassas olduğu Kerkük ve Kürt meselesinde artık muhatap ABD idi. Irak’ta tek müttefiki Kürtler olan ABD’nin Türkiye’yi tatmin etmeyecek politik manevralar içinde olması kaçınılmazdı. Kuzey Irak’ın nasıl ve kimlerce yönetileceği sorunu Türkiye ve ABD’yi kaçınılmaz olarak karşı karşıya getirdi.”
     <br/>
     <br/>
     Toplumda ciddi bir tepki toplayan “çuval olayı” ABD’nin Türkiye’ye karşı birtakım gizli ve düşmanca duygular beslediğine ilişkin düşüncelerin yaygınlaşmasına neden oldu. Bu olayla yükselişe geçen ABD karşıtı duyguların “Kürt devleti” korkusu ile daha da kabardığını anlatan deneyimli gazeteci Turan Yavuz’un konuyla ilgili görüşleri ise şöyle: “TV ekranlarına yansıyan patlama, yaralanmış çocuklar ve işkence görüntüleri insanlarda ciddi bir tepki doğuruyor. Tüm bu olayların Irak gibi Türk ve İslam tarihi açısından özel önemi olan bir bölgede yaşanması tepkileri artırıyor. Bunun dışında ABD’nin bölgede bir ‘Kürt devleti’ kuracağı endişesi de ABD’ye duyulan tepkileri körüklüyor.”
     <br/>
     <br/>
     Boğaziçi Üniversitesi Uluslararası İlişkiler Bölümü Öğretim Üyesi Prof. Dr. Kemal Kirişçi de ekranlara yansıyan kanlı görüntülerin birçok farklı ülkede de benzer eğilimleri artırdığını hatırlatıyor. Anti Amerikancı eğilimlerdeki artışa tepki gösteren Amerikan hükümetinin suçu öncelikle kendi politikalarında aramasını öneren Kirişçi, ABD’nin 50 yıllık müttefikinin bile hassasiyetlerine saygı göstermediğinin altını çiziyor. Her şeye rağmen Türk halkının sapla samanı birbirinden ayırabildiğini anlatan Kirişçi, “Türk halkının eski Başkan Clinton’a gösterdiği ilgi de zaten insanların doğrudan Amerika ile değil de, mevcut politika üreticileri ile sorunu olduğunun bir göstergesi. 1960’larda Türkiye’de yaşanan Amerikan aleyhtarlığı ve 6. Filo gösterileri ile şimdiki psikoloji kıyaslama yapılamaz.” diye konuşuyor.
     <br/>
     <br/>
     Bilgi Üniversitesi Öğretim Üyesi Sosyolog Dr. Ferhat Kentel, 1999’da PKK’ya destek veren İtalya’nın başına gelenler düşünüldüğünde, anti Amerikancılık olgusunun duygusal bir tepkiden öteye gitmediğine işaret ediyor. O dönemde İtalyan ürünlerine ve markalarına karşı başlatılan boykotun ABD ürünlerine karşı uygulanmadığını hatırlatan Kentel, “Mc Donald’sların açık olduğu, Coca-Colaların tüketildiği bir ortamda anti Amerikancılıktan söz etmek pek gerçekçi olmayacaktır.” diyor. Kentel’e göre, Amerikan yönetiminin yükselen anti Amerikancılık karşısında Türk hükümetinden hesap sorması ise hayli anlamsız. Hükümetin halkın duygusal tepkilerini belirleyebilmesinin mümkün olmadığını anlatan Kentel, AK Parti hükümetinin kendi kitlesine böyle bir duygu pompaladığına da inanmıyor. Bu duyguyu daha fazla besleyen olgunun medya olduğunu hatırlatarak, “Haberlerin sunum şekli ve ‘çuval meselesi’ halkı hükümet politikalarından daha fazla etkiliyor.” değerlendirmesinde bulunuyor.
     <br/>
     <br/>
     Dolar ve ekonomik krizlerin rolü
     <br/>
     <br/>
     CNN Türk ekonomi yorumcusu Yiğit Bulut’a göre Irak dışında toplumun bilinçaltındaki bazı endişelerde ABD’ye karşı duyulan tepkiler de önemli bir role sahip.  Türkiye’nin sürekli olarak ekonomik krizlerle boğuşması ve sonunda Batı’ya daha bağımlı hale gelmesinin halkta Amerika’ya karşı ciddi tepki oluşturduğunu söyleyen Bulut, dolardaki ve borsadaki ani hareketlerin bu düşmanlığı körüklediği görüşünde: “Şubat krizi sonrasında ABD’den Kemal Derviş’in gönderilmesi, kriz sırasında en büyük kârı Citibank’ın elde etmesi ve bugün borsamızdaki spekülatif paranın büyük bir bölümünün yine bu ülke kaynaklı olması insanlarda doğal olarak tepki meydana getiriyor.” Bulut’a göre ABD karşıtlığının giderek tırmanmasını Washington yönetimi çok önemsemiyor; “ABD yönetimi bizi neden kimse sevmiyor sorusuna cevap aramak yerine sevmeyenleri ABD karşıtı ilân edip cezalandırmaya kalkıyor. Bu akıldışı tutumun beraberinde daha ciddi tepkiler doğurması kaçınılmazdır.”
     <br/>
    </br>
   </br>
  </font>
  <br/>
  <!---- YAZI SONU ----------->
 </p>
</div>


## Yorumlar

### Mahmut Ölmez, 15-Şubat-2006
> Ne ABD ne Rusya...: 
> Son günlerde Kurtlar Vadisi Irak filmini ülkücülerin Amerikan karşıtı olduğunun göstergesi sayan sol basına söylemek gerekir ki ülkücü hareket her türlü emperyalist güce her zaman karşı olmuştur. 1960’larda solcular ‘Kahrolsun Amerika, yaşasın Sovyetler’ diye bağırmasaydılar, ülkücü hareket de onlara düşmanlık etmezdi. Çünkü ülkücülerin o zaman ve her zaman attığı slogan ‘Ne ABD ne Rusya, tam bağımsız milliyetçi Türkiye!’ olmuştur.

### Bekir Bayrak, 15-Şubat-2006
> Moskof’un ayısına, Amerika’nın dayısına...: 
> Muhsin Yazıcıoğlu 12 Eylül sonrası “Biz daha işin edebiyatını yapmadık.” diyordu. Daha sonra Abdurrahim Karakoç, Hasan Sağındık ve Ozan Arif ve benzerleri bu işin edebiyatını yaptılar. Ama malum basın bunlara yer vermedi. Hele Ozan Arif’in “Biz üç kardeştik” parçası var ki başlı başına senaryo olur. Can Dündar Bey 1960’lı yıllarda bizlerin ağzından hiç düşmeyen şu nakaratı hiç duymamış anlaşılan: Moskof’un ayısına, Amerika’nın dayısına sağ yumruğu yapıştıracağız.

### Zafer Karapınar, 14-Şubat-2006
> Unutulmuş iki kavram: 
> Türkiye’de sağ ve sol kavramları entelektüel camiada halen tazeliğini korusa da halk nezdinde manalarını ve ehemmiyetlerini kaybetmek üzereler. Bunun yerini “muhafazakâr demokrat”–“Anadolu solu” gibi ikincil tanımlamalar alıyor. Ve insanlar bu kavramlar üzerinden kendilerini tanımlar hale geldiler. Sağ ve sol azıcık dahi olsa hâlâ zihinlerde yer tutuyorsa bu dine ve dinî temalara karşı takındıkları tavırdan üzerlerine sinen ''sağcılar dine sıcak–solcularsa soğuk'' gibi çok sığ ve derinliksiz bir ifade biçimiyle karşılık buluyor. Özellikle günümüz gençliği olmak üzere erişkin nüfus bu kavramlar hakkında oldukça yüzeysel bir bilgiye sahip.

### Akın Albayrak, 14-Şubat-2006
> Sinema tarihimize geçti: 
> Kurtlar Vadisi Irak yaklaşık 10 milyon dolara mal olmuştur ve Türk sinemasının en yüksek bütçeli filmidir. Filmde kullanılan teknikler üst düzeyde. Ama bazı yazarlar bunları bırakmış, filmin kahramanı Polat Alemdar tiplemesine takmış.

Kaynak: [www.aksiyon.com.tr](http://www.aksiyon.com.tr:80/detay.php?id=23359&yorum_id=1), [web.archive.org (arşiv bağlantısı)](http://web.archive.org/web/20060224033232/http://www.aksiyon.com.tr:80/detay.php?id=23359&yorum_id=1)
