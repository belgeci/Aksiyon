# Sonsuz bahar ülkesi Kolombiya

*Zafer Özcan 2006.06.05*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Kolombiya, daha çok uyuşturucu ile hatırlansa da, doğal güzellikleri, eşsiz tabiatı, tarihî dokusu ve insanları ile daha iyi tanınmayı hak ediyor.
  </font>
 </div>
 <div id="newsText">
  <font class="detail-text">
   BOGOTA - Kolombiya denince birçoğumuzun aklına olumsuz fikirler üşüşür hemen. Kulaktan dolma bilgilerle beslenmiş, medya eliyle elde ettiğimiz bir imajın ürünü fikirler de denebilir bunlara. Uyuşturucu ticareti, mafya, koka ve kahve, bu ilginç ülke hakkında aklımıza ilk gelenler. Kolombiyalıları en çok üzen de bu zaten, sadece bu yönleriyle bilinmek. Yeraltı ve yer üstü zenginlikleri, doğal güzellikleri, sıcak insanları ile daha doğru tanınmayı ve daha çok bilinmeyi hak ediyor bu Güney Amerika ülkesi.
   <br/>
   <br/>
   Başkent Bogota'ya indiğinizde ilk sürprizi iklimi yapıyor size. 2 bin 700 metre yükseklikteki bir platoya kurulmuş bu şehir, ekvatora olan yakınlığına rağmen tam bir yayla. Şehrin lakabı ise sonsuz bahar ülkesi; çünkü hava hep bahar tonunda. Yıl boyunca iki iklim yaşanıyor: az yağışlı, çok yağışlı. Buna rağmen, ekvatora olan yakınlığından olsa gerek, kimse şehre kar yağdığını hatırlamıyor. İspanyolların ülkeye gelip yerleşmesi 1532'de olmuş. Bogota'yı 1538'de kuranlar da onlar. Bölgenin gerçek sahipleri, Amazon yerlileri. Halen belli noktalarda hayatlarını sürdüren bu yerlilerin 40 ayrı lehçe ile konuştukları söyleniyor.
   <br/>
   <br/>
   Bogota'nın diğer lakabı ise kırmızı şehir. Evlerde kullanılan kırmızı tuğlalardan mülhem bu lakap. Mimaride estetiğe özen gösteriliyor. Pencere ölçülerinin bile belirli standartlarda olabildiğini öğreniyoruz. Bogota çok yüksekte kurulmasına rağmen evlerde ısıtma tertibatı yok. Çünkü en soğuk günlerde bile sıcaklık en fazla 10 dereceye kadar düşüyor. Bu durum ülkenin tamamı için geçerli. Hal böyle olunca ısıtma sistemlerine o kadar masraf etmek yerine bir elektrik sobası ile kışı atlatmak mümkün olabiliyor.
   <br/>
   <br/>
   Kolombiya, biyolojik çeşitlilik bakımından dünyanın Brezilya'dan sonra en zengin ikinci ülkesi konumunda. Dünyanın yüzde 0,7'si Kolombiya toprağı olmasına rağmen, dünyadaki bitki ve hayvan çeşitliliğinin en az yüzde 15'ine sahip. Kahve dışında ülkenin en önemli yeraltı zenginliği zümrüt. Bu değerli madende, üretim ve ihracat olarak dünyada birinci ülke. Buna ek olarak petrol, doğalgaz, kömür, demir, nikel, altın ve bakır açısından da hatırı sayılır bir zenginliğe sahip. Amerika'ya en çok kömür satan ülke konumunda.
   <br/>
   <br/>
   Kolombiya'nın bir diğer dünya birinciliği ise kahve üretim ve ihracatında. Dünyadaki bütün önemli kahve markaları, özellikle "light" kahve ürünlerini Kolombiya'dan temin ediyor. Çiçekçiliği de unutmamak lazım elbette. En çok çiçek ihraç eden ülkelerden biri, hatta Amerika'ya giden çiçeklerin yarısının bu ülkeden gittiği söyleniyor. Muz üretiminde ise Kolombiya dünyanın üçüncü büyük üreticisi. Devamlı yağan yağmurların da etkisiyle ülkede su kaynakları çok fazla. Halen aktif olan 1600 nehir var.
   <br/>
   <br/>
   GRAND KOLOMBİYA'DAN BUGÜNKÜ TOPRAKLARA
   <br/>
   <br/>
   Kolombiya yüz ölçümü olarak Güney Amerika'nın dördüncü büyük ülkesi konumunda. 1800'lü yıllara kadar, Grand Kolombiya olarak Venezuella, Ekvator, Peru ve Panama'yı da kapsayacak şekilde kıtanın en büyük ülkesi konumunda. Ayrışmalar 19. yüzyıldan itibaren başlamış. Kolombiya'nın Türkiye'de büyükelçiliği yok. Avusturya büyükelçisi, Ankara ile ilişkileri yürütüyor. Türkiye'nin de Bogota büyükelçisi bulunmuyor. Venezuella-Caracas Büyükelçisi bu ülke ile ilişkileri yürütüyor. Kolombiya'nın Türkiye Fahri Konsolosu ise Marta Ardila Ülkümen. İstanbul'da yaşayan ve bir Türkle evlilik yapan Martha Hanım'ın en büyük üzüntüsü, ülkesi hakkındaki olumsuz imaj. Uyuşturucu işiyle uğraşan çok küçük bir grup olmasına rağmen, sanki bütün Kolombiyalıların uyuşturucu bağımlısı gibi algılanmasından oldukça rahatsız. Uyuşturucu tacirlerinin bütçesinin devletten daha büyük olmasının, bu imajın oluşmasında etkili olduğunu düşünüyor. Uyuşturucu noktasında ise farklı bir bakış açısı getiriyor: "Allah bize büyük bir bereket verdi, topraklarımıza ne atsanız yeşeriyor. Bu hem büyük bir kazanç, hem de büyük bir problem. Nereye ekseniz koka bitkisi yetişiyor, bu açıdan devlet bununla mücadele edemiyor."
   <br/>
   <br/>
   Her iki ülkeyi de iyi tanıyan Ülkümen, Kolombiya ile Türkiye arasında önemli benzerlikler olduğunu düşünüyor. Aile bağlarının Türkiye'deki gibi sıkı olması mesela. Çocuklar evleninceye kadar aileleriyle yaşıyor. İki ülke tarımdaki potansiyelleriyle de benzer özelliklere sahip. Kıtadaki en güzel İspanyolca'nın kendi ülkesinde konuşulduğunu söylüyor; en çok kitabın da ülkesinde okunduğunu ekleyerek. İki ülke arasında zayıf olan ekonomik ve siyasi ilişkilerin geliştirilmesini de çok önemsiyor. Geçtiğimiz günlerde Kolombiya Dışişleri Bakanı Caroline Barco, Ankara ve İstanbul ziyaretiyle bir ilki gerçekleştirmişti. Ülkümen, bu ziyaretin ilişkilerin gelişmesi adına önemli bir başlangıç olması için Kolombiya'nın üzerine düşeni yapacağını belirtiyor.
   <br/>
   <br/>
   Her iki ülkeyi çok iyi tanıyan bir başka kişi ise Bogota'da yaşayan bir gezgin fotoğrafçı Andres Hurtado Garcia. 15 yaşından beri fotoğraf çekiyor, şu ana kadar çektiği kare sayısının 3 milyonu bulduğunu söylüyor. Kendi ülkesini olduğu kadar Türkiye'yi de çok yakından tanıyor. Ülkemizin neredeyse her bölgesine gitmiş ve yaşamış. Türkiye ilgisi nereden kaynaklanıyor sorusuna ilginç bir cevabı var: "Biraz parası olan, gezmeye meraklı bir insan için dünyada mutlaka görülmesi gereken beş ülke var. Bunlar Türkiye, Yunanistan, Mısır, Hindistan ve Çin'dir. İstanbul üç medeniyetin merkezi olan muhteşem bir şehir. Anadolu, Hititler'den bu yana medeniyetlerin geçiş noktası olmuş. Yunanların övündükleri Helenistik kültürün kaynağı Anadolu, Hıristiyanlık bile bu topraklarda doğmuş." Garcia'nın Anadolu'da en beğendiği bölge ise Kapadokya. Dünyanın en güzel 10 bölgesi yarışması için fikri sorulduğunda Kapadokya'yı önerdiğini anlatıyor bize.
   <br/>
   <br/>
   Peki, bu kadar doğal zenginliklere ve yeraltı kaynaklarına sahip bir ülke, aynı zamanda nasıl bu kadar fakir olabiliyor? Deneyimli gazeteci, "Bu ülke fakir değil, sadece soyguna uğramıştır." sözleriyle mukabele ediyor sorumuza. 1500'lü yıllardan itibaren kıtaya gelmeye başlayan İspanyolların büyük arazileri ele geçirdiklerini belirtiyor. Yerli halka ise onların beğenmediği topraklar kalmış. Kolombiya'nın tarım ülkesi olması ve büyük arazilerin de İspanyollara geçmesi fakirliği daha da arttıran etkenlerden. Garcia'ya göre günümüzde İspanya'nın yerini Amerika almış durumda. "Onlar bizden her şeyi alır hem de çok ucuza." diyor.
   <br/>
   <br/>
   Dünyayı dolaşan biri olarak ülkesinin dışarıdaki imajından hiç memnun değil. Türkiye'nin yaşadığı imaj sorununun daha büyüğünü Kolombiya'nın yaşadığını söylüyor. Ülkesine haksızlık edildiği kanaatinde. Sinemalarda kısa süre önce gösterilen, Amerikan yapımı Mr. and Mrs. Smith adlı aksiyon filminde Bogota'nın kötü bir köy gibi gösterildiğini hatırlatarak, bu şekilde ülkenin doğru anlatılamayacağını düşünüyor. Gerçekten de Bogota, ilk gidenler için beklentileri boşa çıkaracak kadar normal ve büyük bir şehir. Sekiz milyonluk bir nüfusa ev sahipliği yapıyor. Dışarıdan sadece uyuşturucu, mafya ve şiddet üçgeniyle hatırlanan bu ülkeye ciddi haksızlık yapıldığı bir gerçek. Bunu düzeltebilmek için Kolombiya'nın ülke olarak ne kadar mücadele ettiği ise bir soru işareti?
   <br/>
   <br/>
   İKİ OKYANUSA KIYISI OLAN TEK  ÜLKE
   <br/>
   <br/>
   Bütün az gelişmiş veya gelişmekte olan ülkelerde olduğu gibi Kolombiya'da da, gelir dağılımı eşitsizliği hâlâ en önemli problemlerden. Tahmin edilebileceği gibi ülkede İspanyol kökenli ailelerin durumu daha iyi. Ülkedeki evlerin planlamasından, sınıf farkları konusunda anlamlar çıkarmak da mümkün. İyi denebilecek evlerin tamamında, mutfağın arkasında hizmetçi odaları var. Bu küçük odalarda genelde, yerli ve fakir ailelerin 15-16 yaşlarında kızları kalıyor. Onların görevi zenginlerin hizmetini görmek.
   <br/>
   <br/>
   Bogota'da başka ülkelerde rastlamanın zor olduğu ilginç yöntemlerle para kazanıyor insanlar. Mesela bizde trafik ışıklarında cam silme ve mevsim şartlarına uygun ürün satmak ne kadar yaygınsa, orada da trafiğin durduğu noktalarda gençlerin araçların önüne geçerek gösteri yapmaları o kadar yaygın. Aerobik hareketler içeren bu gösterilerden gelen bahşişler onlar için bir kazanç kapısı. Diğer ilginç meslek ise cep telefonu ile konuşturma hizmeti. Kalabalığın fazla olduğu bölgelerde ellerinde cep telefonları ile bekleyen gençler, şarjı bitene veya cep telefonu olmayana telefon kulübesi hizmeti veriyor. Ucuz tarife kullandıkları için bu hizmet, ankesörlü telefondan daha ucuza geliyor.
   <br/>
   <br/>
   Kolombiya'daki bitkisel çeşitlilik, ülkedeki botanik kültürünü ön plana çıkarmış. Hemen her şehirde bulunan ve sayıları 29 olan Botanik bahçeleri, bitkisel çeşitliliği bir araya getiriyor ve bunların devamını sağlıyor. Ülkedeki en büyük botanik bahçesi Bogota'da 1955'te kurulmuş. Kolombiya'daki bitki türü sayısı 1800, orkide türü sayısı ise 3 bin 500'ü buluyor. Bu kadar zengin bir bitki örtüsüne sahip Kolombiya'nın tek sorunu, sadece iki mevsim yaşanması. Kış mevsimi olmadığı için bitkiler dinlenme şansı bulamıyor. Bu sebeple canlı kalabildikleri süre, normalden daha az. Çeşit çok fazla olmasına rağmen, meyveler dört mevsim yaşayan ülkeler kadar lezzetli değil.
   <br/>
   <br/>
   Kolombiya, Güney Amerika'da her iki okyanusa (Atlas ve Pasifik) sınırı olan tek ülke. Ülkenin Atlas Okyanusu kıyılarında bulunan, denize sıfır mesafedeki Santa Marta tepelerinin yüksekliği, 5 bin 700 metreyi buluyor. Bu özelliği ile Santa Marta, dünyada denize sıfır noktasındaki en yüksek dağ olma özelliği taşıyor. O bölgede halen yaşayan Togis ve Tairoma adlı toplulukların, kendilerini insanlığın ataları olarak gördüklerini de öğreniyoruz.
   <br/>
   <br/>
   YERLİLERİN CAN SİMİDİ KOKA!
   <br/>
   <br/>
   Kolombiya denince mutlaka görülmesi gereken yerlerden biri, yerlilerin ilginç tasarımlarını yansıtan Altın Müzesi. Dünyada başka örneği bulunmayan başkent Bogota'daki müzede, Kuzey ve Latin Amerika yerlilerinin kültürüne ait birçok unsura rastlamak mümkün. Yerliler için mistik bir sembol olan altına verilen şekiller insanı hayrete düşürecek güzellikte. Müzede Aksiyon'a rehberlik yapan mimar Ruth Teresa, altına ek olarak her kabilenin kendine ait bir kumaş ve seramik işleme tekniği olduğunu söylüyor. Altın işlemeciliğinde çok ileri giden yerli kabilelerin dinleri Şamanizm. Bayan Teresa, onların bu açıdan İslamiyet öncesi Türklere benzediğini söylüyor. Altın Müzesi'nin kurulma fikri, 1939'lu yıllarda ortaya çıkmış. O zamanlar yerlilerin elindeki parçaların yabancılar tarafından satın alınmaya başlanması, müze fikrini ortaya çıkarmış. Kolombiya Antropoloji Enstitüsü uzun yıllara dayanan bir çalışma ile bütün nadide parçaları bir araya getirmiş ve 1960'ta müze oluşturulmuş. 1965'te ise halkın ziyaretine açılmış.
   <br/>
   <br/>
   Yerlilerin, günümüzdeki kokain imalatının ham maddesi olan koka bitkisini taşımak için kullandıkları kap, müzenin ilk parçası ve sembolü olarak kabul ediliyor. Koka, yerliler arasında yaygın kullanılan bir ürün. Ruth Teresa, onların bu bitkinin uyuşturucu etkisinden meditasyon esnasında faydalandıklarını söylüyor. Uyarıcı etkisi olan bitkiyi yerlilerin daha çok çalışmaya dayanabilmek, soğuğa mukavemet etmek ve açlığa katlanmak için kullandıklarını da belirtiyor. Şimdi uyuşturucu tacirlerinin elinde kimyasal işlemlerden geçirilerek ticareti yapılan ve insanlığı zehirleyen koka, yerliler için hayati öneme sahip bir bitki aslında. Kokanın bu hikâyesi, akla hemen Türkiye'deki afyon bitkisini getiriyor. Anadolu insanının yağından faydalandığı bu faydalı bitki, kötü emellere alet olduğunda tehlikeli bir zehre dönüşebiliyor. Kısacası koka ile aynı kaderi paylaşıyor.
   <br/>
   <br/>
   Sonuç olarak Güney Amerika'nın bu ilginç ülkesini anlatan bu yazı, elbette Kolombiya'nın tamamıyla ilgili bir fotoğraf veremez. Buna rağmen, buradaki sınırlı bilgiler bile, ülkenin aslında ne kadar yanlış tanındığının bir göstergesi. Türkiye'nin bırakın uzak diyarları, yanı başındaki Avrupa'da bile doğru tanınmadığı gerçeği, bizi onların sıkıntısını en iyi anlayabilecek ülkelerden biri haline getiriyor ister istemez
   <br/>
   <br/>
   ROSARİO ÜNİVERSİTESİ'NDE TÜRKİYE MERKEZİ
   <br/>
   <br/>
   Kolombiya'nın en eski yüksek eğitim kurumu, başkent Bogota'da bulunan ve 350 yıllık bir geçmişe sahip Rosario Üniversitesi. Rosario'nun bünyesinde artık, Türkçe derslerinin verildiği ve Türkiye'nin araştırıldığı bir merkez yer alıyor. Kolombiya-Türkiye Eğitim Vakfı (Andino) ile üniversitenin işbirliğiyle faaliyete geçen merkezin direktörü Yunus Yaman, üniversite bünyesinde resmî bir bölüm olarak merkezin faaliyete geçtiğini belirtiyor. Merkezde halen seçmeli olarak Türkçe dersi alan 11 öğrenci bulunuyor. Türkçe derslerine ek olarak Türkiye'yi tanıtan, Türkiye, AB, Ortadoğu ilişkileri gibi konularda öğrencileri ve öğretim üyelerini bilgilendiren konferanslar düzenleniyor. Yunus Yaman, son yaşanan karikatür krizinde kendilerine birçok soru geldiğini ve bunları Türkiye'yi en doğru temsil edecek şekilde cevapladıklarını söylüyor. Türkiye'ye ait önemli sanat etkinliklerine de imza atan merkezde, geçtiğimiz günlerde Nuri Bilge Ceylan'ın ödüllü filmi Uzak'ın gösterimi de yapıldı. Kurumun ileriki günlerde iki ülke arasında öğrenci ve öğretim üyesi değişim programı hedefleri de var. Yaman, ülkenin diğer üniversitesi olan National ile de anlaşma yaptıklarını ve merkezin bir benzerini orada açacaklarını  belirtiyor. Kolombiya için tam bir eğitim kurumları cenneti demek yanlış olmaz. Ülkedeki üniversite sayısı 360, sadece Başkent Bogota'da 72 üniversite var. Bunların yüzde 70'i devlet üniversitesi, kalanlar özellerden oluşuyor. Orta öğretim kurumlarına bakıldığında ise sadece Bogota'da 2 bin 700 devlet lisesi ve 600 de özel kolej bulunuyor. Özel kolejler arasında İngiliz, Amerikan ve İspanyol kökenliler ağırlıkta.
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-11575-32-sonsuz-bahar-ulkesi-kolombiya.html), [web.archive.org (arşiv bağlantısı)](http://web.archive.org/web/20130728043519/http://www.aksiyon.com.tr:80/aksiyon/haber-11575-32-sonsuz-bahar-ulkesi-kolombiya.html)
