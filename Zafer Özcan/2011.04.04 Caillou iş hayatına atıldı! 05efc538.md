# Caillou iş hayatına atıldı!

*Zafer Özcan 2011.04.04*

<font class="agenda2NewsSpot">
 Çocukların Yumurcak TV’den tanıyıp sevdikleri çizgi karakter Caillou’nun gördüğü büyük ilgi, şirketleri harekete geçirdi. Caillou lisansı alarak üretim yapan firmalar satışlarını artırırken, yeni lisanslar için büyük rekabet yaşanıyor.
</font>
<font class="newsDetail">
 <p>
  <p class="MsoNormal">
   Ekranların en sevilen çizgi kahramanı Caillou, sadece çocukların değil, yetişkinlerin de yüzünü güldürüyor. Sempatik karakteri ürünlerinde kullanan farklı sektörlerden çok sayıda şirket, Caillou’dan bir hayli memnun. Hatta Caillou sayesinde, kötüye giden işlerini düzelten, cirolarını artıran şirketler bile var. Türkiye’nin ilk kez Samanyolu TV ekranlarından tanıdığı Caillou, lisanslı ürünleriyle iş hayatının önemli aktörlerinden biri hâline geliyor. Türkiye’deki lisans hakları Dünya Grup bünyesindeki Metropol Lisans AŞ’de bulunan Caillou ürünleri kırtasiyeden battaniyeye, oyuncaktan ayakkabıya, saatten bisiklete, çöp kovasından aksesuara, ev tekstilinden gıda ürünlerine varıncaya kadar hemen her sektörü kapsıyor.
  </p>
  <p class="MsoNormal">
   Ekonomiye yaptığı katkılara geçmeden önce Caillou’nun geçmişi hakkında biraz bilgi verelim. Bizim ekranlarımızda daha yeni boy gösterse de aslında bu sevimli kahraman tam 25 yaşında koca bir delikanlı. Caillou’nun memleketi Kanada; ancak yazarı, Christine L’Heureux adlı bir Fransız. Hayranlarıyla ilk kez 1987 yılında bir kitap karakteri olarak buluşuyor Caillou. Çizgi filmi ise 1997’den itibaren Kanada’nın Teletoon kanalında yayınlanmaya başlıyor. 2000 yılından itibaren de Amerika’daki çizgi film kanallarında gösterime giriyor. Avrupa’ya girişi ise 2007 yılı. İlk yayınlandığı ülkeler Portekiz ve İspanya. Aynı yıl Türkiye’den de Samanyolu TV, bu sevimli karakterin çizgi film yayın haklarını çocuk kanalı ‘Yumurcak’ için Kanadalı yapımcılardan satın alıyor. Neredeyse bütün dünyada bir fenomen hâline gelen bu sevimli çizgi kahramanın lisans haklarını ise Dünya Grup bünyesinde faaliyet gösteren Metropol Lisans alıyor. Caillou ürünleri hâlen Türkiye’de Yumurcak Dünyası markası altında satışa sunuluyor. Caillou DVD’leri şu ana kadar dünyada 10 milyon adet satarken, kitaplarının satışı ise 5 milyonu geçmiş durumda. Çizgi filmleri ise şu anda 30 ülkede gösteriliyor.
  </p>
  <p class="MsoNormal">
   ÇOCUKLARIMIZDAN BİRİ GİBİ!
  </p>
  <p class="MsoNormal">
   Caillou’nun en önemli özelliği, şiddet içermeyen ve çocuklar için eğitici ve öğretici unsurlara sahip bir çizgi karakter olması. Onu en fazla 3-6 yaş arası çocuklar seviyor. Zaten 3 yaş altı çocuklar için televizyon izlemek her ne olursa olsun son derece sakıncalı. Çocuk gelişiminde çizgi filmin ve çizgi karakterlerin önemi düşünüldüğünde, Caillou daha da önemli hâle geliyor. Türkiye gibi çocukların televizyon karşısında çok fazla vakit geçirdiği ülkelerde, şiddeti teşvik eden ve gayri insani ucube yaratıklardan oluşan çizgi karakterlere karşı Caillou, çocukları hem koruyan hem de eğiten, çok önemli bir alternatif olarak karşımıza çıkıyor. Karakterin temel özellikleri; günlük hayatın içinde, yaşıtları gibi düşünen, onlar gibi seven veya sevmeyen, onlar gibi korkan, onlar gibi ailesiyle tartışan, bazen anne babasını dinleyen ama bazen de onlara karşı çıkan, bazen yaramaz, bazen de çok akıllı olabilmesi. Okul öncesi bir çocuğun aile içindeki durumunu yansıtıyor ve çocuklar kadar ebeveynler tarafından da seviliyor.
  </p>
  <p class="MsoNormal">
   Caillou’nun sadece kendisi değil ailesi de sıradan gibi görünen ama aslında çocuklar için rol model olabilecek birçok özellik barındırıyor. Mesela, annesi iyi bir ev hanımı olduğu kadar, çocuğuyla bolca vakit geçiren ve evin içindeki süreçlere oğlunu dâhil eden bilinçli bir ebeveyn. Babası ise marangozluk ve tamirat işlerinde yetenekli biri. Baba figürü, oğluyla iyi vakit geçirmeye özen gösteriyor ve onunla hemen her gün farklı deneyimler yaşıyor. Büyükbaba ise piyano ve akordeon çalabilen, sanata kabiliyetli bir dede. Büyükanne ise iyi bir ressam. Caillou sanatın içinde büyüyen, kendisini farklı alanlarda eğitme fırsatı verilen bir çocuk. Bu yönüyle çocukların sanata ilgisini de canlı tutmayı başarıyor. Üstün yeteneklere sahip olmadan da bir çocuğun pek çok aktivitenin üstesinden gelebileceğini ispatlıyor.
  </p>
  <p class="MsoNormal">
   CAİLLOU LİSANS STANDARTLARINI DEĞİŞTİRDİ
  </p>
  <p class="MsoNormal">
   Metropol Pazarlama Lisans Müdürü Kadir Gök, Dünya Grup’un önce Tarçın ve arkadaşlarının lisanslarını satarak işe başladığını, Caillou’yu ise velilerin ilgisi ve çocukların talebiyle gündemlerine aldıklarını belirtiyor. Bir çizgi karakterin lisans haklarını alırken, onun çocukların zihinsel ve duygusal gelişimine katkı sağlayacak nitelikleri olmasına dikkat ettiklerini belirten Gök, Caillou’nun bu açıdan biçilmiş kaftan olduğu görüşünde. Aslında normal şartlarda bir çizgi karakter için lisans verildiğinde, ürün adedi 10’u geçmiyor. On farklı ürün yeterli oluyor. Caillou ise bu konudaki standartları bile değiştirme başarısı göstermiş. Şu ana kadar 30 firmaya, değişik ürün gruplarında lisans verdiklerini belirten Kadir Gök, 20 firmayla da farklı ürün lisansları için görüşmelerin sürdüğünü belirtiyor.
  </p>
  <p class="MsoNormal">
   Firmalar sıraya girse de Caillou’nun lisans haklarını almak kolay değil elbette. Metropol Pazarlama’nın Caillou için belirlediği standartlar var. Ürün kalitesi, yaygın dağıtım ağı ve elbette firmanınveya markanın ürüne inancı, lisans dağıtımında belirleyici etkenler. Bu standartların konulmasının firmaların satış başarısı açısından da önemli olduğuna işaret eden Gök, “Bunun sonuçlarını da alıyoruz. Lisans verdiğimiz firmalar, Caillou Lisansları ile ürettikleri aynı ürünlerin satış cirolarını, önceki döneme göre 4 – 5 kat artırmış durumda. Aynı ürünleri eskiden de satıyorlardı ancak Caillou devreye girince bir anda satışlar artmaya başladı.” diyor. Kadir Gök’ün tespitlerine göre Caillou’ya çocukların ve ailelerin ilgisi en az 5 yıl daha devam edecek. Şu anda henüz yayına girmemiş 200 yeni bölümün yakında ekranlarda olacağı bilgisini de veren Gök, bu sebeple lisanslara devam edileceğini belirtiyor. Bu arada Caillou’yla çektikleri 3D’li scoteer reklamının Kanadalı firma tarafından çok beğenildiğini de belirterek, yakında Caillou’nun 3D filmiyle sevenlerine güzel bir sürpriz yapabileceğini de sözlerine ekliyor.
  </p>
  <p class="MsoNormal">
   İşte böylesine ilginç bir çizgi karakter, ekranlardaki başarısını artık özel sektöre taşıyor. Filmleri izlenme rekorları kırarken, lisanslı ürünlerinin satışı şirketleri ihya ediyor. Caillou’nun battaniyelerini üretmek için 4 ay önce lisans hakkını satın alan Uşak merkezli Sesli Tekstil Genel Müdürü Mehmet Sesli, kısa sürede beklentilerinin çok üstünde satış rakamlarına ulaştıklarını belirtiyor. Caillou’nun lisanslı ürünlerinin diğer ürünlerin de satışlarını tetiklediğini belirten Sesli, “Piyasada umduğumuzdan çok daha fazla geri dönüş aldık. Bir yılda 25 bin adetlik bir satış beklentimiz vardı ama bu sayıya 4 ayda ulaştık.” diyor.
   <span>
   </span>
   Mehmet Sesli, Caillou’yu kendi çocukları izlerken keşfettiğini belirtiyor. Karakterin ailelerde çok sevilmesi ve şiddet içermemesi dikkatini çekmiş. Lisansını aldıktan sonra diğer ürünler için de üretime geçmek istediklerini ancak Caillou lisanslarının şirketler tarafından kapışıldığını belirten Sesli, tüketicinin ilgisinden dolayı üreticilerin de artık Caillou’yu çok sevdiklerini söylüyor.
  </p>
  <p class="MsoNormal">
   Zorlu Grubu bünyesinde faaliyet gösteren Taç Perde’nin Marka ve Lisans Müdürü Ömer Cengiz, 6 aydır Caillou perdeleri sattıklarını ve bunların bütün lisanslı ürünler içinde bir numaraya yerleştiğini söylüyor. Taç Perde’nin hâlen marka ve çizgi karakterlerden oluşan 30 adet lisansa sahip olduğunu belirterek, “Caillou en iyi giden karakterimiz. Daha 6 ay önce başlamış olmamıza rağmen hemen bir numaraya yerleşti.” diyor. Caillou karakterli perdelerin daha çok erkek çocuklara hitap ettiğini, kız çocukları için de, Caillou’nun kardeşi Rozi’nin resimleri bulunan perdeler ürettikleri bilgisini veren Cengiz, buna rağmen kızlara yönelik perdelerde Rozi ile birlikte Caillou’nun da resimlerinin bulunduğunu, çünkü talebin bu yönde olduğunu vurguluyor. Bazen bir üründe ilgi gören karakterin, diğer bir üründe aynı ilgiyi görmeyebildiğini belirten Cengiz, Caillou’nun ise benzerlerinden farklı olarak bütün ürünlerinin ciddi talep gördüğünü ifade ediyor.
  </p>
  <p class="MsoNormal">
   Sonuçta bu sevimli çizgi kahraman, çocukların şiddet içermeyen, sakin ve aklı başında çizgi karakterlere de hayranlık besleyebileceğini kanıtlıyor. Bu yönüyle de minikler kadar, televizyonlardaki yayın anlayışından çocukları adına endişe eden ebeveynleri de memnun ediyor. Bu memnuniyetin ortaya çıkardığı ticari değer ise şirketlerin cirolarını artırıyor, ekonomiye de hareketlilik kazandırıyor.
   <span>
   </span>
  </p>
  <p class="MsoNormal">
  </p>
  <p class="MsoNormal">
  </p>
  <p class="MsoNormal">
   Caillou neden çok seviliyor?
  </p>
  <p class="MsoNormal">
  </p>
  <p class="MsoNormal">
   Televizyon ekranlarında çocukların en sevdiği yapımlar, genellikle çok hareketli çizgi filmlerdir. Bu yüzden lisanslarıyla öne çıkanlar hep tuhaf ve gerçek üstü çizgi karakterler olur.
  </p>
  <p class="MsoNormal">
   Bunlara bir de kahramanlık sosu eklediğinizde, özellikle erkek çocuklar için vazgeçilmez karakterler hâline gelebilir. Eski dönemlerin He-Man ve Voltranları ile sinemaya da uyarlanan Süperman ve Örümcek Adam ve şimdinin BenTen’inde hep bu kahramanlıkla birleşen gerçek üstü çizgiyi gözlemlemek mümkün. Kız çocuklarının ilgisi ise ağırlıklı olarak masal prensesleri kıvamındaki Barby ve Cindirellalardır.
  </p>
  <p class="MsoNormal">
   Caillou’nun temel özelliği, çocukların çizgi film beğenilerine yönelik bütün algı ve tabuları yıkmış olması. İlk kez şiddet içermeyen, kahramanlık yapmayan, çok hareketli olmayan, hatta çok sıradan ve masal prensesi olmayan bir çizgi karakter, hem kız hem de erkek çocuklardan bu kadar büyük bir ilgi görüyor. Peki, neden? Caillou’nun bölümlerini, mesleği gereği izleyerek analiz eden, Fatih Üniversitesi Öğretim Üyesi Pedagog Adem Güneş, bu soruyu birkaç maddede cevaplıyor:
  </p>
  <p class="MsoNormal">
   <span>
   </span>
   Caillou’nun biyolojik ritmi çok sakin, tam da çocukların arzu ettiği ama anne babasının izin vermediği yavaşlıkta bir hâli var. Çocuklar, çok hızlı olana kendini kaptırıyor, burada ise uyum sağlıyor. Caillou çocukların ruhsal dengesini bozmuyor. Buradaki yöneliş iradi. Bu filmde çocuklar renk-ışık ve ses efektleri ile yakalanıp taciz edilmiyor. Filmi hazırlayanlar çocuklara tuzak kurmamış.
  </p>
  <p class="MsoNormal">
   <span>
   </span>
   Caillou, hastalık atlatmış bir çocuk olduğu için çocukların şefkat hissini uyandırıyor ve kendine bağlıyor. (Caillou kel bir çocuk. Çünkü hastalıktan dolayı saçı dökülmüş ) Çocuklar bunu iyi biliyor.
  </p>
  <p class="MsoNormal">
   <span>
   </span>
   Senaryosu çok başarılı, senaryo yazarı çocuk dünyasına çok yakın kelimeler ve cümleler kurmuş, metinlerde yetişkin enaniyeti yok.
  </p>
  <p class="MsoNormal">
   <span>
   </span>
   Caillou’nun yaşamı çok sıradan ve doğal, tıpkı çocukların kendi yaşamı gibi. Çocuk bu yüzden çok çabuk özdeşleşebiliyor onunla.
  </p>
  <p class="MsoNormal">
   <span>
   </span>
   Renk seçimi harika. En çok üç veya dört ana renk kullanılmış, pastel renkler ve ara tonlar yok. Bu ise gözü yormuyor ve algıyı artırıyor.
  </p>
  <p class="MsoNormal">
   <span>
   </span>
   Çocuklar senaryodaki aile kavramına özenti duyuyor.
  </p>
  <p class="MsoNormal">
   <span>
   </span>
   Çizgi filmlerin genelde bir pedagojik altyapısı yok. Caillou’da cümleler çok kısa, anlaşılabilir ve mantık sırası çok iyi planlanmış. Bu da gösteriyor ki, film bir pedagojik altyapı ile hazırlanmış.
  </p>
 </p>
</font>

Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=8A5946AD4C9402300D1C848D5C4C8621?newsId=29079), [web.archive.org (arşiv bağlantısı)](http://web.archive.org/web/20110408005530/http://www.aksiyon.com.tr:80/aksiyon/newsDetail_getNewsById.action;jsessionid=8A5946AD4C9402300D1C848D5C4C8621?newsId=29079)
