# Avrupa ‘öteki’ne Fransız

*Zafer Özcan 2005.06.06*

<div>
 <!--- Baslik, Spot, Resim kutusu ---------->
 <table>
  <tr>
   <td>
    <br/>
    <br/>
    <p>
     <font class="content">
      BERLİN - Berlin’de düzenlenen kültürler arası sempozyum, bir süredir Türkiye’de filizlenen diyalog çalışmalarının Avrupa’da da yankı bulduğunu gösterdi.  Katılımcılar, Avrupa’nın geleceği için ‘inanç ayrılığı - yaşam birliği’ felsefesinin kaçınılmaz olduğu noktasında birleşti.
     </font>
    </p>
   </td>
   <td>
    <!--- Resim Burada ---------->
    <img border="0" hspace="10" src="http://web.archive.org/web/20070823113256im_/http://www.aksiyon.com.tr/resim/548/30.jpg" vspace="10"/>
    <!--- Resim Burada ---------->
   </td>
  </tr>
 </table>
 <hr noshade="" size="1"/>
 <!--- Baslik, Spot, Resim kutusu ---------->
 <p>
  <font class="content">
   Bir zamanların kudretli Prusya İmparatorluğu’nun meclis binasından adımını atanların dikkatini ne görkemli mermer sütunlar ne de Alman Cumhuriyeti’nin bir özeti gibi duran fotoğraflar çekti. İçeri girenleri yanık bir ney sesi ile ona eşlik eden gitarın tınısı karşıladı. İkisi bir arada düşünülemeyecek enstrümanları çalanlar ise Berlin’deki İntizar İlahi Grubu’nun iki üyesi, Artvinli Işıltan Turan ile Bosnalı Enes Sabitoviç’ten başkası değildi. Batı ile doğunun sembol enstrümanlarıyla farklı sesleri aynı ortamda, mükemmel bir ahenkle buluşturmayı başaran ikili, yavaş yavaş salonu doldurmaya başlayanlara hâl diliyle “Sıra sizde.” mesajı veriyordu sanki.
   <br>
    <br>
     Halen Berlin Eyalet Meclis binası olarak işlev gören Abgeordnetenhaus’daki “Avrupa için bir şans olarak kültürlerin diyaloğu” başlıklı sempozyum, işte böyle bir havada başlıyor. Bir zamanlar belki de Alman yayılmacılığının planlarının yapıldığı bu tarihî binada, şimdi aynı ülkedeki çoğulculuğun ve birlikte yaşamanın felsefesinin konuşulması, tarihin garip bir cilvesiydi denebilir. 250 kişilik katılımcı grubunun büyük çoğunluğu Almandı. Bir süredir Türkiye’de devam eden ve yavaş yavaş filiz vermeye başlayan diyalog çalışmalarının, Avrupa’da da ilgiyle izlendiğinin bir göstergesiydi katılımcı grubun verdiği görüntü.
     <br/>
     <br/>
     Almanya’nın önemli işadamı örgütlerinden INFRA- NEU ile Onursal Başkanlığını Fethullah Gülen Hocaefendi’nin yaptığı Almanya Kültürlerarası Diyalog Merkezi (FID) ve INID Enstitüsü’nün birlikte organize ettiği toplantıda, inanç ayrılığı-yaşam birliği felsefesine uygun bir diyalog ortamının felsefi temelleri ve pratik sonuçları ele alındı iki gün boyunca. Berlin aslında böyle bir arayış için uygun bir şehir. Çok farklı hayat tarzlarını içinde barındıran, çoğulcu bir yapıya sahip. Türklerin en yoğun yaşadığı kentlerden biri aynı zamanda. Bu özellikleriyle hem çekici, hem de sorunlu bir kent. Toplantının açılışında konuşan Berlin Senatörü Dr. Erhart Körting, kentin bu özelliğine dikkat çekerek, “Hepimiz bir değiliz, özdeşleşmemiz de gerekmiyor. Hoşgörü birbiriyle iletişim kurmaktan korkmamak demektir. Önemli olan birbirimizi anlamak ve olduğu gibi kabul edebilmektir.” dedi. Erhart Körting, bir yandan özdeşleşmeye karşı çıkarken, diğer yandan da ortak hayatın paylaşıldığı bir ortamda, ortak temel ilkelerin belirlenmesini de öneriyordu.
     <br/>
     <br/>
     Alman Dışişleri Bakanlığı diyalog masasında görevli Gabriela Guellil’in konuşması ise Türkiye tecrübesinin izlerini taşıyordu. 7 yıl Ankara Büyükelçiliği’nde siyasi müsteşar olarak çalışan Guellil de, diyaloğun başlangıcı olarak iletişimi gösterdi. Diyalog sürecinde insanların birbirlerine sadece sevimli taraflarını göstermesinin gerçekçi olmadığına vurgu yaparak, “Arızalı hallerimizi de atlamayalım, aramızda sorunlar varsa onları da konuşmamız gerekiyor. Komşumuzu düşmanımız olarak görürsek barışçıl ve ortak bir hayat kuramayız.” dedi. Organizatör kuruluş INFRA-NEU Genel Müdürü Ursula Leyk ise iş dünyasının bir çatı kuruluşu olarak böyle bir organizasyona imza atmalarının gerekçesini, “Kültürel gelişmeleri ekonomik gelişmelerden bağımsız düşünemeyiz.” sözleriyle açıkladı. Ortak yaşamanın önemine inandıklarını belirterek, yapılması gerekenin müşterek hayatın önündeki problemleri örtbas etmek veya medyatik tartışmalarla istismar etmek değil, problemlere sağlıklı çözüm önerileri getirmek olduğunu vurguladı.
     <br/>
     <br/>
     İslam denince kadına dayak akla geliyor
     <br/>
     <br/>
     Diyalogda iletişimin ve birbirini tanımanın ne kadar önemli olduğunu, Kuzey Ren Westfalya Eyaleti Hıristiyan Demokrat Parti (CDU) Yönetim Kurulu Üyesi Bülent Aslan, bir araştırma sonucunu vererek ortaya koydu. Türklerin en yoğun yaşadığı bu eyalette bir araştırma kurumu insanlara, “İslam denince aklınıza ilk ne geliyor?” sorusunu yöneltir. Cevap verenlerin ilk sıraya koydukları konu, ‘kadına kötü muamele ve dayak’ olur. İlk beş şıkkın hepsi olumsuzdur, misafirperverlik gibi bir olumlu yön ise ancak 6. sırada yer alır.
     <br/>
     <br/>
     Bülent Aslan bu durumun, iki kültür ve din arasındaki bakış açısının eskiye nazaran daha olumsuz hale geldiğinin bir göstergesi olduğunu belirterek, “Almanlarla Türkler siyasette ve iş hayatında bir araya gelebiliyor, ama özel hayatta bu mümkün olmuyor. Ciddi bir değerler uçurumu var arada ve bizim asıl bunun üzerinde durmamız gerekiyor.” yorumunu yaptı. Aslan, Almanların İslam’ı daha iyi ve gerçekçi olarak tanıyabilmeleri için okullarda İslam’ın okutulması ve üniversitelerde imam yetiştirilmesini önerdi.
     <br/>
     <br/>
     Toplantı boyunca katılımcılar gerçekçi ve sonuç alıcı bir diyalog sürecinin önemine işaret etti. Somut sonuçların alınmadığı toplantıların kimseye faydasının olamayacağı vurgulandı. Ama, Prof. Dr. Şerif Ali Tekalan, konuşmasında, “somut sonuç vermeyen toplantı gereksizdir” anlayışına karşı çıkarak, “Somut sonuçlara ulaşmayı hepimiz isteriz ama bana göre sonuç almasak da bu toplantılar için ısrar etmeliyiz. Çünkü bunlar geleceğe yatırımdır. Sürekli üzerine vurgu yapmak kısa vadede netice vermese de uzun vadede diyalog konusunu insanların özümsemesine sebep olur.” dedi. Şerif Ali Tekalan’a göre, sağlıklı bir diyalog süreci için önce kafalardaki duvarların yıkılması gerekiyor. Önerdiği yol haritasını ise şöyle izah ediyor: “Diyalog için şu üç aşama elzemdir. Önyargılarla yüzleşmek, önyargılarla sistematik mücadele etmek, açık, samimi ve eleştirel bir iletişim süreci kurmak.”
     <br/>
     <br/>
     Prof. Dr. Niyazi Öktem, Türkiye’de ilk dinler ve kültürler arası diyalog çalışmalarını başlatan iki ismin önce Bediüzzaman Said Nursi ve devamında Fethullah Gülen olduğunu hatırlattı. Öktem, ‘bir sentez ve alaşım coğrafyası’ olarak nitelendirdiği Anadolu’da, bu isimlerle başlayan diyalog faaliyetlerinin halen uluslararası bir boyut kazanarak sürdüğünü ifade etti. Kültürler Arası Diyalog Platformu (KADİP) Genel Sekreteri Cemal Uşşak ise özünde İslami olmayan bazı yorumların batıya taşınmasının diyalog çabaları ve Avrupalı Türklerin entegrasyon sürecini engellediğini savundu.
     <br/>
     <br/>
     Diyalog ve onun bir sonucu olan entegrasyon noktasında Alman politikalarına yönelik ciddi eleştiriler ise içeriden geldi. Solingen Üniversitesi Öğretim Üyesi Prof. Dr. Jörg Becker, ülkesinin kültürler arası iletişimde çok geri kaldığını belirterek, “ABD’nin 1940’larda tartıştıklarını biz şimdi tartışıyoruz. Bir kültürün diğerine üstün olduğu noktasında elimizde hiçbir bilimsel veri yok.” dedi. Diyalog için en gerekli tavrın ‘empati’ olduğuna işaret ederek, bunun yapılabilmesinin kültürler arası diyaloğun başarını için ön şart olduğunu vurguladı.
     <br/>
     <br/>
     Müslümanların olumsuz yönü gösteriliyor
     <br/>
     <br/>
     Bu empatinin şimdilik de olsa kurulabilmesinin ne kadar zor olduğu bir sonraki konuşmacı olan Dr. Sabine Schiffer’in sözlerinde bütün açıklığı ile ortaya çıktı. Bir medya uzmanı olan Bayan Schiffer’in tespitlerine göre ülkesinde insanlar çoğunlukla medya üzerinden bilgilendiriliyor (Almanya gazete okuma oranı en yüksek ülkelerden biri) ve bu bilgilerde İslam ve Müslümanlarla ilgili hep olumsuz konular öne çıkarılıyor. Bir bombardıman şeklinde gelen bu bilgilerin sorgulanması bile mümkün olmuyor. İnsanlar İslam denince doğal olarak pozitif düşünmeye fırsat bulamıyor. “Kullanılan fotoğraflar ve haber başlıklarındaki çağrışımlarla algılarımız doğrudan yönlendiriliyor. Müslüman ülkelerden insanların kitleler halinde AB ülkelerine göçtüğü imajı oluşturuluyor ve İslamiyet hep hastalıklı bir unsur gibi sunuluyor.” sözleriyle durumun vahametini ortaya koydu. Şu tespitleri ise katılımcıları diyalog konusunda biraz endişelendirse de, gelinen noktayı özetler gibiydi: “Bu ülkede birçok kişi El Cezire’yi, El Kaide’nin bir uzantısı gibi algılıyor. Başarılı ve toplumla entegre olmuş bir Müslüman ise Batı toplumu içinde İslamın Truva atı gibi sunulabiliyor. Yani medya bir yandan entegre olamayanları eleştiriyor, diğer yandan entegre olanları da Truva atına benzetiyor. Camiye baskın yapılınca bunu birinci sayfadan veriyor, baskından bir şey çıkmayınca haber içeriden küçük giriliyor. Bu şartlar değişmeden tabii ki sağlıklı bir kültürler diyaloğu beklemek anlamsız.”
     <br/>
     <br/>
     Türklerle diyalog kurmak çok kolay
     <br/>
     <br/>
     Toplantıya İsviçre’den katılan, Prof. Dr. Şerif Ali Tekalan’ın hocası, dünyaca ünlü Kulak Burun Boğaz Cerrahı Prof. Dr. Pierre Montandon’un organizasyonla ilgili değerlendirmeleri ise aslında diyalog denen olayın, bu gibi önemli toplantılara bile gerek kalmadan, hayatın doğal akışı içinde ve basit adımlarla başlayabileceğini ortaya koyuyordu. Katıldığı birçok organizasyonda konuşmaların soyut kalmasından yakınarak, “Türklerle nerede karşılaşsam hemen gelip kendilerini tanıtıyorlar ve diyalog ortamı kendiliğinden oluşuyor. Bana göre Türklerin bu özelliği iyi bir diyalog modeli. Belki biraz olaya böyle bakmaya ihtiyacımız var.” dedi. Prof. Dr. Kenan Gürsoy’un sözleri ise az ama özdü: “Toleransın esası farklı olana farklı bakmamak ve onu ötekileştirmemektir. Çokluğu oluşturan her parça bütün içindeki yeri kadar değerlidir. Çoklukta birlik, birlikte de çokluk önemlidir.”
     <br/>
     <br/>
     Sonuç olarak Batı Avrupa’nın sembol şehirlerinden Berlin, kendi çoğulcu yapısına son derece uygun bir diyalog toplantısına ev sahipliği yaptı. Ekonomik ve siyasi bir birlik olan AB’nin, bütün unsurları ile toplumsal bir birlik de olup olamayacağını elbette zaman gösterecek. Ancak katılımcıların anlattıklarından ve yaşadıkları tecrübelerden bunun hiç de kolay olmayacağı ortaya çıktı. Buna rağmen Avrupa’da bir kültürler ve dinler diyaloğunun sağlanacağından hiç kimsenin umutsuz olmaması ve çalışmaların genişletilerek sürdürüleceği mesajları, akıllarda kalan önemli ayrıntılardandı.
     <br/>
    </br>
   </br>
  </font>
  <br/>
  <!-------- end of YAZI ---------->
 </p>
</div>


## Yorumlar

### Erkan Şıvgın, 08-Haziran-2005
> Avrupa’nın içi ısınacak: 
> Müslümanları kan döken, kadın haklarına kıymet vermeyen insanlar olarak nitelendirenler diyalog arttıkça bu önyargılardan vazgeçecektir. Beş on yıl sonra bu diyalog faaliyetleri sayesinde Avrupa'nın içini ısınacak.

Kaynak: [www.aksiyon.com.tr](http://www.aksiyon.com.tr:80/detay.php?id=21900&yorum_id=4832), [web.archive.org (arşiv bağlantısı)](http://web.archive.org/web/20070823113256/http://www.aksiyon.com.tr:80/detay.php?id=21900&yorum_id=4832)
