# Türkiye misafirlerin cenneti

*Zafer Özcan 2006.10.09*

<div>
 <p>
  <font>
   Sahur ve iftar sofraları misafirlerle şenleniyor. Türk insanının misafirperverliği, yabancı konuklarla uluslararası boyuta taşınıyor.
   <br/>
   <br/>
   Herkesin gözlerinde bir mahmurluk var. Bedenler uykuya direnmeye çalışıyor. İftar sofrasında toplanmak alışıldık bir durum ama sahur birlikteliği biraz daha emek ve fedakârlık istiyor. Buna rağmen gecenin bir vakti, bir eve misafir olup kahvaltı yapmanın, ramazana özel bir ayrıcalık olduğunun herkes farkında. Zaten bir süre devam eden mahmurluktan sonra sohbet koyulaşıyor. İşadamı Lütfü Ağagül’ün davetine icabet eden, Türkiye’nin ve dünyanın farklı coğrafyalarından gençlerin öyküleri atmosferi renklendiriyor. Herkesin birbiriyle paylaşacağı çok şey var. Ev sahibi de bunu düşünmüş olmalı ki, sahur davetini epey erkene almış. Yani imsak kesilene kadar, sohbet için vakit bol.
   <br>
    <br>
     Uyku mahmurluğundan sıyrılanlar, Türkiye’de elektrik elektronik mühendisliği okuyan Arnavut genci Roland Hoxha’nın anlattıklarına kulak kabartıyor önce. Mükemmel Türkçesi ile dikkati çeken Roland’ın yolu ülkesinde Türk kolejleriyle kesişmiş. Türkiye’yi ve Türkleri tanıması da ondan sonra olmuş. Sadece kendisi değil, iki kardeşi de bu okullardan mezun. Daha ilginci, annesi de halen Türk kolejlerinde Arnavut Dili ve Edebiyatı öğretmeni olarak görev yapıyor. Daha önce sadece kitaplardan tanıdığı Türkiye’yi beklediğinden daha iyi bulduğunu belirtiyor. Gördüğü ilgi sebebiyle ‘gurbet’ duygusu yaşamamış.
     <br>
      <br>
       Onu en çok etkileyen ise, yemeğe davet edildiği Türk ailelerin sıcaklığı. “Yüzlerce işçi çalıştıran işadamları bizi davet ettikleri gibi, bir de hizmet ediyorlar. Yemeğimizi çayımızı veriyorlar. Hayretler içinde izliyorum. Bu herhalde sadece Türkiye’de olur.” diyor. Yine yemek daveti için gittiği bir evde şahit olduğu ve çok etkilendiği bir ayrıntıyı da bizimle paylaşıyor: “Bir esnaf abinin eşi her gün kendi eliyle hazırladığı içli köfteyi satarak kazandığı parayı öğrencilere burs olarak dağıtıyordu. Eşi zaten burs veriyordu ama kendisi de bu işe katkı yapmak için bu yöntemi seçmişti. Bu olay beni Türkiye’de en çok etkileyen olaylardan biridir.”
       <br>
        <br>
         KOLEJLERE GİREMEYİNCE TÜRKİYE’YE GELDİM
         <br/>
         <br/>
         Sahur sofrasındaki bir diğer yabancı misafir ise Moğol öğrenci Orazbek Kabil. İzlenimlerini paylaşmadan önce ortamda zaman zaman kullanılan ‘yabancı öğrenci’ tabirine itiraz ediyor. Türkiye’nin artık kendisi için ikinci bir vatan olduğunu söylüyor. Orazbek de, aynen Roland gibi ülkesindeki Türk kolejlerinde okumayı çok istemiş. Ancak 50 kişilik kontenjana 6 bin kişi başvurunca bu hayalini gerçekleştirememiş. Türkiye’de Çevre Mühendisliği okumasına ise yine kolej sınavlarında tanıştığı öğretmenler aracılık etmiş. Birçok ‘yabancı’ gibi onu da bu ülkede en çok etkileyen misafirperverlik ve ikram kültürü olmuş. Hatta ilginç bir tabir de kullanıyor: “Türkiye bir mutfak ve misafir cenneti bana göre. Ben başka yerde bir zenginin öğrencileri eve çağırıp yemek verdiğini görmedim. Burada ise bir kültür olmuş adeta.” Türkmen öğrenci Kerim Hocageldiyev’in görüşleri de arkadaşlarınınkinden farklı değil. Arkadaşları gibi ramazanın bir günü bile boş kalmadıklarını ve misafir olmanın tadını çıkardıklarını söylüyor.
         <br/>
         <br/>
         Yurtdışından gelen misafirlere eşlik eden Maraşlı Kenan Durur, Balıkesirli Özer Güntekin ve Kastamonulu Selim İsabetli de gurbetçi aslında. Hepsinin aileleri farklı şehirlerde. Onlar, İstanbul’da gördükleri ilginin aile sıcaklığını aratmadığını söylüyor. Bir de ramazanı İstanbul’da yaşamanın farkı var elbette. Anadolu’ya göre ramazanın İstanbul’da çok daha özel ve farklı etkinliklerle karşılandığını ve bunun da manevi atmosferi çok etkilediğini belirtiyorlar.
         <br/>
         <br/>
         ATADAN DEDEDEN BÖYLE GÖRDÜK
         <br/>
         <br/>
         Ev sahibi Lütfü Ağagül, misafir ağırlamanın, yedirip içirme kültürünün kendisine büyüklerinden kalan en güzel miras olduğunu belirterek, “Atamızdan dedemizden böyle gördük. Biz de bunu sürdürüyoruz.” diyor. Erzurumlu olan Ağagül, küçüklüğünde, köyünde ‘köy odası’ diye tabir edilen bir mekânın sırf misafirler için ayrıldığını hatırlıyor. Misafirin bereketiyle geldiği anlayışının Anadolu’daki yaygınlığına da dikkati çekerek, “Misafir götürmez tam terinse getirirmiş. Bu aynı zamanda bir peygamber ahlâkıdır. O sebeple soframızdan misafiri eksik etmeyiz.” diyor.
         <br/>
         <br/>
         Sofralarından misafiri eksik etmeyen bir diğer aile ise Fatma-Necmettin Uçar çifti. Misafir ağırlama onların da en güçlü geleneklerinden. Hatta Fatma Hanım, şaka yollu da olsa ramazan girdiğinden beri eşiyle baş başa iftar yapamadıklarından yakınıyor. Ancak misafirlerin getirdiği bereket, insanlara ikram etmenin verdiği hazdan da son derece memnun. Tekstil işiyle uğraşan Necmettin Bey’in, kendisi gibi iş dünyasından ve çoğunlukla da sektörden arkadaşlarını ağırladığı iftar sofrasına konuk oluyoruz. Ahmet Kıymaz, Mustafa Eyüboğlu, Ercan Tapan, Bekir Şahinler, Hüseyin Çelik ve İsmail Erdem, Necmettin Bey’in sık sık bir araya geldiği aile dostları.
         <br/>
         <br/>
         HEM İKRAM HEM TANITIM YAPIYORUZ
         <br/>
         <br/>
         Aslında Necmettin Bey’in evi tam bir misafirhane gibi çalışıyor, daha doğrusu uluslararası bir misafirhane. Yurtdışından gelen konuklar hiç eksik olmuyor. Amerikalı rahipten Moldovalı öğrenciye ve Moğolistanlı bakana kadar birçok farklı dünyadan insan onun sofrasında yemek yemiş. Bu yönüyle Türk kültürünü dünyaya tanıtma gibi bir misyonu da var Uçar ailesinin. Diyalogun Meyveleri programları kapsamında Türkiye ziyareti yapan Amerikalılarla ilgili ilginç anılarını paylaşıyorlar.
         <br/>
         <br/>
         Bunlardan biri bir bayan tarih öğretmeni. Oğul Ali Uçar’ın hazırladığı ve İstanbul’u tanıtan fotoğraf CD’sinden hediye ettikleri öğretmen, bu çalışmayı Amerika’ya dönünce bütün öğrencilerine izlettirmiş. Tarih öğretmeni yaptığı Türkiye tanıtımı hakkında da mail yoluyla bilgi vermiş. Asıl ilginç olan ise yine evde misafir ettikleri Indianapolis’li rahip Kent Mallard. Geçtiğimiz yıl Başkan Bush’un Müslüman temsilciler için Beyaz Saray’da verdiği iftara katılan Rahip Mallard, orada bir de dua yaptırmış. Indianapolis’te olduğu kadar bütün Amerika’da saygın bir konumu olan rahibin, döndüğünden bu yana Türkiye’yi ve Türk insanını anlattığını naklediyor Necmettin Bey. Onun konumunda bir insanın Amerika’da Türkiye’den övgülerle söz etmesinin, ülkesinin tanıtımına bir nebze olsun katkıda bulunmak adına kendisine gurur verdiğini de ekliyor.
         <br/>
         <br/>
         Bir de Moldova’dan gelenleri unutmamak lâzım tabii. Öğrencilerden oluşan misafir grubunun ilk geldiklerinde kafalarındaki Türkiye imajının son derece olumsuz olduğunu; ancak geçirdikleri üç günün sonunda düşüncelerinin tamamen değiştiğini belirtiyor: “Gidip onlara 10 yıl Türkiye şöyle değil aslında böyle desek bu ülkeyi anlatamazdık ama gelip içimizde yaşadılar ve bütün bakış açıları değişti. Bizim misafirperverliğimiz ve aile bağlarımız hepsini mest etti.”
         <br/>
         <br/>
         İftar sofrasının misafirlerinden Hüseyin Çelik, Necmettin Bey ve eşinin heyecanlı ve sıcakkanlı yapılarının gelenleri çok etkilediği anekdotunu sıkıştırıyor konuşmaların arasına. Bu açıdan özellikle yabancı misafirlerin onlara çok gelmesini isabetli buluyor. Ahmet Kıymaz ise bir misafirin gördüğü ilgiyi hiçbir zaman unutmadığını, bunu kendi tecrübelerinden de iyi bildiğini söylüyor. Sık sık yurtdışı fuarlara katılan Ahmet Bey, bir defasında Güney Afrika’da Hintli bir Müslüman’ın evinde yediği yemeği yıllardır unutamadığını belirterek, “Ev sahibi kadar, misafir için de bu gibi ortamlar çok özeldir. O açıdan özellikle yabancıların gelip bizi aile ortamında görmesi en güzel ve en doğru tanıtım yöntemi.” diyor. Özellikle yurtdışından gelen misafirleri ağırlarken, bir gece yemek vermekle de yetinmiyor Uçar ailesi. Yerine göre 2-3 üç gün onlarla beraber olarak, Türk kültürünü ve Türkiye’yi yakından tanıtıyor. Yoğun iş programına rağmen bu gibi organizasyonlara her zaman ayıracak bir vaktinin olduğunu da ekliyor.
         <br/>
         <br/>
         Binlerce yıl öteden süzülüp gelen ve bize özgü en belirleyici gelenek olan misafir ağırlama ve ikram kültürü böylelikle modern anlamda bir tür lobi faaliyetine de dönüşebiliyor. Ancak içinde bütün insani değerleri de barındıran, inancımızdan izler taşıyan, daha yerli bir lobi faaliyetine…
         <br/>
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </p>
 <!---------
						<p align="justify" style="margin-top: 8px; margin-bottom: 8px">
						<font face="Verdana" color="#000000" style="font-size: 8pt">
						(Bu yazı 133 kez okunmuştur)</font>
						</p>
---------->
</div>


Kaynak: [www.aksiyon.com.tr](http://www.aksiyon.com.tr/yazdir.php?id=25547), [web.archive.org (arşiv bağlantısı)](http://web.archive.org/web/20061010212424/http://www.aksiyon.com.tr/yazdir.php?id=25547)
