# Bu bağa erkek sinek giremez

*Zafer Özcan Bilinmeyen-tarih*

<div>
 <p>
  <font>
   İş adamı Nazım Şafak, uyguladığı yeni bir yöntemle bağlarda tarım ilacı kullanmadan yüksek kaliteli üzüm elde ediyor. Bu tekniğin uygulandığı üzüm bağlarında, zararlı salkım güvesinin, dişi güve ile birleşerek üremesi engelleniyor.
   <br/>
   <br/>
   Prof. Dr. Nazif Akçalı, yolu Ege Üniversitesi’nden geçenler için tanıdık bir isim. Siyaset bilimi ve uluslararası hukuk alanında binlerce öğrenci yetiştiren bir hoca kendisi. Nazif Akçalı, emeklilik günlerini Manisa’ya bağlı Gülbahçe Köyü’nde çiftçilik yaparak değerlendiriyor. Tarlasında tarımsal ilaç kullanılmadan yetişen üzümler, Kanada’dan Yeni Zellanda’ya kadar birçok ülkeye ihraç ediliyor. Nazif Hoca, üzüm yetiştirmenin en az öğrenci yetiştirmek kadar keyifli olduğunu söylüyor. Ege Üniversitesi Ziraat Fakültesi’nde öğretim üyesi olan kızından yardım alıp almadığını sorduğumuzda, “Onlar gelip benden ders alsın. Faydalanıyorlar da zaten. Bugün maalesef üniversitelerimizde uygulamalı bilgi eksikliği var.” cevabını veriyor.
   <br>
    <br>
     Nazif Akçalı’nın uyguladığı “ilaçsız tarım” yöntemi, aslında Manisalı iş adamı Nazım Şafak’ın “biyolojik” tarım projesinin bir parçası. Ziraat mühendisi olan iş adamı, hiçbir tarım ilacı kullanmadan üzüm yetiştirilebileceğini ve bu ürünlerin dış piyasada büyük ilgi göreceğini ispatlamış.
     <br>
      <br>
       Zararlı sineklerin kafasını karıştırıyor!
       <br>
        <br>
         Yaptığı çalışmayı “sözleşmeli tarım” olarak tanımlıyor. Buna göre sanayici, üreticilerle sözleşme imzalıyor ve onları, görevlendirdiği ziraat mühendisleri gözetiminde çalıştırarak ürünlerin tamamen kendi denetiminde elde edilmesini sağlıyor. Sözleşmeli tarımda yapılan bütün işlemler kayda geçiriliyor. Hatta, bu kayıtları uluslararası firmalar denetliyor. Nazım Şafak’la çalışan toplam 200 üretici aile var. Bunlardan biri de Nazif Hoca.
         <br/>
         <br/>
         Nazım Şafak’ın uyguladığı yöntem aslında son derece basit. Çiftleşmeyi Engelleme (Mating Disruption) yönteminde, Pheromon adı verilen bir tür koku çubuğu üzüm bağının farklı noktalarına yerleştiriliyor. Toplam 160 gün bu çubuklar her gün bir miligram koku yayıyor. Bu koku, çiftleştikten sonra üzüm bağlarını talan eden zararlı sineklerin çiftleşmesini engelliyor. Şafak, “Dişilere gelen erkeklerin bu kokularla kafasını karıştırıyoruz ve dişilerle erkeklerin buluşmalarını engelliyoruz.” diyor.
         <br/>
         <br/>
         İki yıldır bu yöntemi kullanarak üretim yapan Nazif Akçalı sonuçtan çok memnun. Eskiden bir sezonda en az 15 kez tarım ilacı kullandığını, şimdi bir gram bile kullanmadan ürünü topladığını söylüyor. Uygulamanın maliyeti de ilaç kullanımına göre daha düşük. Nazım Şafak bu yöntemle yılda iki bin ton kuru üzüm elde ediyor. Yıllık ihracatı ise iki milyon dolar. Bu rakamın her yıl yüzde 30 arttığını söyleyen Şafak, bu kadar ilgi görmesini, üzüm bağına tar	ımsal ilaç sokmamakla açıklıyor. Zirai ilaç kullandığı dönemde dış pazar bulamazken şimdi taleplere yetişemiyor.
         <br/>
         <br/>
         Nazım Şafak’a göre, Manisa’da bu yöntemle üzüm üretimi yapılabilir. Böylece, Türk üzümü dış piyasalarda itibar kazanabilir ve bu sektörde talep patlaması yaşanabilir. Bunun için planlı ve örgütlü bir çalışma ve sektör kuruluşlarının desteği gerekiyor. Ancak, bütün çabalarına rağmen gerek Tarım İl Müdürlüğü yetkililerinin, gerekse TARİŞ’in konuya ilgi göstermediğinden yakınıyor. Hatta kullandığı yöntemi anlatmak için üzüm bağlarına davet ettiği yetkililerden iki yıldır hiçbir cevap alamadığını söylüyor. Türkiye’de kullanılan tarım ilaçlarının birçok gelişmiş ülkede yasaklandığını hatırlatan Şafak, “Türkiye maalesef uluslararası ilaç firmalarının stoklarını tükettiği bir ülke konumunda. Benden de en fazla onlar rahatsız oluyor.” diyor.
         <br/>
         <br/>
         Gelişmiş ülkeler yöntemleri saklıyor
         <br/>
         <br/>
         Peki, bu kadar etkili ve sağlıklı bir yöntem neden yaygın biçimde kullanılmıyor? Nazım Şafak’a göre, gelişmiş ülkelerde keşfedilen bu tip yeni yöntemlerin gelişmekte olan ülkelerde bilinmesi engelleniyor. Kendisi de zaten bu yöntemi, bilimsel yayınların satır aralarından ve internet sitelerinden arama yaparak keşfetmiş.
         <br/>
         <br/>
         Tarım ilaçlarının bağlarda kullanımı sırasında atılan fazla miktarda suyun üzümde maya ve küflerin gelişmesine çok uygun bir ortam hazırladığını söyleyen iş adamı Şafak, “Türk üzümlerinin üzerinde tarımsal ilaç kalıntısı ortaya çıkıyor. Avrupalı da bunu almıyor.” diyor. “Böyle gerekçeler verirseniz onlar da tarife dışı engeller çıkararak sizin ihracatınızı baltalamak isteyeceklerdir.” diyen Şafak, geçen yıl üzüm fiyatı 900 bin lira iken kendisinin 1 milyon 200 binden kendi üreticisine fiyat verdiğini söylüyor.
         <br/>
         <br/>
         Manisa ve ilçeleri Türkiye’deki çekirdeksiz kuru üzümün üretim merkezi konumunda. Türkiye’deki toplam üretimin yüzde 90’ı Manisa’da gerçekleştiriliyor. Kalan bölüm ise Menemen ve Buldan’da üretiliyor. Mevsimine göre yılda 200-250 bin ton çekirdeksiz kuru üzüm elde ediliyor. Bunun da tamamına yakını ihraç ediliyor. Türkiye’de kuru üzüm tüketme alışkanlığı olmadığından iç piyasaya yılda sadece 10 bin ton üzüm veriliyor. Manisa Ticaret Borsası Meclis Başkanı Ahmet Erken, Türk halkının, çok faydalı bir besin olmasına rağmen kuru üzüm yeme gibi bir alışkanlığı olmadığını belirtiyor. Manisa’da toplam 10 üzüm fabrikası bulunuyor. İl genelinde çalışanların yüzde 62’si tarım kesiminde istihdam ediliyor. Oranın bu kadar yüksek olmasında üzümdeki tekel konumunun büyük etkisi var.
         <br/>
         <br/>
         ÇİFTLEŞMEYİ ENGELLEME TEKNİĞİ NEDİR?
         <br/>
         <br/>
         Dişiler tarafından doğal olarak salgılanan eşeysel feromonun, yapay olarak sentezlenip çeşitli yöntemler ve yayıcı araçlar kullanılarak hedef alana yayılması, oluşturulan yapay yoğun koku nedeniyle erkek bireylerin çiftleşmek üzere dişilere ulaşmasının engellenmesidir. Yöntemin spesifik oluşu ve doğal dengeyi koruyucu olması nedeniyle ülkemizde ekolojik tarım üreticileri tarafından kullanılması birinci derecede alternatif bir yöntem olarak değerlendiriliyor. Salkım güvesi adı verilen zararlıyı engellemek için eşeysel çekici tuzaklar kurulan bu yöntemde, Pherecon ve Pheremon olmak üzere iki tip tuzak bulunuyor. 1 Ocak’tan itibaren günlük maksimum sıcaklık toplamı 1000 C°’a yaklaştığında (mart sonu-nisan başı) deneme bağlarına feromon tuzakları asılıyor. İlk ergin yakalanışıyla birlikte, yayıcılar bağın içerisinde her sıra üzerinde 8 m (1 yayıcı/24 m2), kenarlarında 2 m ara ile asılır. Böylece hektar başına en az 616, en çok 750 adet yayıcı kullanılıyor. Koku yayıcıların etki süresi 150-160 gün olarak belirlenmiş. Bu açıdan sezon boyunca bir kez kullanmak yeterli oluyor. Bu yöntemin uygulandığı üzüm bağının hemen yakınında tarımsal ilaç kullanılan bir başka üzüm bağı var ise bir tampon bölge oluşturmak da mümkün.
         <br/>
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </p>
 <p>
  <font>
   (Bu yazı 471 kez okunmuştur)
  </font>
 </p>
</div>


Kaynak: [www.aksiyon.com.tr](http://www.aksiyon.com.tr:80/yazdir.php?id=19541), [web.archive.org (arşiv bağlantısı)](http://web.archive.org/web/20050221220517/http://www.aksiyon.com.tr:80/yazdir.php?id=19541)
