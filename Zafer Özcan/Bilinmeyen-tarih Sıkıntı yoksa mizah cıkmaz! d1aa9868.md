# Sıkıntı yoksa mizah cıkmaz!

*Zafer Özcan Bilinmeyen-tarih*

<div>
 <p>
  <font>
   Ata Demirer’e göre sıkıntının olmadığı yerde mizah da olmaz. Bu sebeple bütün ünlü komedyenler, feleğin çemberinden geçmiş insanlardır. Şener Şen’in Eşkıya’sı, dramı en iyi komedyenlerin oynayabileceğine en güzel örneği oluşturuyor.
   <br/>
   <br/>
   <br>
    Düşündüğümüzden çok daha ciddi bir tavırla karşılıyor bizi. Ekranda izlediğimiz portre ile çelişik denebilecek bir tonda konuşmaya başlıyoruz. Çelişik, çünkü bırakın espri patlatmayı, hâl diliyle bile insanları güldürmeyi başaran sanatçı son derece nötr denebilecek bir tarzda sorularımızı cevaplandırıyor. Gülmeye değil iş yapmaya gidiyoruz elbette; ama insan ister istemez biraz daha eğlenceli bir söyleşi beklentisine giriyor, muhatap Ata Demirer olunca! Korsan TV ile televizyon dünyasında etkili bir çıkış yapan ve son günlerin popüler dizisi Avrupa Yakası ile adından çok söz ettiren komedyenlerden biri olmayı başaran Demirer’le dizi setindeki baba evinde, yaptığı işi konuşuyoruz. Ciddi diyaloğumuz bütün söyleşi boyunca devam etmiyor tabii ki... Sohbet ilerledikçe esprileri ardı ardına patlatmaya başlıyor.
    <br>
     <br>
      -Avrupa Yakası son dönemin en popüler dizilerinden... Nişantaşı’nda bir grup “elitist” denebilecek insanların hikâyesi anlatılıyor. Bir de onların yanında geleneksel olanı temsil edenler var. Bu dizinin tutması, gelenek ile modernitenin çatışmasındaki cazibedir denebilir mi?
      <br>
       <br>
        Bir denge unsuru var orada. Batı tarafını dergi ve ofis çalışanları veriyor. Alaturka karakter olarak Şesu var. Baba ve Volkan karakteri ile muhallebici ve ev sahneleri alaturka olanı temsil ediyor. Bu denge, olayı tek taraflı bir iş olmaktan çıkarıyor. İki kolunu da kullanan bir boksör gibi. Gelenek ile modernite bir arada olunca tadından yenmez hale gelebiliyor.
        <br>
         <br/>
         -Sizin Korsan TV çalışmanız halen akıllarda. Orada kişisel becerileriniz vardı, stand up’larda tek başınıza insanları güldürüyorsunuz. Avrupa Yakası ise tamamen bir ekip işi. Hangisi daha kolay?
         <br/>
         <br/>
         Bireysel çalışmak daha kolay, benim tipimde bir adam için. Denetleyeceğim veya uyum sağlamaya çalışacağım kimse yok çünkü yanımda. Kendimi tanıdığım için kendimden gerekli malzemeyi çıkartıyorum. Grup çalışmasında ise daha az yoruluyorum. Espri yetiştirmek gibi bir kaygım olmuyor, sadece oyunculuk yapıyorum. İyi de bir ekip olunca ortamı özlemeye bile başlıyorsun. Bir tür aile içi iletişime dönüşüyor iş. Daha önce “Neredesin Firuze” filminde oynamıştım. Orada oynamasam belki buradaki insanlara zorluk çıkarabilirdim; çünkü dağılmaya çok müsait bir tipim var. Mizahi açıdan kendimi çok denetleyemiyorum. Senaryonun sonuna laflar falan ekliyorum.
         <br/>
         <br/>
         -Senaryodan taşıyorsunuz o zaman…
         <br/>
         <br/>
         Evet, taşıyorum. Sitcomda bu çok rahatsız edici değil.
         <br/>
         <br/>
         -Hatırladığım kadarıyla bir röportajınızda “Annem Hümeyra Hanım’ı kıskanıyor.” demiştiniz…
         <br/>
         <br/>
         Yok, espriydi onlar. Espri yaptım ama mesela Hümeyra Hanım’la bir bağ oluştu aramızda. Bu doğru. İkinci evladı gibi oldum. Oğlunu da tanıyorum, iyi arkadaşım. Böyle hep birlikte takılıyoruz işte.
         <br/>
         <br/>
         -Sizin çok iz bırakan bir tiplemeniz var, Bülent Ersoy tiplemesi…
         <br/>
         <br/>
         Aslında iz bırakan veteriner hekim Niyazi Gül tiplemesidir.
         <br/>
         <br/>
         -Elbette ama Firuze’de de Bülent Ersoy vardı…
         <br/>
         <br/>
         Benim elimden gelen bir şey değil o. Firuze’de, önce Bülent Ersoy’a teklif götürdüler, o oynamayınca ihale bana kaldı. Ezel Akay’la konuştuğumda bir karakter istedi, ben de doğulu olmayan bir varoş arabeskçisi karakteri yazdım. Bülent Ersoy olayı sonradan üzerime kaldı. Orada onu yapmak istemezdim. Veteriner Niyazi Gül gibi, daha özgün ve kendi ürettiğim karakterler var. Bir sinema filminde daha değişik işler yapmak isterdim ama bazen böyle zorunluluklar oluyor.
         <br/>
         <br/>
         -Bülent Ersoy ile bir diyaloğunuz oldu mu tiplemeler sürerken?
         <br/>
         <br/>
         Beni bir kere yıllar önce tebrik etmek için aramıştı. Benim karakterlerim rahatsız etmez; çünkü ben tip haline getirebilecek kadar onların iç dünyalarını keşfedebildiğim için çok ezdirmem tiplemeyi. Fatih Terim tiplemesinde de o vardı. Fakat, ben daha çok Trakyalılar, Egeliler gibi özel karakterlerde verimli bir adamım.
         <br/>
         <br/>
         -Volkan karakteri neye tekabül ediyor?
         <br/>
         <br/>
         O Gülse’nin yazdığı bir karakter. Alaturka, ablasının tam zıddı bir kişiliğe sahip. İkili kardeşlerde çok olan bir durumdur. Volkan’ı ben senaryodan farklı olarak biraz daha sertleştirip biraz daha alaturka yaptım ve daha güzel oldu.
         <br/>
         <br/>
         -Bir komedyen için, ünlü bir tipin arkasına geçmek bir dezavantaj mıdır?
         <br/>
         <br/>
         Değildir ama sadece şu dezavantaj vardır. Mizahtan fazla anlamayan kişilerle karşılaştığınızda bu sorun olabilir. Yoksa bir komedyeni komedyen yapan karakter tiplemesidir. Yılmaz Erdoğan’ın Mükremin’i mesela, Uğur Yücel’in Ali Nazik’i. Mizah tiplemeyle başlar, hiçbir komedyen kendisi olarak ürün ortaya koymaz. Stand up’ı kastetmiyorum ama oyunculuk gerektiren konseptler böyledir. Siz hiçbir zaman Ata Demirer olarak oynamazsınız, bir karakter örersiniz ve onu oynarsınız.
         <br/>
         <br/>
         -Ali Nazik, Mükremin ve Niyazi Gül gibi tiplemeler komedyenin ürettiği özgün karakterler. Bir de ünlü insanların taklitleri var. Bunlar farklı değil mi?
         <br/>
         <br/>
         Çok ünlü birisinin taklidini yapmakla; hiç bilinmeyen bir ismi canlandırmak arasında ben hiçbir fark göremiyorum.
         <br/>
         <br/>
         -Ama ünlü olan kişi zaten seviliyor, onu sevdirmek için ekstra bir çaba gerekmiyor…
         <br/>
         <br/>
         Bence fark yok, en azından oyuncu açısından bir fark yok. Neredesin Firuze filmindeki Hamit Bayram’ı tanımıyoruz, onu ben uydurdum. Bu tabii ki seyirci açısından daha değerli. Başbakan taklidi seyirlik olarak güzel; ama komedyen olarak bilinmeyen bir tipi canlandırmak daha keyiflidir. Çünkü oynayana da sürpriz gelir.
         <br/>
         <br/>
         -Hep merak ettiğim bir konu var. Sizin gibi sürekli komik rollerde karşımıza çıkan insanlar, sanki hiç ciddi olmazlar ve her an bir espri patlatırlarmış gibi geliyor insana. Mesela Cem Yılmaz, söyleşilerinde, espri patlatmaktan konuşamıyor. Sizin yaşamınız hep espri patlatmak üzerine mi kurulu?
         <br/>
         <br/>
         Şu an esprili gözüküyor muyum?
         <br/>
         <br/>
         -Hayır gözükmüyorsunuz.
         <br/>
         <br/>
         İşte bu da bir espriydi (gülüyor). Sizce böyle bir şey olabilir mi? Bir komedyen 24 saat boyunca komik midir? Mümkün değil.
         <br/>
         <br/>
         -O da bir efor gerektirir öyle mi?
         <br/>
         <br/>
         Tabii ki... Komedyenler içlerinden geldiği gibi konuşur, espri yapar. Bu onların renkli kişiliğidir ama sinirli ve gergin de olabilirler. Komedyenlik, çekim başlayınca yapılan bir şeydir. Onun dışında komedyen gibi davranmanın manası yok. Ama kendi adıma konuşayım, ben neşelendiğim zaman sahnedekinden de, televizyondakinden de daha komik hale gelirim. Bu piyango kime vurur bilemem!
         <br/>
         <br/>
         Hoşuma giden bir şey varsa insanları öldürürüm gülmekten ama bu ekstra bir efor gerektirmez, bu tamamen doğaçlamadır. Belli olmaz, röportajın ilerleyen dakikalarında çok saçma ve komik bir duruma getirebiliriz işi; ama şu anda komik olma kaygım yok! Bu kaygı olursa kötü zaten. Sorunun cevabı da bu aslında. En iyi drama oynayanlar komedyenlerdir. Şener Şen’in Muhsin Bey ve Eşkıya’daki rolleri mesela. Komedyen, komiği çok iyi bildiği için öbür tarafı da öğrenir doğal olarak. İyi komedyenler çok iyi drama oynar.
         <br/>
         <br/>
         -Bir söz var, “yavaş atın çiftesi sert olur” diye. Komik insanların kızgın anından da korkmak mı lazım?
         <br/>
         <br/>
         Tabii beygir muamelesi yapmamak lazım her şeyden önce, sizi de bu ahıra çağırdık röportaj için kusura bakmayın der gibi (gülüşmeler). Yavaş at değil de, bunu bir sanat olarak algılarsak daha doğru bir teşbih yapmış oluruz. Komedinin zıddı dram olduğu için komediyi iyi yapan dramı da iyi yapar diye düşünüyorum.
         <br/>
         <br/>
         -İnsanları güldürme becerisinden dolayı para kazanan bir insansınız. Kameranın olmadığı özel ortamlarda bir sürü espri patlattınız ve insanlar çok güldü. Bu kadar espri yaptık boşa gitti diye bir duygu aklınızdan geçer mi?
         <br/>
         <br/>
         Yok, o çok çirkin bir duygu olur. Ben işimi yaparken de bunu çok hissetmem. Bir süre sonra bu iş ticari hale geliyor doğru, bu bir meslek çünkü. Her zaman güldürmek istemiyorsunuz; ama iş ise çıkıp güldürüyorsun. O zaman da komik olmuyorsun, sadece komiği oynuyorsun. Komiği oynayınca yalan söyleyebiliyorsun, mış gibi yapabiliyorsun. Bu tamamen Allah’ın verdiği yeteneği doğru kullanma becerisidir. Mutlu insan kendini tanıyan ve bu yeteneği kullanacak anahtarı bulan kimsedir. Ben bu mesleği yapmadan önce çok travmatik bir tiptim, sürekli sıkılıyordum. Potansiyelim beni rahatsız ediyordu…
         <br/>
         <br/>
         -Potansiyel dediğiniz nedir?
         <br/>
         <br/>
         Komik adam potansiyeli. Bunu hissediyorsun ama sadece arkadaşlarına göstermek yetmiyor. Bir gün bir barda 10 dakika sahne aldım. İnsanlar yerlere yattı ve sahneye çıkış o çıkış. 1994’te oluyor bu. Sahne tozunu yutunca bir daha inmedim. Benim beklediğim fırsat oydu. Bunun başlangıçta para kazanmakla falan ilgisi yok. Para benim için başlangıçta bir hesap konusu değildi ama bir seviyeye gelince artık para konuşmaya mecburen başlıyorsun; çünkü senin üzerinden para kazanmak isteyen insanlar ortaya çıkıyor.
         <br/>
         <br/>
         -Çok kötü bir gününüzdesiniz ama insanları güldürmeniz gerekiyor. Buradaki profesyonellik sınırı nedir?
         <br/>
         <br/>
         Mesela, bugün burada olmak istemediğim bir gün, kendimi depresif hissediyorum. Ama gelip çekimi yaptık ve siz seyrederken benim depresif halimi hiçbir zaman hissetmeyeceksiniz. Bu halimi seyirci göremeyecek. Ne olursa olsun motor dendiğinde başka bir adam devreye giriyor ve buna da profesyonellik deniyor. Ben ilk sahneye çıkmadan önce konservatuar öğrencisiydim, müzisyendim. Olay başlayınca zaten hemen okulu bıraktım. Keskin dönüşlerim var hayatta, üniversite bırakılır mı ama bıraktım.
         <br/>
         <br/>
         -Keskin dönüşleri hemen yapabiliyorsunuz?
         <br/>
         <br/>
         Yapmazsan gitmez zaten, risk alacaksın. Mesela yakında benim bir tane albümüm çıkıyor ve ciddi bir risk aslında.
         <br/>
         <br/>
         -İyi de bir sesiniz var sizin…
         <br/>
         <br/>
         Evet ama çok riskli bir iş yaptım. Riskli çünkü genele hitap edecek bir şey yapmadım. Benden beklenecek şarkıları söylemedim, mizah yeteneğimi kullandım. Arabesk formata komik sözler yaptım. Orada bir iddia ortaya koydum. Ben böyle bir şey yapıyorum ve popüler müzikte yeni bir denemedir. Bunu birlikte yaşayalım istedim. Kurbağa diye bir şarkı yaptım. Minik kurbağa şarkısını arabesk haline getirdim. Baktım internete düşmüş, herkes birbirine atıyormuş. Sonra dediler ki bu internette patladı, bunlardan yapalım. Ben de yaptım. Kendimi eğlendirmek için yaptım. Çocuk şarkılarını arabesk formatında okuyordum, eğlenceli oluyor. Sonra da kaset geldi. Bu albümde şunu demek istiyorum. Arabesk, samimiyetsiz ve komik bir şeydir. Son yıllardaki arabeski kastediyorum özellikle. Lüks yaşam süren arabeskçi milleti ağlatıyor. Trajikomik bir durum. Acı çekmek için kaset konulur mu? Morali bozuk adam arabesk dinliyor.
         <br/>
         <br/>
         -Komedyenler genelde olumsuzluklardan çok malzeme çıkarıyor. Espri genellikle çatışmalardan beslenir diyebilir miyiz?
         <br/>
         <br/>
         Tabii ki, yolunda giden bir şeyin esprisi yapılmaz.
         <br/>
         <br/>
         -Çatışma neden cazip geliyor?
         <br/>
         <br/>
         Her zaman komedyen için çatışmalar, çelişkiler caziptir. Mesela bakın İkinci Dünya Savaşı’nda tiyatrolar, tarihinin en parlak dönemini yaşadı. Dünyada bütün kabareler coştu; çünkü acı o kadar yüksek ki acıyı hafifletmek için insanlar sanata sarılmış. Her şeyin yolunda gittiği bir toplumda üretim olmaz, sadece teknolojik üretim olur. Sıkıntının olduğu yerden mizah çıkar. Bütün komedyenlerin yaşamına bakın, acılarını anlatıyorlar, onları temizliyorlar ve oralardan acı hikayeleri çıkıyor. Benim çocukluğumda çektiğim sıkıntılar var, kilolarımla ilgili çok sıkıntı çektim. Çocukken şişman olmak kabus gibi bir şeydi. Şimdi bunu sahnede anlatıyorum, millet yerlere yatıyor gülmekten, ben de rahatlıyorum. Annem babam ayrıydı ve evde sürekli tartışma vardı. Erkeği kadını çok iyi tanıdım onlar ayrı olduğu için. Babam orada olduğu için Ege bölgesinde geçti yıllarım ve Ege kültürünü bilen bir adam oldum. Egeli köylüleri tanıdım, şimdi onları oyunlarımda kullanıyorum. Seyahatlerimde insan tipleri toplamışım, farkında değilim ama şimdi onları mizahta kullanıyorum. Veteriner Hekim Niyazi Gül dedemin bir arkadaşıydı, oradan çıktı. İnsanın yaşadığı hayattan çıkar mizah ve yolunda giden şeyin mizahı olmaz.
         <br/>
         <br/>
         -O zaman son dönemlerde gişe rekorları kıran Türk komedi filmlerinin başarısı da, toplumun acıları ile izah edilebilir mi?
         <br/>
         <br/>
         Onunla açıklanamaz bence… İyi filmler yapılmaya başlandı. Amerikan sineması seyrediyoruz ama altyazılı falan. Bu patlama aslında Eşkıya ile başladı. Seyirci Türk sinemacılarına tekrar güvenmeye başladı. Kendinden parçalar buluyorsun bu filmlerde, iyi çekildiği zaman daha cazip oluyor. Türkçe müzik dinlemek gibi bir şey. Türk müzik kanalları yabancı müzik kanallarından daha çok dinlenir, çünkü anlıyorsun. Türk filminde mekan tanıdık, kişi tanıdık. Türk sinemasında iyi bir gelişim süreci var. Eleştirileri de çok gereksiz buluyorum.
         <br/>
         <br/>
         -Türkiye komedyenler için bir malzeme cenneti denebilir mi?
         <br/>
         <br/>
         Dünya bir malzeme cenneti aslında ama üçüncü dünya ülkeleri tabii bu konuda daha verimli. Amerikalıların komedi filmlerinde bile üçüncü dünya ülkelerinden tipler kullanılır. Sıkıntının olmadığı yerden mizah çıkmaz, al bu da başlık olsun sana (kahkahalar).
         <br/>
         <br/>
         -Sizin bir gözlem yapma çabanız var mı toplumla ilgili, karakterler için.
         <br/>
         <br/>
         Galata Kulesi’nde bir gözlem evimiz var bizim (gülüyor)... Benim gözlem mekanizmam şöyle. Mesela siz kalemi çok komik kullanıyorsunuz, fark ettiniz mi hiç?
         <br/>
         <br/>
         -Yo, hiç farkında değilim…
         <br/>
         <br/>
         Ben onu fark ettim işte, diyelim ki bir röportajcı tipi yaptım, sizin şu halinizi abartırım ben. Yavaş atın çiftesi örneğini biraz abartırım, röportajcıyı, röportaj veren adamı kızdıracak biçime sokarım. Sizi karakter yapsam kalemi ve atı abartırdım...
         <br/>
         <br/>
         -At meselesinden alındınız mı yoksa?
         <br/>
         <br/>
         Alınmadım ama komik. Şu an konuştuklarımızı bir resim olarak görebiliyorum, benim farkım bu. Sizi tiplesem, kalemi abartırdım. Sürekli atasözlerine takmış bir röportajcı tipi çıkarırdım. Mesela siz çok başarılısınız, sabreden derviş muradına ermiş mi demek lazım gibi (kahkahalar)... Bak güldürdüm sizi ve ekmeğimi aldım…Ben kaçıyorum, çekim başlayacak, eyvallah…
         <br/>
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </p>
 <p>
  <font>
   (Bu yazı 429 kez okunmuştur)
  </font>
 </p>
</div>


Kaynak: [www.aksiyon.com.tr](http://www.aksiyon.com.tr:80/yazdir.php?id=19761), [web.archive.org (arşiv bağlantısı)](http://web.archive.org/web/20050226153527/http://www.aksiyon.com.tr:80/yazdir.php?id=19761)
