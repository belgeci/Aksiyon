# CHP’ye oy verdim ama AKP’ye yakınım

*Zafer Özcan Bilinmeyen-tarih*

<div>
 <p>
  <font>
   Kemal Köprülü, 10 yıldır sürdürdüğü Arı Hareketi’ndeki başkanlık koltuğunu vekili Haluk Önen’e devretti. Siyasete girmemekte ısrarlı olan Köprülü, bundan böyle Kemal Derviş’le Türkiye için AB lobisi yapacak.
   <br/>
   <br/>
   Onuncu yılını kutlayan Arı Hareketi’nin kuruluşundan bu yana başkanlığını yürüten Kemal Köprülü, koltuğunu koordinasyon kurulu üyelerinden Haluk Önen’e devretti. Sivil toplum alanında önemli çalışmalara imza atan, siyaset üzerinde etkisi olan, Brüksel ve Washington’daki lobi faaliyetleriyle dikkat çeken Kemal Köprülü, “Arı Hareketi kurumsallaştı artık. Bana olan ihtiyaç azaldı. Bundan sonra dışarıdan destek vereceğim” diyor. Aksiyon dergisi için bir araya gelen Kemal Köprülü ve Haluk Önen, Arı Hareketi’nin Türkiye’de siyaset, sivil toplum ve iş dünyasına insan yetiştiren bir okula dönüştüğü görüşünde.
   <br>
    <br>
     Arı Hareketi aslında birçok kişinin zannettiği gibi Anavatan Partisi’nin gençlik kolları olarak kurulan, daha sonra bu parti ile yollarını ayıran bir hareket değil. Kemal Köprülü, hareketin 1994 yılında, enflasyonun yüzde 160’ları bulduğu, ekonominin yüzde 7.5 küçüldüğü ağır kriz ortamında, bir grup genç entelektüelin arayışından doğduğunu söylüyor. O dönemde Arı Hareketi’nin dışında Cem Boyner ve Yeni Demokrasi Hareketi (YDH), Besim Tibuk ve Liberal Demokrat Parti, Yusuf Bozkurt Özal ve Yeni Parti gibi siyasî aktör ve partiler de sahneye çıkmıştı.
     <br>
      <br>
       Arı Hareketi’ni ilk örgütleyenler, Genç Yönetici ve İş Adamları Derneği (GYİAD) bünyesinde faaliyet gösteren bir grup gençti. GYİAD’ın yönetim kurulunda yer alan Kemal Köprülü dışında Şerif Kaynar, Vedat Mimaroğlu, Ferruh Tamay ve Bülent Taşar hareketin startını veren isimler. İlk toplantı, 15 Haziran 1994’te Şerif Kaynar’ın evinde yapılır. Kemal Köprülü, o toplantının ana temasının 2000’li yıllarda nasıl bir Türkiye sorusu etrafında şekillendiğini belirtiyor.
       <br>
        <br>
         ANAP’ın think thank’i olarak çalıştık!
         <br/>
         <br/>
         Arı Hareketi’nin üzerinde bir ANAP etiketi bulunuyor. Kurumu halen ANAP’ın gençlik kolu olarak bilenler bile var. Kemal Köprülü, Arı Hareketi’nin, mesajlarını kamuoyuna duyurma ihtiyacı hissettiğini belirterek, “Yedi iş adamı bir araya gelmiş sürekli Türkiye üzerine konuşuyor; ama bu mesajları geniş kitlelere ulaştıramıyorduk. O dönem Türkiye’de sivil toplum yok denecek kadar azdı. Medya da bugünkü gibi etkili değildi” diye konuşuyor.
         <br/>
         <br/>
         Seslerini duyurmak için bir platforma ihtiyaç duyan Köprülü ve arkadaşları, bir siyasi parti ile işbirliği kararı alır. Cem Boyner, kendilerini Yeni Demokrasi Hareketi (YDH) içinde görmek istemektedir. Onlar, YDH’da gelecek görmedikleri için ANAP’la işbirliğine karar verirler. Köprülü, “Biz ANAP’ın gençlik kolları değildik. Sadece, bir düşünce kuruluşu olarak bu parti çatısı altında çalıştık” diyor.
         <br/>
         <br/>
         Boyner’le Yılmaz’ı iki ayda bir buluşturduk
         <br/>
         <br/>
         Arı Hareketi, YDH’da gelecek görmese de o hareketin lideri Cem Boyner’le ANAP lideri Mesut Yılmaz’ı iki ayda bir buluşturmayı ihmal etmez. Kemal Köprülü, bu buluşmaları anlatırken, iki partinin işbirliği için çalıştıkları ama netice alamadıkları bilgisini de veriyor. Arı Hareketi’nin ANAP’la birlikteliği 3,5 yıl sürer. Hareket içinde yer alan birçok isim partiye geçer ve çalışmalarını orada sürdürür. Köprülü, bir zamanlar Arı üyesi olan şimdiki il başkanı Sibel Çarmıklı’yı ANAP MKYK’sına kendilerinin soktuğunu ifade ediyor.
         <br/>
         <br/>
         Kemal Köprülü, ANAP’tan sonra Arı’nın dağılacağının söylendiğini, aksini ispatlamak için harekete sahip çıktığını vurguluyor. Altı yıldır para almadan çalıştığını, başka bir geliri de olmadığını söyleyen Köprülü, “Nasıl geçiniyorsunuz?” sorumuzu şöyle cevaplıyor: “İş dünyasından kalan birikimlerim ve ailemin desteği ile böyle devam ettim. 25 yaşında İnterbank genel müdür yardımcısı oldum ve 8 yıl bu görevde kaldım. O dönem çok fazla birikim yapma şansım oldu. Onlarla bugüne kadar idare ettim. Ancak artık biraz para kazanmam lazım, iş arıyorum” diyor.
         <br/>
         <br/>
         Derviş CHP’de sırıtıyor
         <br/>
         <br/>
         Kemal Köprülü’nün sivil toplum dışındaki en büyük ilgi alanı futbol ve Beşiktaş. Son seçimlerde Erol Kaynar’ın listesinden yönetime aday olan fakat seçilemeyen Köprülü, “Sırada siyaset mi var?” sorusuna, “Artık Beşiktaş’ın maçlarını kaçırmam” diye cevap veriyor. Kemal Köprülü gibi bir ismin elbette sadece iş dünyasında kalması beklenemez. Ama, o ısrarla aktif siyasete girmeyeceğini vurguluyor. Arı Hareketi olarak zaten siyaset yaptıklarını belirten Köprülü, “Türkiye’de siyaset yapmak için ille de milletvekili ya da belediye başkanı olmak gerekir gibi bir anlayış var. Halbuki biz siyaseti etkileme gücüne sahibiz, zaten sivil toplumun yapması gereken de siyaset üzerinde etkili olmaktır” yorumunu yapıyor.
         <br/>
         <br/>
         Kemal Derviş’le birlikte çalışmaya devam edeceklerini belirten Köprülü, bundan sonra birlikte bir Avrupa mesaisine başlayacaklarını söylüyor. Buna göre ikili eylül ayından itibaren Avrupa başkentlerini kapsayan bir tura çıkacak. Kemal Derviş, Türk siyasetine 2001 krizinden sonra Dünya Bankasından ‘kurtarıcı’ olarak Başbakan Bülent Ecevit tarafından davet edilmişti. Bir süre ekonomiden sorumlu Devlet Bakanı olarak çalışan Derviş daha sonra hükümetten ayrılmış, onun etkisiyle DSP’den kopan İsmail Cem ve Hüsamettin Özkan’ın kurduğu Yeni Türkiye Partisi’ne son anda katılmamıştı.
         <br/>
         <br/>
         Seçimlerde CHP’den milletvekili seçilen Derviş son günlerdeki çıkışlarıyla bu partide de istenmeyen adam ilan edildi. Derviş’in kamuoyundaki ‘partileri karıştıran kişi’ imajından rahatsız olup olmadığı sorusuna ise Kemal Köprülü net bir tavır koyuyor: “Kemal Derviş’in Türkiye’deki eski siyasi anlayış ile uyuşması mümkün değil. Bunun için CHP’de sırıtıyor.”
         <br/>
         <br/>
         CHP’ye oy verdim ama AKP’ye daha yakınım!
         <br/>
         <br/>
         3 Kasım 2002 seçimlerinde toplumun eski tip siyasi anlayışı büyük ölçüde tasfiye ettiği tespitini yapan Köprülü, bu tasfiyenin ilk genel seçimde süreceği ve şimdiki CHP yönetiminin de tasfiye olacağı kanaatinde... Köprülü’ye göre, Derviş Türkiye’deki eski siyasi anlayışın hiçbir özelliğine uymuyor. Eski anlayış; etik, hesap verebilme, şeffaflık, saydamlık, katılımcı demokrasi ve birey gibi kavramların hepsini reddediyor. Bundan dolayı Derviş’in her yaptığı CHP’de sırıtıyor. Sadece o değil, Damla Gürel de CHP’de sırıtıyor.
         <br/>
         <br/>
         CHP’nin seçilme yaşının 25’e düşülmesine destek vermemesini eleştiren Köprülü, bu partinin 3 Kasım seçimlerini iyi okuyamadığını, bir sonraki seçimde barajın altında kalınca içinde bulunduğu durumu o zaman kavrayacağını iddia ediyor. Köprülü, son iki genel seçimde oy vermesine rağmen kendisini CHP’den çok uzak hissettiğini de belirterek, “Eğer bir kıyaslama yapacaksak kendimi AK Parti’ye daha yakın hissediyorum. Beni AK Partili ilan etmeyin ama şimdiki duruma bakıldığında gerçek bu” diyor.
         <br/>
         <br/>
         <br/>
         ARI’DA KİŞİLER DEĞİL KURUM ÖNE ÇIKACAK
         <br/>
         <br/>
         Arı Hareketi’nin yeni başkanı Haluk Önen artık. Altı aylık bir süre için görevi üstlenen Önen, göreve devam edip etmeyeceğinin önümüzdeki günlerde yapılacak bir toplantıda belli olacağını söylüyor. 1995’te Sibel Çarmıklı vesilesiyle Arı Hareketi ile tanışan ve o yıldan bu yana Anadolu’daki çalışmalarda etkin rol oynayan Önen, özellikle yerel kalkınma enstitüleri konusundaki çabaları ile tanınıyor. Daha kurumsallaşmış ve oturmuş bir yapıda görev almanın kendisi için bir avantaj olduğunu belirten Önen, “Benim işim bu geçiş döneminin daha yumuşak olmasını sağlamak ve buradaki kurumsal yapının kişilere bağlı olmadığını göstermektir” diyor. Lüks ürünler ticaretiyle uğraşan Önen, Arı’da Köprülü gibi tam mesaiyle çalışmayacağının altını çiziyor. Önen, Arı Hareketi’nin genç sivil toplum önderleri çıkarma gibi bir misyonu olduğunu hatırlatıyor. Bu dönemde Anadolu’daki yerel sivil toplum kuruluşları ile daha fazla işbirliği yapacaklarını vurguluyor. Kendisinin Kemal Köprülü kadar siyaset üzerinde etkisi ve çevresi olmadığının altını çiziyor. Bundan sonra kişisel ilişkilerin değil, kurumsal yapının ön plana çıkacağını hatırlatıyor.
         <br/>
         <br/>
         <br/>
         ARI HAREKETİ YETİŞTİRİP GÖNDERİYOR
         <br/>
         <br/>
         Arı Hareketi 10 yıl boyunca bünyesinden birçok isim çıkardı. Genç Arıların koordinatörlüğünü yapan Zeynep Damla Gürel, bugün CHP İstanbul Milletvekili. ANAP Genel Başkanı Nesrin Nas ve İstanbul İl Başkanı Sibel Çarmıklı da Arı Hareketi’nin eski üyelerinden. Ekonomistler Platformu Başkanı Tuna Bekleviç de, bir dönem Arı’da görev yapanlardan. Sermaye Piyasası Kurulu eski Başkanı Muhsin Mengütürk, Strateji Merkezi Başkanı Dr. Can Fuat Gürlesel, Toplum Gönüllüleri Vakfı kurucularından Demet Yezgi gibi isimler bir dönem Arı’da görev yapanlardan bazıları. CHP İstanbul Milletvekili Kemal Derviş de Arı ile birlikte hareket eden bir isim. Hatta Derviş İstanbul ofisi olarak Arı Hareketi’nin merkezini kullanıyor. Ekonomi ve Dış Politika Forumu’nun başkanlığını yürüten Hande Dilmen de Arı Hareketi üyelerinden.
         <br/>
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </p>
 <p>
  <font>
   (Bu yazı 2233 kez okunmuştur)
  </font>
 </p>
</div>


Kaynak: [www.aksiyon.com.tr](http://www.aksiyon.com.tr:80/yazdir.php?id=14003), [web.archive.org (arşiv bağlantısı)](http://web.archive.org/web/20050217131938/http://www.aksiyon.com.tr:80/yazdir.php?id=14003)
