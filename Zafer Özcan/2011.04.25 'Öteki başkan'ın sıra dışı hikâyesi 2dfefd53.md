# ‘Öteki başkan’ın sıra dışı hikâyesi

*Zafer Özcan 2011.04.25*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Merkez Bankası Başkanlığını Erdem Başçı’ya devrederek, Cumhurbaşkanı Gül’e başdanışman olan Durmuş Yılmaz,
   <span>
   </span>
   görev süresinde başarılı icraatları kadar, ilginç kişiliği ve hayat tarzıyla da konuşuldu. Uşak Eşme’ya bağlı Karacaömerli köyünde doğan Yılmaz, ırgatlıktan bürokrasinin zirvesine giden bir başarı öyküsünün sahibi.
  </font>
 </div>
 <div id="newsText">
  <font class="detail-text">
   <p>
   </p>
   <p class="MsoNormal">
    Ankara Yenimahalle’de, bahçe içinde iki katlı mütevazı bir ev. Kapıda, evin hanımı olduğu anlaşılan tesettürlü bir kadın. Ön tarafta birkaç çift erkek ayakkabısı var. Kapının hemen içine bir gazete serilmiş. Belli ki misafirler daha yeni gelmiş ve o ayakkabılar biraz sonra içeri alınarak yere serilen gazetenin üzerine konulacak. Evin kapısındaki güler yüzlü hanım ise her hâliyle bir Anadolu insanı görüntüsünde. Ziyarete gelen gazeteciyle sohbet ediyor.
   </p>
   <p class="MsoNormal">
    Bu görüntülerin yer aldığı fotoğraf, 20 Nisan 2006 tarihinde Akşam gazetesinin manşetindeydi. Normal şartlarda böyle bir fotoğrafın, yaygın bir gazetenin manşetinde yer alması kolay değil elbette. Ancak ev sahiplerinin statüsü bu görüntüye bir anda manşet değeri katıyor! Bahsettiğimiz mütevazı ve eski ev, bir süredir vekâletle yürütülen Merkez Bankası Başkanlığına ataması henüz onaylanmış Durmuş Yılmaz ve ailesinin ikametgâhı. Yeni başkanın belli olmasından sonra, Akşam muhabiri aileyi ziyaret etmek istemiş ve kapıda bir süre Düriye Yılmaz ile sohbet etmiş. Düriye Hanım, geleneksel Anadolu misafirperverliği ve olanca doğallığı ile karşıladığı misafirinden sonra ‘badem bıyık, beyaz Türk ve Anadolu insanı’ ekseninde bir liyakat-itikat tartışması doğacağını hesap edemezdi elbette. Nitekim Türkiye’deki evlerin önemli bölümünde rastlanabilecek bu çok sıradan görüntü, sonraki günlerde basında epey gürültü kopardı. Yeni Başkan Durmuş Yılmaz ilk notlarını, para politikalarından ve enflasyon oranından değil, işte bu görüntüden aldı!
   </p>
   <p class="MsoNormal">
    2001’de DSP-MHP-ANAP koalisyon hükümetinin atadığı Süreyya Serdengeçti’nin görev süresinin dolmasıyla, Türkiye’de yaklaşık bir ay devam eden bir Merkez Bankası krizi yaşandı. Hükümetin önerdiği ilk isim, başkan yardımcılarından Erdem Başçı’ydı. Ancak Cumhurbaşkanı Ahmet Necdet Sezer, genç bürokrat Başçı’yı veto etti. Bunun üzerine hükümet, o dönem Al Baraka Türk Genel Müdürlüğü görevini yürüten rahmetli Adnan Büyükdeniz’i bu göreve getirmek istedi; ancak Sezer bu ismi de veto etti. O zaman, Merkez Bankası Meclis üyeliği görevini yürüten Durmuş Yılmaz, işte bu kriz döneminde hükümetle Sezer arasındaki çözüm formülü olarak ortaya atıldı ve Nisan 2006’da başkanlık koltuğuna oturdu. Görevi devralır almaz onunla ilgili ilk tartışma konusu, evinin önündeki ayakkabılardı. Alper Görmüş’ün tabiriyle ‘İlk zenci Merkez Bankası Başkanı’, başlangıçta kendisini eleştiren gazetecilerin, görev süresinin sonunda kendisinden özür dilediği Durmuş Yılmaz’ın hayat yolculuğu, Uşak’ın Eşme ilçesine bağlı Karacaömerli köyünde başlıyor.
   </p>
   <p class="MsoNormal">
   </p>
   <p class="MsoNormal">
    Dul bir kadın ve 6 çocuk
   </p>
   <p class="MsoNormal">
    Genç yaşında dul kalan bir annenin, büyük zorluk ve yokluklarla büyüttüğü 6 çocuğundan biri Durmuş Bey. 1947 doğumlu ve babasını 1951’de kaybetmiş. Hafızasında babasıyla ilgili hemen hiç hatıra yok. Bunun sebebini babasının ticaretle uğraşması, köy köy dolaşması ve eve fazla uğramamasına bağlıyor. Çocukluk ve köy hayatı denince aklına önce rahmetli annesi geliyor. Hafızasına düşen ilk resimde ise sabahları Kur’an okuyan, sonra çocuklarına haşhaş ezmeli, patlamış mısırlı kahvaltı hazırlayan ve daha sonra çarıklarını giyerek tarlaya çalışmaya giden bir anne portresi var. Anne tarlada çalışmak zorunda olduğundan kardeşlere büyük abla bakıyor.
   </p>
   <p class="MsoNormal">
    Karacaömerli köyü, okulla ilk kez 1954’te tanışır. Tek öğretmen ve tek sınıf sistemiyle açılan okula, Durmuş Bey ablalarıyla birlikte başlar. Üç sınıf bir arada okumakta, 7-18 yaş arası çocuklar ve gençler aynı sınıfta okuma yazma öğrenmektedir. Durmuş Bey’in daha sonra hayatını birleştireceği Düriye Hanım da aynı okuldadır. Hatta bir dönem aynı sırada otururlar. İlkokul hatıralarını anlatırken, eşinin ve ablalarının ödevlerini bile kendisinin yaptığını söylüyor. "Onların ödevini de ben yapardım ama öğretmen benim ödevimi değil, onların ödevlerini tahtaya asardı." diyor gülerek.
   </p>
   <p class="MsoNormal">
    İlkokulu 1959’da başarıyla bitirince öğretmeninin teşvikiyle öğretmen okulu sınavlarına girmek ister. Birkaç arkadaşıyla sınavın yapılacağı okula geldiklerinde görevliler nüfus cüzdanlarını sorar. Henüz bir nüfus cüzdanına sahip olmadığını orada fark eder. Çünkü o güne kadar kimse ona nüfus cüzdanı sormamıştır. İlkokula kaydolurken öğretmeni göz kararıyla yaşının tuttuğuna karar vermiştir. Sonuçta sınava giremez ve köyüne geri dönmek zorunda kalır. Artık 13 yaşında bir delikanlıdır. Okuma planları suya düşmüş ve ırgatlık dönemi başlamıştır. Ablalarıyla beraber Salihli’ye pamuk çapasına giderler. Bir ay devam eden yatılı ırgatlık döneminde 396 lira para biriktirirler ve dönüşte o birikimle bir celepten ay boynuzlu öküz alırlar. Öküz, bağ bahçe işleri için o dönem çok kıymetlidir. Çiftler onunla sürülür, ekinler onunla hasat edilir.
   </p>
   <p class="MsoNormal">
    Durmuş Bey, nüfus kâğıdını da bu dönem alır. Gerekçe de son derece ilginçtir. Köye urgancı denilen tapu kadastro memuru gelecek ve topraksız köylüye toprak dağıtacaktır. Evde erkek olmadığı için annesi oğlu üzerinden toprak alabilmek amacıyla Durmuş Bey’i nüfusa geçirir. Ancak toprak alabilmek için evli olması gerekmektedir ve annesi oğlunu evlendirmek için harekete geçer. Demokrat Parti’nin, ‘topraksız köylüye toprak dağıtma’ projesi 1960 ihtilaliyle sona erince, aile topraktan mahrum kalır ama genç Durmuş durumdan şikâyetçi değildir. Genç yaşta mecburi bir evlilik yapmaktan kurtulmuştur. O günleri anlatırken, espri yapmayı da ihmal etmiyor: "27 Mayıs beni urgandan aldı, yoksa okuma hayallerim tamamen suya düşecekti." Bu arada tapu kadastro memuruna ‘urgancı’ denilmesinin hikmeti de köylülerin arazi ölçümlerinde urgan
    <span>
    </span>
    kullanmasıdır.
   </p>
   <p class="MsoNormal">
    <span>
    </span>
    Öğretmen okulu sınavlarına giremediği günden beri genç delikanlı için okuma fikri bir kenara atılmış durumdadır. Hevesini kaybetmiştir ve artık köydeki işler öncelik kazanmıştır. Şubat tatilinde köye, tahsillerine devam eden birkaç ilkokul arkadaşı gelir. İkisi astsubay, biri de subay okulundadır. Onların havalı üniformaları genç Durmuş’u etkiler ve hemen annesine giderek okumak istediğini söyler. Annesi tamam der ancak arkası gelmez ve konu kapanır. Yazın arkadaşlarını tekrar görünce yine okuma isteği artar ve annesine gider. Köy işlerinde en büyük yardımcısını kaybetmek istemeyen annesi ise okumasını istememektedir. Ana-oğul epey mücadele eder. Annesi en sonunda, ‘Oğlum, ortaokul 6 yıla çıkmış, o kadarına paramız yetmez, gel sen vazgeç’ deyince annesine hak verir ve okuma fikrini tekrar rafa kaldırır. Ancak daha sonra bir arkadaşından ortaokulun aslında 3 yıl olduğunu öğrenince tekrar annesine gider. Annesi bu kez açık konuşur. Köyde ona ihtiyacı olduğunu söyler ve okuma fikrinden vazgeçmesini ister. Delikanlı, anasına direnir, ikna edemeyince de evden kaçar ve o gün akşama kadar dönmez. Akşam eve geldiğinde, ablalarının annesiyle kendisi hakkında konuştuğunu görür. Sonunda ablasının da yardımıyla annesi ikna olur ve bir süre sonra kayıt için birlikte Ulubey ilçesine doğru yola çıkarlar. Aslında Karacaömerli köyü Eşme ilçesine bağlıdır ama merkeple ilçeye gidiş 6 saat sürmektedir. Ulubey merkeple 4 saat olduğu için annesi orayı tercih eder. 1960’ta, okullar açıldıktan iki hafta sonra Ulubey’deki ortaokula başlar. Annesi ona bir ev kiralar, içine kap kacak ve gıda, biraz da soba için odun bırakır. Bundan sonrasını sen yapacaksın der ve köye geri döner.
   </p>
   <p class="MsoNormal">
    Durmuş Bey ortaokul yıllarını gözleri dolarak hatırlıyor. "Her şeyi kendim yapacaktım ve yaptım da. Yemek pişirdim, soba yaktım. Çok zordu benim için ama çok mutluydum ve hâlimden hiç şikâyet etmedim." diyor. Ortaokula başladığı dönemde hiç unutamadığı bir de hatırası var. Annesi kayıttan önce çevreyi kolaçan etmiştir ve gitmeden önce oğluna bir öğüt verir. "Oğlum, okulun çevresinde bisikletli bir adam var ve öğrencileri parayla bisiklete bindiriyor. Sakın bisiklete binmek için paranı harcama. Bir de sakın gazete alma. Bizim maddi durumumuz iyi değil." der. Durmuş Bey, annesinin bu öğütlerinin kendisine âdeta bir ayet gibi geldiğini, o ne dediyse aynen uyguladığını söylüyor. Hatta bir gün öğretmeni her öğrenciden birer gazete getirmelerini ve onlara gazete üzerinden ders yapacağını söyler. Buna rağmen yine de gazete almaz. Öğretmeni sorunca da anasının öğüdünü aktarır. Bunun üzerine öğretmen annesiyle görüşür ve ayda bir kez gazete almasına izin vermesini ister. Bu diyalogdan sonra gerekli izni alan Durmuş Bey, o günden sonra ayda bir Tercüman almaya başlar.
   </p>
   <p class="MsoNormal">
    İşte bu şartlar altında ortaokulu bitirir. Girdiği her okulun sınavını kazanmasına rağmen Tapu Kadastro Lisesi’ni tercih eder ve Ankara’da parasız yatılı hayatı başlar. Dönemin şartları gereği, Tapu Kadastro mezunlarının yüksekokul olarak sadece Yıldız Teknik Üniversitesi Harita Kadastro bölümüne gitme hakları vardır. Kendisi bunu tercih etmez ve memuriyete başlar. Tayini de Muğla’nın Ula ilçesine çıkar. Aslında ideali hukuk okumaktır ama mezun olduğu okul buna engeldir. Bunun üzerine hem çalışıp hem de düz liseyi bitirmeye karar verir ve Muğla Turgut Reis Lisesi’ne kaydını yaptırmak üzere okul müdürüne çıkar. Müdür onun talebini uygun bulmaz. Zaten memur olduğunu, işe ihtiyacı olmadığını ve çalışmaya devam etmesini öğütler. Onca dil döktüğü hâlde olumlu cevap alamayınca koşarak Muğla Hükümet Konağı’na gelir. Konağın önünde bir telefon kulübesi ve içinde bir rehber vardır. Rehberden Ortaöğretim Genel Müdürlüğü’nün telefonunu bulur ve numarayı çevirir. Kader bu ya, karşısına çıkan kişi bizzat genel müdürdür. Ona derdini anlatır ve yardım ister. Genel müdür de okula telgraf çeker ve sorun aşılır. 3 yıllık liseyi büyük bir azimle bir buçuk yılda bitirir ve üniversite sınavlarına girer. Sonuçta Ankara Hukuk için istediği puanı almayı başarmıştır.
   </p>
   <p class="MsoNormal">
    <span>
    </span>
    Okula kaydını yaptırdıktan sonra Ankara’ya tayinini ister. Böylece hem Ankara Tapu Kadastro’da çalışmakta hem de hukukta okumaktadır. Bir gün iş çıkışı Millî Eğitim Bakanlığı’nın önünde bir kuyruk dikkatini çeker. ‘Nedir bu?’ diye sorunca, bakanlığın yurt dışına öğrenci göndermek için sınav yapacağını öğrenir. Hemen bir form doldurur ve sınava girer. Toplam 200 puanlık testte, yurt dışı için gereken puan 100’dür. Sonuçları heyecanla beklerken gelen sonuç kâğıdı onu büyük bir hayal kırıklığına uğratır. Çünkü puanı 99’dur ve bir puan için yurt dışına gidemez. Mesai arkadaşlarının teşviki ile araya Uşak senatörlerini sokar ama sonuç değişmez. En sonunda Başbakan Süleyman Demirel’e çıkmaya karar verir. Özel kalemine kadar gider ve derdini anlatır. Özel kalem müdürü onu Millî Eğitim Bakanlığı müsteşarına gönderir. Müsteşar kendisinden sınavına itiraz dilekçesi alır ve işleme koyar ama bir hafta sonra gelen mektup yine hayallerini suya düşürür. Mektupta, ‘İtirazınız incelendi, sınav notunuzda yanlışlık yoktur’ cevabı vardır.
   </p>
   <p class="MsoNormal">
    Bu olaydan bir süre sonra yine bir gün iş yerinden çıkınca aynı bakanlıkta bir kuyruk daha görür. Yine yurt dışı için müracaatlar alınmaktadır. Hemen form doldurur, sınava girer ve bu kez 159 puan alır. Artık İngiltere’de devlet bursuyla okuma hakkı kazanmıştır. Bu arada hukuk 3. sınıftadır ama onun gözü yurt dışında okumaktadır. Devlet kendisinden kefalet senedi ister. Okuyamazsa aldığı bursu faiziyle geri ödemek zorundadır. Bunun üzerine köye annesine gider ve durumu anlatır. Onun onayını aldıktan sonra yanlarına akrabalarından kefilleri alarak notere gelirler. Kefalet için ellerindeki öküzler ve tarlaları da göstermeleri gerekir. Noter, annesini uyarır: "Çocuk okuyamazsa elinizde hiçbir şey kalmaz." Annesi oğluna güvenmektedir ve notere, "Benim oğlum okur, yeter ki oradan bir gâvur kızıyla gelmesin." der ve işlemler gerçekleşir. Durmuş Bey, işlemleri yapmıştır yapmasına ama içine de bir korku düşmüştür. Çünkü İngiltere’de başarılı olamazsa hem hukuk fakültesinden olacak hem de köydeki mallar elden gidecektir. Sonuçta 1970’te okumak için İngiltere yollarına düşer.
    <span>
    </span>
   </p>
   <p class="MsoNormal">
    Bu noktada ilginç bir anekdot paylaşıyor Durmuş Bey. Kefalet işi ve noterin uyarısının, onun psikolojisinde bıraktığı derin izleri ortaya koyan bir hatıra bu. Devamını kendisinden dinleyelim: "Benim iki tane standart rüyam vardır, bunları hep görürüm. Birincisi, Ankara Kurtuluş’ta Hukuk Fakültesi vardır. Rüyamda orayı ararım ama bir türlü bulamam. İkincisi, köydeki ay boynuzlu öküzlerimiz, Londra’da Oxford caddesinde elimdedir. Onları yularlarından çekerim, akşam olunca nereye bırakacağım, onlara verecek samanı nereden bulacağım diye dehşet içinde uyanırım. Öküzleri kaybetme ve İngiltere’de okuyacağım derken eldeki Hukuk Fakültesi’nden de olma korkusu, benim psikolojime işte bu rüyalarla yansıyor."
   </p>
   <p class="MsoNormal">
    <span>
    </span>
   </p>
   <p class="MsoNormal">
    İlk işi enflasyon sepeti
   </p>
   <p class="MsoNormal">
    Londra macerasında önce City Üniversitesi’ni bitirir Durmuş Bey, devamında da Londra Üniversitesi’nde yüksek lisansını iktisat alanında yapar. Üniversiteye devam ederken, 1973’te annesinden bir mektup alır. Annesi onu evlendirmek istemektedir. Gelin adayı, ilkokuldan arkadaşı Düriye Hanım olunca annesinin teklifini kabul eder ve nişan yapılır. Yaz tatilinde Uşak’a gelir ve genç çift evlenir. Durmuş Bey eşini köyde bırakarak tekrar Londra’ya döner. Üniversite son sınıfta ise bir kızının dünyaya geldiği haberini alır. Sonra eşiyle kızını da yanına aldırır ve yüksek lisans dönemini ailesiyle birlikte geçirir. Master bittikten sonra 1976’da memlekete döner ve Ticaret Bakanlığı bünyesinde Teşvik ve Uygulama Genel Müdürlüğü’nde mecburi hizmete başlar. O zamanki Ticaret Bakanı Agah Oktay Güner’dir. Daha sonra meşhur 11’ler hadisesi yaşanır ve Milliyetçi Cephe hükümeti düşer. Bülent Ecevit’in CHP’si tekrar iktidara gelir. Yeni dönemde Durmuş Bey yine Ticaret Bakanlığı’ndadır ama bu kez Konjonktür ve Yayın Müdürlüğü emrine verilir. Kendisine verilen görev, son derece ilginç ve ilerideki kariyerinin temellerini oluşturacak önemdedir. İşi, enflasyon sepetinde yer alan bazı ürünlerin fiyatlarını tespit etmektir. Bunun için de her ay Dikmen Keklik Pınarı’na gidip yoğurdun, Kavaklıdere demir işletmelerine gidip pik demirin, Çıkrıkçılar yokuşuna gidip gaz lambası camı ve fitili ile tahta sandalyenin fiyatını öğrenir. Sonra da aylık enflasyonu tespit eder. Aslında farkında olmadan Merkez Bankası ve enflasyonla mücadele yıllarına kendini hazırlamaktadır.
   </p>
   <p class="MsoNormal">
    Ticaret Bakanlığı görevi devam ederken yine bir gün iş çıkışı bir kuyruk görür ve Merkez Bankası’na eleman alındığını öğrenir. Hemen müracaat eder. Sınavı kazanır ama öncesinde askere gider. Dönüşte ise Merkez Bankası’nda memur olarak işe başlar. Böylelikle başkanlığa kadar gidecek yolun ilk adımı 1980’de atılmış olur.
   </p>
   <p class="MsoNormal">
    Yılmaz, bankadaki ilk yıllarını anlatırken Türkiye’nin mali yapısı hakkında da çok önemli ipuçları veriyor. Ülkede o yıllarda sıkı bir kambiyo kontrol rejimi uygulanmaktadır. Devletin dışında hiçbir özel ve tüzel kişinin döviz bulundurması veya döviz hesabı açması mümkün değildir. Ekonominin kazandığı dövizler, devlet adına mutlaka Merkez Bankası’na yatırılmak zorundadır. O zamanlar kronik döviz darboğazları yaşanmaktadır. Bunu aşmak için bazı düzenlemeler yapılmaktadır ama darboğaz sürmektedir. Böyle bir ortamda bankada göreve başlayan Yılmaz, yaşananları anlatıyor: "İthalatçı, mal mukabili ithalat yapıyordu. Aldığı malın bedelini Türk Lirası olarak Merkez Bankası’na veriyordu. Banka da bunu karşı tarafa döviz cinsinden ödüyordu ama bazen de ödeme yapamıyordu. İşte bu ödenmeyen paralardan yaklaşık 2,5 milyar dolar, garantisiz ticari borç birikmişti. O zaman ekonomiden sorumlu bakan olan Turgut Özal, bu borcun tasfiyesi için bir kararname çıkardı. Ben bu tasfiyede görev aldım ve 1,5 senede borçları tasfiye ettik. Türkiye dışarıdan borçlanabilir hâle geldi. O zaman Hazine, dışarıdan borçlanamıyor, elinde altın olduğu için sadece Merkez Bankası borçlanabiliyordu. Bu durum 1987’ye kadar devam etti."
   </p>
   <p class="MsoNormal">
    O dönemi anlatırken döviz tahsislerini de atlamamak gerekir elbette. Dövize ihtiyacı olan iş adamı, adını Merkez Bankası’na yazdırır, isim yazdıranlar listelenir ve sırası gelene döviz tahsisi yapılırdı. Mesela bir işletme yedek parça ithal edecek, önce ihtiyacı olan dövizin karşılığını bankaya yatırıp adını listeye yazdırıyor. Ondan sonra sıra gelmesi için bazen 3, bazen 6 ay beklemek gerekiyor. Durmuş Bey’in bu döneme ilişkin ilginç bir anısı var: "O yıllar ülkenin petrol ihtiyacı var. Bir haber gelir, İskenderun Limanı’na petrol yüklü bir gemi yanaşmış ve kaptan diyor ki ‘Nakit verirsen, alırsın.’ Biz o zaman sanayiciye tahsis ettiğimiz dövizi kullanır, bununla petrol alırdık. Sanayici bu sefer 6 ay daha beklemek zorunda kalırdı. Devlet bunu ihtiyaçtan dolayı yapardı."
   </p>
   <p class="MsoNormal">
    Kambiyo kontrol rejimi, Turgut Özal tarafından kaldırılır. 1984’ten itibaren önce mal ve hizmet akımları liberalleşir. 1989’da ise sermaye hareketleri liberalleştirilir ve Türk parası konvertibl hâle gelir. Bütün bu süreçleri Merkez Bankası’nda yaşayan Durmuş Yılmaz, 32 yaşında düz bir memur olarak başladığı kariyerinde, İşçi Dövizleri Genel Müdürlüğü’ne kadar yükselir. Başkanlığa atanmadan önce de banka meclis üyesidir. 2006’daki atama krizinde, ortada dolaşan isimlerden biri de odur. Ancak böyle bir göreve talip olmamıştır. Hatta hiçbir beklentisi de yoktur. Zamanın Cumhurbaşkanı Ahmet Necdet Sezer ile önceden hiçbir tanışıklığı da olmamıştır. Buna rağmen, düz memur olarak girdiği Merkez Bankası’nda zirveye çıkar. Sonuçta, Salihli Ovası’nda ırgat olarak başladığı hayat yolculuğunda, bürokrasinin zirvesine yükselmeyi başarmıştır. Onun hayat öyküsü, Türkiye’de bir insanın çalışıp sebat ettiği takdirde, sıfırdan zirveye tırmanabileceğinin en güzel örneklerinden biri.
   </p>
   <p class="MsoNormal">
   </p>
   <p class="MsoNormal">
    Hayatı boyunca hiç kol saati almamış!
   </p>
   <p class="MsoNormal">
   </p>
   <p class="MsoNormal">
    Durmuş Yılmaz hayatı boyunca hiç kol saati satın almamış. Hâlen kullandığı saatini ise 1999’da mesai arkadaşları hediye etmiş. Bu tavrının çok ilginç bir hikâyesi var. Genç Durmuş, ortaokulda başarılı bir öğrencidir. Karnesine hiç zayıf getirmemiştir. Sınıfındaki bir arkadaşının ise her yıl 5-6 zayıfı gelmektedir. Arkadaşının babası, ‘Bu sene zayıfları üçe indir, sana bir kol saati alacağım’ der. Nitekim çocuk sene sonunda zayıfları üçe indirince saati koluna takar. Bu manzaraya şahit olan genç Durmuş hemen annesine gider ve "Benim hiç zayıfım gelmiyor ama sen bana saat almıyorsun." diye sitem eder. Annesi durumlarını anlatır ama delikanlı dinlemez ve saat için ısrar eder. Bunun üzerine annesi dayanamaz ve bir hesap yapar. Ellerinde kalan un miktarına bakar, aylardan mayıstır ve ağustostaki hasat mevsimine kadar yeteceğine kanaat getirerek ambarın dibinden iki teneke buğdayı satmak için ayırır. Yanına bir de karakeçi alarak pazarın yolunu tutar. Akşama gelecek kol saatinin heyecanını yaşayan delikanlı, artık çok mutludur. Ancak annesinin ayrılmasından kısa süre sonra hava kapanır ve dolu yağmaya başlar. Yaklaşık yarım saat içinde köyde görülmemiş bir afet olur. Ekinler yerle bir olmuş, gelen sel hayvanları bile alıp götürmüştür. Bunun üzerine hemen bir haberci çıkararak annesinin arkasından gönderirler ve götürdüklerini satmadan geri gelmesini isterler. Nitekim bir süre sonra annesi iki teneke buğday ve karakeçiyle geri gelir.
   </p>
   <p class="MsoNormal">
    Saat hayali gerçekleşmemiştir ama bu hadise delikanlıyı çok utandırır. Öyle ya, saat için eldekiler satılmış olsa aile ciddi sıkıntıya girecektir. O afet Yılmaz ailesini hayatlarında ilk kez krediyle tanıştırır. O yıl geçimlerini Ziraat Bankası’ndan krediyle aldıkları 32 teneke buğdayla sağlarlar. O krediyi geri ödemek daha sonra aileyi epey zorlar.
   </p>
   <p class="MsoNormal">
    Durmuş Bey, "O olaydan öyle utandım ve etkilendim ki ondan sonra maaşım da olsa, maddi durumum iyi de olsa kendime bir saat satın alamadım." diyor. Gerçekten de hayatı boyunca hiç saat satın almaz. Şu an kullandığı kol saatini, 1999’da Avrupa Birliği üyelerinin avroya geçişini izlemek için Frankfurt’a gittiklerinde mesai arkadaşları almış.
   </p>
   <p class="MsoNormal">
   </p>
   <p class="MsoNormal">
    “Türkiye’nin ihtiyacı tek parti iktidarıdır”
   </p>
   <p class="MsoNormal">
    Durmuş Yılmaz, Merkez Bankası Başkanlığı boyunca tartışma oluşturan uygulamaları ile ilgili sorularımızı da cevaplandırdı.
   </p>
   <p class="MsoNormal">
    -Görev sürenizde hükümetle çok sürtüşen bir görüntü çizdiniz. Gerçekten öyle miydi yoksa öyle mi yansıtıldı?
   </p>
   <p class="MsoNormal">
    Öyle yansıtıldı. Biz hükümetle son derece uyumlu çalıştık. Bazıları bizi hükümetle kavgalı diye gösterirken, bazı yazarlara göre de güya hükümet söylüyor, biz yapıyormuşuz. İkisi de doğru değil. Şunu açık yüreklilikle söylemek isterim. Görev yaptığım 5 sene boyunca Başbakan Erdoğan bir kez bile müdahale etmedi. Hükümet bizi eleştirdiyse de zaten bunu basın önünde yaptılar. Böyle yazanlar hükümetin de günahını alıyor. Para politikalarında ülke menfaati neyi gerektiriyorsa onu yaptık. Siyasiler de bize emir vermeye yeltenmedi.
   </p>
   <p class="MsoNormal">
    -Atamanız yapıldıktan sonra sizin liyakatten değil, itikattan dolayı tercih edildiğiniz yazıldı ve eşinizin başörtüsü gündeme taşındı. Bunlara ne diyorsunuz?
   </p>
   <p class="MsoNormal">
    Polemik yapmak, söze söz yetiştirmek istemem. Benim prensibim, işini yaparak göstermektir. Eylül 2008’de Lehman Brothers’ın batışıyla biz faiz indirimine başladık, çok erken diye eleştiri aldık. Oysa bizim elimizdeki bilgiler farklıydı. Nitekim sonra yaptığımız doğru bulundu. Küresel krizde ekonomi daralacak dedik, yine eleştirildi. Yine haklı çıktık. Sonra zorunlu karşılıkları artırdık, yine eleştirdiler. Oysa bizim elimizde kamuoyunun elinde olamayan bilgiler vardı ve ona göre tavır aldık. Sonra bizi takdir ettiler.
   </p>
   <p class="MsoNormal">
    -Sizin fiyat istikrarı takıntınız var mı? Enflasyonu düşüreyim de büyüme ne olursa olsun gibi bir yaklaşım…
   </p>
   <p class="MsoNormal">
    Ülkenin büyümesi için fiyat istikrarı çok önemli. Bugün eleştirenler aynı koltuğa otursalar bizim gibi yapacaklar. Türkiye’de 30 sene yüksek enflasyonu göz ardı ettik ama büyümedik, in-çık devam ettik. 30 seneyi böyle kaybettik. Şimdi düşük enflasyonla büyüme sürecindeyiz ve bu çok sağlıklıdır. Mali disiplinsizlik ve yüksek enflasyon, cildi bozulmuş kitaba benzer. Cilt bozulunca sayfalar dağılıyor ve toplumda dirlik düzen kalmıyor. Fiyat istikrarı ekonominin olmazsa olmazıdır ama bu yenmez, içilmez, kullanılmaz. O olmadan da ne yemek olur, ne okul ne hastane... Finansal istikrarı bozarsak bugün iyi satarken, 3 sene boyunca satış yapamayabiliriz. Cepte para var diye aşırı tüketime gidersek ve birikim giderse bir süre sonra yine aynı noktaya geliriz. Önemli olan sürekli ve sürdürülebilir olmaktır. Bizim ekonomideki çıkış noktamız sürdürülebilirliktir. Politikalarımızın temelinde bu mantık var. Zaten Merkez Bankası’na kanunla verilen görev fiyat istikrarını sağlamaktır. Sanayici, tüccar, iş adamı yatırım yaparken, 5 yıl sonra enflasyon ne olacak diye hesap yapmamalı. Fiyat istikrarı budur.
   </p>
   <p class="MsoNormal">
    -Kamu maliyesi ve ekonomik istikrar anlamında Türkiye’nin geldiği noktayı ve geleceğini nasıl görüyorsunuz?
   </p>
   <p class="MsoNormal">
    Bundan sonra hangi renkteki iktidar gelirse gelsin. Sosyal demokrat, liberal veya milliyetçi fark etmez ama ne olursa olsun tek parti iktidarı olsun. Türkiye’de bundan sonra tek parti iktidarı devam eder ve o iktidar da mali disiplinden kopmazsa, ülkenin önü açıktır. Temel konu tek parti iktidarıdır. Koalisyonda belki bunlar yapılabilir ama biz henüz bunu beceremiyoruz, belki ileride öğreniriz. O bakımdan Türkiye’nin ihtiyacı mali disiplinden taviz vermeyen bir tek parti iktidarıdır.
   </p>
   <p class="MsoNormal">
   </p>
   <p class="MsoNormal">
    Fotoğraflar beni motive etti
   </p>
   <p class="MsoNormal">
    -Gazetelerde, eşinizin ve kapının önündeki ayakkabılı meşhur fotoğrafı görünce ne hissetiniz? Moraliniz bozuldu mu?
   </p>
   <p class="MsoNormal">
    O görüntüler bende bir stres oluşturdu ama ‘Bu görüntüler çıktı, artık kendimize çekidüzen verelim’ diye hiç düşünmedim. Yaşadığım stres şuydu: Eğer ben başarısız olursam, bunu benim temsil ettiğim değerlere bağlayacaklardı. Durmuş Yılmaz başarısız oldu denmeyecek, bu zihniyet başarısız oldu diyeceklerdi. Görev sürem boyunca değerlerime laf gelecek mi diye büyük bir stres yaşadım ve bu durum beni başarılı olmak için motive etti.
   </p>
   <p class="MsoNormal">
    -Evin önündeki ayakkabıların sahibi öğrenciler kimdi?
   </p>
   <p class="MsoNormal">
    O ayakkabıların sahibi üç öğrenciydi ve oğlumun arkadaşlarıydı. Yazıldığı gibi düzenli burs verdiğim çocuklar değildi, ara sıra yardım etmiştim. Onları alttaki boş daireye yerleştirmiştik. O gün eve tebrike gelmişler. O öğrencilerin biri şu anda yargıç oldu. Diğeri savcılık sınavına girdi ve savcı olacak. Üçüncüsü ise vergi denetmeni oldu. Sonuçta bana göre eve ayakkabılarımı çıkararak girmekte bir beis yok. Benim inancım ve temizlik anlayışım bunu gerektiriyor. Ben kimseye karışmam ama benim özel hayatıma da herkes saygı duymalı.
   </p>
   <p class="MsoNormal">
    -Biraz da emeklilik planlarınızdan konuşalım. Salihli’deki bağ evine yerleşme planınız var mı?
   </p>
   <p class="MsoNormal">
    Ben ilkokul sonrası Salihli’ye pamuk ve bağ çapasına gittim. Gazetede çıkan yer, Hollanda’daki kardeşimin üzerine. 35 dönümlük bir arazi. Kardeşim çok sık gelmediği için sefasını biz sürüyoruz. Biz oradaki kanalizasyonlara çok bit pire döktük. Hayvan taşınan trenlere biner, Uşak’tan Salihli’ye gelirdik. Damlarda yatardık. O zaman dua ederdim, "Allah’ım benim de bir gün param olursa, buradan bağ bahçe alayım." derdim. Allah nasip etti. Oraya gideriz kalırız ama uzun süre kalamayız. Uşak’ta dairem var, biraz orada kalırım.
   </p>
   <p class="MsoNormal">
    -Ailede para politikasını kim belirliyor?
   </p>
   <p class="MsoNormal">
    Düriye Yılmaz: Ev ekonomisini ben yönetirim. Eşim kazanır, biz harcarız, idare bizim elimizde.
   </p>
   <p class="MsoNormal">
    -Düriye Hanım siz örtülü olmanızdan dolayı eşinizin görevi boyunca hiç sıkıntı yaşadınız mı?
   </p>
   <p class="MsoNormal">
    Hiç zorlanmadım. İlkokul mezunuyum ama sosyal bir tarafım vardır. Hep eşimin yanında oldum. Başlarken, bu göreve yüz akıyla geldik, yüz akıyla gideceğiz dedim ve şimdi çok şükür yüz akıyla gidiyoruz. Eşim Merkez Bankası’nda 32 sene çalıştı ve işleri çok yoğundu. Bu 32 senenin en az 15 senesinde ayrı kaldık. Buna rağmen ona hep destek oldum. O da bana destek oldu. Her şeyi beraber yaptık, çok mutluyum ve hâlimize şükrediyorum.
   </p>
   <p class="MsoNormal">
    -O zaman Durmuş Bey’e sorarak bitirelim. Başarınızın arkasında eşiniz mi var?
   </p>
   <p class="MsoNormal">
    Benim başarımın ardında elbette eşimin desteği vardır. Son cümle olarak şunu söyleyebilirim. Cenap Şahabettin’in dediği gibi, yüksek tepelerde hem yılana hem kuşa rastlanır; biri sürünerek, diğeri uçarak çıkar. Sürünerek de olsa o tepeye çıkmaktır önemli olan. Gençlere tavsiyem, sürünerek de olsa tepeye çıkmak için gayret edin, önünüz açıktır.
   </p>
   <p>
   </p>
  </font>
 </div>
 <div>
 </div>
 <div>
 </div>
</div>


## Yorumlar

### ali sarıalai, 20 May 2011, 16:35
> Saygıdeğer başkanımıza "köylü" olduğu için yazılan köşe yazılarına bir "köylü" olarak çok üzülmüştüm... Ama kendisi başarılı olarak beni o kadar mutlu etti ki erkek kardeşim o görevde başarılı olsaydı ancak bu kadar mutlu olurdum... Kendisine minnettarım... Fakir, köylü Anadolu insanının neler yapab...

### Asim Cansever, 07 May 2011, 14:54
> Harika bir insan.

### hanefi ünal, 30 April 2011, 09:20
> Sayın Yılmaz’ın başarısında en büyük faktör ANNE'sidir. Altı çocuğu ile dul kalan anne; ibadetini, duasını da bırakmadan alın teri ile çocuklarını büyütüp geleceğe hazırlamıştır. Doğru mastardan elbette doğru çizgi çıkacak. Sayın Yılmaz’ın eş tercihinde de annesinin görüşü var ki; Sayın Düriye Hanım...

Kaynak: [www.aksiyon.com.tr](http://www.aksiyon.com.tr:80/aksiyon/haber-29225-oteki-baskanin-sira-disi-hik%C3%A2yesi.html), [web.archive.org (arşiv bağlantısı)](http://web.archive.org/web/20121020091007/http://www.aksiyon.com.tr:80/aksiyon/haber-29225-oteki-baskanin-sira-disi-hik%C3%A2yesi.html)
