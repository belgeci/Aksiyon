# Türk halkı 11 ayda cep telefonu değiştiriyor

*Zafer Özcan 2011.10.31*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Teknoloji perakendesinin önemli markalarından Bimeks Genel Müdürü Arif Bayraktar, sektördeki yerli firmaların yabancı yatırımcılarla kıyasıya rekabet ettiğini belirterek, bu durumdan tüketicinin kârlı çıktığını belirtiyor.
  </font>
 </div>
 <div id="newsText">
  <font class="detail-text">
   <p class="MsoNormal">
    Teknoloji marketleri, hızla gelişen teknolojik ürünleri tüketicinin ayağına getiriyor. Özellikle teknoloji meraklıları, aradıkları bütün çeşitleri ve en yeni modelleri raflarda bulabiliyor. İstanbul’da başlayan teknoloji perakendeciliği hızla Anadolu’ya yayılıyor. Tüketicinin ilgisi, teknolojiyi bütün illere taşıyor. Türkiye’de ‘tekno – market’ mantığını başlatan, sektörün ilk firması Bimeks, kendine özgü frenchise sistemiyle Anadolu’da büyüyor. Genel Müdür Arif Bayraktar, 81 ilin tamamı ve büyük ilçelerde olmak istediklerini ve Anadolu insanına, yüksek teknolojiyi düşük fiyata sunduklarını söylüyor.
   </p>
   <p class="MsoNormal">
    Bimeks, ilk mağazasını 1990 yılında Kadıköy’de açar. Firmanın kurucuları Vedat ve Murat Akgiray kardeşler. Murat Bey hâlen şirketin yönetim kurulu başkanlığını yürütürken, bir önceki başkan Vedat Akgiray, şu anda Sermaye Piyasası Kurulu Başkanı olarak görev yapıyor. İş hayatına yazılım ithalatı yaparak başlayan Akgiray kardeşler, dünyada teknoloji perakendeciliğinin gittiği noktayı gördükten sonra, bu sektöre yatırım yapmaya karar verir. Arif Bayraktar, “Türkiye’de ürünü rafa koyan ve raftan satan ilk marka biziz. Vedat ve Murat beyler bu sektörün ileride patlayacağını daha o zamandan öngördü.” diyor. 1991 yılında Bimeks satış bölümünde göreve başlayan Bayraktar, 21 yıldır sektörün içinde bir yönetici.
   </p>
   <p class="MsoNormal">
    İlk yıllarda Bimeks’le birlikte Escort Computer ve Spectrum gibi şirketler teknoloji perakendesine başlar. 2001 krizi sektörde ciddi bir yaprak dökümüne sebep olur. Krizin yıkıcı etkilerinden kendini korumayı başaran iki şirket Bimeks ve Gold Bilgisayar olur. Kriz sonrası Türkiye’nin siyasi istikrara kavuşması ve ekonomide büyüme dönemine girilmesiyle teknoloji perakendesine ilgi artmaya başlar. Sabancı Grubu Teknosa ile sektöre girerken, onu Vatan bilgisayar izler. 2006 yılından itibaren yabancı yatırımcılar gelir. Dünyanın önde gelen markaları Darty, Media Markt ve onun yan markası Satürn, Elektro World ve Amerika’nın teknoloji devi Best Buy da Türkiye pazarına girer. Bunlardan Best Buy Türkiye pazarında tutunamayarak ülkeden çıkarken, diğerleriyle yerliler arasındaki amansız rekabet devam ediyor.
   </p>
   <p class="MsoNormal">
    Teknoloji perakendesi zor bir alan ve Türkiye’deki rekabet çok fazla. Arif Bey’e göre Türkiye sektörde dünyanın en rekabetçi piyasalarından birine sahip. Sonuçta teknolojik ürünlere talep, gelir seviyesiyle alakalı bir durum. Millî gelir arttıkça pazar da büyüyor. Bu kadar yabancı yatırım gelmesinin sebebi de, Türkiye pazarının daha da büyüyeceği beklentisi. Arif Bayraktar, yabancıların ilk başta pazarı domine etmek için geldiklerini belirterek, “Yerlilerin onlarla rekabet edemeyeceğini düşündüler ama olmadı. Türkiye’de sağlam bir yerli sermaye var ve onların beklediğinden daha dişli çıktık. Onlarla fiyat rekabeti yapamayacağımızı düşündüler ama yanıldılar. Bazıları da yanlış modellerle pazara girdiği için zaten tutunamayarak çıkmak zorunda kaldılar.” diyor. Arif Bayraktar’a göre dünyada uygulanan ve başarılı olan her satış modeli Türkiye’ye uymuyor. Bu ülkenin kendine özgü şartları var ve bunları dikkate almadan başarılı olmak mümkün değil.
   </p>
   <p class="MsoNormal">
    Dünyanın önde gelen teknoloji firmalarıyla rekabet edebilen, hatta onların bazılarını da piyasadan silebilen yerli firmalar, bu işe başlarken ciddi bir pazar araştırması sürecinden geçmiş. Türkiye’de son 10 yılda çok şeyin değiştiği tespitini yapan Bayraktar, “Biz bu işi büyütürken, Almanya, İngiltere ve Amerika’daki rakiplerimizin nasıl iş yaptıklarını araştırdık. Onlar daha gelmeden biliyorduk nasıl rekabet edeceğimizi ve stratejilerimizi ona göre geliştirdik, nitekim yabancılar karşısında başarılı bir sınav verdik.” diyor.
    <span>
    </span>
   </p>
   <p class="MsoNormal">
    Bimeks, Türkiye’nin ilk teknoloji mağazası olmasının yanında, teknoloji hipermarketlerini de başlatan firma. Yeşilköy Dünya Ticaret Merkezi’nde 2007’de açılan dev mağaza, alışveriş merkezlerindeki büyük metrekareli mağaza sisteminin başlangıcı olur. Yeşilköy mağazasının açılışından itibaren 40 günde 10 milyon dolar ciro yaptığını hatırlatan Bayraktar, şimdi pastanın çok bölündüğünü ve o cirolara artık ulaşılamadığını söylüyor. 2008 krizi sonrası teknoloji firmaları için verimlilik kavramının öne çıktığını vurgulayan Bayraktar, büyük metrekareli mağazaların İstanbul ve Ankara gibi illerdeki belli lokasyonlar için doğru olmakla birlikte, Anadolu’da aynı sistemin yürümediği tespitini yapıyor. Anadolu’da daha az maliyetli ve daha küçük metrekareli mağazalar öne çıkıyor. Teknolojik ürün satmanın dezavantajı, malın çok çabuk eskimesi. Teknoloji mağazasında bir ürün ortalama 2 – 3 ayda eski hâle geliyor.
   </p>
   <p class="MsoNormal">
    Anadolu’da kazan-kazan modeli
   </p>
   <p class="MsoNormal">
    Bimeks’in Diyarbakır’da açtığı mağaza büyük ilgi görmüş ve açılışta uzun kuyruklar olmuştu. Bu kadar ilgi beklemediklerini belirten Bayraktar, “Erzurum, Urfa ve Van’da da aynı ilgiyi gördük. O bölgelerde insanlar teknolojiye aç. Biz Anadolu’ya rekabeti ve iyi fiyatı getirdik.” diyor.
   </p>
   <p class="MsoNormal">
    Bimeks, Anadolu’da farklı bir frenchise programı uyguluyor. Mağazaları kendi açmak yerine, bölgeyi bilen yerli esnafla çalışmayı tercih ediyor. Bayraktar, sistemi şöyle anlatıyor: “İş ortağımıza, ‘sen hiçbir şeyle ilgilenme, sadece müşterini memnun et ve satış yap’ diyoruz ve ona komisyon veriyoruz. Onlara tatlı bir kâr kalıyor. Bölgeyi bilen, orada itibarı olan insanlarla çalışmak bizim için avantaj. Şimdi bizim modelimiz rakiplerimiz tarafından taklit ediliyor. Bu modelle yerel girişimciyi de desteklemiş oluyoruz. Bizim marka gücümüz ve tecrübemiz var, oradaki iş ortağımız da orada güçlü pazarı biliyor. İkisini bir araya getiriyoruz ortaya kazan - kazan durumu çıkıyor.”
   </p>
   <p class="MsoNormal">
    Son dönemde dünya ekonomilerinde yaşanan çalkantılar ve dolardaki yükseliş teknoloji perakendesini doğrudan ekiliyor. Sektör ithalata bağımlı olduğundan, doların yükselişi fiyat politikalarını doğrudan etkiliyor. Son dönemde dolarda yüzde 25 değer artışı olduğunu hatırlatan Bayraktar, farkı tüketiciye yansıtmamak için kampanyalar düzenlediklerini söylüyor.
   </p>
   <p class="MsoNormal">
    Bayraktar, “Bilgisayar ürünlerinin pahalılaşmasına izin vermiyoruz. Bu kampanyalar sektörün küçülmesine engel oluyor. Kur artışını tolere ediyoruz. Yoksa sektörün büyümesi durur.” diyor. Ekonomideki çalkantılara ve dünya piyasalarındaki sarsıntılara rağmen büyümesini sürdüren Bimeks, hâlen 33 ilde 54 mağazaya sahip. 2011 sonunda 56 mağaza hedeflediklerini belirten Bayraktar, hedefi aşacaklarını ve yıl sonunda mağaza sayısını 65’e çıkaracaklarını söylüyor. 2010 yılını 303 milyon TL ciroyla kapatan Bimeks, yıl sonunda 450 milyon liralık ciroya ulaşmayı hedefliyor.
   </p>
   <p class="MsoNormal">
    Bilgisayar 2, televizyon 3, beyaz eşya 7 yıl kullanılıyor
   </p>
   <p class="MsoNormal">
    Bimeks Genel Müdürü Arif Bayraktar, sektördeki 21 yıllık tecrübesiyle, tüketici davranışlarıyla ilgili ilginç gözlemlerini ve bazı araştırma sonuçlarını paylaşıyor. Buna göre Türk halkı en fazla cep telefonuna ilgi gösteriyor. Cep telefonu değiştirme süresi sadece 11 ay. Herkes en yeni modelleri taksitle de olsa almak istiyor. Notebook ve masa üstü bilgisayarlarda bu süre 2 yıla çıkıyor. Televizyonlarda ise süre ortalama 3 yıl. Televizyonda artık tercihler LCD ve LED TV’ye kaymış durumda. Beyaz eşyalar ise ortalama 7 yıl kullanılıyor. İnsanların gelir düzeyi yükseldikçe teknolojik ürünleri kullanma süresi azalıyor ve değiştirme sıklığı artıyor.
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-30890-turk-halki-11-ayda-cep-telefonu-degistiriyor.html), [web.archive.org (arşiv bağlantısı)](http://web.archive.org/web/20130118093354/http://www.aksiyon.com.tr:80/aksiyon/haber-30890-turk-halki-11-ayda-cep-telefonu-degistiriyor.html)
