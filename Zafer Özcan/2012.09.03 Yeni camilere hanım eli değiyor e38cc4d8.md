# Yeni camilere hanım eli değiyor

*Zafer Özcan 2012.09.03*

<div class="pNewsDetailMainContent" itemprop="articleBody">
 <p>
  Türkiye’de son dönemde inşa edilen Adana Sabancı, Ankara Kocatepe ve Ataşehir Mimar Sinan gibi büyük camilerde üç kız kardeşin imzası var. Camilerin mermer işlerini Cebeci kardeşlerin fabrikası yapıyor.
 </p>
 <p>
  Türkiye’de son dönemde inşa edilen camiler, Osmanlı’daki ihtişamı ve zarafeti tekrar yakalamaya çalışıyor. Ataşehir’de,  Mimar Sinan anısına inşa edilen, Mimar Sinan Camii bunun son örneği. Sinan’ın ustalığını yakalamak mümkün olmasa da, mimarlar artık derme çatma camilerden ziyade, daha kalıcı ve anıtsal eserler peşinde. Çamlıca’da yapılması planlanan cami de şu günlerin tartışma gündemlerinden. Başbakan Tayyip Erdoğan’ın İstanbul’daki hayallerinden biri olarak görülen Çamlıca camiinin de, bugüne kadar yapılanlardan farklı ve ihtişamlı olması planlanıyor.
 </p>
 <p>
  Yeni dönemin en güzel camilerinde ise ünlü mimarlar kadar, üç girişimci kız kardeşin imzası var. Ümraniye Alemdağ’daki Klasik Mermer fabrikasının sahipleri Gülizar, Güler ve Gönül Cebeci kardeşler, yeni dönemin gözde camilerinin mermerlerini hazırlıyor. Adana’daki altı minareli Sabancı ve Ankara Kocatepe camilerinden sonra Mimar Sinan Camii’nin de mermer işlerini yapan Cebeci kardeşler, Avrupalı Türklerin cami projelerinde de önemli rol üstleniyor. Fabrikalarında teknolojinin bütün nimetlerinden istifade etmelerine rağmen hâlâ el işçiliğinden ve ustalıktan vazgeçmeyen kardeşler, Osmanlı’nın yaptığı gibi günümüz camilerinin de gelecek nesillere gururla aktarılabilecek ibadethaneler olması gerektiğini düşünüyor.
 </p>
 <p>
  Klasik Mermer Fabrikası, 1971’de Cebeci kardeşlerin babası Necati Cebeci tarafından, cami üniteleri üretmek için kurulmuş. Uzmanlık alanı, cami mermerleri. Firmanın hikâyesi son derece ilginç. Bir oğlu, 3 kızı olan Necati Bey’in oğlu babasının işine ilgi duymaz, kızları da farklı sektörlerde çalışmaktadır. Necati Bey, 2004’te rahatsızlanınca kız kardeşler babalarıyla ilgilenmek için şirkete gelip gitmeye başlar. Daha önce hiç anlamadıkları mermer işiyle ilk kez karşılaşırlar. Necati Bey’in vefatına kadar (2005)  kardeşler fabrikadan ve babalarının yanından ayrılmaz. Cami yapımı zaten erkek işidir, babaları da o güne kadar onları işe dâhil etmemiştir. Vefattan sonra kardeşler fabrikayı kapatmaya karar verir; ancak çalışanlar karşı çıkar. Yıllarca Necati Bey’le çalışan ustalar, fabrikanın kapanmasına razı olmaz. Zaten teslim bekleyen siparişler vardır. Bunun üzerine üç kız kardeş biraz gönülsüz de olsa işin başına geçmek zorunda kalır. Ama zamanla mermer işini sevmeye başlarlar. Önce camilerle ilgili bütün bilgileri öğrenirler. Kısa sürede işe ısınan Cebeci kardeşler, işleri hızla büyütmeye başlar. Babalarından 20 kişiyle devraldıkları Klasik Mermer’de bugün 75 kişi çalışıyor ve sadece ülke içinde değil, yurtdışında da birçok projeye imza atıyorlar.
 </p>
 <p>
  Osmanlı döneminden bu yana camilerde mermer işçiliği önemli yer tutuyor. Mimar Sinan’ın eserlerinde mermerin ve el işçiliğinin ayrı bir yeri var. Klasik Mermer’de, üretimler mimarın projesine göre yapılıyor. Büyük kalıplar için makineler kullanılsa da, el işçiliği devam ediyor. Gülizar Hanım, “Buradaki önemli nokta bizim mimarla oturup konuşmamızdır. Onun kafasındakini uygulamak bizim işimiz. Her zaman biz mimardan bilgi almayız, tecrübemizden dolayı onlar da bizden bilgi alıyor. Onlara fikir veriyor, çizimlerinde yardımcı oluyoruz.” diyor. Mermer malzemesi ve işçiliği bir caminin yarısından fazla malzeme anlamına geliyor. Minber, mihrap, kürsü, şadırvan, kapılar, abdesthane ve gasilhaneye kadar pek çok yerde mermer kullanılıyor.
 </p>
 <p>
  Aradan asırlar geçmiş olmasına rağmen günümüzde hâlâ Mimar Sinan’ın inşa ettiği camiler konuşuluyor. Gülizar Cebeci, Mimar Sinan’ı ‘bu işin zirvesi’ diye nitelendiriyor ve teknolojinin bütün nimetlerinden istifade etmelerine rağmen onun yaptıklarını taklit etmekte bile zorlandıklarını söylüyor, “Ancak benzetebiliyoruz.” diyor. Günümüzde modern konseptli cami projeleri de gündeme geliyor. Yeni nesil mimarların bir farklılık arayışı var. Yıllardır en güzel camilere imza atan bir şirketin başkanı olarak Gülizar Hanım’ın, yeni cami modelleri konusunda bir uyarısı var: “Modern camilerimiz olsun ama bunu yaparken, o yapının dışarıdan bakıldığında cami olduğunun anlaşılması gerekiyor. Uzaktan baktığınızda o mabet bir alışveriş merkezi veya fabrika gibi görünürse anlamı olmaz. Yeni camilerde, mabedin özünü ve ruhunu kaybetmeyelim. Mimar Sinan’dan da çok uzaklaşmayalım.”
 </p>
 <p>
  Modern ve camiye çok fazla benzemeyen mabetlerin yanında bir de her mahallede, cami derneklerinin yaptırdığı camiler var. Güler Cebeci, 10 kişilik dernekler tarafından yaptırılan camilerin genelde kalfaların elinden çıktığını belirterek şu değerlendirmeyi yapıyor: “İnsanımız iyi niyetli ama kalfa, bir mimar gibi düşünemez. Bu gibi camilerin çoğunda, gelecek nesillere miras bırakılabilecek kalitede bir cami tasarımı ortaya çıkmıyor. Camiler elbette ibadet ihtiyacı için yapılıyor ama biraz daha özen gösterilmesi gerekiyor.” Mahalle camilerinde bazen dernek üyelerinin vaaz kürsüsünün yeri konusunda bile anlaşamadığını belirterek, bu işin basitleştirilmemesi gerektiğini vurguluyor. Klasik Mermer, son yıllarda farklı projelere imza atmasına rağmen, cami üniteleri konusunda uzmanlaşmış bir firma. Cami süslemelerinde el işçiliği ve dolayısıyla ustalık önem kazanıyor. Klasik Mermer’de, firmanın kuruluşundan bu yana çalışan ustalar var. Güler Hanım, 42 yıldır çalışan ustaları olduğunu anlatıyor: “Bizde eski usul sürüyor. Ustalık babadan oğula geçiyor. Buradan memnun kalan ustalar çocuklarını da getiriyor. Şu anda sadece patronlar değil, ustalar da ikinci nesle geçti.”
 </p>
 <p>
  Ataşehir prestij projemiz
 </p>
 <p>
  Son yıllarda Türkiye’nin en fazla konuşulan cami projesi şüphesiz Ataşehir’de inşa edilen, ünlü mimar Hilmi Şenalp’in eseri Mimar Sinan Camii. Açılışını Başbakan Tayyip Erdoğan’ın yaptığı camiyi prestij projeleri olarak gördüklerini belirten Güler Cebeci, “En fazla zorlandığımız kısımlar mihrap ve minber oldu. Mahfil katının ters tavanlarını monte etmek de epey zorlayıcıydı.” diyor. Mimar Sinan Camii’nin çok özel ve heyecan verici bir proje olduğunu vurgulayan Cebeci, Kurban Bayramı’nda ibadete açılmasının planlandığını; ancak Başbakan’ın araya girmesi ile Ramazan ayına yetiştirildiğini söylüyor. Güler Cebeci, Ataşehir’deki ibadethanenin Cumhuriyet döneminde Mimar Sinan’ın tarzına en yakın proje olduğunu vurguluyor.
 </p>
 <p>
  Cebeci kardeşler bugüne kadar 8 ülkede cami projesi yapmış. Bunlar arasında Avrupa ülkeleri ağırlıkta ancak Avustralya’ya kadar da ulaşmışlar. Türkiye’de ise Karadeniz bölgesinde inşa edilen bütün büyük camilerde onların imzası var. Kastamonu kökenli olmalarından dolayı “Karadeniz bizden sorulur.” diyorlar.
 </p>
 <h3>
  <span>
   Çinliler mermer ocaklarında yatıyor
  </span>
 </h3>
 <p>
  Türkiye mermer kaynakları açısından en zengin ülkelerden biri. Dünya mermer yataklarının yüzde 40’ı Türkiye’de bulunuyor. Mermer ocaklarının hepsi faal değil, işletmeye açık olanlar genelde ihracat yapıyor. Türkiye’deki üreticiler mermeri genelde ham satıyor. En büyük alıcı Çin. Üretilen mermerin çoğunu Çinliler blok hâlinde alıyor. Nakit çalıştıkları için üreticiler onları tercih ediyor. Bu da çok değerli bir ürün olan mermerin ucuza gitmesi ve katma değerinin düşmesi anlamına geliyor. Gülizar Hanım, Çin etkisi yüzünden mermer bulmakta zorlandıklarını belirterek, “Bize 50 gün sonraya gün veriyorlar. İç piyasa bu açıdan çok sıkıntılı. Çinliler peşin çalıştığı için üretici onlara yöneliyor. Çinliler şu anda Türkiye’deki ocaklarda yatıyor ve çıkan mermeri hemen alıyorlar. Bir yıllık rezervi peşin kapatanlar bile var.” diyor.
 </p>
 <p>
  Türkiye’nin kendine özgü mermer taşları bulunuyor. Marmara Adası’nda çıkan mermerin ayrı yeri var. Camilerin mihrap ve minberlerinde kullanılacak taşlar Marmara Adası’ndan geliyor. Mimar Sinan’ın en önemli eserlerinde bu mermeri kullandığını hatırlatan Gülizar Cebeci, şunları söylüyor: “Çok hijyenik bir taş, mikrop barındırmıyor. Kirlenmiyor, rengini koruyor. Bazı mermerlerde dokunduğun yerde iz kalır. Marmara mermeri yüzyıllar boyu kendini koruyabiliyor.” Marmara mermerinin çok dayanıklı ve nadir bulunan bir taş olduğunu belirterek, Çinlilerin aşırı talebi yüzünden Marmara taşını bile bulmakta zorlandıklarını aktarıyor. Türkiye’nin bu kadar kıymetli bir yer altı zenginliğini yurtdışına ucuza kaptırmaması gerektiğini vurgulayan Cebeci, “Çinliler bizden ucuza aldıkları ham maddeyi işleyerek çok daha pahalıya geri satıyor. Sektörün artık ham üretim kadar işleyerek satış konusunda da kendini geliştirmesi ve hükümet tarafından bunun desteklenmesi gerekiyor.” diyor.
 </p>
</div>


Kaynak: [www.aksiyon.com.tr](http://www.aksiyon.com.tr:80/ekonomi/yeni-camilere-hanim-eli-degiyor_533430), [web.archive.org (arşiv bağlantısı)](http://web.archive.org/web/20150512114457/http://www.aksiyon.com.tr:80/ekonomi/yeni-camilere-hanim-eli-degiyor_533430)
