# Adını reyting koydum

*Zafer Özcan 2011.12.19*

<font class="agenda2NewsSpot">
 Televizyon izleme ölçümlerinde usulsüzlük yapıldığı yıllardır konuşulur; fakat bir işlem yapılmazdı. Konu bu kez yargıya taşındı. Soruşturma, yıllardır şişirilen reyting balonunu patlattı.
</font>
<font class="newsDetail">
 <p>
  Türkiye’nin yıllardır bitmeyen reyting tartışması sonunda adliyelik oldu. Geçen haftanın en önemli gündem maddelerinden biri, reyting ölçümlerinde usulsüzlük yaptıkları ve haksız kazanç elde ettikleri gerekçesiyle, televizyon yapım şirketlerine düzenlenen polis baskınlarıydı. Ülkede en fazla izlendiği iddia edilen ve reklam pastasından en fazla payı alan dizilerin yapım şirketleri aranırken, televizyon izleme oranları tartışması da yeniden alevlendi. Konuyla ilgili soruşturma 4 ay önce Üsküdar Cumhuriyet Başsavcılığı tarafından başlatılmıştı. Polisin 4 aylık teknik takibi sonrasında, reyting ölçümleriyle ilgili soruşturma çerçevesinde geçen hafta İstanbul ve Ankara’da 26 ayrı adrese baskın düzenlendi. Bazı kişiler gözaltına alınırken, soruşturma ve aramalar sürüyor.
 </p>
 <p>
  Reyting tartışmaları Türkiye’nin çözülemeyen problemlerinden. Ölçümlerde usulsüzlük yapıldığı iddiaları her zaman vardı. Son olarak TRT Genel Müdürü İbrahim Şahin ölçümleri yapan AGB şirketine yönelik sert eleştiriler yaparak, TRT’nin sistemden çekildiğini açıklamıştı. O dönem alevlenen tartışmalar tam küllendi derken, bu kez Üsküdar Başsavcılığı devreye girdi. Böylelikle yıllardır tartışılan usulsüzlük ve haksız kazanç meselesi ilk kez bir adli sürece konu oldu.
 </p>
 <p>
  <img alt="" src="http://web.archive.org/web/20120115080109im_/http://medya.aksiyon.com.tr/aksiyon/2011/12/19/reyting-1.jpg">
   Soruşturma henüz çok yeni; ancak süreci başlatan bazı gelişmelerin altını çizmek gerekiyor. İddialardan biri, reyting datalarına farklı yerlerden sızmalar olması. Diğer bir iddia reytingleri ölçen AGB şirketindeki bazı uzmanların, küçük kanallardan kırptıkları reytingleri büyük kanallara yönlendirdikleri şeklinde. Polis şimdi bu kırpıntıların kime gittiğini araştırıyor. Üzerinde durulan diğer konu, dataların işleme sürecinde yaşananlar. Mevcut sisteme göre, veri akışı saat 02.00’de sona eriyor ve saat 10.00’a kadar bunlar işlenerek, servis ediliyor. 8 saatlik sürede datalar üzerinde tahrifat yapılıp yapılmadığı da araştırılan konulardan. Aslında bunların dışında, reyting verileriyle ilgili en karanlık nokta, ölçüm yapılan 2 bin 500 hanenin yaklaşık 800 kadarının aktif olmaması. Şu anki reyting raporları, toplam 1700 haneden gelen verilerle oluşturuluyor. Oysa aktif olmayan hanelerdeki izleyici alışkanlıkları sonuçları önemli ölçüde değiştirme potansiyeline sahip. Bu hanelerden neden veri akışı olmadığı ise diğer bir soru.
  </img>
 </p>
 <p>
  Türkiye’de reyting ölçümlerini 17 yıldır AGB şirketi yapıyor. 9 ay önce yapılan ihaleyi başka bir şirket kazandı ve şu anda geçiş süreci yaşanıyor. Televizyon İzleme Araştırma Kurumu’nun yeni başkanı Dr. Hidayet Karaca, yönetim kuruluyla birlikte yeni sistem üzerine çalışmalarını sürdürüyor. Karaca, şu anda ortaya çıkan tablonun reyting ölçümlerinin güvenilir olmadığını ortaya koyduğunu belirterek, daha güvenli ve katılımcı bir sistem üzerinde çalıştıklarını belirtiyor. TİAK olarak konunun takipçisi olduklarını da vurgulayan Karaca, yargı sürecinde sistemin güvensiz yanlarının daha net görüleceğini ve yenisinin buna göre inşa edileceğini kaydediyor.
 </p>
 <p>
  Manipülasyon yapıldığı mahkeme sürecinde netleşirse, tazminat davaları da açılabilir. Çünkü reyting, reklam pastasının dağıtımı demek. Pastadan hak ettikleri payı alamayan bir mağdurlar grubu da var sonuçta. Onlar da yakında bu işin peşine düşecek. Bütün televizyon reklam harcamalarını önlerine gelen reyting sonuçlarına göre yapan reklam verenlerin, bütçelerinin manipüle edilmiş bilgilerle kullanılmasına nasıl tepki vereceği ise yargı sürecinde en fazla tartışılan konulardan biri olacak.
 </p>
</font>

Kaynak: [www.aksiyon.com.tr](http://www.aksiyon.com.tr:80/aksiyon/haber-31328-215-adini-reyting-koydum.html), [web.archive.org (arşiv bağlantısı)](http://web.archive.org/web/20120115080109/http://www.aksiyon.com.tr:80/aksiyon/haber-31328-215-adini-reyting-koydum.html)
