# Türkiye büyümeye teğet geçmedi

*Zafer Özcan 2011.04.11*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   2010 büyüme rakamları Türkiye’nin kriz öncesi seviyeye döndüğünü ortaya koydu. Yüzde 8,9’luk büyüme oranı ile dünyada ilk beşe giren Türkiye’de ekonominin lokomotifi, özel sektör yatırımları ve iç tüketim harcamaları oldu. Fert başına düşen gelir tekrar 10 bin doları aştı.
  </font>
 </div>
 <div id="newsText">
  <font class="detail-text">
   <p>
    <p class="MsoNormal">
     Küresel krizden çıkış sürecinde dünya ekonomileri tekrar büyüme sürecine girerken, Türkiye 2010’u rekor büyümeyle kapattı. 2010’da yüzde 8,9 büyüyen Türkiye; Çin, Arjantin, Tayvan ve Singapur’la birlikte en fazla büyüyen 5 ülkeden biri oldu. Bu oran aynı zamanda, Türkiye’nin 2004’ten bu yana kaydettiği en yüksek büyüme. 2001’deki büyük ekonomik krizin ardından 27 çeyrek üst üste büyüyerek Cumhuriyet tarihinde bir ilki gerçekleştiren Türkiye ekonomisi, Eylül 2008’den itibaren Amerika’da başlayan ve hızla dünyayı saran küresel kriz sebebiyle 2009’u yüzde 4,8’lik bir küçülmeyle kapatmıştı. 2010 rakamları ise Türkiye’nin sadece küresel krizdeki kayıplarını telafi etmekle kalmayıp ciddi bir yükseliş ivmesine girdiğinin de göstergesi. 2008’de ilk kez 10 bin dolar seviyesini aşan kişi başı millî gelir, 2009’da küresel krizin etkisiyle 8 bin dolara gerilemişti. Büyümeyle beraber fert başına düşen millî gelirde Türkiye tekrar 10 bin dolar sınırını aşmayı başardı.
    </p>
    <p class="MsoNormal">
     Bu oranlarla Türkiye, dünyada orta gelir grubunda, hatta ortanın biraz üstünde bir ülke olduğunu da tescil ettirmiş oldu. Çünkü Dünya Bankası’nın yaptığı sınıflandırmaya göre fert başına düşen yıllık geliri 12 bin 196 doları aşan ülkeler, ‘zengin ülke’ kategorisine giriyor. Bu değerlendirmeye göre Türkiye artık zengin ülke adaylarından ve önümüzdeki bir-iki yıl içinde zenginler kulübüne geçmesi zor görünmüyor.
    </p>
    <p class="MsoNormal">
     2010’daki yüksek büyümenin hemen ardından mart ayı enflasyonunun yüzde 4’ün altında gerçekleşmesi, Türkiye’nin yüksek hızda büyürken, enflasyonu da kontrol altında tutabileceğinin göstergesi oldu. Ülkenin özellikle 80 sonrası, Turgut Özal döneminde gerçekleştirdiği yüksek büyümede, enflasyon oranlarının ortalama yüzde 60’ların üstünde seyrettiği düşünülürse, şimdiki büyümenin önemi daha net ortaya çıkıyor.
    </p>
    <p class="MsoNormal">
     Büyümenin sektörlere dağılımına bakıldığında özel sektörün makine ve teçhizat yatırımlarındaki artış, iç tüketimde artış ve imalat sanayinin katkıları, ekonomideki canlanmanın göstergeleri. Özellikle 2010’un 4. çeyreğinde yaşanan 9,2’lik büyümenin yüzde 6,8’i özel sektör yatırımlarından kaynaklanmış. Bu, ülke tarihinde çok alışık olunan bir tablo değil. Bu yatırımların üretime ve istihdama katkılarını zaman gösterecek.
    </p>
    <p class="MsoNormal">
     Amerika’daki ipotekli konut kredilerinin (mortgage) geri ödenememesiyle başlayan ve kısa sürede bütün ülkeleri etkisi altına alarak dünyanın gördüğü en büyük ekonomik krizlerden biri hâline gelen küresel kriz, bütün sektörleri olumsuz etkilemesine rağmen, özellikle inşaat sektörüne büyük darbe indirmişti. Türkiye açısından bakılacak olursa, inşaat sektörü 2008’de eksi 8,1, 2009’da ise eksi 16,1 daraldı. Bir ülkede, imalat sanayii ile birlikte büyümenin iki önemli lokomotifinden biri kabul edilen inşaattaki daralma, dolaylı yoldan yüzlerce sektörü de etkiledi. İnşaat sektörünün 2010’da yüzde 17,1 büyümesi, aslında Türkiye’nin yüksek büyüme performansının da tetikleyicisi oldu. İnşaat sektörüne, imalat sanayiinin yüzde 13,6’lık büyümesi de eklenince yüksek büyüme rakamları ortaya çıktı. Bu dönemde büyümede dikkati çeken konu başlıklarından biri de kuşkusuz iç talepteki canlanma oldu. Tüketici güveninin geri gelmesi ticaret sektörünü yüzde 13,3 büyütürken, özel sektörün yatırım harcamaları ve iç talepteki canlanma önce sektörlere daha sonra da büyüme rakamlarına yansıdı. Peki, Türkiye neden beklentilerin üzerinde büyüdü, bu büyüme ne anlama geliyor ve ne kadar sürdürülebilir?
    </p>
    <p class="MsoNormal">
     BÜYÜMEZSEK CARİ AÇIK DA OLMAZ!
    </p>
    <p class="MsoNormal">
     İstanbul Aydın Üniversitesi İşletme Bölüm Başkanı Prof. Dr. Güneri Akalın, büyümenin beklenenden yüksek çıkmasını iki önemli sebebe bağlıyor. Birincisi, krizden kalan atıl kapasitenin bu dönemde kullanılması. İkincisi ise ülkenin verdiği yüksek orandaki cari işlemler açığı. Yurtiçi tasarrufların giderek düştüğünü hatırlatan Akalın, “Yüzde 13 civarında tasarruf oranı ile kalıcı bir büyüme olmaz. Bu sebeple Türkiye cari açık vermek zorunda kalıyor. Ben büyümeyle ilgili gerçek durumun bu yıl görüleceğini düşünüyorum.” diyor.
    </p>
    <p class="MsoNormal">
     Boğaziçi Üniversitesi Ekonomi Bölümü Öğretim Görevlisi Dr. Ümit İzmen de Türkiye ekonomisinin 2010’da, küresel kriz öncesindeki seviyeyi yakaladığının altını çizerek “Bu kadar kısa sürede bir ülkenin eski üretimini yakalaması beklenmez. Eski seviyeye gelmenin daha uzun süre alması beklenir. O açıdan baktığımızda 2008 seviyesinin 2 senede yakalanması önemli bir başarı ve olumlu bir noktadır.” yorumunu yapıyor. İzmen, cari açık sorununa rağmen büyümede özel tüketim ve yatırım harcamalarının, dolayısıyla iç dinamiklerin oynadığı rolün altını çiziyor. Yapı Kredi Bankası Başekonomisti Cevdet Akçay da aynı noktaya değinerek büyümede en önemli katkının özel tüketim ve yatırım harcamalarından gelmesini olumlu buluyor.
    </p>
    <p class="MsoNormal">
     Büyüme rakamları açıklandığı andan itibaren aslında en fazla konuşulan mesele ‘cari işlemler açığı’ oldu. Türkiye, 2010’da Gayri Safi Yurtiçi Hasıla’nın yüzde 6,6’sı kadar cari işlemler açığı verdi. Bazı ekonomistler bu durumun yüksek büyümeyi gölgelediği kanaatinde. Ancak konuya farklı bakanlar da var. Cevdet Akçay, cari açığa kavramsal olarak doğru bakmanın önemine işaret ediyor. Cari açığın finanse edilmesi için finansman kalitesinin çok önemli olduğunu herkes kabul ediyor ama Akçay’a göre daha esasta gözden kaçan bir şey var. Akademisyenler ‘iyi cari açık’ diye bir olgudan söz ediyor. Yani sermayenin marjinal üretkenliğinin daha yüksek, yatırım imkânlarının fazla olduğu bir ortamda, özellikle de tasarruf açığı var ise, bir ülke yabancı tasarrufları çekerek cari açık verebiliyorsa burada problem yok. Problem, sürdürülebilirlik mevzusunda ortaya çıkıyor. Dolayısıyla temelde bir tasarruf eksikliği problemi olan cari açığın, tasarrufun izleyeceği çizginin ikna edici olması yoluyla bertaraf edilebilmesi gerekiyor. Bunun olmadığı hâllerde, finansmanın kesilmeye başlaması cari açığı da azaltır ancak bu da büyümeyi yavaşlatır. Akçay, bu minvalde, sadece ileriye dair bazı veri gerçekleşmelerinin, bugünün problemli gözüken cari açık meselesinin problem derecesini belirleyeceği görüşünü bir örnekle izah ediyor: “Eğer 15 sene içinde Türkiye’nin kişi başına geliri 12 bin dolar civarına takılmış ve hâlâ aşırı genç bir nüfusu (dolayısıyla çok tüketen ve tasarruf yapamayan) olacağına inanıyorsanız bugünkü ve önümüzdeki yıllardaki cari açıklar ciddi problem teşkil edecektir. Ama eğer aynı süre içinde kişi başına gelirin 20 bin dolar civarında olacağını ve yaşlanmaya başlayan bir nüfusun devreye gireceğini düşünüyorsanız aynı cari açık rakamları problem teşkil etmekten çıkacaktır. Çünkü tasarruf probleminin çözümü olan zenginleşme ve yaşlanma devreye girmiş olacaktır.”
    </p>
    <p class="MsoNormal">
     Dr. Ümit İzmen, cari açık vermenin büyümek için gerekli olduğunun altını çizerek “Cari açığın asıl sebebi, Türkiye’nin üretim yapısı. Sanayimizin eskiden beri devam eden ithal ara malı bağımlılığı var. Bu böyle olduğu sürece ister içeride tüketelim ister ihraç edelim sonuç değişmeyecek. Cari açık verilince de bu finanse edilecek. Büyümezsek cari açık da vermeyiz.”” tespitini yapıyor.
    </p>
    <p class="MsoNormal">
     <span>
     </span>
     İzmen’e göre Türkiye kısa vadede cari açığı finanse etmeye, orta ve uzun vadede ise kaliteli finansmana, yani uzun vadeli sermaye girişlerine odaklanmalı. Hükümetin ekonomi kurmayları ve Merkez Bankası’nın son dönemde ekonomiyi soğutmaya ve kredi hacmini düşürmeye çalışmalarına da destek veren Dr. Ümit İzmen, süreci şöyle yorumluyor: “Merkezin çabası doğru çünkü enflasyonun yüzde 4, büyümenin yüzde 9 olduğu bir ekonomide, kredilerin büyümesi yüzde 40’a ulaşmışsa bunlar sorunlu rakamlardır. Böyle bir ekonomide, bu kredinin doğru kanalize edildiğini garanti edemeyiz. Dünyadaki finansal krizler öncesi hep aşırı kredi artışları görüyoruz. O bakımdan bu artışı biraz frenlemek orta ve uzun vadeli riskleri azaltmak açısından şart.”
    </p>
    <p class="MsoNormal">
     Ekonomide 2010 tablosu genel olarak son derece olumlu görünmekle beraber, bu yıl Türkiye’yi bekleyen önemli risklerin de altını çizmek gerekiyor. Öncelikle Avrupa’daki borç krizinin henüz aşılmadığını belirtmek lazım. İngiltere, İtalya ve İspanya gibi ülkelerdeki borç krizi devam ediyor. Avrupa’nın büyük ekonomilerinde yaşanabilecek yeni bir sarsıntı, Türkiye’yi olumsuz etkileyebilir. Çünkü ihracatta Avrupa ülkeleri hâlâ Türkiye için çok önemli partner konumunda.
    </p>
    <p class="MsoNormal">
     Diğer bir mesele ise Ortadoğu ülkelerinde yaşanan sorunlar. Türkiye, 2002’de dış ticaretinin sadece yüzde 5’ini komşular ve Ortadoğu ile gerçekleştirirken, şimdi bu oran yüzde 45’lere kadar tırmandı. Çevre ülkelerde Türk girişimcilerin çok önemli yatırımları var. Libya örneği bu açıdan önemli. Komşular ve Ortadoğu ülkelerinin Türkiye ticaretinde bu seviyede önem kazandığı bir dönemde, iç karışıklıkların başlaması ciddi bir şanssızlık.
    </p>
    <p class="MsoNormal">
     Bununla bağlantılı olarak Türkiye’yi ilgilendiren diğer bir sorunsa, enerji ve özellikle petrol fiyatları. Türkiye’nin geçen yıl verdiği yüzde 6,6’lık cari işlemler açığında, enerji ithalatının oranı yüzde 3,4… Bu da demek oluyor ki petrol fiyatları yaşanan karışıklıklara bağlı olarak artmaya devam ederse, bu da cari işlemler açığını yükseltecek etkenlerden. Bu süreçteki önemli kazanımlardan biri, Türkiye’nin uluslararası kredi notunun artması ve yukarı yönlü ivmenin 2011’de devam etmesinin beklenmesi. Kısa sürede yaşanabilecek bir not artışı, ülkeye yönelik yabancı sermaye ilgisini artıracak ve bu da cari açık için en sağlıklı tedavi yöntemi.
    </p>
    <p class="MsoNormal">
     2011 beklentilerine gelecek olursak. Devlet Planlama Teşkilatı’nın hazırladığı orta vadeli programda, 2011 büyüme hedefi yüzde 4,5 olarak tahmin edilse de uzmanlar bu konuda daha iyimser. Prof. Güneri Akalın, yabancı sermaye akışının sürmesi durumunda Türkiye’nin bu yıl yüzde 5’in üzerinde büyüyebileceğini öngörüyor. Dr. Ümit İzmen’in tahmini yüzde 6’ya yakın bir büyüme. Cevdet Akçay ise orta vadeli program hedeflerine uygun olarak yüzde 4,5’lik bir büyüme öngörüsünde bulunuyor. Bu dünya ortalamasına yakın ama gelişmekte olan piyasalar ortalamasının altında bir büyüme. Akçay, bu durumu Türkiye için olumlu buluyor: “Böyle olması kısa vadede daha hayırlıdır çünkü enflasyon ve faiz ortamının kalıcı olarak normalleşmesi kısa dönemde büyüme kaygılarının önünde gitmek zorundadır. Hükümet ve Merkez Bankası’nın bunun farkında olması ve uygulanan politikalar dolayısıyla dönemin doğası itibarıyla doğru politikalardır.”
    </p>
    <p class="MsoNormal">
     Sonuç olarak ekonomi, 2008 krizinin yıkıcı etkilerinden büyük ölçüde kurtuldu. Bazı olumsuzluklar ve riskler olsa da gelinen nokta, Türkiye’nin önümüzdeki yıllarda dünyanın en önemli ekonomilerinden biri olacağını gösteriyor. Siyasi istikrarın devamına yönelik sinyaller, hükümetin ve bürokrasinin ekonomideki risklere karşı aldığı tedbirler, özel sektörün yatırım iştahı ve iç tüketimdeki hareketlilik de bu görüşü destekliyor.
    </p>
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=98F035431DEEC4E6A18BDAEDA0524ED8?newsId=29137), [web.archive.org (arşiv bağlantısı)](http://web.archive.org/web/20121025054735/http://www.aksiyon.com.tr:80/aksiyon/newsDetail_getNewsById.action;jsessionid=98F035431DEEC4E6A18BDAEDA0524ED8?newsId=29137)
