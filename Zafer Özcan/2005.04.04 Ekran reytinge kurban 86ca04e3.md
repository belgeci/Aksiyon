# Ekran reytinge kurban

*Zafer Özcan 2005.04.04*

<div bgcolor="#FFFEF6">
 <font>
  <img border="0" height="1" src="/web/20060103165206im_/http://www.aksiyon.com.tr/images/blank.gif"/>
 </font>
 <font class="content">
  <p>
   <img border="0" hspace="5" src="http://web.archive.org/web/20060103165206im_/http://www.aksiyon.com.tr/resim/539/40.jpg" vspace="5"/>
  </p>
 </font>
 <font class="content">
  Televizyonların reyting tartışmaları bitmiyor. En çok izlenenlerin aynı zamanda en çok eleştirilen programlar olması tartışmaları körüklüyor. Reytingin televizyon için bu kadar önemli olması, aslında, reklam bütçelerinin bu sonuçlara göre dağıtılmasından kaynaklanıyor. Pastadan daha fazla pay kapmak isteyen kanalların dublörlüğü ise ‘gelin ve kaynanalara’ kalıyor!
  <br>
   Konunun uzmanlarına göre ‘kaynana’ programlarına verilen reklamların hedef kitle üzerinde istenen etkiyi yapması mümkün değil! Çünkü bu gibi programların ciddi bir itibar sorunu var. Reyting şampiyonu  programda reklamı yapılan her ürünün tüketiciyi fethedeceği beklentisi de gerçekçi bulunmuyor.
  </br>
 </font>
 <p>
  <font class="content">
   <br>
    Türkiye’deki televizyon ve çok izlenme tartışmalarının günah keçisi, reyting ölçümlerini yapan şirket olan Anadolu AGB. Neredeyse herkes AGB’nin ölçümleri ile ilgili eleştirilerini ve eksiklikleri dile getiriyor. Buna rağmen bütün büyük reklamveren şirketler için ABG ölçümleri vazgeçilmez verileri oluşturuyor. Şikayet de etseler reklam bütçeleri büyük oranda ölçüm şirketinden gelen sonuçlara göre şekilleniyor.
    <br/>
    <br/>
    Akşam yemeği yenir, ardından Türk usûlü demlenmiş çaylar içilir. Her ne kadar arada bir gözler televizyon ekranına kaysa da koyu bir sohbete dalar odada bulunanlar. Gecenin ilerleyen saatinde yataklar hazırlanır, ışıklar söndürülür. Herkes istirahate çekilmek üzeredir. Bu sırada, evde konuk olarak bulunan kişinin dikkatini çeken bir olay olur. Ev sahibi, neredeyse bütün gün açık olan televizyonu kapatmaz. Herhalde unutuldu diye düşünerek evin reisini uyarır. Aldığı cevap hayli manidardır: “Bizim evde televizyon sabaha kadar açık kalır. Kapatalım da bizim kanalın (siyasi görüşüne yakın bir televizyonun ismini vererek) reytingi mi düşsün?”
    <br/>
    <br/>
    Bu olay Hollanda’da, bir gurbetçinin evinde geçiyor. Çevresinde “tutumlu” olarak bilinen; hatta elektrik, su, telefon faturasının yüklü olmaması için azami gayret sarf eden birisinin kendisine yakın hissettiği bir televizyon kanalı için böylesine bir fedakârlığa girmesi, “reyting” denen kavramın halkımızın gözünde ne anlam ifade ettiğini gösteriyor. Hem de yurtdışında bile... Şüphesiz, gurbetçi vatandaşımız reyting ölçümlerinin nasıl yapıldığını bilmiyor. Ancak, bildiği bir şey var ki, o da bir televizyonun ayakta kalabilmesi için yüksek reytinge sahip olması lazım. Zira, yüksek reyting daha fazla reklam ve para demek. Nitekim, düz bir mantıkla hareket eden gurbetçi vatandaşımız, televizyonunu sabaha kadar açık tutarak gönül bağı kurduğu kanala destek olmaya çalışıyor.
    <br/>
    <br/>
    Reytingle reklam arasındaki ilişki tamamen “duygusal”
    <br/>
    <br/>
    Reyting ile reklam arasındaki “duygusal” ilişkiyi bilenler sadece sıradan vatandaşlar değil elbette. Bu sektörde faaliyet gösteren hemen herkesin en fazla önemsediği konuların başında geliyor yüksek izlenme oranı ve bunun karşılığında elde edilen sıfırı bol reklam gelirleri. Böyle olunca da televizyonlar, 1 milyar doları aşan reklam pastasından daha fazla pay kapabilmek için birbirleriyle kıyasıya yarışıyor. Hem de toplumun genel ahlaki değerlerini dikkate almayan, sadece reyting-reklam-para denklemini esas alan bir yayıncılık anlayışı sergileyerek.
    <br/>
    <br/>
    Örneğin, “Biri bizi gözetliyor” adlı yapımla başlayan, “Pop Star” yarışmalarıyla büyüyen ve son dönemde “Gelin kaynana” programlarıyla furya haline gelen yayınlar... Televizyonların içinde yer aldığı medya grubuna ait gazete ve dergilerin “merak” duygusunu kışkırtarak insanları bu tür programlara yönlendirmesiyle toplum, bir anda kendini gece gündüz Semra Hanım’ları, Sinem’leri, Tülin’leri, Caner’leri, Firdevs’leri, Bayhan’ları konuşur buluyor. Kimi Semra Hanım’dan muzdarip görünüyor, kimi de Caner ya da Tülin taraftarı olup çıkıyor. Acaba, gerçekten öyle mi? Reyting oranlarına bakılırsa, “evet” öyle... Ancak, sıradan insanlara, yazarlara, entelektüellere göre ise “hayır” değil. İşte, tartışmalar tam da bu noktada başlıyor zaten. Reyting oranları nedir ve nasıl belirleniyor? Bu oranlar halkın genel eğilimini ne kadar yansıtıyor? Reklam ajansları, ürünlerini alacak kitleyi dikkate almadan sadece reyting ölçümlerine göre mi reklama bütçe ayırıyor? Bu sorulara çeşitli cevaplar verilebilir. Ancak, hepsinin tatmin edici olduğunu söylemek mümkün değil. Zira, ortada iç içe geçmiş ilişkiler yumağı ve herkesin en yüksek oranda pay kapmaya çalıştığı bir reklam pastası var.
    <br/>
    <br/>
    Türkiye’de AGB’nin alternatifi yok
    <br/>
    <br/>
    Türkiye’de, 2004 yılı toplam televizyon reklam bütçesi 1,2 milyar dolar olarak gerçekleşti. Bu rakamın 2005’te 1,3 milyar dolara ulaşması bekleniyor. 2004’te, milli geliri toplam 301 milyar dolar olan Türkiye’de, reklama ayrılan bütçe binde 4’e tekabül ediyor. Reklam veren için şüphesiz en etkili reklam mecrası televizyon. Onun en büyük tüketicisi ise dizileri ve reklam kuşaklarını izleyen ev hanımları. Son araştırmalara göre Türkiye’de ev hanımları günde 312 dakika televizyon seyrediyor. Bu rakam, Türkiye’yi Belçika’dan sonra dünya klasmanında ikinci ülke konumuna sokuyor.
    <br/>
    <br/>
    Türkiye’de televizyon izleme ölçümlerini Anadolu AGB isminde, uluslararası bir şirket yürütüyor. Türkiye dışında 30 ülkede daha televizyon ölçümleri yapan AGB’ye bu hakkı tanıyan ise Televizyon İzleme Araştırma Komitesi. Kısaca TİAK olarak bilinen komitede medya mensupları, reklamverenler, reklamcılar ve sektör temsilcileri yer alıyor. TİAK’ın, televizyon ölçümleri konusunda 1992’de açtığı ihaleyi AGB kazandı. 2004’te sona eren sözleşme yine TİAK tarafından uzatıldı. AGB, Türkiye’nin 21 ilinde ve bu illerin ilçelerinde, toplam 1951 haneye yerleştirdiği ve “people-meter” adı verilen bir cihazla bu ölçümleri yapıyor. Türk halkının izleme alışkanlıkları, bu evlerde yaşayanların tercih ettikleri televizyon kanallarına göre şekilleniyor.
    <br/>
    <br/>
    İlk ihaleden bu yana şirketin yaptığı ölçümler hep tartışma konusu oldu, hâlâ da olmaya devam ediyor. Ortaya çıkan sonuçlardan memnun olmayanlar, AGB’nin örneklem sisteminin Türkiye’yi temsil etmediğini savunuyor. Ancak, ortada ikinci bir alternatif olmadığından hem yayıncılar hem de reklamverenler tek somut ölçüm verisine sahip AGB ile çalışmak zorunda kalıyor. Türkiye’de özel televizyonculuğun önde gelen isimlerinden Nuri Çolakoğlu, hiçbir televizyonun çok izlenme kaygısının olamayacağını, asıl kaygının gelirlerini artırmak olduğunu söylüyor. Çolakoğlu’na göre, reyting ölçümü, reklamverenin ‘Kaç para harcarsam kaç kişiye ulaşırım ve bu benim satışımı nasıl etkiler?’ sorusuna cevap bulmak için geliştirdiği bir yöntemden başkası değil. Bu durumda, televizyon izleme ölçümleri tamamen reklamverenlerin, kendi işlerini daha sağlıklı yapabilmek için kullandıkları bir araç haline geliyor. Dolayısıyla, büyük şirketler de reklam bütçelerini, reyting sonuçlarına göre planlıyor.
    <br/>
    <br/>
    Reklamverenle medyayı buluşturan kişi pozisyonundaki Bersay İletişim Başkanı Ali Saydam, reklamla reyting arasında “kazan-kazan” ilişkisi olduğunu söylüyor. Bu ilişkide televizyon daha büyük bir kitleye ulaşacak ki, karşılığında reklamveren de hedef kitlesine ulaşmak için bu kanalları tercih etsin. Konuya reklamverenler açısından bakıldığında da durum çok farklı değil. Reckitt Benckiser Türkiye Başkanı ve Reklamverenler Derneği Asbaşkanı Caner Tunaman, televizyon reklamlarının kendileri için vazgeçilmez olduğunu, ekranın izlenirlik oranının sağlıklı biçimde belirlenebilmesi için de ölçümlerin son derece önemli olduğunu vurguluyor.
    <br/>
    <br/>
    Türkiye ortalamasını ne kadar yansıtıyor?
    <br/>
    <br/>
    Ölçümün tek bir şirket tarafından yapılması, seçilen ailelerin sosyo-ekonomik durumuyla eğitim ve kültür seviyesinin Türkiye ortalamasını ne kadar yansıttığı ise tartışmaların bir başka boyutunu oluşturuyor. Çünkü, en çok reyting alan programlar ne ortalama halk ne de aydınlar tarafından tasvip ediliyor! Bu durumda beğenmesek de izlemeye devam ediyoruz. Ayrıca, kimsenin beğenmediğini dile getirdiği yayınlar için verilen reklamların genelde üst gelir grubuna hitap eden ürünler olması da “Acaba, bu tür reklamlar ne kadar etkili oluyor?” sorusunu akla getiriyor.
    <br/>
    <br/>
    Ali Saydam’a göre çok eleştirilen ‘gelin - kaynana’ türü programlara verilen reklamlar istenen etkiyi yapmıyor. Ölçüm sisteminde eksiklikler olduğunu söyleyen Saydam, reytinglerin itibarı ölçmediğini belirtiyor. Bu konuda yazılı basından en iyi örnek, bir zamanların meşhur Tan Gazetesi. Abartılı yalan haberler ve açık saçık resimlerle tirajını bir milyona kadar çıkaran gazetenin neredeyse hiç reklam alamadığını hatırlatarak, “Çünkü, reklamı taşıyacak mecranın ciddi bir itibar sorunu vardı.” diyor. Saydam’a göre, bu durum televizyonlar için de geçerli. Örneğin, yayınlarını beğenmediğiniz bir kanalda yayınlanan maçı, sadece orası verdiği için izlersiniz, ancak maç içinde verilecek reklam sizin umurunuzda olmayabilir. Kaynana programında yayınlanan reklamın, itibarlı bir haber bülteninde ekrana gelen reklama göre etkisinin çok daha düşük olacağını vurguluyor. Caner Tunaman da reyting şampiyonu programın aldığı reklamın ürünü çok sattıracağı gibi bir durumun söz konusu olmadığına işaret ederek, insanların saç saça baş başa kavga ettikleri programların arasına giren reklamın istenen etkiyi yapmayacağını söylüyor.
    <br/>
    <br/>
    Büyük şirketler başka veriler de arıyor
    <br/>
    <br/>
    Peki, milyonlarca dolarlık reklam bütçelerine sahip şirketler bu gerçeğin farkında değil mi? Elbette farkında. Ancak, ortada ikinci bir ölçüm raporu sunan şirketin olmaması, mevcut şirketin de uluslararası özellikleri, şirketleri AGB verileriyle hareket etmek zorunda bırakıyor. Ama, yeni gelişmeler de yok değil.
    <br/>
    <br/>
    Ali Saydam, son dönemde Zorlu ve Koç Holding gibi şirketlerin, hedef kitleleri hakkında AGB dışında araştırmalar yaptığı bilgisini veriyor. “Ben danışmanlık hizmeti verdiklerime AGB’yi dikkate alın; ama bu yeterli değil. Reklam vermeyi düşündüğünüz kanalın itibar durumunu da inceleyin diyorum. Çok bilinmek ticarî hayatta başarı için yeterli değildir, satın alma davranışında etkili olan itibardır.” diyor. Ali Saydam’ın vurguladığı nokta önemli; çünkü, AGB sadece sosyo-ekonomik verilere göre ölçüm yapıyor. Hedef kitleyi analiz ederken sosyo-ekonomik göstergeler şirketleri her zaman doğru bilgiye ulaştırmayabiliyor.
    <br/>
    <br/>
    Unilever: AGB verileri reklam bütçemiz için belirleyici tek faktör değil
    <br/>
    <br/>
    Mesela, AGB verilerine göre eğitim seviyesi olarak A kategorisinde olan bir kişi, mevcut durumundan dolayı D grubu olarak görünebiliyor. Bunun tersi de geçerli. Yine A grubundaki muhafazakâr kişi ile yine A grubundaki liberal bir kişinin tüketim alışkanlıkları çok farklı olabiliyor.
    <br/>
    <br/>
    Reklam bütçesinin dağılımını belirlemek üzere farklı araştırmalar yapan şirketlerden bir diğeri de Unilever. Dünya genelinde yıllık 3 milyar dolarlık reklam bütçesi olan ve Türkiye’nin en büyük reklamvereni konumundaki şirketin Türkiye Yönetim Kurulu Başkanı İzzet Karaca, ulaşmak istedikleri hedef kitle için araştırmalar yaptırdıklarını söylüyor. AGB verilerinin önemli olduğunu; ancak kendi reklam bütçelerinin dağılımında tek faktör olmadığını vurgulayan Karaca, “Hedef kitlemizi doğru belirlemek için birlikte çalıştığımız ve stratejik planlama yaptığımız araştırma şirketleri var. Buna rağmen ölçülmeyen kanallara da reklam vermek istemiyoruz. O bakımdan AGB verileri de bizim için önemli.” diyor.
    <br/>
    <br/>
    Ali Saydam da aynı kanaatte. “Ben reklamveren olsam yine AGB verilerine göre reklam verirdim. Çünkü, başka ölçüm sistemi yok ve ölçmeden harcama yapmak da serbest piyasanın ruhuna aykırı.” diyor. Meselenin reklam ajansı boyutuna bakıldığında da benzer bir yaklaşım ortaya çıkıyor. Ultra Reklam Ajansı Başkanı Faruk Kaptan, ürettikleri reklamın hangi kanal veya programda yayınlanacağı konusunda reklam verene yol gösterirken sadece reyting raporlarından değil, bütün araştırma verilerinden faydalandıklarını söylüyor. Bazen düşük reytingli programların, ürünün hedef kitlesine daha uygun olabildiği, bazen de çok izlenen yapımların marka felsefesiyle ters düştüğü tespitini yaparak, reklam verirken sadece AGB verilerine bakılmaması gerektiğini kaydediyor.
    <br/>
    <br/>
    Radyo Televizyon Üst Kurulu  alternatif ölçüm  yapabilir mi?
    <br/>
    <br/>
    Hemen herkesin şikayet ettiği, ama aynı zamanda bağımlı olduğu AGB’ye karşı kimileri Radyo Televizyon Üst Kurulu’nu (RTÜK) öne çıkarıyor. Bunlardan biri de RTÜK Başkanı Fatih Karaca. Son günlerde, “reality show” programlarına ciddi eleştiriler yönelten Karaca, başında bulunduğu kurumun reyting ölçümleri yapması gerektiğini söylüyor. Bu görüşe Caner Tunaman karşı çıkıyor. RTÜK’ün ‘biz de ölçelim’ fikrine saygı duyduklarını ancak onların ölçümlerinin büyük ve çokuluslu şirketler tarafından dikkate alınmayacağı uyarısını yaparak, Türkiye’deki reklam pastasının yüzde 80’ni oluşturan 50 büyük şirketin bu aşamada AGB’den vazgeçmesinin zor olduğunu belirtiyor. Önerisi ise RTÜK’ün daha sağlıklı ölçümler için AGB ile işbirliği yapması yönünde.
    <br/>
    <br/>
    Caner Tunaman’ın üzerinde durduğu çokuluslu şirketler konusu önemli. Zira, şirketin genel merkezi, tanıtım bütçesinin en etkili şekilde kullanılıp kullanılmadığı konusunda Türkiye başkanına veya ilgili kişilere hesap soruyor. Bu hesabı verebilmek için güvenilir veriye ihtiyaç var. Şirket yöneticileri, reklam bütçesinin en çok izlenen saatler için harcandığını belgelemek için Türkiye’de televizyon ölçümlerini yapan AGB’nin verilerini sunuyor. Uluslararası bir kuruluş olan AGB’nin verileri, çokuluslu şirketler için her zaman büyük önem taşıyor. Caner Tunaman, “Büyük şirketlerin hiçbiri ölçülmeyen kanallara reklam vermek istemiyor. Çünkü patronlarına hesabını veremiyorlar.” diyor. AGB’ye olan bu güvene rağmen, 2 bin civarındaki örneklemin Türkiye gibi önemli bölgesel farklılıkları olan bir ülke için yeterli olmadığını savunan Tunaman, “Özellikle muhafazakâr kanallar AGB’de yeteri kadar temsil edilmiyor.” diyor.
    <br/>
    <br/>
    AGB sanki ortak para birimi
    <br/>
    <br/>
    Reyting ölçümüne girmeden reklam almak mümkün değil mi peki? Bu soruya en iyi cevabı tematik kanallar veriyor. Örneğin, AGB sisteminde yer almayan, ancak birçok şirketten reklam alan TV8. TV8 Reklam Direktörü Didem Can, bu işi on yıl boyunca Show TV gibi AGB verilerinde hep en üstlerde yer alan bir kanalda yapmış. Ona göre ölçülmeyen kanal ile AGB sisteminde yer alan kanala reklam almak aynı şey değil. Sistemin dışında olan kanallara reklam alabilmek için daha fazla deneyim ve donanım gerekiyor. Reklamverenin ve ajansın bakış açısını değiştirmek için piyasayı çok iyi tanımak gerektiğini vurgulayarak, ihtiyaçlara yeterli cevap verildiğinde şirketlerin ölçülmeyen kanala da rahatlıkla reklam verdiğini belirtiyor.
    <br/>
    <br/>
    Didem Can, Türk televizyonları için AGB’nin ortak bir para birimi işlevi gördüğünü vurgulayarak, “Unutulmaması gereken bir nokta şu ki, AGB beğeniyi değil, tutumu ölçüyor. Bunları karıştırmamak lazım.” diyor.
    <br/>
    <br/>
    Çok eleştirilen, tartışmaların odak noktasındaki programları en çok yayınlayan televizyonlar Show TV ve Kanal D. Bu iki kanalda yayınlanan programlarda boy gösteren isimler bir süre sonra pek çok farklı programa konuk olmaya başlıyor. Show TV Genel Müdürü Saner Ayar, kendi kanalında bu gibi programların oranının yüzde 15’i geçmediğini belirterek, “RTÜK’ün yasa ve yönetmelikleri ile çelişen hiçbir yayın yapmıyoruz.” diyor.
    <br/>
    <br/>
    Araştırmacılar Derneği’nin araştırması
    <br/>
    <br/>
    Kaynana programlarının gündeme gelmesini, bu yayınların aldığı yüksek reytinge bağlayan Ayar, “Türkiye’de halka en fazla alternatifi medya sektörü sunuyor. Beş eğlence kanalı varsa, buna karşılık 15 haber kanalı ve tematik kanal var. Bence bizi eleştirenler otursun önce en az bizim kadar halka alternatif sunsunlar. Televizyon dünyasını, o dünyanın çok küçük bir bölümünü ele alarak yargılamayı doğru bulmuyorum.” diyor.
    <br/>
    <br/>
    Tartışmaların ve kuşkuların bu kadar yoğun olduğu bir yerde sağlıklı araştırma sonuçları elde etmek zorlaşıyor. Bu noktadan hareket eden Araştırmacılar Derneği, toplumu eğitim, meslek ve hanedeki eşya durumuna göre sınıflandıran AB, C1 ve C2 ile DE kategorilerini yıl içinde yapılacak çalışmalarla güncellemeyi hedefliyor. AGB’nin de reyting ölçümlerinde kullandığı ve bu açıdan büyük öneme sahip bu sosyo-ekonomik toplumsal statülerin, sektörel kuruluşların mutabakatı ve üniversitelerin desteği ile güncellenmesi, yazılı ve görsel medya ölçümlerinde yeni ve daha sağlıklı bir bakış açısını gündeme getirecek. 20 araştırma şirketinin destek verdiği, ODTÜ’nün koordinasyonunda ve 8 bin örneklemi kapsayacak şekilde yürütülen çalışmaların sonuçlarının yıl sonunda açıklanması bekleniyor. Araştırmacılar Derneği Başkanı Ali Danış, toplumun sürekli bir değişim içerisinde olduğunu, bu sebeple yıllar öncesinin verileri ile ülkedeki davranış kodlarını çözmenin mümkün olmadığını vurgulayarak, bu güncellemelerin kısa aralıklarla tekrarlanması gerektiğini söylüyor. Araştırmaya aynı zamanda Araştırmacılar Derneği Başkan yardımcısı olan, AGB Genel Müdürü Arzu Eder de destek veriyor. Bu durum reyting tartışmasındaki çözüm umutlarını güçlendiriyor.
    <br/>
    <br/>
    Sonuç olarak, reyting-reklam-para ilişkisinde ölçüm sonuçları büyük oranda belirleyici. Ancak bu, reyting şampiyonu programların aynı zamanda en itibarlı ve geri dönüşümü yüksek reklam mecraları olduğu anlamına gelmiyor. AGB’nin sektörde bu kadar etkili olmasının sebebi, tekel konumu ve uluslararası özelliğinden kaynaklanan güçlü imajı. Zaman zaman düzeyli ve yüksek reyting alan programların da üretilebilmesi, bazı televizyoncuların, “Halk istiyor, onun için seviye düşüyor.” yaklaşımlarını boşa çıkararak, hem çok izlenen hem de kaliteli ve düzeyli yapımların mümkün olabildiğini ortaya koyuyor. Reyting de ancak reklamveren ilgi gösterirse anlam kazanıyor. Yani reyting şampiyonu bir programa şirketler ilgi göstermediği takdirde o programın devam etme ihtimali kalmıyor. Bu da reklamverenin televizyonlar üzerindeki gücünü ortaya koyuyor.
    <br/>
    <br/>
    Meseleye bu açıdan bakıldığında, Türkiye’deki izlenme oranı ve niteliksiz program karmaşasına son verebilmek için RTÜK’ün izleyeceği en etkili yol, reklamverenlerle işbirliği yapmak gibi görünüyor. Araştırmacılar Derneği’nin yeni saha araştırmaları ile elde edeceği sonuçlar, mevcut durumdan rahatsız olan meslek kuruluşlarına, medya şirketlerine, reklamverenlere ve üst kurullara yol gösterebilir.
    <br/>
    <br/>
    Bütün bunlar olduğunda gerçekten halkın ne istediğini öğrenmek yine de mümkün mü? Bu soruya, AGB’nin ölçüm cihazını bir süre evinde misafir eden bir kişinin söylediklerini yorumsuz aktararak cevaplayalım: “Ölçüm cihazının olduğu üç ay boyunca elimizden kumanda hiç düşmedi. Kendimizi çok güçlü hissediyorduk; çünkü reytingleri biz belirliyorduk. Elimize geçen bu gücün tadını çıkardık. Hanım, sürekli olarak Biri Bizi Gözetliyor tarzındaki programları izliyordu. Aslında, bu tür programları yasaklamak lazım. İnsan, televizyona dalıp komşularını bile unutabiliyor.”
    <br/>
    <br/>
    KALİTELİ YAPIMLARA BAŞKA FORMÜL BULUNMALI
    <br/>
    <br/>
    Son dönemde başarılı programlara imza atan Samanyolu Televizyonu, izlenme ölçümlerini tamamen gelir gider dengesini sağlayabilmek için değerlendiriyor. Genel Koordinatör Dr. Hidayet Karaca, kaliteli program üreterek reyting almak istediklerini söylüyor. Toplumun öne çıkarttığı değerleri yakalayan programların halktan talep gördüğünü belirterek, sadece düzeysiz yapımların çok izlendiği şeklindeki genel kabulün doğru olmadığını vurguluyor. Kaliteli yayınların teşvik edilmesini öneren Karaca, “Reyting almak için ille de kalitesiz program yapmak gerekmiyor. Ancak bazen çocuklara ve gençlere çok faydalı olabilecek bir program az izlendiği için yayından kaldırılabiliyor. Biz işte buna karşıyız.  Kaliteli yayınların sayısını artırmak ve bunları reyting ölçümleri dışında teşvik etmek lazım. Bunun için RTÜK’ün veya reklamverenlerin sponsorluk destekleri olabilir.” diyor.
    <br/>
    <br/>
    Sırf reyting almıyor diye ekranlarda bir tek kaliteli sanat müziği programının bile kalmadığına işaret eden Karaca’ya göre, reyting özel televizyonculuğun bir gerçeği; ancak, bütün yapımlar AGB verilerine dayalı olarak değerlendirildiği sürece bu tartışmaların sona ermesi mümkün değil. Samanyolu Televizyonu ürettiği programları reyting esasına göre değerlendirmiyor. Mesela reytinglerde istenen sonuçları vermeyen ancak izleyiciden çok olumlu tepkiler alan Şubat Soğuğu dizisi, Ufuk Ötesi ve Pazar Sohbeti programlarının sürdürülmesinde ısrar ediliyor. Hidayet Karaca, niyet iyi olduktan sonra kaliteli programı yaşatmanın yine televizyon kanalının elinde olduğunu ifade ediyor.
    <br/>
    <br/>
    TÜRKİYE’DE REYTİNGLER 36 MİLYONU TEMSİL EDİYOR
    <br/>
    <br/>
    Türkiye’de reyting ölçümlerini yapan AGB Anadolu, 1989 yılında kurulan ve 1990’dan bu yana elektronik yöntemle TV izleme ölçümü yapan bir şirket. Genel Müdür Arzu Eder, amaçlarını ‘güvenilir, bağımsız ve şeffaf izleyici ölçüm sistemi oluşturarak TV kanalları, medya planlamacıları ve reklamverenler arasındaki reklam faaliyetlerinin yürütülmesini sağlayan ortak değerlendirme birimini sektöre kazandırmak’ olarak açıklıyor. 1990 yılında TV ölçümleri sadece İstanbul’da ve toplam 150 hanede yapılıyordu. Bugün ise 5 yaş ve üzeri kent nüfusunu temsil eden 21 ilde ve bu illerin ilçelerinde ölçüm yapılıyor. Bu ölçümler 39 milyonluk bir nüfusu temsil ediyor.
    <br/>
    <br/>
    Arzu Eder, ölçüm cihazı takılacak hanelerin belirlenmesi için yapılan araştırma ile bölgede yaşayan insanların demografik özellikleri ile sosyo-ekonomik statüleri hakkında ayrıntılı bilgi toplandığını söylüyor. Bu bilgiler TİAK ve denetçisi tarafından değerlendiriliyor ve sonra bölgenin yapısını temsil etme yeteneğine sahip ailelerden oluşan bir izleyici paneli oluşturuluyor. Halen 1951 hanede 2922 ölçüm cihazı faaliyette. Örneklemlerin dağılımına bakıldığında panelde AB grubunu temsil edenler yüzde 22,3’lük bir kitleyi oluşturuyor. Diğer dağılım ise şöyle belirlenmiş: C1 yüzde 26,2, C2 yüzde 18,3, D ve E grupları ise yüzde 33,2.
    <br/>
    <br/>
    Yapılan sosyal sınıflandırmalar doğrudan ev halkının gelir durumu ile ilgili değil. Cihazlar dağıtılmadan önce son derece karmaşık ve ayrıntılı bir anket çalışması yapılıyor. Önce hanedeki bireylerin tek tek eğitim ve meslek durumları öğreniliyor. Bu eğitim ve meslek durumlarının karşılığı olan puanlar var. Üniversite mezunu yüksek, ilkokul mezunu daha düşük puan alıyor. Hanedeki buzdolabı, ocak, mikrodalga fırın ve fotoğraf makinesi gibi 15’e yakın eşya soruluyor. Bu eşyaları sahip olma veya olmamanın karşılığı olarak puanlar veriliyor. Bütün bunlar toplanıp ailenin hangi sosyo-ekonomik gruba girdiği tespit ediliyor. 53 puan ve üzeri alanlar AB grubunu oluşturuyor. Bir kişi üniversite mezunu ama işsiz olabilir. Evinde yeterli eşyası olmayabilir. Bu durumda D-E grubuna girebiliyor.
    <br/>
    <br/>
    Cihazı kullanan ailelerin her yıl yüzde 20’si değiştiriliyor. Gerekçeler ise ailenin isteği, panel kompozisyonunu güncelleme gibi teknik çalışmalar, doğal afetler, ailenin taşınması olabiliyor. Cihazın takılacağı ailenin özelliklerinden biri de yakınlarından birisinin bir televizyon kanalında veya araştırma şirketinde çalışmıyor olması. Bu konuda hane halkının beyanına göre hareket ediliyor.
    <br/>
    <br/>
    <center>
     <img src="/web/20060103165206im_/http://www.aksiyon.com.tr/resim/539/grafik539.gif"/>
    </center>
    <br/>
   </br>
  </font>
  <br/>
  <!---- YAZI SONU ----------->
 </p>
</div>


Kaynak: [www.aksiyon.com.tr](http://www.aksiyon.com.tr:80/detay.php?id=20739&yorum=3980), [web.archive.org (arşiv bağlantısı)](http://web.archive.org/web/20060103165206/http://www.aksiyon.com.tr:80/detay.php?id=20739&yorum=3980)
