# Döner değil, fikir satacak Göçtürkler

*Zafer Özcan 2012.03.19*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Avrupa’daki Türk göçmen imajını, gazete ve televizyon haberleri belirliyor. Gazetecilik mesleğini yeni keşfeden göçmen gençler artık Alman medyasında görev almaya hazırlanıyor.
  </font>
 </div>
 <div id="newsText">
  <font class="detail-text">
   <p>
    Göçün 50. yılında Avrupalı Türkler hayatın hemen her alanında ağırlıklarını hissettirirken bunun neredeyse tek istisnası medya. Başta Almanya olmak üzere Avrupa ülkelerindeki Türk gazeteciler, çoğunlukla Türkçe yayın yapan medya organlarında çalışıyor. Alman medyasında ‘gazeteci’ sıfatıyla çalışan Türk göçmenler bir elin parmaklarını geçmiyor. Oysa Avrupa’daki göçmen imajını oluşturan, büyük ölçüde gazete ve televizyonlar. Bugün Avrupa’da yükselen bir ırkçılık ve Neonazi tehlikesinden bahsediliyorsa, bunda televizyon ve gazete haberlerinin payı inkâr edilemez boyutlarda. Peki, durum böyleyken neden göçmenler Alman medyasında gazetecilik yapmıyor? Ve göçmen Türkler gazetecilik mesleğine karşı neden bu kadar ilgisiz?
    <p>
     Merkezi Almanya’nın Frankfurt şehrinde bulunan World Media Grubu’nun İstanbul’dan Medya Derneği’nin desteğiyle organize ettiği ‘Gazetecilik Akademisi’ işte bu sorulardan hareketle planlanmış bir organizasyon aslında. Zaman ve Samanyolu Yayın Grupları’nın Avrupa’daki merkezi World Media’da 8 hafta devam eden gazetecilik akademisi, önceki hafta 80 göçmen Türk gencini mezun etti. Avrupalı Türkler açısından bir ilk özelliği taşıyan gazetecilik akademisinde, Türkiye’den ve Alman medyasından gazeteciler seminer verirken, genç gazeteci adaylarının ilgisi beklenenin üzerindeydi. World Media Genel Yayın Yönetmeni Mahmut Çebi, daha seminer sona ermeden gazeteci adaylarına gerek Türk gerekse Alman medyasından iş teklifleri gelmesini, “Göçmenlerin medyaya ilgisinin artması ve medyanın da göçmen gazetecileri fark etmesi anlamında iyi bir başlangıç yaptık.” sözleriyle yorumluyor.
     <p>
      Gazetecilik, Avrupa’daki Türk göçmenler arasında bilinen ve tercih edilen bir meslek değil. Hatta öyle ki Avrupa’da yayın yapan Türk gazetelerinin çalışanları bile genellikle Türkiye’den gönderilen isimler. Mahmut Çebi, medya grubunda istihdam etmek üzere gazeteci adayı bulmakta zorlandıklarını belirterek akademiyi bu ihtiyacı karşılayacak ve göçmenler arasında gazeteciliğe ilgiyi artıracak okul gibi düşündüklerini belirtiyor. Katılımcı sayısı için hedef toplam 50 iken, rakam 84’e kadar çıkmış ve bunların 80’i de hiç devamsızlık yapmayarak sertifika almaya hak kazanmış. Gençlerin, Berlin ve Kuzey Ren Westfalya gibi uzak eyaletlerden gelerek akademiye devam etmeleri aslında göçmen gençlerin gazeteciliğe teşvik beklediğini de ortaya koyuyor.
      <p>
       Almanya’daki Türklerin sadece yüzde 2’si doğuda yaşıyor. 1990’da Berlin Duvarı’nın yıkılmasına kadar Doğu Almanya, Doğu Bloku ülkesi olduğundan, göçmenlerin tamamı batıya yönelmiş. Şartlar değişmesine rağmen yeni neslin tercihi de batı eyaletlerinden yana. Bu sebeple doğu eyaletlerindeki Almanlar, Türk göçmenleri ya hiç görmüyor ya da çok az görüyor. İşin ilginç yanı, Neonazilerin genellikle Doğu Almanya’dan çıkması. Türklere yönelik son katliamlarda da benzer durum söz konusuydu. Peki, mahallesinde veya iş yerinde hiç Türk görmeyen bu insanlar neden Türkleri düşman gibi algılıyor? Çünkü onlar, Türkleri, okudukları gazete ve izledikleri televizyon kanallarından tanıyor ve bu yayınların önemli bölümü de olumsuz. Türk ve Müslüman karşıtlığı, haber bültenlerinden filmlere kadar neredeyse bütün yayınlara sirayet ediyor. Zaten son dönemde Avrupa’nın yeni ırkçılığı diye tanımlanan ‘İslamafobi’ özellikle Türk göçmenler üzerinden konuşulan bir olgu. Algısını medya üzerinden oluşturan toplumdaki Türk imajı da ‘asalak ve tehlikeli yabancılar’ şeklinde ortaya çıkıyor.
      </p>
      <p>
       Medyadaki göçmen haberlerinde genelde olumsuzlukların öne çıkmasında, Alman gazetecilerin göçmen toplumundan kopuk olmasının önemli rolü var. Alman gazeteciler, genelde kapalı çevrelerde yetişen, Alman toplumu dışındaki kültür ve topluluklarla daha yeni temas etmeye başlayan bir kitle. Buradaki çelişki, Alman medyasında göçmenler ve Müslümanlar üzerine kalem oynatanların, o kitlelerle hiç temas etmemiş olması. Mahmut Çebi, Alman gazetecilerin bırakın komşuyu, Türk arkadaşlarının bile olmadığını söylüyor. Türklerin Alman gazetelerini okumadığı gerçeğini de hatırlatan Çebi, Alman meslektaşlarının göçmenlerle ilgili olumsuz haberlerine hiç tepki almadıklarını belirtiyor. Yani yazdıklarının yanlış olabileceğini düşündürecek hiçbir geri dönüş almıyorlar. Nitekim World Media Academy’nin ilginç özelliklerinden biri de Alman gazetecileri göçmen Türk gençleriyle buluşturması. Bu alandaki eksikliklerini onlar da itiraf ediyor artık.
      </p>
      <p>
       <img alt="" height="350" src="http://web.archive.org/web/20120326045007im_/http://medya.aksiyon.com.tr/aksiyon/2012/03/19/gocturkler-3.jpg"/>
      </p>
      <p>
       Akademide ders verenlerden biri de Almanya’nın önde gelen gazetelerinden Die Zeit’ın eğitim editörü Martin Spiewak’tı. Ülkedeki en tanınmış eğitim uzmanı gazetecilerden kabul edilen Spiewak, “Bizim kurumda gazeteci sıfatıyla 130 kişi çalışıyor. Göçmen olarak sadece bir Türk ve bir de Vietnamlı var. Onlar da sırf göçmen olduklarından ve bu alandaki eksikliğimizi gördüğümüz için alındılar. Ayrıca bizde Doğu Alman kökenli bile sadece iki gazeteci çalışıyor.” diyerek ne kadar steril bir ortamda görev yaptıklarını anlatıyor.
       <p>
        Spiewak, Alman medyasını ‘kapalı kutu’ diye nitelendiriyor. Toplumun önemli bölümünün basında temsil edilmediğini düşünüyor. “Nasıl düşünüp nasıl hissettiklerini bilmediğimiz bir grup hakkında yazmak durumunda kalıyoruz.” itirafında bulunan Spiewak, “Gazeteye aldığımız Türk gazeteci Özlem Topçu’yu geçen yıl hacca gönderdik, bize bir hac dosyası çalıştı. Ben Kâbe’ye giremezdim ama o girdi. Farklı insanlarla çalışmanın bizim için de çok avantajları var.” diyor. Durum böyle olmasına rağmen ünlü editör son dönemlerde Alman medyasında yaşanan değişime işaret ederek kışkırtıcı yayınların artık daha çok bulvar basınında olduğunu vurguluyor. Bundan 5-10 yıl önce merkez medyanın göçmenlerle ilgili çok negatif bir yayın anlayışı benimsediğini hatırlatarak şimdi ciddi gazetelerin provokatif ve yalan haber üreten bulvar basınını eleştirdiğini söylüyor. Martin Spiewak, değişen yayın anlayışına ilginç bir örnek de veriyor: “Eskiden biz gazetelerde Müslüman göçmen kadın denilince, iki elinde pazar torbası taşıyan geleneksel örtülü kadın fotosu kullanırdık. Şimdi başörtülü genç kız fotoğrafı kullanıyoruz!”
        <p>
         <strong>
          Gazetecileri siyasetçiler etkiliyor
         </strong>
        </p>
        <p>
         Bütün bu öz eleştirilere rağmen meselenin tek boyutlu olmadığını belirten tecrübeli gazeteci, göçmen kaynaklı sorunların da göz ardı edilemeyeceğini belirtiyor. Bu sorunların tartışılmaması durumunda Sarrazin gibi ırkçı vakaların ortaya çıktığını belirterek meselenin çok ilginç bir boyutunu anlatıyor: “Son dönemde Alman basınında İslam ve Türklerle ilgili olumlu yazılar çıkıyor ve bunlara okurlar büyük tepki gösteriyor. Okurlarımızın büyük çoğunluğu olumlu yazıların gerçekleri gizlediğine inanıyor, hakarete varan mailler geliyor. İslamiyetle ilgili araştırma yapan ve biraz olsun olumlu yazanlara hemen, ‘sen gizli Müslümansın’ diye tepkiler gelmeye başlıyor.”
         <p>
          Akademide ders veren diğer Alman gazeteci, Frankfurter Allgemenie gazetesi editörlerinden Stefan Toepfer de Alman medyasındaki habercilik anlayışının toplumda göçmenlere karşı ön yargıları beslediğini düşünüyor. Bu sebeple son dönemde göçmenlerle ilgili olumlu haberler vermeye özen gösterdiklerini belirterek göçmenlerin başarı hikâyelerine daha fazla yer vermek gerektiğini ifade ediyor. “Uyuma karşı çıkan Türk gençlerini eleştirmek yerine, onların neden böyle düşündüklerini anlamak ve çözüm odaklı haberler yapmak daha doğru olur.” diyen Toepfer, bunun için Türk ve Alman gazetecilerin müşterek çalışmalar yapmaları gerektiğini vurguluyor. Akademiyi temas ve işbirliğinin artmasında iyi bir başlangıç diye nitelendiren Toepfer, göçmen gençleri Alman medyasında çalışmaya yönlendirecek her projenin çok önemli olduğunu söylüyor.
         </p>
         <p>
          <img alt="" height="278" src="http://web.archive.org/web/20120326045007im_/http://medya.aksiyon.com.tr/aksiyon/2012/03/19/gocturkler-2.jpg"/>
          <p>
           Alman medyasında çalışan çok az sayıdaki Türk göçmenden biri Canan Topçu. 13 yıl Frankfurter Rundschau gazetesinde muhabirlik yapan Topçu, artık serbest çalışıyor. Aynı zamanda göç, İslam ve entegrasyon konularında uzman bir isim. Canan Hanım, Almanya’da çok farklı yayın organları bulunduğu, bu sebeple göçmen haberlerinde çeşitlilik olduğu görüşünde. Onun eleştirisi medyanın yayın politikasından ziyade, bazı siyasetçilerin medyayı kullanarak göçmen karşıtlığı yapmaları. Mesela, Federal İçişleri Bakanlığı’nın yaptırdığı son göçmen araştırması. Bu araştırmada genelde olumlu sonuçlar olmasına rağmen, İçişleri Bakanı’nın sonuçlar daha kamuoyuna bile açıklanmadan Bild gazetesine demeç vererek bazı olumsuz verileri gündeme getirmesini eleştiren Topçu, “Göçmenlerle ilgili olumsuz bir atmosfer oluşturmak istemeyen bir siyasetçi bunu yapmaz. Gazetecilerin politikacılarla bağlantısı var ve birbirlerini etkiliyorlar. Bazı siyasetçiler gazetecilerle ilişkilerini kullanıp istedikleri haberi yaptırabiliyor” diyor.
           <p>
            Tagesspiegel gazetesinde Türkler aleyhine haber yazan bir muhabir arkadaşı olduğunu belirten Topçu, “Onunla tanıştım, beraber Türkiye’yi gezdik ve şimdi bakışı daha olumlu. Olumsuz haberlerin önemli bölümü de tanımamaktan kaynaklanıyor.” tespitini yapıyor.
            <p>
             Sonuçta, Alman medyasındaki göçmen gazeteci ne kadar artarsa, karşılıklı tanıma ve haberlerdeki objektif bakış aynı oranda gelişecek. Alman gazeteciler haklarında kalem oynattıkları toplumu daha yakından tanıyacak. World Media Academy ileriki yıllarda bunun için bir altyapı oluşturabilirse, Almanya’daki Türk göçmen toplumuna en önemli katkıyı sağlamış olacak.
            </p>
            <p>
             <strong>
              Kendimizi kurtarma dönemi bitti
             </strong>
            </p>
            <p>
             Avrupa’da bu yıl ilk kez düzenlenen World Medya Akademisi, kurumsal bir kimlik kazanarak her yıl Alman medyası için Türk gençlerini yetiştirmeye devam edecek. World Medya Yönetim Kurulu Başkanı Hayrettin Özkul, sertifika töreninde yaptığı konuşmada, gazeteciliğe meraklı göçmen gençlere müjde vererek akademiyi kurumsal bir kimliğe kavuşturacaklarını vurguladı. Zaman Gazetesi Almanya Haber Müdürü ve Medya Akademisi Proje Sorumlusu İsmail Çevik ise 50. yılına giren göç sürecinde, göçmenlerin medyayı ihmal etmesinin bedelini ödediklerini hatırlatarak bu açığı kapatma ve iki toplum arasındaki diyaloğu güçlendirme adına akademinin önemli bir misyon üstleneceğini düşünüyor.
             <p>
              Medya Akademisi mezunları oldukça iddialı. Onlar, göçmen toplumunda kendine çalışma döneminin bitmesi ve daha geniş düşünülmesi gerektiğine inanan, idealist gençler. Dordmund’dan seminere katılan Semra Akkuş, kendilerini gazetecilik mesleğine bugüne kadar ne toplumun ne de ailelerin teşvik ettiğini belirterek “Alman toplumuna sesimizi duyurabilmek için iki dilli gazetecilere ihtiyaç var. Entegrasyonu sürekli onlar tartışıyor, bizim de sözümüz olmalı, bunun yolu da medyadan geçer.” diyor.
              <p>
               Hüseyin Topel, iyi bir gazeteci olmak istediğini belirterek “Seminerde de gördük, onlar bize bizi anlatıyor, biz de dinliyoruz. O fikirlere fikirle karşılık verecek durumda değiliz.” ifadesini kullanıyor. Köln’de gazetecilik okuyan Oğuzhan Erol, “Ailelerimiz 50 yıldır burada ve bu toplumu yansıtan ciddi gazetecilerimiz yoksa bu bizim ayıbımızdır. Alman gazetelerinde çalışacak gazetecilere ihtiyacımız var.” diyor. Düseldorf’da medya ve siyaset okuyan Fatih Aktürk ise ilginç bir tespit yapıyor: “Göçmenler hep kendilerini kurtarmaya çalıştı, çocuklarının da paralı mesleklere yönelmesini istediler. Oysa bizim gibi yeni neslin kariyerini planlarken daha toplumsal bakması ve göçmen toplumuna daha çok katkı yapacak işlere yönelmesi gerekiyor.”
              </p>
             </p>
            </p>
           </p>
          </p>
         </p>
        </p>
       </p>
      </p>
     </p>
    </p>
   </p>
  </font>
 </div>
 <div>
 </div>
 <div>
 </div>
</div>


## Yorumlar

### Yunus Emre, 22 March 2012, 14:59
> Yaklaşık 1 seneden beri Avusturya'da yaşayan bir öğrenci olarak aynı problem ve çıkmazların Avusturya ve Avusturya medyasında da var olduğunu belirtmek isterim. Onlar bizi ne kadar tanıyorlar ya da su soruyu da kendimize sorabiliriz; biz onları ne kadar tanıyoruz? Tanımak için ne yapıyoruz? Eminim ...

Kaynak: [www.aksiyon.com.tr](http://www.aksiyon.com.tr:80/aksiyon/haber-32104-doner-degil-fikir-satacak-gocturkler.html), [web.archive.org (arşiv bağlantısı)](http://web.archive.org/web/20120326045007/http://www.aksiyon.com.tr:80/aksiyon/haber-32104-doner-degil-fikir-satacak-gocturkler.html)
