# ‘Salata tabağı’ndaki renkli festival

*Zafer Özcan 2010.11.15*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Bu yıl 4’üncüsü düzenlenen Türk Dünyası Festivali’ne ev sahipliği yapan belediye başkanı Anise Parker’a göre Houston; içindeki hiçbir sebzenin tadını kaybetmediği bir salata tabağı...
  </font>
 </div>
 <div id="newsText">
  <font class="detail-text">
   <p>
    <p class="MsoNormal">
     Amerika’nın dördüncü büyük şehri Houston’un, ‘Downtown’ denilen merkezinde, ana caddeler trafiğe kapatılmış. Dev gökdelenler, iş merkezleri ve bankaların arasındaki cadde ve parklarda büyük ve coşkulu bir kalabalık göze çarpıyor. Tatil gününün sakinliğine inat, insanlar akın akın buraya geliyor. Amerikalı aileler için hafta sonu tatilinin adresi bir festival. Ancak bu, alışık olduğumuz türden klasik bir Amerikan organizasyonu değil. İnsanların çoluk çocuk doldurduğu festival alanında Türkiye’den ve Türk dünyasından çok renkli manzaralar var. 4’üncüsü düzenlenen Turkic, yani Türk Dünyası Festivali’nden söz ediyoruz. Houston Belediye Başkanı Anise Parker’ın tespitiyle, 4 Temmuz Bağımsızlık Günü’nden sonra Teksas eyaletindeki en büyük festivalin altında artık bölgedeki Türk toplumunun imzası var. Kırgız çadırından Sultanahmet Camii’nin dev maketine, Osmanlı kıraathanesinden Bursa kılıç-kalkan gösterilerine, Türk mutfağından Orta Asya cumhuriyetlerinin el sanatlarına, İstanbul Hüdayi korosundan Karagöz-Hacivat’a kadar Türk kültürünün bütün ayrıntıları, Teksas’ın âdeta havasını değiştiriyor.
    </p>
    <p class="MsoNormal">
     ABD’nin en hızlı değişen ve gelişen eyaletlerinin başında geliyor Teksas. Aldığı iç ve dış göçler sebebiyle nüfusu hızla artıyor. Krizin fazla uğramaması, eyaletin cazibesini artırıyor. Teksas’ın bir özelliği de buradaki Türk toplumunun hayli öne çıkmış olması. Houston Belediye Başkanı Anise Parker, Türk toplumunu, ‘en iyi çalışan ve yerel yönetimle ilişkileri en iyi yabancı grup’ olarak nitelendiriyor. Gerçekten de çok kozmopolit bir eyalet olmasına ve her ülkeden insanlar yaşamasına rağmen Türk toplumu diğerlerinden hemen ayrılıyor. Yaklaşık 25 bin kişiyi bulan Türk nüfus, daha çok eğitim için gelenlerden oluştuğu için yüksek lisanslı ve doktoralı insan sayısı çok fazla. Başta Houston olmak üzere Teksas’ta çok olumlu bir Türk imajı var. Birçok eyalet ve şehirde şubeleri bulunan Houston merkezli Raindrop Türk Kültür Merkezi etrafında bir araya gelen Türkler, ülkemizi bölgede en iyi şekilde temsil ediyor. Turkic Festival ise en somut sonuçlarından birisi. Bağımsızlık Günü’nden sonraki en büyük organizasyonun altında Türk toplumunun imzasının olması, Teksaslıların Türkiye algısını doğrudan etkiliyor.
    </p>
    <p class="MsoNormal">
     Festivalin geçen yıl 22 bin olan ziyaretçi sayısı bu yıl 30 bine ulaştı. Elbette böyle bir organizasyonun ağır konukları da var. Kongre üyeleri Al Green ve Sheila Jackson Lee ile Houston Belediye Başkanı Anise Parker festivali gezerek katılımcılara hitap etti. Türkiye’den ise Milletvekili Ali Bayramoğlu ve Bursa’nın Yıldırım İlçesi Belediye Başkanı Özgen Keskin konuklar arasındaydı. Teksas’ın karizmatik siyasetçilerinden Sheila Jackson Lee, festivalin bütün inançlara, kültürlere ve ırklara karşı saygıyı ortaya koyduğunu belirterek “Çocuklarımıza birlikte yaşama modelini göstermemiz ve bu kültürü aşılamamız lazım. Çocuklar, dini, dili, ırkı ne olursa olsun herkese saygılı olmayı ancak bu festivallerde öğrenebilir.” ifadelerini kullanıyor. Al Green ise Türk toplumunun uyum içinde yaşadığını belirterek onların yaptıkları işlerin herkes tarafından desteklendiğini söylüyor. Festival için Houston’a gelen Rize Milletvekili Ali Bayramoğlu ise karşılıklı ziyaretlerin dostlukları pekiştireceğini söyleyerek Teksas ile Türkiye arasındaki gerek siyasi gerekse ticari ilişkilerin yeterli düzeyde olmadığına işaret ediyor. Buradaki potansiyeli gördükten sonra Türk Hava Yolları’nın Houston ile İstanbul arasında direkt seferlere başlaması için elden geleni yapacaklarını belirten Bayramoğlu, böyle bir gelişme olması durumunda aradaki ilişkilerin katlanarak artmasının kaçınılmaz olduğunun altını çiziyor.
    </p>
    <p class="MsoNormal">
     Belediye Başkanı Parker için Türkiye ve İstanbul ile ilişkilerin bir ayrıcalığı daha var. Houston’un ile İstanbul kardeş şehirler. Houston tam bir ‘international city’ konumunda. Nüfus gibi kültür de çok çeşitli. Türk toplumunun sosyal ve aktif yanlarıyla diğerlerinden ayrıldığını kaydeden Parker, şöyle devam ediyor: “Teksas tarihsel olarak yabancı kültürlere çok açık. Müslüman nüfus da sürekli artıyor ve bizim Müslümanlarla hiçbir sorunumuz yok. Çünkü bizde nereden geldiğin ve kim olduğun değil, ne yaptığın önemlidir. Houston’u Amerika içinde, farklılıkların eridiği bir pota olarak değil, bir salata tabağı olarak görüyoruz. O tabağın içindeki bütün sebzelerin kendi tatlarını korumasını istiyoruz. Türk toplumu da burada kendi tadını koruyarak sosyal hayata en büyük hareketlilik ve renkliliği getiren bir unsur.”
    </p>
    <p class="MsoNormal">
     KUZEY AMERİKA ÜNİVERSİTESİ
    </p>
    <p class="MsoNormal">
     Amerikalı politikacıların Türk toplumunu övmelerinin tek somut sebebi festival değil elbette. 7 eyalette 16 şubesi bulunan Houston merkezli Raindrop Türk Kültür Merkezi, bölgede hem Türk toplumu adına önemli işlere imza atıyor hem de Türkiye’nin gönüllü elçiliğini üstleniyor. Aslında Türk toplumunun son dönemde Teksas’taki en önemli etkinliği, bu yıl eğitime başlayan Kuzey Amerika Üniversitesi. North Amerikan College adıyla bu yıl ilk kez 30 öğrenci kabul eden üniversite, gelecek yıl 150 öğrenciyle eğitimine devam etmeyi planlıyor. Teksas Gulf Foundation tarafından kurulan Kuzey Amerika Üniversitesi, 2007’de Houston’da sertifika programı olarak başlamıştı. Amerikan yasalarına göre vakıfların üniversite kurabilmesi için 2 yıl bir meslek yüksekokulu işletmesi gerekiyor. İki yıllık sürede meslek yüksekokulu olarak faaliyet gösteren North Amerikan College, 29 Ekim 2009’da üniversite kurma iznini almış. Eylülde ilk öğrencileriyle faaliyete geçen Kuzey Amerika Üniversitesi’nin rektörü Prof. Alp Arslandoğan, “Amerika’da akredite bir üniversiteyiz. Şu anda 3 bin öğrencilik kampüs inşaatımız sürüyor. Türk toplumu bu bölgedeki başarılı faaliyetlerini bir üniversite ile taçlandıracak.” diyor.
    </p>
    <p class="MsoNormal">
     ABD Eğitim Bakanlığı tarafından tanınan ACICS kuruluşunun akredite ettiği Kuzey Amerika Üniversitesi’nin öğretim üyelerinin tamamı Amerikan üniversitelerinden doktoralı. Şu anda Bilgisayar Bilimleri, İşletme ve Eğitim olmak üzere 3 fakülte ile hizmet veren üniversite, Amerika’da üniversite okumak isteyen Türk öğrencilere de kapılarını açıyor.
    </p>
    <p class="MsoNormal">
     Üniversitede lisans derecesi ile eğitim ücreti yıllık 10 bin 950 dolar ancak yabancı öğrencilere 4 bin dolar burs veriliyor. Ayrıca okul birincileri, üniversite sınavlarında dereceye girenler ve olimpiyatlarda derecesi olanlara daha yüksek burs sağlanıyor. Üniversite ayrıca apartman kompleksleriyle yapılan anlaşmalar neticesi öğrencilere 2-3 kişilik dayalı döşeli dairelerde, aylık 450 dolara barınma imkânı sağlıyor. Kuzey Amerika Üniversitesi’nin İngilizcesi yeterli olmayan öğrenciler için dil okulu imkânı da var. Gulf Language School, ABD’ye öğrenci olarak gelirken istenen F1 ve F2 vizeleri için gerekli I20 belgesini verme yetkisine de sahip. Dil okulunu başarıyla bitiren öğrenciler TOEFL istenmeksizin üniversiteye kabul ediliyor. Üniversite ile ilgili bilgi almak isteyenler, www.northamerican.edu adresine müracaat edebilir.
    </p>
    <p class="MsoNormal">
     Gerek Raindrop gerek Kuzey Amerika Üniversitesi gerekse Türk Kültür Festivali, son tahlilde bir ülkedeki yabancı unsurların, o ülke için nasıl bir zenginlik kaynağı olabileceğinin somut göstergeleri. Batılı ülkelerde yabancılara yönelik ayrımcılığın gittikçe arttığı ve farklılıkların sorun gibi görüldüğü bir dönemde Teksas Türk toplumu, yabancıların bir ülkeye nasıl ciddi katkılar sunabileceğinin etkili bir modelini oluşturuyor.
    </p>
   </p>
  </font>
 </div>
 <div>
 </div>
 <div>
 </div>
</div>


## Yorumlar

### AliTürk, 20 August 2011, 10:42
> Oğlum Teksas Houston'a yüksek lisansa gidiyor.Yazıyı okuyunca oldukça rahatladım.Sağolun.

Kaynak: [www.aksiyon.com.tr](http://www.aksiyon.com.tr:80/aksiyon/haber-27921-salata-tabagindaki-renkli-festival.html), [web.archive.org (arşiv bağlantısı)](http://web.archive.org/web/20140125163154/http://www.aksiyon.com.tr:80/aksiyon/haber-27921-salata-tabagindaki-renkli-festival.html)
