# 1 oda, 1 salon, 1 havuz, 1 golf sahası...

*Zafer Özcan 2010.10.25*

<font class="agenda2NewsSpot">
 Son günlerde daha da artan konut reklamları, tüketicilere cazip fırsatlar vadediyor. İlanlarda, ‘herkes için kaliteli yaşam’ teması ağırlık kazanıyor. Müşteriye konuttan ziyade, hayat tarzı satılıyor.
</font>
<font class="newsDetail">
 <p>
  <p class="MsoNormal">
   Son günlerde gazete sayfalarını, inşaat firmalarının ilanları kapatıyor. Yeni konut projelerine yönelik reklamlar, tüketicilere cazip fırsatlar vadediyor. Benzer bir durum televizyon ekranları için de geçerli. Konut reklamlarında, ‘herkes için kaliteli yaşam’ teması ağırlık kazanıyor. Müşteriye konuttan ziyade, yaşam tarzı satılıyor âdeta. İnşaat firmaları arasındaki yarış o kadar hızlanmış durumda ki bazı şirketlerin reklamlarında bizzat patronlar oynuyor. Ürettikleri konutlara müşteri bulmak isteyen firma sahipleri, tüketicinin karşısına bugüne kadar görülmemiş projelerle çıkıyor. Havuzlu, golf sahalı, fitness salonlu sitelerde ev sahibi olmak artık lüks olmaktan çıkıyor. En azından, ekranlardan yansıyan görüntülerin dili bunu söylüyor. Nasıl bir gerçekliğe tekabül ettiği elbette tartışılabilir ama inşaat, emlak ve konut sektörlerinde, diğer bir deyimle gayrimenkul cephesinde bir şeyler olduğu kesin. Peki, gerçekte olan nedir? Kaldırılan bütün bu toz dumanın altında neler yatıyor? Artık insanların kaliteli bir yaşama kavuşması söylendiği kadar kolay mı? Aksiyon, bu dosyada, herkesin merak ettiği bu sorulara cevap arıyor.
  </p>
  <p class="MsoNormal">
   Öncelikle şu tespiti yapmak gerekiyor: İnşaat sektörü kalkınma, istihdam ve ekonomik canlılıkta hayati bir öneme sahip. 2008’de Amerika’da başlayarak dünyayı sarsan küresel krizin, mortgage, yani ipotekli konut kredilerinin geri ödenmesinde yaşanan sorunlarla başladığı düşünülürse, ne kadar önemli bir sektörü ele aldığımız daha net ortaya çıkacaktır. Genelde inşaat ama özelde inşaatın konut boyutu, yüzlerce alt sektörü etkileyen, ekonomik canlanma ve kalkınmada lokomotif bir sektör. Yeni ev yapılması ve satılması demek, ev taşıma şirketlerinden tutun mobilyacılardan perdecilere, alçı üreticilerinden cam sektörüne kadar yüzlerce farklı iş kolunun hareketlenmesini tetikliyor. Bu kadar sektör aynı anda hareketlenince elbette hem istihdam artıyor hem de büyüme hızlanıyor.
  </p>
  <p class="MsoNormal">
   REFERANDUMA KADAR DAİRE SATAMIYORDUK
  </p>
  <p class="MsoNormal">
   Toplu Konut İdaresi Başkanlığı (TOKİ) İstanbul Daire Başkanı Niyazi Özdemir, sektörün son bir ayda bu kadar hareketlenmesinin temel gerekçesi olarak, 12 Eylül referandumundan çıkan ‘evet’ sonucunu gösteriyor. “Referanduma kadar daire satamıyorduk.” diyen Özdemir, en küçük sıkıntıda paranın yastık altına kaçtığını belirterek şu andaki ortamın yastık altındaki birikimlerin piyasaya çıkması için çok uygun bir zemin olduğunu söylüyor.
  </p>
  <p class="MsoNormal">
   Ekonominin her alanı için güven ve istikrar çok önemli elbette ama konu gayrimenkul olunca istikrarın önemi daha da artıyor. Çünkü bu alanda yapılacak bir yatırım kalıcı olmakla birlikte, ödemesi uzun yıllara yayılabiliyor. Tüketici de ister istemez son derece temkinli davranıyor.
  </p>
  <p class="MsoNormal">
   2008 ve 2009 yılları, inşaat sektörü açısından son derece olumsuz geçti. Eylül 2008’de Amerika’da başlayan krizden en fazla etkilenen sektör inşaat oldu. 2008’in son iki çeyreğini yüzde 9,6 ve yüzde 14,1 küçülmeyle geçiren sektör, 2009’u da ortalama yüzde 15 oranında küçülmeyle kapattı. 6 çeyrektir devam eden küçülme, 2010’un ilk yarısından itibaren yerini büyüme rakamlarına bıraktı. Bu yıl ilk çeyrekte yüzde 8,3 büyüyen inşaat sektörü, ikinci çeyrekte ortalamanın iki katı bir performans göstererek yüzde 21,9’luk bir orana ulaştı. Bütün bu gelişmenin üstüne referandumdan çıkan ‘evet’ kararı eklenince, ekranlarda ve gazete sayfalarındaki tablonun ortaya çıkması kaçınılmaz oldu. Gelişmeler son derece olumlu; ama sektör temsilcileri temkinli bir iyimserlik içinde.
  </p>
  <p class="MsoNormal">
   Gayrimenkul Yatırım Ortaklığı Derneği (GYODER) Başkanı Turgay Tanes, süreci analiz ederken, “2010 yılının ikinci çeyreğine ait veriler ve gelişmeler toparlanma yönünde olumlu gidişatı işaret ediyor olsa bile sektörün kriz öncesi durumuna dönmesinin zaman alacağını öngörmekteyiz.” değerlendirmesini yapıyor. Tanes’e göre sektörün 2001 krizinden sonra yakaladığı ve 2008 krizinde kaybettiği ivmeye tekrar ulaşması 2012’yi bulacak.
  </p>
  <p class="MsoNormal">
   Turgay Tanes’in değerlendirmeleri, satış rakamlarıyla örtüşüyor. Türkiye’de 2010 yılı ilk çeyreğinde 85 bin 857, ikinci çeyrekte 90 bin 270 konut satılmış. Bu rakamlar 2009 yılı aynı döneminin bile altında kalıyor. Fakat bu yıl alınan yapı ruhsatı daire sayısı, 185 bini geçerek önemli bir sıçrama göstermiş. GYODER’in hazırlattığı, ‘küresel kriz sonrası gayrimenkul sektörü ve Türkiye için öngörüler’ raporuna göre, 2010-2015 arasında Türkiye’de hane halkı artışı, yenileme ve kentsel dönüşüm kaynaklı konut ihtiyacı 3 milyon 400 bin adet olacak. Tanes, talebin yoğun olarak alt ve orta gelir gruplarından geleceğini tahmin ettiklerini söylüyor. Aylık geliri en fazla 2-5 bin lira arasında olan kitlelerin konut ihtiyacının gittikçe artacağı tespitini yapıyor.
  </p>
  <p class="MsoNormal">
   Bu tabloya rağmen, inşaat sektöründe âdeta bir patlama olduğu izlenimi uyandıran medya reklamlarında öne çıkan yapılar, TOKİ ile özel sektör işbirliğiyle gerçekleştirilen, daha çok ‘lüks’ diye adlandırılan ve üst gelir gruplarına hitap eden yeni toplu konut projeleri.
  </p>
  <p class="MsoNormal">
   Son dönemde lüks konut projelerinin fazlasıyla öne çıktığını belirten Tanes, sürece ilişkin eleştirilerini sıralıyor: “Bu projeler maliyetleri doğrultusunda yüksek fiyatlardan satışa sunulduğu için gerçek ihtiyaç sahiplerine ulaşamamıştır. Ülkemizin asıl ihtiyacı, daha düşük maliyetlerle daha uygun fiyat aralıklarının söz konusu olacağı konutlardır. Bunun, gecekondulaşmanın önüne geçilmesi ve çarpık yapılaşmanın ortadan kaldırılması yönünde sağlayacağı faydalar da göz önünde bulundurulmalıdır. Bu durum piyasadaki arz ve talep dengesini de olumsuz etkilemektedir. Dengenin sağlıklı bir şekilde oluşabilmesi için gerçekleştirilecek arzların, ihtiyaç sahiplerinin talebine yönelik olması gerekmektedir.”
  </p>
  <p class="MsoNormal">
   TOKİ GARANTİLİ İNŞAATLAR
  </p>
  <p class="MsoNormal">
   Turgay Tanes’in çok öne çıkmakla eleştirdiği projelerin önemli bir kısmı aslında TOKİ ve özel sektör işbirliği ile gerçekleştiriliyor. ‘Arsa karşılığı hasılat paylaşımı’ adı verilen yöntemde TOKİ, kamu kurumlarının elinde bulunan ve pek çoğu
   <span>
   </span>
   sorunlu durumdaki arsaları alarak, özel sektörün inşaat yapması için ihaleye çıkarıyor. İnşaatı özel sektör yapıyor, satışlar
   <span>
   </span>
   yine inşaatı yapan firmanın sorumluluğunda ama temelden satışa kadar bütün denetim yetkisi TOKİ’ye ait. Firma, inşaatta kullanacağı malzemelerden, daire fiyatlarına kadar alacağı bütün kararları TOKİ’ye onaylatmak zorunda. TOKİ, bu yöntemle hem kendine yeni kaynak oluşturuyor hem de müteahhitlerden daire alacak vatandaşlara güvence veriyor. Çünkü müteahhit inşaatı yarım bıraksa bile TOKİ müşteriyi mağdur etmiyor.
  </p>
  <p class="MsoNormal">
   Son günlerde ekranları ve gazete sayfalarını dolduran Ağaoğlu’nun yaptığı Ayazma’daki My World projesi, arsa karşılığı hasılat paylaşımı sisteminin en önemli örneklerinden. Sistemin bir özelliği daire almak isteyenlerin ödedikleri peşinatların da TOKİ’nin denetiminde olması. Bu projelerden daire almak isteyen vatandaşın yatırdığı peşinat, önce müteahhide değil, TOKİ’nin kontrolündeki havuz hesabına gidiyor. Firma, inşaatı yaptıkça hak edişlerini buradan alıyor. Yani bu sistemde eskiden çok yaşandığı gibi paraları toplayıp ortadan kaybolma gibi bir risk bulunmuyor.
  </p>
  <p class="MsoNormal">
   Niyazi Özdemir, arsa karşılığı hasılat paylaşımı sisteminin, TOKİ’nin en önemli enstrümanı olduğunu söylüyor. Bu sistemle yapılan lüks konut satışlarından elde ettikleri gelirle sosyal konut ürettiklerini belirten Özdemir, TOKİ’nin lüks konut yapmasını eleştirenlere de esprili bir cevap veriyor: “Biz zenginden alıp fakire veriyoruz.”
  </p>
  <p class="MsoNormal">
   Bugüne kadar bu sistemle yapılan projelerden 9,6 milyar lira gelir elde ettikleri bilgisini veren Özdemir, “Sadece arsayı satsak ve firma inşaatı kendi yapsa, problemler çıkabiliyor. TOKİ arada olursa vatandaş devlet güvencesine kavuşuyor. Eskiden müteahhitlerimiz vatandaşı çok dolandırmış. Kooperatifler başlamış, yıllarca bitmemiş. Paraları toplayan bazı uyanıklar ortadan kaybolmuş. Bu sistemde ise vatandaş mağdur olmaz.” diyor.
  </p>
  <p class="MsoNormal">
   Toplu Konut İdaresi’nin bugüne kadar İstanbul’da yaptırdığı konut sayısı 92 bine ulaşmış durumda. Bunların 50 bini hasılat paylaşımı yöntemiyle gerçekleştirilmiş. İstanbul’da durum böyleyken Anadolu’da tablo tersine dönüyor. TOKİ’nin kuruluşundan bugüne kadar ürettiği toplam konut sayısı 457 bin ve bunların sadece 70 bini hasılat paylaşımı yöntemiyle özel sektöre yaptırılan lüks konutlar. Geriye kalan 387 bin konut alt ve orta gelir gruplarına, sabit maaşlılara yönelik sosyal konutlar.
  </p>
  <p class="MsoNormal">
   Bu rakamlara rağmen Turgay Tanes, sosyal konut üretmenin sadece TOKİ’ye bırakılmasını yeterli bulmuyor. Piyasanın dengeye oturabilmesi için arzların ihtiyaç sahiplerinin taleplerine göre şekillenmesi gerektiğini belirterek, “Konunun çözümüne ilişkin TOKİ tarafından alt ve orta gelir grubuna yönelik gerçekleştirilen projeler yeterli olmamaktadır. Özel sektörün de bu konuda girişimlerini artırması gerekmektedir.” diyor.
  </p>
  <p class="MsoNormal">
   Özel sektör ise kolay satacağını düşündüğünden daha çok yüksek gelir gruplarına yönelik proje yapıyor. Bu projeler de genellikle büyük şehirlerde yoğunlaşıyor. Oysa İstanbul başta olmak üzere şu anda lüks konutlarda bir arz fazlası bulunuyor. Sosyal konutlara talep çok ama üretim yetersiz, lüks konutlardaki üretim ise talebin üzerinde seyrediyor. Bu soruna çözüm bulmak da özel sektöre düşüyor. Çünkü TOKİ’nin asıl görevi, özel sektör için cazip olmayan, Türkiye’nin geri kalmış ve daha çok düşük gelir gruplarının yaşadığı şehirlerinde konut üretmek. Zaten şu an da bunu yapıyor. Ülkenin en ücra köşelerinde bile TOKİ konutları yükseliyor.
  </p>
  <p class="MsoNormal">
   KONUT MU İSTERSİNİZ, YAŞAM TARZI MI?
  </p>
  <p class="MsoNormal">
   Arsa karşılığı hasılat paylaşımı modeliyle yapılan inşaatların lüks kategorisine girmesinin en önemli sebebi, tüketiciye vadedilen yenilikler. Havuz, kat bahçeleri, site içi golf sahaları, spor alanları, yine site içindeki alışveriş ve yaşam alanları, peyzaj, çocuk parkları, üst düzey güvenlik ve fitness salonları gibi ayrıntıları öne çıkaran müteahhitler, âdeta daireden çok bir yaşam tarzını pazarlıyor. Bu ayrıntılar elbette tüketiciye cazip geliyor; fakat bir site için yapılan ekstra yatırımlar maliyetleri, dolayısıyla fiyatları yükseltiyor. TOKİ her ne kadar malzemeye standart getirse de bazen lüks konutlarda bile ciddi işçilik hataları ortaya çıkabiliyor. Sadece o da değil. Havuzların sürekli temizlenmesi, bahçelerin bakımı gibi ihtiyaçlar da site sakinlerine maliyet olarak geri dönüyor.
  </p>
  <p class="MsoNormal">
   İşin ilginç yanı, bu kadar ayrıntılarla süslenmiş iyi yaşam önerilerinin, kötü lokasyonlarla çelişmesi. Otoban kenarlarına yapılan sitenin içinde havuz olsa da, bitişiğindeki yoldan gelen aşırı gürültü standardı düşürüyor. Uçakların iniş istikametine yapılan sitelerin de aynı dertten mustarip olduğunu belirtmek gerekiyor. Yine eskiden çöplük olarak kullanılan ve her yağmurda kötü kokulara maruz kalan ya da hemen yanında lağım sularını denize akıtan derenin bulunduğu lüks konut alanları bile var. Uzun sözün kısası, ‘kaliteli yaşam’ kavramı çok pazarlanıyor; ama onun önemli bir unsuru denebilecek lokasyon ihmal ediliyor.
  </p>
  <p class="MsoNormal">
   Dumankaya İnşaat Yönetim Kurulu Üyesi Uğur Dumankaya, toplumun yaşam tarzının, taleplerinin ve beklentilerinin hızla değiştiğine dikkat çekerek bundan 10 yıl önce havuz, spor tesisleri ve yeşil alanlar lüks olarak görülürken, bugün hepsinin ihtiyaç olarak inşaat firmalarının karşısına çıktığını söylüyor. Dumankaya, sitelerdeki ekstra özellikleri ek yatırım maliyeti olarak düşünmediklerini ve bunların konut kalitesini olumsuz etkilemediğini vurgulayarak, “Bizler sadece bir daire ya da konut değil, müşterilerimizin yaşamlarına değer katan alanlar üretmeye çalışıyoruz. Amacımızı ‘kente kimlik katan yaşam alanları kazandırmak’ olarak belirledik ve geliştirdiğimiz tüm konut projelerimizde sadece bir konut değil, bu konut ile birlikte geliştirilmiş birçok hizmeti müşterilerimize sunarak onların yaşamlarına artı değerler katmak için uğraş veriyoruz.” diyor.
  </p>
  <p class="MsoNormal">
   Kinesis İnşaat Yönetim Kurulu Başkanı Orhan Bayrak konut projelerindeki değişimi ve kullanıcı bilincindeki gelişmeleri olumlu buluyor. Artık projelerde mimari kaygılar olduğunu belirterek kısır imar kurallarına rağmen sınırları zorlayan, farklı fikirlere açık bir sektör ortaya çıktığını söylüyor. Rekabetin bu kadar arttığı ve tüketicinin bilinçlendiği ortamda kötü imalat yapanların en büyük zararı kendilerine verdiğini belirten Bayrak, “Artık, kötü inşaat yapılacak kadar ucuz arsa kalmadı, inşaat ya da projenin en pahalı girdisi arsalar. Yaşam tarzı satmak, kimsenin ana hedefi değil; ama günümüzde, bu farklılaşmalar projeleri satılabilir kılıyor.” yorumunu yapıyor.
  </p>
  <p class="MsoNormal">
   TOKİ İstanbul Daire Başkanı Niyazi Özdemir’e göre konut fiyatları aşağı yukarı belli. Fiyatları yükselten temel etken havuz değil, lokasyon. Ne kadar cilalanırsa cilalansın şehir merkezine uzak inşaatların merkezdekiler kadar ilgi göremeyeceğini belirtiyor. Havuz, golf sahaları gibi ayrıntılar işin cilası belki ama sitelerde peyzajın önemi artıyor. Alt gelir gruplarına yönelik sosyal konutlarda peyzajı beceremediklerini de itiraf eden Özdemir, şimdi bu konuya odaklandıklarını ve sosyal konutların albenisini artıracaklarını vurguluyor.
  </p>
  <p class="MsoNormal">
   GYODER Başkanı Turgay Tanes ise konut projelerindeki farklılık arayışını, geleceğin kentlerini bugünden planlama arayışının bir sonucu olarak değerlendiriyor. Tanes’e göre gelecekte ancak sürdürülebilir, yeşil alan dengesi kurulmuş, ulaşım altyapısı oluşturulmuş, enerji verimliliği sağlanmış, karbon emisyonu dengelenmiş, ekolojik mimari tasarımı yapılmış, ekonomik ve sosyal açılardan dengeli ve sağlıklı kentlerde yaşamak mümkün olabilecek. Onun bu noktada ilginç önerisi de var. Şehirlerin ruhunun ve kültürünün korunarak enerji verimliliği ve tasarrufuyla, çevre bilincinin yerleşmesi amacıyla gerekli projelerin oluşturulması için akademisyenler, sivil toplum kuruluşları, kamu ve özel sektör temsilcilerinin bir arada çalışmasının önemine işaret eden Tanes, “Diğer ülkelerdeki uygulamalar, planlamalar ve teşvik modellerinin incelenmesi, geleceğin kentlerinin bugünden sürdürülebilir planlama anlayışıyla geliştirilmesine katkı sağlayacaktır.” diyor.
  </p>
  <p class="MsoNormal">
   MALİYETİN YARISI ARSA BEDELİ
  </p>
  <p class="MsoNormal">
   Her ne kadar büyüme rekoru kırsa da konut sektöründe sıkıntılar devam ediyor. Sektörün geleceğini belirleyen unsurlardan biri, hane halkı gelir dağılımına göre kredi kullanımı. GYODER’in raporlarına göre, gelir dağılımındaki iyileşmeye rağmen, hâlâ en yüksek gelir grubu dışında kalan kitlelerin konut kredisi kullanması çok zor. Turgay Tanes, alt gelir gruplarının ancak faiz oranlarının aylık ortalama yüzde 0,60-0,80 arasına inmesi durumunda konut kredisi kullanabilir hale geleceği tespitini yapıyor. Tanes, geçtiğimiz dönemde konut kredi faizlerinde önemli düşüşler olsa da henüz geniş bir tabana yayılması için gereken vade-faiz koşullarına ulaşılmadığını vurguluyor. GYODER’in diğer önerileriyse vergi ve harçlarda daha teşvik edici uygulamalara geçilmesi. Yani 150 metrekarenin altındaki konutlarda yüzde 1, üstündekilere ise yüzde 18 KDV uygulaması yerine, konut alımında yüzde 1’den başlayan ve metrekareye göre kademeli olarak artırılan KDV uygulamasına geçilmesi.
  </p>
  <p class="MsoNormal">
   İnşaat sektörü yatırımcıları açısından en önemli sorunlardan biri de arsa maliyetlerindeki artış. Son yıllarda arsa maliyetleri, toplam inşaat maliyetlerinin neredeyse yüzde 50’sine ulaşıyor. Bu durum aslında alt ve orta gelir gruplarına yönelik konut üretmenin önündeki önemli engellerden biri. Yatırımcılar bir açıdan yüksek maliyetle ürettikleri konutları, yüksek gelir gruplarına uygun fiyatlarla satabiliyor. O bakımdan sektörün, TOKİ gibi sosyal konut üretmesi için arsa maliyetlerinin düşmesi gerekiyor. Sektörün önemli oyuncularının beklentisi, gerekirse TOKİ’nin devreye girmesiyle teşvikli arsa üretimi yoluyla arsa maliyetlerinin düşürülmesi.
  </p>
  <p class="MsoNormal">
   İş Gayrimenkul Yatırım Ortaklığı Genel Müdür Yardımcısı Aydan Ormancı da Batılı örneklerle kıyaslandığında ülkemizdeki konut kredisi kullanımının hâlâ düşük olduğu tespitini yapıyor. Geçtiğimiz dönemde yaşanan yoğun üretimin, kriz döneminin de etkisiyle aynı hızla eritilemediğini belirten Ormancı, “Stokların eritilmesi ve mevcut büyümenin sürdürülmesi için sektör oyuncularının geliştirilecek projelerde ve yapılacak yatırımlarda sağlam adımlarla, doğru finansman yöntemleri kullanarak hareket etmeleri gerekmektedir.” diyor.
  </p>
  <p class="MsoNormal">
   Sonuçta Türkiye bir deprem bölgesi. Nüfus artış hızı oldukça yüksek ve büyük şehirlere doğru iç göç devam ediyor. Bütün bunlar başta İstanbul, Ankara, İzmir, Adana, Mersin, Diyarbakır ve Antalya olmak üzere, büyükşehirlerde sağlıksız yapılaşma ve gecekondulaşma gibi problemleri beraberinde getiriyor. İnşaat sektöründeki gelişmeler ve kentsel dönüşümün yaygınlaşması, bu sorunların en iyi çözümü olduğu gibi işsizliğin azalmasında da önemli bir faktör. Canlandırdığı yan sektörler kadar emek yoğun bir iş olan inşaat, istihdamda lokomotif işlevi görüyor. Sadece TOKİ bünyesindeki doğrudan ve dolaylı istihdam 800 bine ulaşıyor. O bakımdan ülkenin büyümesi, işsizliğin azalması ve daha sağlıklı kentleşme gibi temel konularda mesafe almanın yolu, inşaattaki hareketlilikten geçiyor.
  </p>
  <p class="MsoNormal">
  </p>
  <p class="MsoNormal">
   Konut sahibi olurken nelere dikkat edilmeli?
  </p>
  <p class="MsoNormal">
  </p>
  <p class="MsoNormal">
   Konut sahibi olmak herkesin hayali. Günümüzde özellikle büyük şehirlerde ev sahibi olmadan, sabit maaşlarla geçinmek artık son derece zorlaştı. Eskiden konut kredilerindeki yüksek faiz oranları yüzünden alt ve orta gelir gruplarının ev sahibi olması son derece zordu ancak günümüzde mortgage sisteminin devreye girmesiyle, uzun yıllara yayılan makul ödeme seçenekleri ortaya çıktı. Faizler hâlâ yüksek olsa da durum eskisinden son derece farklı. Sabit gelirli insanlar hayatlarında belki sadece bir kez ev sahibi olabiliyor, bu açıdan ev alırken bazı hususları unutmamak gerekiyor.
  </p>
  <p class="MsoNormal">
   Öncelikle konut sahibi olurken dikkat edilmesi gereken en önemli özellik; lokasyon (muhit). Günümüzde şehir merkezlerinden çok uzak noktalara inşaatlar yapıldığından, konut alırken ev ile iş arasındaki mesafeyi göz önüne almak gerekiyor. Bunun dışında alınacak evin trafik ve ulaşım durumu da son derece önemli. Özellikle İstanbul gibi büyükşehirlerdeki trafik yoğunluğu düşünüldüğünde, ulaşım altyapısı çözülmüş lokasyonlardan ev bakmayı, sektörün önde gelen isimleri hararetle tavsiye ediyor.
  </p>
  <p class="MsoNormal">
   Türkiye’nin büyük bölümünün deprem riski taşıdığı düşünülürse konut sahibi olmak isteyenlerin, deprem yönetmeliğine uygun inşa edilen binalardan ev almaya bilhassa dikkat etmesi gerekiyor. Buradaki olumlu gelişme, 1999 Marmara depreminden bu yana deprem yönetmeliklerinin uygulanmasında yerel yönetimlerin daha titiz davranması. Özellikle TOKİ bu noktada çok hassas ve işini ciddiye alıyor. TOKİ; sadece kendi inşaatlarında değil, arsa paylaşımı yoluyla ortak olduğu inşaatlarda da deprem yönetmeliklerine uyulmasını sağlıyor. Bu açıdan tüketici ev alacağı sitede TOKİ markasına dikkat etmeli. Bunun dışında kalanlarda ise deprem yönetmeliğine uygunluk ilk şart olarak aranmalı.
  </p>
  <p class="MsoNormal">
   Konut alırken dikkat edilecek bir diğer husus ise inşaatın veya sitenin çevresindeki sosyal imkanları. Başta okul olmak üzere hastane, cami, sağlık ocağı, alışveriş merkezleri gibi alt yapıların tamamlanmış olması çok önemli.
  </p>
  <p class="MsoNormal">
   Bütün bunlarla birlikte, tüketicinin bütçesi ölçüsünde TOKİ güvencesi olan, o yoksa markalı konut projelerine yönelmesi, hem yukarıdaki özelliklere uygun konut sahibi olmak hem de riskleri azaltmak açısından önem taşıyor.
  </p>
  <p class="MsoNormal">
  </p>
  <p class="MsoNormal">
   Gayrimenkul yatırım ortaklığı şirketlerinin sektördeki yeri ve önemi
  </p>
  <p class="MsoNormal">
  </p>
  <p class="MsoNormal">
   Gayrimenkul sektöründe, gayrimenkul yatırım ortaklığı şirketlerinin ağırlığı gittikçe artıyor. Bu şirketlerin en büyüğü konumundaki İş Gayrimenkul Yatırım Ortaklığı’nın Genel Müdür Yardımcısı Aydan Ormancı, “Ülkemiz insanının tasarruflarının en büyük bölümünün gayrimenkullerden oluştuğu göz önünde bulundurulduğunda inşaat sektörüne profesyoneller eliyle yönetilen kurumsal sermayenin girebilmesi büyük önem arz etmektedir.” diyor.
  </p>
  <p class="MsoNormal">
   İlk defa 2 Ocak 1997 tarihinde İMKB’de işlem görmeye başlayan gayrimenkul yatırım ortaklığı (GYO) şirketleri sayısı, Ekim 2010 itibarıyla 18’e yükseldi. Ancak, İMKB’de işlem görmekte olan GYO’lar dışında da kuruluş izinlerini tamamlamış, halka arz için uygun zamanı bekleyen kurumlar da bulunuyor. GYO sektörü, ülkemizde henüz yeni olmasına rağmen şu ana kadar sektöre kayda değer miktarda kurumsal sermaye girmiş durumda. Devletin sağladığı vergi teşviki, birçok şirketin gayrimenkul yatırım ortaklığı kurmak suretiyle aktiflerinde atıl olarak duran gayrimenkulleri menkulleştirmesine ve yeni finans kaynakları sağlama yoluna itiyor. Gayrimenkul sektörünün giderek daha çok talep alan bir sektör olması, bu talebi karşılamak üzere kurumsal sermayeye ihtiyaç duyulması ve GYO’ların küçük yatırımcıların küçük meblağlar karşılığında da olsa gayrimenkul yatırımı yapabilmesini olanaklı kılması yeni şirketlerin sektöre girmesinde etkili oluyor.
  </p>
 </p>
</font>

Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=95491B588C795DA38717ECD5F720A56F?newsId=27828), [web.archive.org (arşiv bağlantısı)](http://web.archive.org/web/20101029213857/http://www.aksiyon.com.tr:80/aksiyon/newsDetail_getNewsById.action;jsessionid=95491B588C795DA38717ECD5F720A56F?newsId=27828)
