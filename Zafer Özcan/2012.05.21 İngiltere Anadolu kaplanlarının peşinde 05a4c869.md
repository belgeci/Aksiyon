# İngiltere Anadolu kaplanlarının peşinde

*Zafer Özcan 2012.05.21*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Ekonomileri durgunluğa giren Avrupa ülkeleri gözünü gelişmekte olan ülkelere dikti. İngiltere ve Almanya gibi Avrupa’nın büyük ekonomileri bile, Türkiye’de özel sektörün artan dış yatırımlarından pay kapmaya çalışıyor.
  </font>
 </div>
 <div id="newsText">
  <font class="detail-text">
   <p>
    Ekonomik krizden bir türlü kurtulamayan Avrupa ülkeleri, kalkınmakta olan ülkelerin dinamizminden faydalanarak kendilerine çıkış yolu arıyor. Resesyona giren ekonomilerin gözlerini diktiği ilk ülke ise elbette Türkiye. Yıllardır Avrupa Birliği ülkeleri için sadece bir pazar konumunda bulunan Türkiye, son yıllardaki ekonomik performansı ile artık ticaret partneri ve yatırım çekilebilecek ülke gibi görülüyor. Birçok Avrupa ülkesi Türk girişimcilerin dış yatırımlarını çekebilmek için İstanbul’da yatırım ofisleri açıyor ve yerinde düzenledikleri toplantılarla Anadolu sermayesine ulaşmaya çalışıyor. Türkiye’nin ekonomik birikim ve dinamizminden en fazla faydalanmaya çalışan ülkelerse Almanya ve İngiltere. Avrupa Birliği’nin en büyük ekonomileri konumundaki iki ülke, son yıllarda Türk girişimcilerin peşinde. Almanya, farklı eyaletlerinin İstanbul’da açtığı yatırım ajanslarıyla dikkat çekerken, İngiltere ise son dönemde, merkezi İstanbul’da bulunan İngiliz Ticaret Odası aracılığı ile Anadolu’daki ticaret odaları ve girişimcilerle bir araya geliyor. İngiltere ile ticaret ve yatırım fırsatları masaya yatırılıyor.
    <p>
     İstiklal Caddesi’ndeki tarihî mekânında faaliyet gösteren İngiliz Ticaret Odası’nın başında, 1800’lerden  bu yana Türkiye’de yaşayan levanten bir aileye mensup Jonathan Beard bulunuyor. Yaklaşık 1,5 yıl önce başkanlık görevini devralan Beard, son dönemde neredeyse bütün mesaisini Anadolu şehirlerine ayırıyor. ‘Anadolu Kaplanları’ diye tanımladığı Gaziantep, Adana, Eskişehir, Antalya, Bursa, Denizli, Konya, Kayseri, Mersin gibi şehirleri dolaşarak, Anadolu’daki girişimcilik potansiyelini İngiltere’ye yönlendirmeye çalışıyor. Ekonomideki durgunluğa rağmen İngiltere’nin ARGE kapasitesinin çok yüksek ve patent sayısının da çok fazla olduğuna dikkat çeken Beard, “Türk şirketleri neden İngiltere ile çok fazla iş yapmazlar? Çünkü iki ülkenin ticaret kültürü birbirine fazla benzemiyor. Bu engeli aşmak için Anadolu’yu dolaşıyoruz ve ziyaretler sonunda 34 ticaret odası ile çok yakın ilişkiler kurduk.” diyor. Anadolu’daki KOBİ’lerde yurtdışı ile çalışmak için gerekli özgüvenin daha yeni oluştuğu tespitini yapan Beard, “İngilizlerin geleneksel soğukkanlılığı ve sakinliğine karşılık, Türk girişimciler çok enerjik, heyecanlı ve hırslı. Özgüvenin gelişmesiyle de dış açılımlar daha da artacak.” tespitini yapıyor. İngiliz Ticaret Odası’nın mesajı çok net aslında; İngiliz ortaklarınızı bulun, birlikte iş yapın. İngilizlerin ARGE ve patentteki gücünden faydalanın, teknolojinizi geliştirin.
     <p>
      Ülkeler arası ekonomik ilişkilerin gidişatını belirleyen en önemli etken, siyasi ilişkiler. İki ülkenin siyaseten arası iyiyse, bu doğrudan yatırımlara yansıyor. Beard, İngiltere ile Türkiye arasında eskiden beri siyasi ilişkilerin çok iyi olduğunu belirterek Avrupa Birliği yolunda Türkiye’nin en önemli destekçisinin İngiltere olduğunu hatırlatıyor. Siyasi ilişkilerdeki ivmenin ticarette yakalanamamasından yakınıyor. Aslında İngiliz şirketleri Türkiye pazarıyla oldukça ilgili. Resmî verilere bakıldığında Türkiye’de 2 bin 700 İngiliz şirketinin faaliyette olduğu görülüyor. Jonathan Beard ise aktif yatırım olarak sadece 1200 şirket tespit edebildiklerini belirtiyor. Görünen o ki, Türkiye ile ilgili çok fazla İngiliz yatırımı var ancak bunların hepsi uzun soluklu olamıyor.
      <p>
       Peki, Anadolu kaplanları hangi alanlarda İngiltere’ye mal satabilir veya yatırım yapabilir? Beard öncelikli sektörleri kimya, tekstil, plastik mobilya ve havacılık olarak belirtiyor. Bu sektörlerde Anadolu’daki yatırımcıların İngiltere’de ciddi avantajları olduğu kanaatinde. İngiliz Ticaret Odası’nın web sitesi aracılığı ile iki tarafta ilgili sektörleri buluşturduklarını belirterek, “Diyelim ki Anadolu’dan bir girişimci İngilizlerden teknoloji, ARGE istiyor veya bir ürünü pazarlamak istiyor Avrupa’da. Bu site aracılığı ile İngiltere’deki girişimci ile Anadolu’dakini bir araya getirebiliyoruz. Bu işimizi kolaylaştırıyor, site üzerinden olursa çekingenlik olmuyor. Kendi dilini konuşan insanlarla buluşturuyoruz. Bu durum ticari işbirliklerini hızlandıracak.” diyor. Son yıllarda Türk girişimcilerle İngilizlerin 1,2 milyar sterlinlik ortak yatırıma imza attıkları bilgisini de veren Beard, bunda İngiliz Ticaret Odası’nın Anadolu’daki toplantılarının ve tanıtımlarının önemli payı olduğunu vurguluyor.
       <p>
        İngiltere’nin son dönemde Avrupa’yı sarsan ekonomik krizden en fazla etkilenen ülkelerden olduğunu belirten Beard, bu durumun işbirliği ve yatırım fırsatlarını nasıl artırdığını ilginç bir örnekle açıklıyor: “Geçen ay Londra’daydım. Oradaki Türk girişimcilerle buluşup bir kahve içmeyi planladık. Londra’nın kalbi sayılabilecek Piccadilly’ye gittik. Meydanda bir Starbucks var, onun tam karşısında ise Kahve Dünyası’nın yeni açtığı şubesi. Kıyasladığımızda Kahve Dünyası’nın mağazası diğerinden beş kat daha büyük ve içeride oturacak yer yok. Çünkü ürünleri ve servisi çok kaliteli. Bu örnekte görüldüğü gibi işini iyi yapan orta hâlli bir Türk firması dünyada kiraların en yüksek olduğu yerlerden birine mağazasını açıp başarılı olabiliyor. Kriz bu tip yatırım fırsatlarını da beraberinde getiriyor.”
        <p>
         İngiltere’nin ekonomik açıdan çok zor bir dönemden geçtiğini vurgulayan Beard, son iki çeyrekte ekonominin negatif büyüme gösterdiğini ve resesyona girdiğini hatırlatıyor. Bu sıkıntılı sürecin kolay düzelmeyeceğini de belirterek, “Tam da bu dönemde Türk iş adamları İngiltere’ye gitsin, yatırım yapsın veya gitsin teknoloji alsın, patent alsın.” çağrısı yapıyor. Bunun yanı sıra, İngiliz sermayesini yükselen Türkiye ekonomisine çekmek için çaba sarf ettiklerini belirten Beard, tarihte olduğu gibi günümüzde de Türkiye’nin ticaretin merkezi olduğunun altını çiziyor. Günümüzde bu coğrafyada faaliyet gösteren birçok uluslararası firmanın merkezlerini Türkiye’ye alma çabasında olduğunu belirten Beard, “Türkiye Batılı şirketlerin bu kadar gündemindeyken, artık altyapılarını güçlendiren ve dünyaya açılan Türkiye’nin KOBİ’leri de gündemlerine Avrupa ve özellikle İngiltere’yi almalıdır.” diyor.
         <p>
         </p>
         <p>
          125 yıllık ticaret odası
          <p>
           İstanbul Beyoğlu’nda faaliyet gösteren İngiliz Ticaret Odası, Osmanlı’dan Cumhuriyet’e miras kalan kurumlardan. 125 yıllık geçmişiyle Türkiye’nin en köklü ticaret odası özelliği taşıyan kurum, Osmanlı’nın son dönemiyle Cumhuriyet’in ticari geçmişinin de canlı şahidi âdeta. Arşivlerine baktığınızda 1912 tarihli genel kurul tutanaklarını görmek mümkün. İngilizler, Osmanlı topraklarında ticarette çok aktif olduklarından bir dönem odanın üye sayısı 2 binleri bulmuş. Şu anda 300 üyesi var.
           <p>
            Başkan Jonathan Beard’ın hikâyesi de aynen oda kadar ilginç. 1846’da, Osmanlı makamlarının izniyle İskenderun’a yerleşen Beard ailesi burada meyan kökü ihracatı ve kereste ithalatı yapmaya başlar. Aile daha sonra İzmir’de tütün işiyle uğraştıktan sonra 1963’te İstanbul’a taşınır. Beard ise 1951 Beyrut doğumlu. Onun doğumunun ilginç bir de hikâyesi var. Doğum yaklaşınca babası annesini alarak Beyrut’un yolunu tutar. Çünkü o dönem İskenderun’daki hastaneler yeterli imkânlara sahip değildir. Eğitimini Avrupa ülkelerinde tamamlayan Beard, 1975’te aile şirketleri olan ve denizcilik, ticaret, lojistik, gıda tedariki ve danışmanlık gibi alanlarda faaliyet gösteren Catoni Holding’in başına geçer. 1,5 yıl önce şirketten emekli olan Beard, yönetim kurulu başkanlığını sürdürmekle birlikte şirket yönetimini profesyonellere devretmiş.
           </p>
          </p>
         </p>
        </p>
       </p>
      </p>
     </p>
    </p>
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=5AC5CA12156F516FFC273D1C3268C552?newsId=32626), [web.archive.org (arşiv bağlantısı)](http://web.archive.org/web/20120527034158/http://www.aksiyon.com.tr:80/aksiyon/newsDetail_getNewsById.action;jsessionid=5AC5CA12156F516FFC273D1C3268C552?newsId=32626)
