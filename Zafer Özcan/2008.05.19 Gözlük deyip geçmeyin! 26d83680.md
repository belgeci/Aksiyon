# Gözlük deyip geçmeyin!

*Zafer Özcan 2008.05.19*

<div class="pNewsDetailMainContent ctx_content" itemprop="articleBody">
 Yazla birlikte güneş gözlüğü kullanımı artıyor. Piyasada marka ürünler kadar sahte güneş gözlükleri de müşterilerini bekliyor. Merve Optik Yönetim kurulu Başkanı Ali Demirel, yaptıkları işi gözleri koruyup kollama olarak nitelendiriyor.Yaz ayları yaklaştıkça, herkes az da olsa kendine çekidüzen verme ihtiyacı hisseder. Kışın kalın giysilerin altında gizlenen kiloların yazla birlikte ortaya çıkmasından endişe edenler için tedbir alma dönemi şimdi. Eskiden sadece kadınları ilgilendiriyor diye düşünülen fazla kilolar artık erkeklerin de sorunu. Her ne kadar işin sağlık yönü birinci planda olsa da birçok kişi için meselenin estetik boyutu çok önemli. Yaz ayları ve estetik denince kilolar kadar önem verilen diğer bir konu ise güneş gözlükleri elbette. Kısa süre öncesine kadar lüks veya gereksiz görülen güneş gözlükleri, yaz aylarının vazgeçilmez aksesuarı hâline geldi bir süredir. Öyle ki yaklaşık 10 yıl önce, optik pazarında çoğunluğu numaralı çerçeveler oluştururken, şimdilerde bu istatistik güneş gözlükleri lehine değişmiş durumda.
 <br/>
 <br/>
 GÜNEŞ GÖZLÜKLERİNİN AĞIRLIĞI ARTIYOR
 <br/>
 <br/>
 Türkiye’de güneş gözlüğü ve optik sektörü denince akla gelen ilk isimlerden biri Merve Optik Yönetim Kurulu Başkanı Ali Demirel. Ülkemizde satılan uluslararası birçok gözlük markasının Türkiye distribütörü kendisi. Ayrıca dünyada en fazla tanınan 50 marka arasında yer alan Mustang, Hawk ve Osse gibi ünlü markaların dünya genelindeki dağıtımını da onun firması yapıyor. Çocuk gözlükleri üretiminde önde gelen markalardan Barbie’nin lisansörü olan Demirel, 1986’da kurulan aile şirketi Merve Optik’e 1992’de katılır. 1995’ten bu yana da şirketin yönetim kurulu başkanı.
 <br/>
 <br/>
 Optik ve gözlük, 1990’lara kadar Türkiye’de fazla bilinen bir sektör değildi. Üretimi iyi bildiklerinden daha çok azınlıkların hâkim olduğu gözlük işinde yakın zamana kadar, yüzde 75 oranında numaralı çerçevelerin ağırlığı vardı. Ancak bu oran son yıllarda güneş gözlükleri lehine tersine döndü. Merve Optik üretimi İtalya’da yapıyor. İthalat kadar ihracatta da öne çıkan bir şirket. Ürünlerini 13 ülkeye ihraç ediyor. Cam, bu işin en önemli bölümü. Dünyadaki en kaliteli gözlük camı olarak bilinen Hoya’nın Türkiye distribütörlüğünü de Merve Optik yapıyor. Hoya aynı zamanda kamera ve fotoğraf makineleri için vizör üretiyor.
 <br/>
 <br/>
 Ali Demirel, insanların duygularını gözleriyle ortaya koyduklarını belirterek, “Gözünün içi gülmek ve kuşkuyla bakmak gibi deyimlerimiz var Türkçede. Bu bile gözün ifade gücünü anlatmaya yetiyor. Bizim yaptığımız iş aslında bu kadar hassas bir organı koruyup kollamaktan ibarettir.” diyor. Koruyup kollamanın iyi yapılabilmesi için de gözlük alırken çerçeve ve camın kalitesine çok dikkat etmek gerekiyor.
 <br/>
 <br/>
 Türkiye’de güneş gözlüğü kullanımındaki artışın en önemli sebebini bireyselleşmeye ve insanların özel ihtiyaçlarına daha fazla bütçe ayırmalarına bağlıyor Demirel. Yani toplumun refah seviyesindeki artışın bu alanla direkt bağlantısı var. Oysa güneş gözlüğü her ne kadar bir aksesuar olarak görülse de göz sağlığıyla yakından ilgili.
 <br/>
 <br/>
 MODA DEĞİL SAĞLIK!
 <br/>
 <br/>
 Konu güneş gözlüğü olsa bile sağlık birinci planda. Moda ve aksesuar kısmı ondan sonra geliyor. Kalitesiz ürünlerin gözlerimizi tehdit ettiğini belirterek, “Kalitesiz bir güneş gözlüğü gözlerinizi bozar. Bunun tartışması yok!” diyor. Kalitesiz gözlükler göz bebeklerinin büyümesine yol açıyor. Bu da güneşin zararlı ışınlarının göze daha çok temas ederek retina tabakasını olumsuz etkilemesine sebep oluyor. Kalitesiz ve sertifikasız camlar gözde miyopik, hipermetropik ya da astigmatik gibi kırılma kusurlarına neden olabiliyor. Bu gözlükler uzun süre kullanıldığında iki göz arasındaki ilişkiyi bozarak bulanık görme hatta çift görmeye sebep olabiliyor.
 <br/>
 <br/>
 Gözlük sektörünün ilginç bir özelliği de neredeyse bütün dünyanın kâbusu hâline gelen küresel ısınmadan en kârlı çıkan iş kolu olması. Sıcaklık artışı, güneş gözlüğü talebini doğrudan etkiliyor çünkü. Ali Demirel, güneş gözlüğünü bir kere kullandıktan sonra insanların artık ondan vazgeçemediklerini söylüyor. Her sektörde olduğu gibi optikte de Çin etkisinden söz etmek mümkün. Gözlük camı için Avrupa kriterleri olduğunu belirterek, “Malın nerede üretildiğinden ziyade kalite normları önemlidir. Biz firma olarak Avrupa normlarından geçemeyen hiçbir ürün ithal etmiyoruz.” diyor.
 <br/>
 <br/>
 <br/>
 <br/>
 GÖZLÜKTE HASSAS NOKTALAR
 <br/>
 <br/>
 <br/>
 Gözlük alırken ve kullanırken dikkat edilecek hususlar:
 <br/>
 <br/>
 - Güneş gözlüğünüzü seçerken yüz şeklinizi dikkate almanız gerekiyor. Çünkü gözlük yüzünüze tam oturmazsa gözünüz yan taraflardan güneşin zararlı ışınlarına maruz kalabilir.
 <br/>
 <br/>
 - Köşeli bir yüzünüz varsa yuvarlak hatlarda bir gözlük seçebilirsiniz. Çünkü bu hem keskin olan hatlarınızı yumuşatacaktır, hem de yüzünüze tamamen oturacaktır.
 <br/>
 <br/>
 - Yüzünüz yuvarlak ise köşeli bir güneş gözlüğünü tercih edebilirsiniz.
 <br/>
 <br/>
 - Güneş gözlüğü yüzünüze tam oturmalıdır. Bunu anlayabilmek için güneş gözlüğünüzü her iki tarafından tutun. Kolayca hareket etmiyorsa yüzünüze tam oturmuş demektir.
 <br/>
 <br/>
 - Gözlüğü taktığınızda gözünüz bulanmamalı. Eğer bulanıyorsa camın kalitesiz olduğu kesindir.
 <br/>
 <br/>
 - Güneş gözlüğünün cam rengi her yerinde aynı olmalıdır. Bazı yerleri koyu, bazı yerleri açıksa, o gözlüğü satın almayın.
 <br/>
 <br/>
 - Güneş gözlüklerinin üzerinde, mor ötesi ışınları kestiğine dair bir tescilin olması gerekir. Sağlık Bakanlığı, tüm güneş gözlükleri için sertifika mecburiyeti getirmiştir. Satın alırken gözlüğün sertifikasını mutlaka isteyin.
 <br/>
 <br/>
 - Numaralı gözlük kullananlar, güneş gözlüğü almadan önce mutlaka göz hekimlerine danışmalıdır.
 <br/>
 <br/>
 <br/>
 <br/>
 <br/>
 GÖZLÜKLERİN ÖMRÜ NASIL UZAR?
 <br/>
 <br/>
 Güneş gözlüğünü temizlemek için kâğıt mendiller yerine kuru ve pamuklu bir bez tercih etmek gerekiyor. Kâğıt mendille gözlük camını ovmak gözlüğün kaplamasına zarar verebiliyor. Gözlüğünüzü temizlerken ılık su kullanılabilir. Camları silerken de güderi veya mikrofiber bezler tercih edilebilir. Bu bezler gözlüğü satın aldığınız işyerinden isteyebilirsiniz. Gözlükleri güneş altında bırakmamak gerekiyor. Ayrıca iki elle çıkartmak gözlüğün ömrünü uzatıyor.
 <br/>
</div>


Kaynak: [www.aksiyon.com.tr](http://www.aksiyon.com.tr:80/zafer-ozcan/gozluk-deyip-gecmeyin_523838), [web.archive.org (arşiv bağlantısı)](http://web.archive.org/web/20151219061729/http://www.aksiyon.com.tr:80/zafer-ozcan/gozluk-deyip-gecmeyin_523838)
