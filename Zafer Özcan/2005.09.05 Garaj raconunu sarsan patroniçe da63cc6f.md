# Garaj raconunu sarsan patroniçe

*Zafer Özcan 2005.09.05*

<div>
 <p>
  <font>
   Kamil Koç’un patronu Sena Kaleli, daha çok bir erkek işi olarak bilinen otobüs işletmeciliğine hanım eli değdiren bir isim. Türkiye’nin en eski taşımacılık firmasının patroniçesi, yakında İstanbul-Ankara-İzmir hatlarında kablosuz internet bağlantılı, dijital yayınlı servislerin başlayacağını söylüyor.
   <br/>
   <br/>
   Otobüs işletmeciliği, bu ülkede yıllardır en klasik erkek işlerinden biri olarak bilinir. Ancak konu Kamil Koç otobüs firması olunca bu durum tamamen tersine dönüyor. Türkiye’nin en eski taşımacılık şirketini, kurucusu merhum Kamil Koç’un beş kız torunu yönetiyor. Sekiz torundan ikisi erkek ama onlar bu işten ellerini eteklerini çekmişler. Yönetim ve İcra Kurulu Başkanlıklarını ikiz kız kardeşler Sena Kaleli ve Sema Gülez yapıyor. İcra Kurulu başkanı Sena Kaleli, otobüs işletmeciliğine bu işin ‘raconunu‘ bilecek kadar hâkim. Bu noktaya gelmesinde, öğrencilik yıllarından bu yana işin her kademesinde çalışmasının etkisi var.
   <br>
    <br>
     Onun taşımacılık serüveni aslında son derece sıkıntılı bir dönemle birlikte başlıyor. 1926’da kurulan ve şehirlerarası insan taşımacılığında ilk firma olan Kamil Koç, 70’li yıllarda zor günler geçirir. O yıllar, montaj işlemleriyle otobüse dönüştürülen Magiruslar’ın son dönemleridir. Mercedes, 302 markasıyla yeni otobüsleri piyasaya sürer. Rakip firmalar onlardan almaya başlayınca Kamil Koç’un elindeki 115 Magirus hurdaya çıkar. “Abim 23 yaşında işin başına geçtiğinde elimizde 115 hurda araçla birlikte, taşımacılığa müsait sadece 7 adet araç kalmıştı.” diyor Kaleli. Abisinin gayreti ile sözleşmeli araçlarla filo yeniden kurulur ve tekrar bir toparlanma sürecine girerler. Genç Sena da tam bu dönemde işe başlar. Patron olarak değil, önce hosteslik, sonra da otobüs kontrolörlüğü yapar.
     <br>
      <br>
       Otobüslerde kontrol görevlisi olarak çalışmak Sena Kaleli için hem zor hem de son derece eğiticidir. O bakımdan anılarında en özel yeri, ‘kontrolörlük’ görevi sırasında yaşadıkları tutuyor. Bugün özellikle ciddi firmaların uyguladığı bir yöntem, otobüs kontrol sistemi. Belirli mola yerlerinde ve garajlarda denetime giden veya otobüse yolcu gibi binen kontrol görevlileri, şöför ve yardımcılarının hatalarını ve yolculara karşı tavırlarını denetliyor. Gerektiğinde merkeze gözlemlerini rapor ediyor.
       <br>
        <br>
         Beni dağ başında bıraktılar
         <br/>
         <br/>
         O dönemde Kamil Koç’un yeğenleri ile birlikte eski yöneticilerin firmada ‘kraldan çok kralcı’ gibi davrandıklarını belirten Kaleli, “Posbıyıklı erkeklerin hakimiyet alanı olan garajlara bir kadının el atmasını bir türlü hazmedemedi. Beni bu işe bir türlü yakıştıramadılar. Özellikle kontrol memurluğum sırasında beni dağ başlarında bırakıp gittikleri çok oldu ama yıldıramadılar.” diyor.
         <br/>
         <br/>
         Kaleli başından geçen bir olayı da şöyle anlatıyor: “Bir gün yine otobüsleri denetliyorum. Beni otobüs şoförü dağın başında indirdi ve ‘Abla arkadan diğer otobüs geliyor, sizi alacak’ dedi. Ben de denetim görevini diğer otobüste sürdürmek için indim ve beklemeye başladım ancak saatlerce beklememe karşın gelen giden olmadı. Meğer beni yıldırmak ve işten soğutmak için kendi şirketimde komplo kurmuşlar. Ama işe yaramadı, gördüğünüz gibi halen bu işteyim.” Kendisini yıldırma gayretlerinin gerekçesini ise tamamen erkeklerin garajda başlarında bir kadın istememesi olarak açıklıyor. Buna rağmen mazot kokusunu, egzoz sesi ve garajların kendisini her zaman cezb ettiğini de belirtmeden edemiyor. Sena Kaleli’nin 30 yılı bulan otobüs işletmeciliği serüveninde en fazla zorlandığı konu, erkeklerin yıllanmış alışkanlıklarını değiştirmek olmuş. “Onların bakışıyla bu iş yolcuyu almak ve istediği yere bırakmaktan ibaretti. Bilet kesmek dışında belki tek yaptıkları ekstra iş kolonya ikram etmek olurdu. Bir de ‘çaylar şirketten’ modası vardı.” sözleriyle eski tip işletmecilik zihniyetini tarif eden Kaleli, kendisinin otobüs temizliğinden içeride kullanılan aksesuarlara, ikramlardaki özenden yolculuk boyunca çalınan kasete kadar her ayrıntıya müdahale ettiğini belirtiyor.
         <br/>
         <br/>
         Garajın klasik düzeni ile bütünleşmemek için ısrar ettiğini ve bundan sonra da etmeye devam edeceğini vurguluyor. Dedesi Kamil Koç’un, manda arabası ile yük taşımacılığından şehirlerarası otobüs taşımacılığına geçiş yapacak vizyona ve mücadele azmine sahip olduğunun altını çiziyor ve mücadeleden yılmamasında dedesinden miras aldığı kişiliğin büyük önemi olduğunun altını çiziyor.
         <br/>
         <br/>
         Bu ülkede bir ‘garaj kültürü’ var
         <br/>
         <br/>
         Sena Kaleli yılların tecrübesi ile bu ülkede bir garaj kültürü oluştuğu tespitini yapıyor. Demiryollarının çağın gerisinde kalışı ve insanlar tarafından tercih edilmemesi, üç tarafı denizlerle çevrili bir ülkede deniz taşımacılığının da neredeyse yok denecek kadar yetersiz oluşu ve havayollarının da yıllarca tekel olması ve uyguladığı yüksek fiyatlar, karayolu taşımacılığını ister istemez ülkenin en önemli ulaşım mecrası hâline getirdi. Hâl böyle olunca otogarlarda kendine has bir kültür oluşmasını şaşırtıcı bulmuyor Kaleli ve ekliyor: “O kültür bir racondur ve tamamen erkeksi bir olaydır. Ben o raconu sevmedim ama ona karşı mücadele etmek benim hoşuma gitti. Otobüsçülerin bakış açılarını değiştirmek, onları biraz daha saygılı, biraz daha medeni hâle getirmek için mücadele ettim. Birlikte bir zihniyet değişimi yaşadık.”
         <br/>
         <br/>
         Sena Hanım özellikle şoförlerin streslerini yenmeleri ve sağlıklarına özen göstermeleri ile yakından ilgileniyor. Onların nasıl beslendiklerini dahi denetliyor. Kendine özen gösteren bir şoförün hem yolda daha dikkatli hem de yolcu ile ilişkilerinde daha özenli olacağını düşünüyor.
         <br/>
         <br/>
         Sena Kaleli seyahatlerini mümkün olduğu kadar otobüsle yapmaya özen gösteriyor. Yolcunun taleplerini otobüste tespit etmenin daha sağlıklı olduğunu düşünüyor. Ancak yine gözlemlerinden yola çıkarak, yolcuların taleplerini ve şikayetlerini seslendirme konusunda çok istekli davranmadıkları tespitini yapıyor. Dolmuş sistemine alışmış insanların, daha fazla konfor ve daha fazla güven taleplerinin olmamasını eleştiriyor. Otobüs işletmeciliğinin en önemli ulaşım mecrası olmasına rağmen yıllarca Türkiye’de horlanıp aşağılandığını kaydeden Kaleli, “Belki taşımacılar kendileri buna sebep oldu. Kendi saygınlıklarını kazanacak düzgünlükte hareket edemediler. Hepimizin hataları oldu. Belki genel çıkarlar yerine kendi çıkarlarına hizmet eden insanlardan oluşan bir sektör bu. Buna rağmen bir firmanın gelişiminde o kurumdan hizmet alan insanların talepleri de etkilidir ve ben o konuda otobüs yolcularının da eksikleri olduğunu düşünüyorum.” diyor.
         <br/>
         <br/>
         Karayolunun biraz da mecburiyetten dolayı çok tercih edilmesine rağmen son yıllarda hizmetlerin ciddi şekilde geliştiği tespitini de yapıyor. Sektörde artık havayoluna oranla çok daha fazla konfor sunabilen firmalar olduğunu vurgulayan Kaleli’ye göre özellikle 7 – 8 saatin altındaki mesafelerde otobüs daha avantajlı durumda. Kamil Koç’un kısa süre içinde İstanbul – İzmir ve Ankara hatlarında tekli koltuklarla, Digitürk – kablosuz internet gibi hizmetlerin sunulacağı servislere başlayacağı bilgisini de veriyor. Toplam 300 otobüsle günde ortalama 15 bin yolcu taşıyan Kamil Koç, satışları da artık önemli oranda on line olarak gerçekleştirecek.
         <br/>
         <br/>
         Sena Kaleli fiziksel olarak çok büyük görünmese de, ismiyle sektörde önemli bir saygınlığa sahip. Otobüste fotoğraf çektirebilmek için birlikte garaja gittiğimizde, oradaki etkisi daha net görülebiliyor. Sena Hanım kendisini adaletli ama otoriter ve tavizsiz bir patron olarak niteliyor. İnançlı bir insan olduğu için de haksızlığa hiç tahammülü olmadığının altını çiziyor.
         <br/>
         <br/>
         Şoförlerin korktuğu Sena Abla sen misin?
         <br/>
         <br/>
         Onun firmasında bıraktığı izlenimi, başından geçen bir olay net olarak ortaya koyuyor. Hadiseyi kendisinden dinleyelim: “Anadolu’daki temsilciliklerimizden birine bir görüşme yapmak için gitmiştim. Görüşme yaptığım genç bir işletmeci bir yandan konuşurken, diğer yanda da bana bakıp bakıp gülüyordu. Sonunda dayanamayıp neden böyle davrandığını sordum. Bana, ‘bütün şoförlerin korktuğu Sena Abla siz miydiniz’ demez mi? Benim ufak tefek hâlimle, şirketteki imajımı bütünleştirememiş, ne bekliyorsa!”
         <br/>
         <br/>
         Sena Kaleli otobüs işletmeciliğini hem sermaye hem de hizmet yoğun bir sektör olarak nitelendiriyor. Buna rağmen yıllardır ciddi bir yasal altyapının olmamasının, sektöre plansız katılımlara sebep olduğunu belirtiyor. Ulaşımın her zaman kâr marjının düşük olduğunu da söyleyerek, “Bazen bir yolcu için bile otobüsü kaldırırsınız, hava ve denizde bunu yapamazsınız.” diyor. Bir firmanın bütün otobüslerinin kendisine ait olmasının da son derece zor olduğunu belirterek, bugün bir otobüsün fiyatının 300 bin Euro’yu bulduğu bilgisini veriyor. Bu sebeple Türkiye’de sözleşmeli taşımacılık yapılıyor. Kendilerine ait bir veya birkaç otobüsü olan kişi veya ortaklar büyük firmaların isimlerini kullanarak, onların filosuna dahil oluyor.
         <br/>
         <br/>
         Sektörün sorunlarından söz açılınca sözü ilk olarak yasal düzenlemelere getirerek, çıkarılan yönetmeliklerin uygulanabilir olmadığının altını çiziyor. Sektörde bir temsil sorunu olduğunu da belirten Kaleli, çok seslilikten şikayetçi. Bu yüzden taleplerini hükümete yeteri kadar duyuramadıklarını ve yapılan yasal düzenlemelerde kendilerinden görüş alınmamasının sıkıntılara sebep olduğunu kaydediyor. Hükümetin başlattığı duble yol hamlesini de olumlu buluyor Kaleli. Türkiye’de çok sık yaşanan karayolu kazalarında hep otobüs firmalarının canavar ilan edilmesinden yakınarak, “Oysa Türkiye’de karayolları kusurları atlanıyor. Bazı noktalar kör noktadır, şeytan üçgenidir. Biraz dikkatsizseniz veya o yolu bilmiyorsanız kaza yapmanız kaçınılmaz olan noktalar var. Biraz da bunlar üzerinde durulmalı” tespitini yapıyor.
         <br/>
         <br/>
         Firma olarak şoförler için psikoteknik uygulamalar başlattıklarını belirten Kaleli, bütün şoförlerin rehabilitasyondan geçtiğini belirtiyor. Karayolunda güvenlik için yol – şoför ve aracın durumunun çok önemli olduğunun altını çizerek, büyük firmaların şoförlerin ve aracın denetimini daha ciddi yapması ile otobüs kazalarında son yıllarda ciddi azalmalar olduğunu kaydediyor. Sektördeki önemli sıkıntılardan birinin de host veya muavin denen yardımcı eleman bulma olduğunu da belirterek, “İnsanlar seyahate alışkın değil, zor geliyor. Özellikle muavinler işe giriyor, biraz geziyor, görmedikleri yerleri görüp sonra işi bırakıyorlar. Bu açıdan araçlarda yardımcı eleman bulmakta, özellikle de yetişmiş kişileri işe almakta çok zorlanıyoruz.” diyor.
         <br/>
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </p>
 <p>
  <font>
   (Bu yazı 1152 kez okunmuştur)
  </font>
 </p>
</div>


Kaynak: [www.aksiyon.com.tr](http://www.aksiyon.com.tr:80/yazdir.php?id=22452), [web.archive.org (arşiv bağlantısı)](http://web.archive.org/web/20051226162335/http://www.aksiyon.com.tr:80/yazdir.php?id=22452)
