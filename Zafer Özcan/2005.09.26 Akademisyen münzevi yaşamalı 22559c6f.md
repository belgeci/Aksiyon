# Akademisyen münzevi yaşamalı

*Zafer Özcan 2005.09.26*

<div>
 <p>
  <font>
   Prof. Dr. Ali Yaşar Sarıbay ve Prof. Dr. Süleyman Seyfi Öğün: "Bizim mesleğimiz biraz münzevi olmayı gerektiriyor ya da biz onu öyle algılıyoruz. Mesafeye dayalı bir hayatımız var. Hayata karşı mesafeniz olmazsa, onu okumak zorlaşır. Hayatı içinden yaşayanların hayata dair fikirleri yoktur."
   <br/>
   <br/>
   Prof. Dr. Ali Yaşar Sarıbay ile Prof. Dr. Süleyman Seyfi Öğün, akademik dünyada Bursa denince akla ilk gelen isimler. Aralarında 30 yıllık bir dostluk var. İkili sürekli birlikte. Üniversitede, konferansta, panelde... Sevinçleri, hüzünleri ve kızgınlıkları bile ortak. Hatta tuttukları takım bile aynı. İkisi de Beşiktaş taraftarı. Tek ayrıldıkları nokta belki de yaşları. Sarıbay, Süleyman Bey’in hocası aynı zamanda. Bursa’nın tarihî mekanı Koza Han’da buluştuğumuz ikili ile özel yaşamlarından yola çıkarak, Türkiye’nin kafa karıştıran mevzularını konuştuk.
   <br>
    <br>
     -İsimleriniz daima birlikte anılıyor. Bu sadece akademik bir birliktelik mi yoksa köklü bir dostluk mu?
     <br>
      <br>
       Sarıbay: Uludağ Üniversitesi’nde başlayan dostluğumuzun 30 yıllık bir geçmişi var. Aramızda 7 yaş fark var. Ben daha büyüğüm. Arasında yaş farkı olan kardeşler vardır, biri abi gibidir ama beraber büyürler. Biz de öyleyiz... Büyümemiz, akademik kariyerimiz, yaşlanmamız beraber oldu. Bu sadece bir iş ilişkisi değil, “ikili” olarak algılanması bizim dostluğa verdiğimiz değerin başkaları tarafından gözlemlenmiş olmasıdır.
       <br>
        <br>
         Öğün: Üniversiteye girdiğimde Ali Yaşar Sarıbay henüz doktora tezini bitirmek üzere olan bir asistan hocamızdı. O zamanlar Bursa İktisadi ve Sosyal Bilimler Fakültesi, İstanbul’un patronajı altında. Toktamış Ateş, İlter Turan, rahmetli Sabri Ülgener ve Esat Çam, Erdoğan Alkin, Erol Manisalı İstanbul’dan bize derse gelirdi. Düzenli gelemedikleri için buraya alınan asistan kadrosu dersleri yürütüyordu. O sırada tanıştık. Siyaset bilimi benim ilgimi çekiyordu. Benim bu öğrenme heyecanıma, genç bir asistan hocamızın öğretme aşkı da eklendiği zaman ortaya bir sinerji çıktı. Akademik kariyere başlamam ile aramızdaki hoca öğrenci ilişkisi, zamanla abi kardeş gibi arkadaşlığa dönüştü. Doktora tezimi onun gözetiminde bitirdim. Ben bir yerlere geldiysem ondan almış olduğum metodolojik terbiyenin bunda katkısı büyüktür.
         <br/>
         <br/>
         -Bir araya geldiğinizde konuştuğunuz konular neler olur genellikle?
         <br/>
         <br/>
         Sarıbay: Her şeyi konuşuruz ama her konuda aynı düşündüğümüz anlamına gelmez bu. Gün gelir akademik meseleler masaya gelir, insanlık durumlarını tartışırız. Birbirimizi birbirimizin gözüyle algılayışımız var. Bana gelir, “Burada şöyle düşünmeniz uygun değil.” der. Benim göremediğim bir şeyi göstermiş olur. Hayatta sır vereceğim ilk kişi Süleyman Seyfi Öğün’dür. Bunu da tereddütsüz söyleyebilirim. Rahmetli annesi bana, “Sen benim büyük oğlumsun” derdi. Sinirlendiğimiz, kızdığımız şeyler aynıdır. Tepkilerimiz bazen aynı olabiliyor. Bu benim kardeşimle bile gösterdiğim bir uyum değildir.
         <br/>
         <br/>
         -Siz siyaset bilimi ve siyaset sosyolojisi gibi kitlenin tavırları ile çok alakalı bilim dalları ile ilgileniyorsunuz. Bursa’da bu anlamda sosyal yaşamı gözlemleme gibi bir çabanız var mı?
         <br/>
         <br/>
         Öğün: Bizim mesleğimiz biraz münzevi olmayı gerektiriyor ya da biz onu öyle algılıyoruz. Mesafeye dayalı bir hayatımız var. Hayata karşı mesafeniz olmazsa, onu okumak zorlaşır. Hayatın muazzam çekim kanunları var. Yaşadığınız olayın bağımlı değişkeni haline gelebilirsiniz. Bizim mesleğimizin farkı, bu kapılmaları bir şekilde entelektüel bir dirençle durdurmak, hayatla aramızda bir mesafe oluşturmak ve onun üzerinden dünyaya bakmak. Günlük yaşanmışlıkların içinde hayatı yaşayan insanlar vardır; ama hayata dair bir fikirleri yoktur. Pratik olarak baktığınızda bizim hayatımız çok yoksul sayılır ama hayata dair fikirlerimiz onu içinden yaşayanlara göre çok daha fazladır.
         <br/>
         <br/>
         -O hayatı içinden çok fazla yaşayan bir insanın hayat üzerine fikir üretme şansı yok mudur?
         <br/>
         <br/>
         Öğün: Yoktur, ben buna çok net cevap verebilirim. Birtakım izlenimleri, kanaatleri olabilir ama yaşadıklarını bir bütün olarak görmek, onun haritasını çıkararak üzerinde düşünmek gibi bir lüksü olamaz. Bu bir lükstür ve entelektüellere mahsustur.
         <br/>
         <br/>
         -O zaman, üniversitenin hayat pratiğinden çok fazla kopuk olmasından dolayı öğrencileri hayata hazırlayamadığı eleştirisi de düşmüş oluyor bu sözlerinizle…
         <br/>
         <br/>
         Sarıbay: O hazırlığı hayatın kendisi yapar zaten. Bir insan hayata yetiştirilmez, sadece hayatı kavramak üzerine uyarılabilir. Entelektüel olmak, düşünsel faaliyetlerle daha fazla içli dışlı olmak ve dünyayı biraz kavramlaştırmak demektir. Aklı bir mesafede tutarak, oradan bakmaya ve konuşmaya çalışmak demektir.
         <br/>
         <br/>
         Öğün: Siyaset konuşmakla siyaseti konuşmak arasındaki fark gibidir bu. Herkes siyaset konuşabilir. Devlet, partiler ve ideolojiler üzerine konuşur. Bu siyaset konuşmaktır ve siyasetçiler bunu yapar. Siyaset bilimcisi ya da daha doğru tabirle politologlar ise siyaseti konuşan insandır. Siyaseti konuşmak için siyaset konuşmayı belli bir mesafe ile dışarıda bırakmak gerekir. Siyaseti konuşmak onun ne olduğuna dair felsefi temelli bir soruyla başlar. Dolayısıyla biz o mesafeyi kendi yaşayışımızı mümkün olduğu kadar pratik düzeyde hafifleterek zihnimize daha geniş bir alan kazandırmak ve bir şeyin üzerinde konuşmak gibi bir işe talip olmak için yapıyoruz.
         <br/>
         <br/>
         -Siyaset bilimciler, siyaseti konuşurken bir süre sonra siyaset konuşmaya başlayabiliyor; çünkü politikaya giriyorlar. Mesela siz şimdi politikaya atılsanız o anaforun içinde kaybolur musunuz?
         <br/>
         <br/>
         Öğün: Doktora tezimi hazırlarken bahsettiğim bir metodolojik terbiye vardı. Sarıbay beni şu konuda uyarıyordu. Herkesin siyasal angajmanları, görüşleri olabilir ama bunlarla bilim yapılamaz. Bu aslında çok sıkı Weberci bir disiplindir. Dolayısıyla incelediğin olay seni çok rahatsız ediyor olabilir. Ama sen burada rahatsızlığını aşıp o olayı anlamaya çalışacaksın. Anlamak zorundadır bilim yapan kişi. Anlayabilmek için siyaset konuşmayı dışarıda bırakmam lazım. Ama söylediğiniz çok doğru, maalesef bizim akademyada siyasi angajmanlar son derece belirleyici hale geliyor. Birçok meslektaşımız siyaseti konuşmakla siyaset konuşmayı ayırabilmiş değil. Bu sağda da solda da böyle.
         <br/>
         <br/>
         Sarıbay: İyi siyaset bilimci iyi siyaset adamı olur gibi nafile bir beklenti içinde olabiliyor insanlar. Tarihsel veriler bunu boşa çıkarıyor. Ekonomi profesörünün başta olduğu dönemde ekonomi en kötüye gitmiştir Türkiye’de. Siyaset bilimi ve anayasa profesörlerinin yönetime dahil olduğu darbe dönemlerinde de siyaset en kötüye gitmiştir. O mesafeyi oluşturmak, onunla alakasızlık anlamında bir tutum değil. Tam tersine onu daha iyi kavrayabilmek için kendimize oluşturduğumuz bir fırsat.
         <br/>
         <br/>
         -Bir de gazeteci ve politikacı olan akademisyenler var. Başka alanlara transfer olan hocalar bahsettiğiniz münzevilikten mi sıkılıyor acaba?
         <br/>
         <br/>
         Öğün: Akademik hayatta, meslektaşlarımızın bir kısmı üniversitelerdeki kurumsal varlığını politik mücadelesinin bir aracı gibi görüyor. Bu insanlarla, ister sağda ister solda olsun, bir ortak noktada konuşabilmek imkansız. Bizim inzivamız bazen istemediğimiz boyutlara da gelebiliyor. Bizim “Niye üniversitedeyiz?” sorusuna verdiğimiz cevapla onların bu soruya verdikleri cevap uyuşmuyor. Bu durum bir iki konuşmada ortaya çıkıyor. O zaman biz kendimizi geri çekmek zorunda hissediyoruz. O ‘Araf’ halini sürekli yaşıyoruz.
         <br/>
         <br/>
         Sarıbay: Bir de araçsallaştırmamak istiyoruz. Biz konumumuzu, unvanımızı amaç olarak da görmedik araç olarak da görmüyoruz. Bir faaliyet içerisindeyiz ama bundan lehimize bireysel olarak bir şeyler çıkarma heveslisi hiç olmadık. Siyasete atılmak, daha medyatik olmak için bu konumu kullanmadık. Bunun çok elitist bir yaklaşım olduğu söylenebilir ama bu kibirli bir elitizm değil. O mesafeyi oluşturmak ve soluklanmak için gerekli gördüğümüz bir elitizm.
         <br/>
         <br/>
         -Türkiye’de hayatın merkezi olarak yıllardır İstanbul ve kısmen Ankara görülüyor. Bu psikoloji hakkında hiç düşündünüz mü? Öğün: Bunu bir yere kadar normal görmek lazım. İstanbullu olmak bir ayrıcalığın konusu olabilir, bence olmalıdır da ama asıl sorun şurada; bunun içini nasıl dolduracağız? Ben bunun içinin doldurulduğu kanaatinde değilim. Sırf İstanbul’da yaşıyor olmak insanı kültürlü ve entelektüel yapmaz. Dolayısıyla İstanbullu olma ayrıcalığının içi boştur ve gittikçe de boşalmaktadır. İstanbul tarihsel olarak iki ayaklı bir varlıktır. Bir “patriki” ayağı vardır, bir de “pleb”, yani halk ayağı. İstanbul’un halk ayağı çok kabardı, çok şişti. Ama İstanbul’un patriki yani elit değerleri yeniden üretilemedi. Genellikle çok fazla görgülü olmadığını düşündüğüm bir zenginlikle ölçülür hale geldi. Zengin ama görgüsüz bir yapı oluşuyor. İstanbul’da yaşamak ve orada yaşadığını görgüsüzce ortaya koymak üzerinden bir imtiyaz elde edilmeye çalışılıyorsa, bu da ayrı bir olay. İstanbul’un görgüsünde böyle bir olay yoktur. Onun görüsünde hazmedilmiş şeyler vardır, ince ve usturuplu ifade etme biçimleri vardır ama şimdi bu böyle değil. Görgüsüzlük illa belli bir maddi zenginliğin açığa çıkarılması değildir. Kültür görgüsüzlüğü de vardır. Şu kadar kitap okuyorum diyen bir insan da görgüsüzlüğü ortaya çıkarıyor demektir.
         <br/>
         <br/>
         -Buna rağmen Türkiye’nin popüler kültür olgusu da İstanbul’dan üretilip medya eliyle bütün Türkiye’ye servis yapılıyor. Size göre Türkiye’nin popüler kültür sorunu var mı ve biz neden hep popüler kültürle ilişkimizde, maruz kalan konumundayız?
         <br/>
         <br/>
         Öğün: Biz Türklerin şöyle bir özelliği var, çok kolay uyum sağlıyoruz. 200 yıllık bir modernleşme tarihimizde performanslarımıza bakıyorum, belki biraz ‘acaba’ hali vardır ama zaman içerisinde hızla bu kuşkularımızı yenmeyi de öğrenmişizdir. Özellikle modernleşme tarihimizin son yüz senesinin belki 50 senesinde biz kuşku duymadan da kendimizi uyarlamayı öğrendik. Türkler, sorgulamadan duruş geliştirme ve kendini dünyaya uyarlama konusunda çok esnek bir performans sergiliyor. Türkiye’de insanlar, birincil çevreden edindikleri değerleri rencide etmediği sürece, her türlü dönüşüme hazır. O değerlerin yeni hayat tarzının içinde sanki devam ettiriliyormuş gibi bir izlenime sahip olması yeterli oluyor. Çok kolay dönüşmeye açık, pazarlığa çok açık ve pazarlık içinde de vermeye çok açık bir zihniyet. Türklerin bu yetenekleri dünyaya uyum sağlama açısından bir avantajdır belki bilemiyorum ama bir şeyi unutuyoruz, o da duruş geliştirmek. Siyasette de böyle, toplumda da böyle. Popüler kültür bu araçlarla bizi mücehhez kılıyor. Dolayısıyla bu bizim hem bir taraftan çok kolay dönüşmemizi sağlarken, bir yandan da çok şeyi kaybetmemiz gibi bir sonuç getiriyor.
         <br/>
         <br/>
         -Böyle bir ortamda popüler kültüre de daha çok yol açılıyor değil mi?
         <br/>
         <br/>
         Sarıbay: Bir aks görevi görüyor. En ilgisiz alanları kesiştiren bir aks. Bunun bir sebebi aranacaksa özellikle Batılılaşma süreci ile beraber birtakım şeylerin üslup ve biçim meselesi olarak bize intikal etmesi olmuştur. Mümkün olduğu derecede uyum ve ayak uydurma tutumunu beraberinde getiriyor. Popüler kültür bu anlamda insanları durumun farkına vardırmıyor ve zemini kayganlaştırıyor.
         <br/>
         <br/>
         -Türk toplumunun ortayı bulamamak gibi bir sorunu mu var? Ya tamamen kabul ediyor, ya da toptan reddediyor!
         <br/>
         <br/>
         Öğün: Türkiye bana göre özel işlerin takip edildiği bir büyük coğrafya. Hiç kimse kolay kolay bir işi kendi dışında tanımlamıyor. Bu iş benim de içinde olabileceğim ama başkalarının da içinde olabileceği bir iştir gözüyle bakmıyor. İş takibi karmaşıktır, bunun için çeşitli araçlar kullanırsınız. Bir kurumu kullanabilirsiniz, bir cemaati, bir ilişkiler ağını, bir partiyi kullanabilirsiniz. Türkiye’de insanların yaşayış güdüsü haline gelmiş özel iş takibi. Bu zorunlu bir egoizm doğuruyor. Toplum dediğimiz, özel işlerinin dışında kamusal düşünebilen yurttaşların oluşturduğu büyük bir sözleşme, şirket veya düzendir. Türkiye’de bu olmadığı için Türk toplumu denemez,  Türkiye’de bir nüfus vardır ama toplum yoktur.
         <br/>
         <br/>
         -İnsanlar çeşitli olaylar karşısında ani ve kitlesel tepkiler verebiliyor. Bu toplumun apolitikliği, örgütsüzlüğü, sivil toplum eksikliği sürekli eleştiri konusu yapılır ama aynı toplumda bir anda kitlesel nümayişler ortaya çıkabiliyor. Burada bir çelişki yok mu?
         <br/>
         <br/>
         Öğün: Bence ‘Türkiye’de sivil toplum güçsüzdür’ yargısı biraz basmakalıptır. En soğukkanlı anlamları düşünüldüğünde sivil toplum son derece güçlüdür. Sivil toplum dediğiniz normsuz ve kendiliğinden oluşan süreçler ve işlemlerse, ki bir boyutu da budur, Türkiye’de sivil toplum çok güçlüdür hatta her şey çok sivilleşmiştir. Resmî gibi gözüken, kurumsal gibi gözüken işler bile aslında öyle yürümez. Toplumsal hayatı neye göre ayrıştıracağız. Normsuz, kural dışı alanlar bir de kurallı yasal çerçeveye oturtulmuş alanlar var. Önceden hesap edilebilir bir hayatımız varsa, kurallı ve yasal çerçevede yaşama alışkanlıkları elde edebiliyorsunuz demektir. Kurallara uyulmuyor veya onlar kişilere göre değişiyor ise o zaman kuralsız bir yaşamın spontan halleri çıkıyor karşımıza ki Türkiye bu açıdan bir cennettir. Türkiye’deki toplumsal yaşayış dediğiniz şey büyük ölçüde gayri nizami ve kendiliğinden oluşumların eseridir.
         <br/>
         <br/>
         -Ancak, bahsettiğiniz eylemlerin ‘düğmeye basma’ şeklinde olduğuna dair yaygın bir kanaat var.
         <br/>
         <br/>
         Öğün: Spontan oluşumlar aynı zamanda manipüle de edilebilir. Nitekim ediliyor da. Bunu hiçbir şekilde garip karşılamamak lazım. Birileri düğmeye bastı, iyi de niye o düğmenin akım şebekesi bu kadar yaygın? Birileri basar da bastığı ile kalabilir ama kalmıyor. Çünkü bizim kültürümüzde kendiliğinden akıl etme ve bunu davranışa dönüştürme alışkanlığı ve becerisi yaygındır. Çok kolay çözüm üretme yeteneğimiz var ama bu aynı zamanda bize ağır bir bedel ödeten, istismar edilebilen bir şey de olabiliyor. Bu çok hazır bir lokmadır ve birileri bu milleti yemek istiyorsa buradan da yiyebilir.
         <br/>
         <br/>
         -O zaman bizde eksik olan ne?
         <br/>
         <br/>
         Sarıbay: Eksik olan esas taraf spontan olan tavırların son tahlilde tahakkümden kurtulmak isterken onun yerine geçebilecek yeni bir tahakküme zemin hazırlaması. Eksik olan bu. Dolayısıyla medeni toplumdan bahsedeceksek tahakkümsüz özgürlüğün esas alındığı ve bunun spontan olarak ortaya çıkabildiği bir toplumdan bahsetmek gerekir. Bunun için tabiî ki hukuk devletinin olması gerekiyor. Sivil toplum kendiliğinden demokrasinin ortamı olan bir toplum değil. Açık uçluluğu var. Kuralsızlık ve spontan davranışlar despotizmi de doğurabilir.
         <br/>
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </p>
 <p>
  <font>
   (Bu yazı 1301 kez okunmuştur)
  </font>
 </p>
</div>


Kaynak: [www.aksiyon.com.tr](http://www.aksiyon.com.tr:80/yazdir.php?id=22560), [web.archive.org (arşiv bağlantısı)](http://web.archive.org/web/20051226153635/http://www.aksiyon.com.tr:80/yazdir.php?id=22560)
