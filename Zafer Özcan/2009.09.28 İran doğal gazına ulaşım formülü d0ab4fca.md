# İran doğal gazına ulaşım formülü

*Zafer Özcan 2009.09.28*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Türkiye, kontrat gereği, almadığı doğal gazın parasını ödüyor. Tüketimin düşmesiyle oluşan arz fazlasını kullanmanın en ekonomik yolu ise doğal gazı ulaşımda kullanmak.
  </font>
 </div>
 <div id="newsText">
  <font class="detail-text">
   <p class="MsoNormal">
    Türkiye, geçtiğimiz yıl almadığı doğal gaz için İran’a 704 milyon dolar ödeme yapmıştı. BOTAŞ’ın satışları, temmuz itibarıyla geçen yıla göre 2,8 milyar metreküp azaldı. Üst üste yapılan zamların da etkisiyle azalan tüketim, bu yıl yine Türkiye’nin almadığı doğal gaza para ödemesini gündeme getirdi. Uzun vadeli, al ya da öde (take or pay) kontratı gereği, arz fazlası doğal gazın ücretini İran’a ödemek zorunda olan Türkiye’nin, bu yıl almadığı gaz için ayırması gereken tutar 2 milyar dolara ulaştı. Türkiye yıl sonuna kadar ya kontratta belirtilen miktarda gazı tüketecek ya da bunun ücretini İran’a ödeyecek. Doğal gaz depolama imkânları sınırlı olan Türkiye, şimdi bu soruna çözüm arıyor.
   </p>
   <p class="MsoNormal">
    Türkiye’nin elindeki doğal gaz fazlası, BOTAŞ’ı da arayışa itiyor. Şirket son olarak daha önce hiç yapmadığı bir uygulamaya giderek, miktar taahhüdünde bulunan toptan gaz alım firmalarına belirli oranlarda indirimler yapacağını duyurdu. Eskiden sanayiciler bir an önce gaz bağlantılarını yaptırmak için BOTAŞ’ın kapısını aşındırırken, bugünlerde ise BOTAŞ arz fazlası gazını satmak için müşterilerinin kapısını aşındırmaya başladı. Hatta kontrat devirleri sonucu ülkemizde oluşan yeni ithalat şirketleri (Enerco, Shell, Avrasya ve Bosphorus) ile BOTAŞ arasındaki indirim yarışı, geçtiğimiz haftalarda nerdeyse krize dönüştü. Bir yandan BOTAŞ, özel indirim promosyonlarına giderken, Enerji Bakanlığı da doğal gazdaki ÖTV’nin düşürülmesi için Maliye Bakanlığı ile görüşmeler yapıyor. Son olarak Enerji Bakanı Taner Yıldız, doğal gaz fiyatlarında indirim olmamakla birlikte, bu yıl zam da yapılmayacağını açıkladı. Konunun uzmanlarına göre, 2 milyar dolarlık gereksiz ödemeden kurtulmanın ve fazla gazı ekonomiye kazandırmanın en iyi yolu, ‘Compressed Natural Gas’ diye bilinen sıkıştırılmış doğal gaz, kısa adıyla CNG. Yani doğal gazın aynen LPG gibi ulaşımda kullanılması. Dünyanın birçok yerinde yaygın olan bu uygulama, ülkemizde pek bilinmiyor. CNG’nin dünyada yaygınlaşmasının iki temel sebebi var; birincisi ucuz olması, ikincisi çevreye en az zarar veren yakıt olması. CNG hâlen, dünyada en önemli petrol türevleri olan benzin ve dizel yakıtlar için, en ciddi alternatif olarak gösteriliyor. Evlerde ve sanayide minimum 2, maksimum da 20 bar basınçla kullanılan doğal gaz, 200 bar basınçla sıkıştırılarak, araçlarda kullanılabiliyor. CNG’nin bir özelliği de 650 santigrat derecede yanması ve havadan hafif olduğu için patlama tehlikesinin olmaması. Dünyada hem petrol rezervlerinin azalması hem de petrol fiyatlarının yüksek olması, petrol türevi olmayan CNG ve hidrojeni öne çıkarıyor. Ham petrolden üretilen benzin, dizel ve LGP’nin yerini, yakın gelecekte CNG ve hidrojenin alması bekleniyor.
   </p>
   <p class="MsoNormal">
    Doğal gazın fiyat, arz güvenliği ve çevresel etki avantajları ile petrol türevi yakıtların en iddialı alternatifi olmasının yanı sıra, doğal gaz ticaret ağının dünya çapındaki hızlı gelişimi, CNG ile çalışan araçların yaygınlaşmasına yol açıyor. Özellikle Arjantin, İtalya, Rusya Federasyonu, Pakistan, Hindistan ve Mısır gibi ülkelerde, doğal gazlı araçların hızla yaygınlaşması sürecine, son yıllarda ABD, Kanada ve AB ülkeleri de katıldı. Günümüzde, dünya çapında yaklaşık 3 milyon araçta CNG kullanılıyor. Araç sayısı arttıkça istasyon ağı da genişliyor. Bugün özellikle AB ülkeleri, ABD ve Kanada gibi gelişmiş ülkelerde doğal gazla ilgili orta ve uzun vadeli programlar yapılıyor. ABD’de özellikle ticari araçlarda doğal gaz dönüşümü teşvik ediliyor ve doğal gaz ile çalışan araçlar üretiliyor. Avrupa Komisyonu ise petrol alternatifi yakıtların kullanılması için iki taslak direktif hazırlayarak, kısa süre önce eylem planına koydu. Buna göre AB üyesi ülkelerdeki araçlarda, 2020 yılına kadar doğal gaz, etanol, biyogaz gibi alternatif çevre dostu yakıtların kullanılması hedefleniyor. Bu hedefler doğrultusunda pek çok Avrupa kenti pilot bölge seçildi ve gerek araç dönüşümü, gerekse dolum istasyonu yapımı AB’nin kredi desteği ile gerçekleştirildi.
   </p>
   <p class="MsoNormal">
    Dünyada gelişmeler bu yöndeyken, Türkiye’ye bakıldığında, aslında doğal gaz dönüşümlü araçların geçmişinin 1990’lara kadar uzandığı görülüyor. CNG’li araçlar meselesi bizim için yeni bir konu değil ancak gelişme hızı son derece düşük. 1990’ların başında Ankara ve İstanbul’da şehir içi toplu taşıma araçları için üniversitelerin desteği ile pilot çalışmalar yapılmış. Şu anda EGO (Ankara), İETT (İstanbul), Kocaeli’nde dolum istasyonları bulunuyor. Kayseri’de de bu konuda çalışmalar yapılıyor. Bunların dışında Ankara’da 1 özel istasyon ve Bursa’daki TOFAŞ fabrikasında 1 adet dolum istasyonu bulunuyor. İstanbul gibi bir yerde bir tane bile özel dolum istasyonu bulunmaması ise CNG konusundaki eksikliğin bir göstergesi. Buna karşılık İETT, EGO ve Kocaeli Büyükşehir Belediyesi bünyesindeki toplu taşım araçlarında CNG’li otobüs sayısının artması olumlu bir gelişme.
   </p>
   <p class="MsoNormal">
    18 Nisan 2001 tarihinde yürürlüğe giren 4646 sayılı Doğal Gaz Piyasası Kanunu’nda belirlenen 7 ana faaliyet alanından birisi de CNG kullanımı ve dağıtımı olarak belirlendi. CEV Enerji Genel Müdürü ve İTO Enerji Komitesi Başkanı Ata Ceylan, bu kanuna atıf yaparak “Doğal gaz kullanımının hızla yaygınlaştırılmasına çalışıldığı ülkemizde CNG ile çalışan araç sayısının artmasının doğal gaz talebinde önemli etkileri olabilecektir. Özellikle toplu taşımadaki kullanımın yaygınlaşması bu talebi daha da arttırır ve Türkiye’nin fazla gazını ekonomiye kazandırmasına zemin hazırlar.” yorumunu yapıyor. Türkiye’de yaklaşık 1,5 milyon adet ticari, 6 milyon adet de özel otomobil bulunuyor. Bu durumun doğal gaz dönüşümü için büyük bir potansiyel oluşturduğunun altını çizen Ceylan, “Güvenilir bir CNG tedarik ağının olduğu bir pazarda, özellikle son dönemde petrol fiyatlarından kaynaklanan akaryakıt fiyatlarının aşırı yüksekliği göz önüne alındığında, kısa bir dönem içerisinde önemli oranda aracın CNG dönüşümünün yapılabileceği öngörülmektedir. Türkiye pazarındaki dinamiklik ve büyüklük gözetilerek birçok yerli ve yabancı şirket bu pazar için hazırlık yapıyor, araçlar için CNG dağıtım işine yönelik çalışmalar hızla devam etmektedir. Bu ayrıca akaryatık istasyonları için ek gelir olabilir.” diyor.
   </p>
   <p class="MsoNormal">
    Hükûmetin CNG kullanımını yaygınlaştırmak amacıyla başlatacağı bir projenin kısa vadede 5 yılda, orta vadede ise 10 yılda önemli sonuçları olacağı tespitini yapan Ceylan, hükûmet teşvikleriyle bu sürenin daha da kısaltılabileceğini vurguluyor: “Güney Kore, 1997’de 1 olan doğal gazlı otobüs sayısını, 2007’de 17 bine çıkardı. Şu anda da tüm yönleri ile sürece destek vermekte. Hükûmet isterse EPDK, Çevre ve Enerji Bakanlıklığı koordinasyonuyla 1-3 yıl içerisinde ciddi bir adım atılabilir.
    <span>
    </span>
    Mesela; Güney Kore’de dönüşüm maliyetinin yüzde 65’ini hükûmet karşılıyor. Buna benzer teşviklerle istenirse hızlı bir geçiş sağlanabilir.”
   </p>
   <p class="MsoNormal">
    Sonuçta doğal gaz ülkemizde artık pek çok ile ulaşmış durumda. Bu sebeple CNG kullanımının Türkiye için büyük avantaj olduğu görülüyor. CNG’nin petrol türevlerine göre daha çevreci olması ise diğer önemli avantaj. Şu anki fiyatlarla kıyaslandığında benzine göre yüzde 50, motorine göre yüzde 40 ve LPG’ye göre de yüzde 10 daha ucuz konumundaki doğal gaz, CNG kullanan araç sahipleri için de maliyetlerin ciddi şekilde düşmesi anlamına geliyor.
   </p>
   <p class="MsoNormal">
    CNG nasıl kullanılır?
   </p>
   <p class="MsoNormal">
    CNG, araçların imalatı sırasında veya kullanım aşamasında özel tesisat (kit) monte edilerek kullanılır. Araç üzerinde yapılan değişiklikler, standartlara uygun olarak araç tadil montaj yönetmeliğine göre tescil edilir. Çifte yakıt ile çalışan araçlarda yakıt seçimi her an yapılabilir. Motorin, LPG ve benzin kullanıldığında soğuk havalarda ortaya çıkan motor çalıştırma problemi CNG’de yaşanmaz. Benzinli araçlarda kit takılmasına rağmen dizel araçlarda rektifiye veya motor değişim yoluyla dönüşüm yapılabilmektedir. Hatta bu dönüşümler yapılırken sadece CNG’ye değil, LNG’ye yani ‘sıvılaştırılmış doğal gaz’a da dönüşüm yapılabilmektedir.
   </p>
   <p class="MsoNormal">
    Doğal gazlı araçların avantajları
   </p>
   <p class="MsoNormal">
    1. Doğal gaz atmosferi en az kirleten fosil yakıttır: Doğal gazlı araçların emisyon değerleri Avrupa standartlarının çok altındadır. Ayrıca, benzin ve dizel motorlu araçlarla karşılaştırıldığında havaya çok az zararlı emisyon gazı bırakmaktadır. Doğal gaz kurşunsuz olup, sülfür oksit ve partikül gibi çevreye büyük zarar veren maddeler içermemektedir.
   </p>
   <p class="MsoNormal">
    2. Doğal gazlı araçlar daha güvenlidir: Doğal gazlı araçlardan söz edildiğinde, ilk bakışta, pek de güvenli olmadıkları ve patlama riski taşıdıkları gibi olumsuz bir izlenimle karşılaşılmaktadır. Ancak, dünyadaki sürüş tecrübeleri, yapılan testler ve doğal gazın fiziksel özellikleri bunun tam tersini söylemektedir.
   </p>
   <p class="MsoNormal">
    3. Yakıtta kaynak güvenliği bakımından doğal gaz daha avantajlıdır: Doğal gaz, petrole göre kaynak arzı bakımından daha güvenlidir. Olaya global açıdan yaklaşıldığında, dünya ispatlanmış doğal gaz rezervlerinin petrolle kıyaslandığında daha fazla olduğu ve pek çok uluslararası kaynağa göre dünya ispatlanmış doğal gaz rezervlerinin, mevcut üretim düzeyleri veri kabul edildiğinde, en az 60 yıl dayanacağı anlaşılmaktadır.
   </p>
   <p class="MsoNormal">
    4. Doğal gazlı araçlar daha ekonomiktir: Çevre dostu bir yakıt olmasının yanı sıra, ekonomik olması da diğer yakıt türleri içinde doğal gazı avantajlı kılan en önemli özelliktir. Araç dönüşüm kitlerine paralel bir şekilde, doğal gazlı araçların yaygınlaşması ile dolum istasyonları maliyetlerinde de önemli miktarda düşüşler olduğu gözlenmektedir.
   </p>
   <p class="MsoNormal">
    5. Doğal gaz araç performansını olumsuz etkilemez: Uygun ve doğru şekilde dönüşüm yapılırsa CNG’de araç performansı değişmez, hatta yüksek oktan değeri nedeni ile performans artışı görülür.
   </p>
   <p class="MsoNormal">
   </p>
  </font>
 </div>
 <div>
 </div>
 <div>
 </div>
</div>


## Yorumlar

### Ramazan Korkut, 28 September 2009, 00:00
> Güzel bir haber.CNG'nin kısa zamanda Türkiyemizde de yaygınlaşmasını dilerim.

Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=78BEE473E236987DE189A94DCF1EAE8E?newsId=25096), [web.archive.org (arşiv bağlantısı)](http://web.archive.org/web/20140614112150/http://www.aksiyon.com.tr:80/aksiyon/newsDetail_getNewsById.action;jsessionid=78BEE473E236987DE189A94DCF1EAE8E?newsId=25096)
