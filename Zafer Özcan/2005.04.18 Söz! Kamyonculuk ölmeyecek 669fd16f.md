# Söz! Kamyonculuk ölmeyecek

*Zafer Özcan 2005.04.18*

<div>
 <p>
  <font>
   Türkiye’deki karayolu taşımacılığının en önemli sorunlarından biri aşırı yükleme. Uluslararası Nakliyeciler Derneği Başkanı Çetin Nuhoğlu aşırı yüklemenin ülke ekonomisine büyük zarar verdiğini belirterek, “15 tonluk istiap haddi olan kamyona 35 ton taşır diye yazdık. Aşırı yükleme bu sektörün kanını emiyor.” diyor.
   <br/>
   <br/>
   Erdinç Güngörmüş, bir kamyon şoförü. 20 yıldır Türkiye karayollarında direksiyon sallıyor. Ekmek parasını çıkarmak ve borçlarını ödeyebilmek için haftalarca ailesinden uzak kalmayı göze alıyor. Erdinç Güngörmüş, 700 bin meslektaşı gibi bugünlerde sıkıntılı. Canını sıkan gelişme Ulaştırma Bakanlığı tarafından hazırlanan Kara Taşımacılığı Kanunu. Akhisar-İstanbul arasında birlikte yolculuk ettiğimiz Güngörmüş, ‘lojistik’ kavramını öne çıkaran yeni yasal düzenlemelere kendisi gibi tek aracı olan kamyoncuların ayak uyduramayacağını, birçok ek masraf kapısının açılacağını söylüyor.
   <br>
    <br>
     “Ülkede işlerin iyi gidip gitmediğini anlamak için yola çıkmak lazım. Karayolundaki araç sayısı, özellikle de kamyon sayısı, ekonominin durumunu gösterir.” diyerek başlıyor sıkıntılarını anlatmaya... Kamyon şoförlerinin çoğunun Bağ-Kur borcu bulunduğunu; vergilerin yüksek olduğunu; pul parası, gelir vergisi, trafik sigortası, dernek cemiyet aidatı, defterci parası adı altında kendilerinden paralar alındığını hatırlatıyor. Hasılı, mevcut durumdan memnun değil. Yeni düzenlemeyle işlerinin daha da zorlaşacağını düşünüyor.
     <br>
      <br>
       Ağustos 2003’te Meclis’te onaylanan Kara Taşımacılığı Kanunu, Avrupa Birliği müktesebatına uyum sürecinde Türkiye’nin attığı somut adımlardan biri. Geçtiğimiz şubatta yürürlüğe giren kanunun, sektörden gelen tepkiler üzerine, kapasite kullanımı ile ilgili maddesi Ağustos 2005’e ertelendi. Erteleme kamyonculara şimdilik de olsa biraz nefes aldırdı.
       <br>
        <br>
         Ticaretin yüzde 10’u lojistik
         <br/>
         <br/>
         Kanunun hazırlık sürecinde aktif rol üstlenen Uluslararası Nakliyeciler Derneği (UND) Başkanı Çetin Nuhoğlu, Türkiye’de 2002’ye kadar bir Karayolları Kanunu’nun olmayışını ve işlerin yönetmeliklerle yürütülmesini bir eksiklik olarak görüyor. Bugün yaklaşık 7,4 trilyon dolar olduğu hesaplanan dünya ticaretinin yüzde 10’u kara, deniz, hava ve demiryolu taşımacılığının birlikte kullanılmasıyla ortaya çıkan lojistik hizmetlerden oluşuyor. Bu da dünyada lojistik sektörünün 740 milyar dolarlık bir iş hacmine sahip olduğunun göstergesi. Burada aslan payı, yüzde 40’lık bir oranla karayolu taşımacılığında. Türkiye gibi geçiş noktası olan ülkelerde bu oran yüzde 50’lere kadar çıkıyor.
         <br/>
         <br/>
         Türkiye’deki eksikliklere dikkat çeken Çetin Nuhoğlu, “Kalkınmış ülkeleri inceleyin, ulaştırmanın rolünü görürsünüz. Ulaştırma ihtiyaçlarının çözülmesi ülkelerin güçlenmesi için en önemli stratejilerdir. Türkiye’deki artan ihracatın görünmez kahramanları kara taşımacılarıdır.” diyor. 2001’de yılda 130 bin sefer yapılırken, 2004’te bu sayı 250 bine yükseldi. Orta Asya’ya yapılan seferlerde son üç yılda yüzde 300 artış oldu. Nuhoğlu, İrlanda ve Sibirya gibi ülkelere bile şirketlerin mal taşıdığını söylüyor: “2004’te kara taşımacıları olarak getirdiğimiz döviz 2 milyar 850 milyon dolar. Toplam lojistik olarak baktığımız zaman rakam 7 milyar dolardır. Aslında 300 milyar dolarlık ülke ekonomisinde lojistiğin payı en az 30 milyar dolar olmalıdır.”
         <br/>
         <br/>
         Kara taşımacılığı halen 250 bin kişiyi istihdam ediyor. 2004 verilerine göre sektör, Türkiye’nin toplam ihracatının yüzde 51’ini taşıdı. Türkiye yine 35 bini bulan çekici sayısıyla Avrupa’nın en büyük kapasitesine sahip ülkesi konumunda.
         <br/>
         <br/>
         Uluslararası nakliyecilik yapan Edip Bakımcı, yaklaşık 20 yıldır bu sektörün içinde. Sudan’da yatırımları var. Lojistik kavramının yavaş yavaş nakliyenin yerini alması ve çokuluslu büyük firmaların devreye girmesiyle sektörde ciddi bir değişim yaşandığını belirtiyor: “10 yıl önceki nakliye sektörüyle şimdiki kıyaslanamayacak kadar farklılaştı. İhracatın ve dış ticaretin artışı bu gelişmede etkili oldu. Bu süreç devam edecek.” Türkiye’de taşımanın bilinçsizce yapıldığını belirterek, yeni çıkan kanunun şartları zorlaştırmasına rağmen sektörün AB’ye uyumu için gerekli olduğunu söylüyor.
         <br/>
         <br/>
         Sektörde bugün Avrupa ülkelerine geliş gidiş maliyetlerini bile hesaplayamayacak durumda firmalar olduğunu belirten Bakımcı, “Sektör bundan zarar görüyor. Bunu durdurmazsak bu işi yabancılar gelip yapar, bunu engelleme olanağımız yok. Sektör ya bilinçlenecek ya da işimizi Avrupalı ve Batılı firmalara kaptıracağız.” uyarısında bulunuyor. Edip Bakımcı’ya göre, Avrupa’ya yapılan taşımaların daha verimli olabilmesi için sınır kapısı sayısı artırılmalı. Türkiye’nin Avrupa’ya olan coğrafi yakınlığı böylece avantaja dönüşebilir.
         <br/>
         <br/>
         Hakan Keleş’e göre Türkiye’de lojistik sadece tabelada var
         <br/>
         <br/>
         Sertrans Uluslararası Taşımacılık Yönetim Kurulu Başkanı Hakan Keleş ise Türkiye’de lojistik kavramının altını dolduracak uygulamaların henüz başlamadığı görüşünde. Türkiye’de son dönemde birçok firmanın tabelalarına ‘lojistik’ yazdığını belirterek, bunların ne kadarının gerçekten lojistik yaptığının tartışmalı olduğunu söylüyor. Keleş’e göre lojistik yapabilmek için önce böyle bir ihtiyacın oluşması gerekir; ancak henüz bu ihtiyaç Türkiye’de yeterli düzeyde değil. Yine lojistik kavramından söz edilebilmesi için demiryolu, deniz, hava ve karayolunun en verimli şekilde kullanılabiliyor olması gerekiyor. Türkiye’nin üç tarafı denizlerle çevrili olmasına rağmen, denizyoluyla demiryolları son derece yetersiz.
         <br/>
         <br/>
         Hakan Keleş Türkiye’deki bu eksikliklere rağmen Batı’da büyük şirketlerin sektöre girmesiyle lojistiğin yükselen bir değer olduğunu hatırlatıyor. Lojistiğin pahalı bir iş olduğunu vurgulayan Keleş, bir nakliye firmasının lojistik şirketine dönüşmesinin birçok ek maliyet getirdiğini belirtiyor. Bu dönüşümü sağlamak için nakliyecinin kendi işinden kâr edebiliyor olması lazım ki, bunu dönüşümde kullanabilsin. İşte sorun da bu noktada başlıyor. Birçok nakliyeci, son yıllarda sektörde bu anlamda bir kârlılığın olmadığı görüşünde. Zaten maliyetlerin altında çalışan nakliyecilerin bu pahalı dönüşümü nasıl sağlayacakları sorusunun öncelikle cevaplanması gerekiyor.
         <br/>
         <br/>
         Avrupa demiryollarını söküyor!
         <br/>
         <br/>
         Türkiye’de yıllardır karayolu demiryolu polemiği yapılır. İnsan taşımacılığının ağırlığının karayollarında olması ve demiryollarındaki yetersizlik her zaman eleştiri konusu olur. Konu yük ve eşya taşımacılığı olunca tersine bir yaklaşımdan söz etmek mümkün. Örneğin, Avrupa ülkelerinde yolcu trenlerinde büyük gelişme yaşanırken, yük ve eşya taşımacılığında demiryollarının payı azalıyor. Son rakamlara göre Avrupa’da taşımacılıkta kullanılan demiryolu hatları kısalıyor. Sadece Almanya’da son on yılda 43 bin kilometrelik demiryolu 38 bine düştü. AB ülkelerinin artık ağır sanayiden vazgeçmesi de bu değişimi destekliyor. Avrupa Birliği’nin 2001 yılı karayolu, demiryolu ve iç su yolu ile yapılan eşya taşımacılığı verilerine göre AB üyesi ülkelerde kara taşımacılığının oranı yüzde 79,2. Türkiye için bu oran ise yüzde 94. Ülkeler bazında bakıldığında bu oran İrlanda’da yüzde 93,5’e, İngiltere’de yüzde 88.9’a ve İtalya’da ise yüzde 91,5’e kadar yükseliyor. Rakamlara bakıldığında kara taşımacılığının payı açısından, Türkiye ile Avrupa ülkeleri arasında fazla fark bulunmuyor.
         <br/>
         <br/>
         Rakamlar farklı konuşuyor
         <br/>
         <br/>
         UND Başkanı Çetin Nuhoğlu, Türkiye’de hep karayollarına önem verildiğine ilişkin eleştirileri rakamların yalanladığını vurguluyor. Buna göre 1993’te Türkiye’de toplam 30 bin 780 kilometre olan karayolları uzunluğu, 2000’de 31 bin 100 kilometreye çıkmış. Şehir içi yollar ise 26 bin kilometreden 27 bin kilometreye yükselmiş. Avrupa’da kilometrekarede yarım kilometre karayolu bulunurken, Türkiye’de oran bunun onda birine bile ulaşmıyor. Nuhoğlu, bu rakamların ülkemizdeki karayolu kazalarının temel gerekçesi olduğunu öne sürüyor.
         <br/>
         <br/>
         Peki neden yük ve eşya taşımacılığında karayollarının önemi gittikçe artıyor? UND Başkanı bunu tüketicinin krallığının yaşandığı bir yüzyıla girilmesiyle açıklıyor. Artık o kadar çok ürün sunuluyor ki pazara, rekabet minimum seviyedeki kârlar üzerine oturdu. Müşteri malı hemen ve kapısının önünde istiyor. Bunun için de en etkin ve gerçekçi ulaşım yöntemi, karayolunun öne çıktığı entegre taşımacılık sistemi. Tren, uçak ve geminin fabrikaların kapısına kadar gitme imkanı yok, oysa karayolu ile bunu gerçekleştirmek mümkün. Ayrıca, karayolu maliyetleri diğerlerine oranla çok daha ucuz.
         <br/>
         <br/>
         Çetin Nuhoğlu, yeni yasada kamyoncuları endişelendirecek bir boyut olmadığını söylüyor. Türkiye’nin müzakere sürecinde birçok alanda yaşayacağı benzer sıkıntıları ilk olarak ulaştırma sektörü hayata geçirmiş oldu. Bu alanda öncülük yaptığı için sektörün bir nevi günah keçisi konumuna düşmesini normal karşılıyor: “Siyasiler yaptıklarının arkasında dik dursun. Biz meslek örgütü olarak dik duralım. Bu yapılanların doğru olduğunu anlatalım ve süreci en az hasarla nasıl atlatabileceğimizi belirleyelim.”
         <br/>
         <br/>
         Sektöre giriş zorlaşacak
         <br/>
         <br/>
         Kanunun hazırlık sürecinde aktif rol oynayan Nuhoğlu, bu işten en fazla faydayı kamyoncuların sağlayacağını iddia ediyor. Tepkileri kanunun iyi bilinmemesine bağlıyor. Bireysel taşıma yapan kamyoncuları kullanan ve onların üzerinden para kazanan komisyoncuların bir bölümünün bu işten zarar edeceğinin altını çiziyor. Ona göre, yasanın en önemli özelliği, sektöre giriş şartlarını zorlaştırması. Artık eskiden olduğu gibi ineklerini satıp bir kamyon alan herkes taşımacılık yapamayacak. Bu işi eskiden beri yapanlar ise mesleki belgeler alarak işlerini sürdürecek. 22 yaş üstü araçlar devlet tarafından satın alınacak. Alınması gereken yeni belgeler için ödenecek bedel, örneğin 5 yıllığına 1 milyar 100 milyon lira, taksitlendirilebilecek. Sektöre yeni girmek isteyenler ise en az 10 milyar ödeyecek.
         <br/>
         <br/>
         Çetin Nuhoğlu, sektörün temsilcisi olarak bir taahhütte bulunuyor; “Söz veriyorum, 3 yılda sektörde inanılmaz bir düzelme olacak. Bundan kamyoncu arkadaşlar da çok memnun kalacak. İddia edildiği gibi kamyonculuk ölmeyecek.”
         <br/>
         <br/>
         Nuhoğlu, bu sözleriyle 700 bin kamyoncu gibi Akhisarlı Erdinç Güngörmüş’ün yüreğine su serpiyor. Ancak, gelişmeler nasıl seyredecek, bunu zaman gösterecek. Bakalım Nuhoğlu mu temennilerinde yoksa Güngörmüş mü kaygılarında haklı çıkacak?
         <br/>
         <br/>
         LOJİSTİK NEDİR VE NASIL UYGULANIR?
         <br/>
         <br/>
         Genel kabul gören bir tanımlamaya göre lojistik, “müşterilerin ihtiyaçlarını karşılamak üzere her türlü ürün, servis hizmeti ve bilgi akışının başlangıç noktasından( kaynağından) tüketildiği son noktaya (nihai tüketici) kadar olan tedarik zinciri içindeki hareketinin etkili ve verimli bir şekilde planlanması, uygulanması, taşınması, depolanması ve kontrol altında tutulması hizmeti” olarak nitelendiriliyor. Lojistik esas olarak askeri bir terim, bundan dolayı da ilk uygulamaları askeri alanlar ve harp sahaları olmuş. Fakat esas önemi İkinci Dünya Savaşı sırasında anlaşılmış ve sonrasında lojistiğe bilimsel bir konu gözüyle bakılmaya ve uygulanmaya başlanmış. Günümüzde artık müşteriler, istek ve ihtiyaçlarını karşılarken almak istedikleri ürün ve hizmeti arzu ettikleri zamanda, yerde ve uygun fiyatta bulmayı istiyor,  bulamadıklarında ise hemen başka ürün ve hizmete yöneliyor. Bundan dolayı işletmeler için ürün kalitesini ve çeşitliliğini artırmaları yetmiyor bir de bu talepleri zamanında karşılamaları gerekiyor. Müşterilerin ihtiyaçlarına cevap vermede en etkili silahlardan biri lojistik. Çünkü lojistiğin işletmelere sağladığı en temel hizmet, doğru ürün ve hizmeti doğru yere, doğru zamanda ve uygun şartlarda ulaştırmak. Bu sebeple lojistik destek sağlamadan herhangi bir üretim ve pazarlama faaliyetini  küresel rekabet ortamında gerçekleştirebilmek oldukça zor.
         <br/>
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </p>
 <p>
  <font>
   (Bu yazı 1939 kez okunmuştur)
  </font>
 </p>
</div>


Kaynak: [www.aksiyon.com.tr](http://www.aksiyon.com.tr:80/yazdir.php?id=20906), [web.archive.org (arşiv bağlantısı)](http://web.archive.org/web/20051201003556/http://www.aksiyon.com.tr:80/yazdir.php?id=20906)
