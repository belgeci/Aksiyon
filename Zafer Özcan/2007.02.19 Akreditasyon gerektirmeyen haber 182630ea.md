# Akreditasyon gerektirmeyen haber

*Zafer Özcan 2007.02.19*

<div>
 <!--- Baslik, Spot, Resim kutusu ---------->
 <table>
  <tr>
   <td>
    <br/>
    <br/>
    <p>
     <font class="content">
      Çağdaş kriterlere aykırı akreditasyon uygulamaları geniş halk kitlelerini 'sakıncalı' sınıfına sokarken, birlik ve bütünleşme önünde psikolojik barikat işlevi görüyor.
     </font>
    </p>
   </td>
   <td>
    <!--- Resim Burada ---------->
    <img border="0" hspace="10" src="http://web.archive.org/web/20070224184039im_/http://www.aksiyon.com.tr/resim/637/24.jpg" vspace="10"/>
    <!--- Resim Burada ---------->
   </td>
  </tr>
 </table>
 <hr noshade="" size="1"/>
 <!--- Baslik, Spot, Resim kutusu ---------->
 <p>
  <font class="content">
   ‘Normalde Zaman gazetesi, Genelkurmay Başkanlığı’nın akredite basın kurumları listesinde olmadığı için askerî etkinliklere alınmıyor. Ama ev sahibi Büyükelçi Nabi Şensoy olduğu için, ben davet edildim. Yalnız büyükelçilik yetkilileri, gazeteci değil, vatandaş sıfatıyla resepsiyona gelmemi rica ettiler. Eminim ki birçok askerî ve sivil yetkilimizin de yüreğini sızlatan, Türk misafirperverliğiyle, millî önderimiz Atatürk’ün çağdaş uygarlık düzeyi hedefiyle örtüşmeyen bu tür incitici uygulamaları ‘demokratik, laik, sosyal hukuk devleti’ olan Türkiye’ye yakıştıramıyor olsam da, hem büyükelçimize hem de Paşa’mıza şahsi saygım gereği ‘vatandaş Ali’ olarak davete icabeti tercih ettim.’
   <br>
    <br>
     Bu ifadeler Zaman Gazetesi Washington Temsilcisi Ali H. Aslan’a ait. Genelkurmay Başkanı Orgeneral Yaşar Büyükanıt onuruna ABD’nin başkenti Washington’da Türk Büyükelçiliği’nde verilen resepsiyona katılan Aslan, izlenimlerini bu şekilde aktarıyor, “Vatandaş Ali, Büyükanıt Paşa resepsiyonunda” başlıklı yazısında.
     <br/>
     <br/>
     Büyükanıt’ın ABD temaslarını bir grup Türk gazeteci takip etti. Tahmin edilebileceği gibi geziyi, Genelkurmay’a akredite olmayan yayın organlarının temsilcileri izleyemedi. Sadece son gezide değil, askerin birçok organizasyonunda bulunamıyor, bir kısım medya. Genelde bu tip vakalar üzerinden güncel boyutuyla tartışılan ve en uç örneklerine 28 Şubat sürecinde şahit olunan akreditasyon meselesi, Türk basını için ciddi bir problem aslında. Nitekim, uygulamanın hangi kıstaslara göre belirlendiğinin belli olmaması, tartışmaları da beraberinde getiriyor. Adı akreditasyon olarak konulmasa da, özellikle siyaset kurumunun basına karşı ‘kategorize edici’ bir yaklaşım sergilemesi de tartışmaların bir diğer boyutunu oluşturuyor.
     <br/>
     <br/>
     Hrant Dink cinayetinde katil zanlısı Ogün Samast’ın Türk bayrağı önünde çekilmiş kamera görüntülerini yayınlayan ve “görüntüler jandarma karakolunda çekildi” iddiasını dile getiren TGRT’nin akreditasyonunun, Genelkurmay tarafından hemen iptal edilmesi yaşanan son olaylardan biri. Bu da gösteriyor ki, Türkiye’deki basının özellikle askerî kurumlar nezdindeki akreditasyonunda, ideolojik yaklaşımlar kadar, yayınlanan haberler de son derece etkili. Bunun bir örneği de 28 Şubat sürecinde yaşanmıştı. 25 Nisan 1998’de PKK elebaşlarından Şemdin Sakık’ın itiraflarında adları geçen gazeteciler Cengiz Çandar ve Mehmet Ali Birand’ın askerî tesislere girmesi yasaklanmıştı. Yakın tarihimize ‘andıç vakası’ olarak geçen bu olayda, Sakık’ın aslında böyle bir ifade vermediği ve gazetecilerin andıçlandığı ortaya çıkınca, tesislere giriş yasağı kaldırılmıştı. İlginç olan, Genelkurmay akreditasyonlarının bazı basın kuruluşları ve gazeteciler için konjonktürel ve değişken olurken, bazıları için devamlı olması.
     <br/>
     <br/>
     ANADOLU AJANSI FORMÜLÜ
     <br/>
     <br/>
     Başbakan Erdoğan’ın son Lübnan gezisi, ordudaki akreditasyon uygulamasının siyasilerin programlarına kadar sirayet ettiğini de gösterdi. Erdoğan’ın beraberindeki iki gazeteci, Zaman Gazetesi Ankara Temsilcisi Mustafa Ünal ile Yeni Şafak Gazetesi Ankara Temsilcisi Mehmet Ocaktan, Genelkurmay’a akredite değildi. Bu durumun, Türk Birliği’ni ziyarette krize yol açacağı daha gezi başlamadan gündeme getirildi. Birliği ziyaret esnasında ise hem krize yol açmayacak, hem de akredite listesini zedelemeyecek bir çözüm üretildi ve basın olarak sadece Anadolu Ajansı kabul edildi. Bu formül belki akreditasyon uygulamasını korumuş oldu; ancak Genelkurmay’a akredite diğer gazetecilerin de askerî birliğe girmesini engelledi.
     <br/>
     <br/>
     Tartışmanın muhataplarından biri de Başbakan Erdoğan’ın uçağına aldığı gazeteciler oluyor. Başbakan’ın uçaktaki çalışma odasının sınırlı kapasitesi yüzünden, bir ziyarete en fazla 6 gazeteci davet ediliyor. Her defasında farklı isimlere yer açmaya özen gösteriyor Başbakanlık basın danışmanları. Buna rağmen o gruba hiç giremeyen kurumlar da yok değil. Mesela Cumhuriyet gazetesi. Erdoğan’ın nezdinde bir akreditasyon olayı da geçtiğimiz yıl bir Avrupa gezisinde yaşanmıştı. Danimarka başbakanı ile yapılacak ortak toplantıda ROJ TV krizi yaşanmış ve Erdoğan, bu televizyon kanalının muhabiri salonda olduğu için toplantıya katılmamıştı. Başbakan’ın bu tavrı aslında devletin genel tutumuyla paraleldi; çünkü ROJ TV kurum olarak, terör örgütü irtibatı sebebiyle Türkiye’de yasaklanmış bir yayın kuruluşu.
     <br/>
     <br/>
     Anadolu Ajansı formülü aslında Türkiye’de yaygın bir uygulama. Kimi kurumlar devletin ajansını kullanarak hem medya baskısından kurtuluyor, hem de haber olmayı başarıyor. Başbakan Erdoğan’ın oğlunu evlendirdiği nikâh merasimi ve ünlü futbolcu Hakan Şükür’ün düğün törenlerine de sadece Anadolu Ajansı ve TRT kabul edilmişti. Kısacası, kamunun elindeki basın kuruluşları da, akreditasyon uygulamalarının bir aracı olabiliyor.
     <br/>
     <br/>
     Akreditasyon uygulamalarına en ilginç örnek, Deniz Kuvvetleri eski Komutanı Güven Erkaya’nın cenaze töreniydi. Levent’teki Afet Yolal Camii’nde kılınan cenaze namazında, ilk kez bir cami avlusu akreditasyon uygulamasına sahne oldu. Komutanın ölümünden sonra “Akit gazetesi başta olmak üzere bazı muhafazakâr basın organlarında yer alan eleştirel haberlerin bu tip bir uygulamaya yol açtığı” belirtilirken, akredite basın kuruluşları uygulamayı, “dinci basın alınmadı” başlıklarıyla duyurdu okurlarına.
     <br/>
     <br/>
     Diğer bir tuhaf uygulama da 17 Ağustos 1999 depremi sonrasında yaşandı. Mevcut siyasi iklimin etkilerinden olsa gerek, felaket bölgesine yardım gönderen bazı kurumlara da akreditasyon uygulanmıştı o dönem. ‘Yeşil Sermayeli’ Kombassan firmasının yardım kamyonları geri çevrilmiş, Fazilet Partili Bingöl Belediyesi’nin kurduğu çadırlar sökülmüş, Fazilet’li Ankara Büyükşehir Belediyesi’nin kamyonlarına ise Kızılay afişleri yapıştırıldıktan sonra geçiş izni verilmişti. Bugün birçok kimsenin hatırlamadığı bu olay o zamanlar, bir tür 28 Şubat uygulaması olarak kabul edilmişti.
     <br/>
     <br/>
     CENAZEDE VE DEPREMDE AKREDİTASYON OLUR MU?
     <br/>
     <br/>
     Cumhurbaşkanı Ahmet Necdet Sezer’in görev yaptığı 7 yıl boyunca yürürlüğe koyduğu uygulamalar da akreditasyon mantığına uygun. Bugüne kadar hiçbir basın-yayın kuruluşunun etkinliğine katılmayan Cumhurbaşkanı, bu kuralını sadece bir televizyon kanalı (Kanal Türk) için bozdu ve açılış resepsiyonunda uzun süre kaldı. Çankaya, kamusal alan tartışmalarının da kaynağı oldu Sezer döneminde. Aslında kamusal alan, o bölgeye giremeyecek veya girmesi sakıncalı olanları anlatmak için bulunmuş bir tabir. Bu sebeple son 7 yıldır Çankaya’ya başörtülüler başta olmak üzere farklı düşünen birçok vatandaş giremedi, daha doğrusu ‘akredite kurallarına’ uymadıkları için davet edilmediler. Hatta sırf başörtülü eşler gelmesin diye, resepsiyonlarda AK Partili vekillere yönelik tek kişilik davetiyeler bu dönemin akıllarda kalan uygulamalarından.
     <br/>
     <br/>
     Bugün Genelkurmay akreditasyonu bulunmayan gazetelerin toplam tirajı 1 milyonu aşmış durumda. Bu da toplam tirajların beşte biri anlamına geliyor. Bu durumun, gazetelerin okurlarının da akredite olmadığı anlamına geldiği düşünülürse, aileleriyle birlikte en az 4-5 milyon sakıncalı gazete okuru sonucuna ulaşmak mümkün. Bir gazetenin ulaşabildiği insan sayısıyla çarpınca bu rakam geometrik olarak katlanıyor. Bunlara cumhurbaşkanlığı akreditasyonunda olmayan ve sayıları 12 milyonu bulan başörtülüler, imam hatipliler ve onların aileleri de eklendiğinde nüfusun yarısından çoğu ‘sakıncalı’ hale gelmiş oluyor.
     <br/>
     <br/>
     SİVİLLER DEVLETİ TAKLİT EDİYOR
     <br/>
     <br/>
     Peki, sakıncalı toplum nasıl ortaya çıkıyor? Tek sorun, devletin çeşitli katmanlarındaki birtakım uygulamalar mı? İşin ilginç yanı kamudaki uygulamanın bir süre sonra sivil kurumlarda da makes bulması. Bu çerçevede, akreditasyon mağdurları, benzer uygulamaları kendi hâkimiyet alanlarındaki insanlara reva görebiliyor! Mesela dindar ve eşi başörtülü olan insanların yönettiği kurumlarda, başörtülü çalışana izin vermemek gibi… Sosyolog Prof. Dr. Yasin Aktay bu durumu, “Türkiye’de hemen her kesim tarafından kutsallaştırılan devlet aygıtına has birtakım uygulamaların, tabanda taklit edilmesi.” olarak yorumluyor. Aktay’a göre Türkiye’de sivillerin büyük çoğunluğu da devlete kutsallık atfediyor ve herkes onu taklit ediyor.
     <br/>
     <br/>
     Akreditasyonun tabandaki farklı uygulamalarının gerekçesi de bu taklit anlayışı. Sivil yapılar da kendilerini bu kutsallık jargonu üzerinden var ediyor. Devletteki uygulama aşağılara sirayet ediyor ve bu da ülkedeki sivilleşme sürecinin tamamlanmasını engelliyor. Türkiye’deki en büyük mutabakat zemini de zaten devlet aygıtı. Bu sebeple Aktay, “Mağdur kesimlerin bile akreditasyonu kendi altlarına uygulamalarına şaşmamak gerekir.” diyor. Başkalarıyla paylaşılmak için üretilmiş haberleri bile sadece akredite olanlarla paylaşmak da aslında bu kamusal gibi görünen ‘özel mahrem alana’ yabancı sokmama düşüncesinden kaynaklanıyor. Kamu kurumu tarafsız kalmak yerine, bir tarafa meylediyor. Hal böyle olunca da, devlet yapısında bütün insanlar eşit şekilde temsil edilemiyor.
     <br/>
     <br/>
     GENELKURMAY, KRİTERLERİNİ HÂLÂ AÇIKLAMADI
     <br/>
     <br/>
     Akreditasyon uygulamalarında temel sorun, kriterlerin net olmaması. Uygulamayı yapan kurumlar, gerekçelerini açıklamakta oldukça ketum davranıyor. Basın Konseyi Yüksek Kurulu üyesi ve İletişim Bilimci Prof. Dr. Haluk Şahin’e göre akreditasyon objektif kriterlere dayandırılmalı. Peki, objektif kriterler neler olabilir? Mesela sadece belirli tiraj rakamına ulaşmış gazetelerin temsilcilerini davet etmek. Ya da sadece görüntülü basına açık toplantı yapmak. Veya yalnızca sarı basın kartı sahibi gazetecileri kabul etmek gibi objektif kıstaslar. Bu çerçevede uygulanacak bir akreditasyona kimsenin itirazının olmayacağını düşünüyor Şahin: “Ancak uygulamalarda ideolojik veya başka sebeplere dayalı ayrımlar yapıldığı zaman bunun önemli sakıncaları oluyor. Koşulu yerine getirmek ve akreditasyona hak kazanabilmek için ne yapman gerektiğini bilmiyorsun. Şartları yerine getiren kurumun akredite olabilmesi gerekir.”
     <br/>
     <br/>
     Basın Konseyi’nin Mayıs 2003’te bu minvalde bir girişimi olmuştu aslında. Başkan Oktay Ekşi, Genelkurmay Başkanlığı’nı akreditasyon kriterlerini açıklamaya davet etmişti. Dönemin Genelkurmay Başkanı Orgeneral Hilmi Özkök’ün, akredite gazetelerin Ankara temsilcilerine yönelik düzenlediği toplantı sonrası yapılmıştı bu çağrı. Ekşi şöyle diyordu: “Sayın Genelkurmay Başkanı’nın kamuoyunun ilgisini çeken önemli konularda basın aracılığıyla açıklama yapması demokratik sistemin işleyişinin de bir göstergesidir. Ancak bu bilgilendirme, kamuoyunun serbestçe oluşumunu sağlamayı amaçlamalıdır. Onun da yolu medyanın objektif kriterlere göre belirlenmiş temsilcilerinin ayırımsız olarak bu toplantılarda bulunmasına olanak verilmesidir. Oysa bazı meslektaşlarımızın Basın Konseyi’ne yaptığı başvurudan, dünkü toplantıya Kanal-7, Samanyolu TV, Zaman Gazetesi, Yeni Şafak ve Akit gazeteleriyle Dünden Bugüne Tercüman gazetesi temsilcilerinin çağrılmadığı anlaşılmaktadır. Bu durum Genelkurmay Başkanlığı’nın akreditasyon konusundaki ölçütlerinin objektif olup olmadığı sorusunu akla getirmektedir. O nedenle Genelkurmay Başkanlığı’nı, akreditasyon ölçütlerini açıklamaya davet ediyoruz.”
     <br/>
     <br/>
     Yukarıdaki çağrıya şimdiye kadar net bir cevap alamadı Basın Konseyi. Kamuoyu, Genelkurmay Başkanlığı’nın basına yönelik akreditasyonlarında hangi kriterleri esas aldığını hâlâ öğrenebilmiş değil.
     <br/>
     <br/>
     Bilgi Üniversitesi Medya ve İletişim Sistemleri Bölümü Öğretim Üyesi Dr. Esra Arsan, akreditasyon uygulamalarında, yayın kuruluşu ve ilgili muhabirin gazetecilik yapıp yapmamasının esas alınması gerektiğini düşünüyor. Aslında Türkiye’de bu kriterleri devletin kendisi belirliyor. Bir kişinin gazeteci olduğunu ispatlayan basın kartlarını veren kurum,  Başbakanlık Bayın Yayın Enformasyon Genel Müdürlüğü. Karta hak kazananları belirleyen ise aralarında kamu ve meslek kuruluşu temsilcilerinin de bulunduğu, basın kartları komisyonu. Arsan, “Tamamen devletin denetimindeki bir süreçten geçerek basın kartı almışsa bir basın mensubu, ülkedeki her kamu kurumu onu akredite listesine almak zorundadır. Devlet tarafından gazeteciliği tescillenen bir kişi bir kamu kurumuna kabul edilmiyorsa orada bir önyargı var demektir. Bir kamu kurumunun bazı gazetecilere kapıları açmak, diğerlerine kapatma özgürlüğü olamaz.” diyor. Kısacası Türkiye’de devletin standartlarında gazeteci olmak bile, devletin bazı kurumlarınca onaylanmak anlamına gelmiyor.
     <br/>
     <br/>
     Galatasaray Üniversitesi Öğretim Üyesi Ragıp Duran’a göre aslında her resmî ya da özel kurum, etkinliklerinin medyada daha iyi yer alması için ‘akreditasyon’ yöntemi kullanabilir. Çünkü bu yöntemle uzman muhabirleri muhatap alır ve haber-bilgi akışını daha sistematik ve etkili hale getirebilir. Akredite muhabir ise mensubu olduğu medya kuruluşu ile diğer kurum arasında köprü vazifesi de görür. Akreditasyon iptali, genel olarak, muhabirin kasıtlı, sürekli ya da ağır hata işlediği durumlarda söz konusu olabilir. Böyle durumlarda da kurum ile medya organı ortaklaşa karar vererek neticeye giderler ve kurumu daha iyi izleyebilecek bir muhabir görevi sürdürür. Oysa TGRT olayında muhabirin haberinden dolayı, kurumun tamamı cezalandırılıyor. Duran, Genelkurmay’ın, farklı bir muhabir talep etmek yerine kapıları kuruma tamamen kapatmasını ‘sansür’ olarak yorumluyor.
     <br/>
     <br/>
     <br/>
     <br/>
     BATI'DA AKREDİTASYON, OBJEKTİF KRİTERLERE GÖRE YAPILIYOR
     <br/>
     <br/>
     Amerikan Savunma Bakanlığı (Pentagon) akredite ettiği basın mensuplarına özel kart veriyor. Bu kartı alabilmenin bazı şartları var. İlki, Washington DC'de yaşayan bir gazeteci olmak.  Bunun dışında, karta sahip olmak isteyen gazetecinin çalıştığı basın kurumunun editöründen bir mektup getirmesi isteniyor. Bu mektup, matbû bir formun doldurulması demek. Form Pentagon basın merkezine ulaştıktan sonra 10 gün içinde ilgili muhabirin akreditasyonu tamamlanıyor. Müracaat eden basın mensubu eğer yabancı kökenliyse, geldiği ülkenin konsolosluğundan bir mektup ve göçmenlik belgesi de talep ediliyor. Peki, her akreditasyon müracaatı Pentagon'da kabul görüyor mu? Kurum, hangi talepleri reddedebileceğini 'açıkça' belirtiyor. Reddetme iki şekilde oluyor. Birincisi gazetecinin bağlı olduğu basın kuruluşundan Pentagon'a akredite çok sayıda gazeteci varsa, yeni talepler reddedilebiliyor. İkincisi, akredite basın mensubu yeteri kadar gelip gitmiyor ve haberlerinde kuruma yeteri kadar yer vermiyorsa, Pentagon o gazetecinin de akreditasyonunu iptal edebiliyor.
     <br/>
     <br/>
     Brüksel'deki NATO kurumlarına akreditasyon, objektif kriterlere göre yapılıyor ve gerekli belgeler tamamlandığında ilgili basın kartı veriliyor. Bu kentteki AB kurumlarına akreditasyon için de benzer bir süreç işliyor. Bu arada, hiçbir AB ülkesinde Türkiye'deki gibi bir akreditasyon uygulaması yok.
     <br/>
     <br/>
     MUHABİR, KURUMLA ÖZDEŞLEŞMEMELİ
     <br/>
     <br/>
     Batılı ülkelerin resmî ve özel kurumlarında, akreditasyon sisteminin birbirlerinden çok da farklı olmayan standartları var. Genelde, ilgili kurum, medya kuruluşuna bir davet mektubu göndererek, kurumu düzenli ve sürekli olarak izleyecek uzman bir muhabir talep ediyor, bu muhabiri medya kuruluşunun yetkilileri, muhabirin onayını alarak görevlendiriyor. Uygulamanın önemli özelliklerinden biri de atanan muhabirin görev süresi. Muhabir belirli bir süre için söz konusu kurum nezdinde akredite oluyor, o süre dolunca rotasyon usulüyle aynı göreve bir başka muhabir atanıyor. Bu önlem, muhabirin bir süre sonra akredite olduğu kurumla özdeşleşmesini, bütünleşmesini önleme amaçlı.
     <br/>
     <br/>
     Kurumlardaki akreditasyon sistemi, tıpkı muhabirin yurtdışı göreve ya da gazete içinde belirli bir bölüme atanması gibi. Kurumlar, kendi nezdinde akredite olmuş muhabirler için kimi zaman seminer ve konferanslar düzenliyor, böylece muhabire kurumu daha iyi tanıma imkânı sağlanıyor. Kurum, medya kuruluşundan akredite muhabir ataması talep ederken en fazla söz konusu alanla ilgili bir dizi uzmanlık şartı talep edebilir, bu koşulları kabul edip etmemek de medya kuruluşunun yetkisi dâhilinde.
     <br/>
    </br>
   </br>
  </font>
  <br/>
  <!-------- end of YAZI ---------->
 </p>
</div>


Kaynak: [www.aksiyon.com.tr](http://www.aksiyon.com.tr:80/detay.php?id=26775), [web.archive.org (arşiv bağlantısı)](http://web.archive.org/web/20070224184039/http://www.aksiyon.com.tr:80/detay.php?id=26775)
