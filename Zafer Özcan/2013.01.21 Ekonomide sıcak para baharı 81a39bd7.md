# Ekonomide sıcak para baharı

*Zafer Özcan 2013.01.21*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   CHP’nin ekonomi kurmayı Faik Öztrak, ekonomide borçlanma üzerinden refah yaşandığını belirterek bunun sürdürülemez olduğunu ifade ediyor. Öztrak’a göre ekonomide kalıcı iyileşme için gereken adımlar atılmıyor.
  </font>
 </div>
 <div id="newsText">
  <font class="detail-text">
   <p>
    İktidarın ekonomi politikalarını en fazla eleştiren isimlerin başında, CHP Genel Başkan Yardımcısı Faik Öztrak geliyor. Ana muhalefetin ekonomi kurmayı, AK Parti’nin ekonomik anlamda ülkeyi doğru yönetmediğini, ‘toplumun yalancı bir cennette yaşadığını’ düşünüyor ve sert eleştiriler yapıyor. Öztrak, siyasetten önce uzun yıllar kamuda çalışmış deneyimli bir bürokrat. En önemli özelliklerinden biri, 2001 krizinden sonra Kemal Derviş’in hazırladığı ‘güçlü ekonomiye geçiş’ programının mimarlarından olması. 2003 yılına kadar hazine müsteşarı sıfatıyla görev yapan Öztrak, iki dönemdir CHP Tekirdağ milletvekili. Bürokrasi geçmişi her ne kadar daha uzun olsa da, Öztrak için siyaset bir aile geleneği. Eski içişleri bakanlarından Mustafa Faik Öztrak’ın torunu, yine eski içişleri bakanlarından Orhan Öztrak’ın oğlu Faik Öztrak ile Türkiye ekonomisini ve CHP’nin çözüm önerilerini konuştuk.
   </p>
   <p>
    <strong>
     -2001 krizini ekonomi bürokrasisinde yaşamış bir isim olarak, o dönemde Türkiye’de nasıl bir tablo vardı?
    </strong>
   </p>
   <p>
    Önce Asya krizi, sonra Rusya krizi ve devamında 1999’da sanayi bölgelerini vuran iki büyük deprem, Türkiye ekonomisinin yapısal sorunlarının ortaya çıkmasına sebep oldu ve Türkiye 2001 yılı başında ciddi bir krizle karşı karşıya kaldı. Bu, borçların ödenememesi kriziydi. Ülkenin o güne kadar izlemiş olduğu bütçe ve finans politikalarının yanlışlığı neticesinde ortaya çıkmıştı. Krizden hemen sonra belirlenen yeni ekonomi yönetiminde ben de hazine müsteşarı sıfatıyla görev aldım. O dönem yaptığımız şey, ekonomideki kırılganlıkların geri dönülemez seviyede ortadan kaldırılmasıydı ve o program başarılı oldu. Güçlü ekonomiye geçiş programının birçok ayağı vardı, Merkez Bankası’nın bağımsızlığı, bankacılık sisteminin yeniden yapılanması ve en önemlisi, iktidarların ekonominin günlük işleyişine müdahale etmesinin önlenmesiydi. Ekonomi politikalarını elbette hükümetler yapar ama o dönem bizde siyasetçiler bankaların kredilerine dahi müdahale ediyordu. Hatta özel bankaların kredileri bile siyasetçilerin referans mektuplarıyla verilir hâle gelmişti. Bunun sonucunda önce özel bankalarda sıkışıklık yaşandı ve bu yükün kamu bankalarına devredilmesi krizi tetikledi. Derviş’in programı küresel sermaye hareketlerinin dibe vurduğu ve hatta kuruduğu bir dönemde yapıldı.
   </p>
   <p>
    <strong>
     -Programın hemen devamında iş başına gelen AKP hükümeti bu programı ne ölçüde devam ettirdi?
    </strong>
   </p>
   <p>
    AKP iş başına geldikten sonra dünyada sistem değişti ve bizim gibi ekonomilere likidite yağmaya başladı. Likidite baharı hatta yazı dediğimiz olay gerçekleşti. İktidar bu süreçte iki şey yaptı, birincisi siyasetin günlük ekonomik işleyişe müdahale edilmemesi kuralını sürekli gevşetti. Bunun en önemli örneği Kamu İhale Yasası’dır. Biz AB’ye uygun, saydam ve yönetimlerin müdahalesini asgariye indiren bir yasa çıkarmıştık. Son 10 yılda bu yasada 40’ı aşkın değişiklik yapıldı. Buna rağmen ekonomide dalgalanma olmadı çünkü küresel sermayenin bolluğu ekonomide yapılan hataları gizledi ancak daha sonra o hareketlerin yönetilmesi sorunu ortaya çıktı. Bir ülkeye hazmetme kapasitesinin üzerinde sıcak para girerse, o ülkenin parası değerlenmeye başlar. Oysa paranın değeri ile itibarı aynı şey değildir. Türk Lirası öyle bir değerlendi ki Anadolu’daki üreticinin üretimi, ithal maldan daha pahalı hâle geldi.
   </p>
   <p>
    <strong>
     -Bu söylediğiniz konu yani ‘yüksek faiz-düşük kur’ sistemi, bir hükümet politikası olarak enflasyonu düşürmek için uygulanmadı mı?
    </strong>
   </p>
   <p>
    Yüksek faiz-düşük kur politikası, küresel sermayenin olmadığı bir ortamda yabancı sermayeyi ülkeye çekebilmek için ortaya konmuş bir senaryodur. Ancak sermaye bolluğu yaşanan dönemde faizler aşağıya çekilmediği için sermaye girişi de yönetilemez hâle geldi. Değerli TL’ye aşırı yaslanarak enflasyonu düşürmek Merkez Bankası’nın işine geldi. Ancak orada da enflasyon yeteri kadar düşürülemedi. Kısacası Türkiye sonuçta bir ithalat cenneti hâline geldi ve cari açık Amerika’dan sonra en yüksek seviyeye geldi. Mc Kinsey raporuna göre Türkiye imalat sanayisi liginde, 1990’larda ilk 10 ülke arasındaydı, 2000 yılında krizlere rağmen 15. sıradaki yerini korudu. Bugün ise artık imalat sanayisi liginde ilk 15 ülke arasında yokuz. Gelişmekte olan ülkelerde orta sınıf oluşturmanın ve gelişmenin yolu sanayi öncülüğünde büyümekten geçer. Türkiye sanayi öncülüğünde büyümekten vazgeçti. Sağlanan 6-7’lik büyümelere rağmen işsizlik yüzde 9’ların altına çekilemedi. Türkiye’nin en önemli avantajı dünyada demografik fırsat penceresini yakalamış sayılı ülkelerden biri olmasıdır. Yani bakan nüfusu, bakılan nüfusa oranla artmakta olan nadir ülkelerden biriyiz. Çalışabilecek nüfus artıyor. Oysa biz bu nüfusu ne çalıştırabiliyoruz ne de iyi eğitebiliyoruz. Sonuçta biz sanayide ligden düştük.
   </p>
   <p>
    <strong>
     -Sanayide ligden düşmeyi hükümetin bir politikası olarak mı görüyorsunuz?
    </strong>
   </p>
   <p>
    Tabii bu hükümetin bir politikasıdır. Başbakan ilk işbaşına geldiğinde bu ülkeyi dünyanın lojistik merkezi, alışveriş merkezi yapacağız dedi ama sanayi merkezi yapacağız demedi. Bugün daha yeni hükümet sanayi öncülüğünde büyüme lafları etmeye başladı. Yabancılar buna ‘akşam yemeğinden sonra günaydın’ der. Sonuçta Türkiye son derece yanlış politikalarla götürülmüştür ve sıcak parayla şişirilmek suretiyle sahte bir cennet üretilmiştir. İnsanların özlemleriyle imkânları arasındaki uçurum borçlanma ile kapatılmıştır. İnsanların borçları, harcanabilir gelirlerinin yüzde 5’lerindeyken bugün yüzde 55’in üstüne çıkmıştır. Ondan sonra da Türkiye Kömür İşletmeleri Genel Müdürlüğü ‘madenlerdeki iş kazaları işçilerin borcundan oluyor, kafaları rahat değil, borçluları işten atın’ diye genelge yayımlıyor; oysa borçlandıran sizsiniz. İnsanları borcun altına soktunuz.
   </p>
   <p>
    <strong>
     -Sanayi sektörü ihmal edildi, diyorsunuz ama bir yandan da sanayi sektörü ihracatında ciddi bir artış var. Bu nasıl oluyor?
    </strong>
   </p>
   <p>
    İhracatın ithalata çok fazla bağımlı hâle geldiğini görüyoruz. İhracat artarken katma değerin büyük kısmının ülkede kalması lazım. İmalat sanayisinin kullandığı yerli girdiyi artırmamız lazım ki ihracatın katma değeri artsın. Biraz önce demografik fırsat penceresinden bahsettim. OECD bir projeksiyon yapmış, 2030’a kadar Türkiye hızlı büyüyor ama ondan sonra 2060’a kadar büyüme duruyor. Bu neden oluyor, biraz önce bahsettiğim demografik fırsatı kaybedeceğimiz için. Nüfus artış hızımız duracağı için büyüme de duruyor.
   </p>
   <p>
    <strong>
     -O zaman Başbakan’ın 3 çocuk söylemine hak vermek gerekmiyor mu?
    </strong>
   </p>
   <p>
    Onu da söyleyeyim size… Şimdi TÜİK verilerine göre 5 kişilik bir ailenin yoksulluk sınırı 2010’da 1025 TL idi. Asgari ücret 775 TL. Bakamazsanız, eğitemezseniz 3–5 çocuk yapın demek sadece sosyal huzursuzluğu artırır. 3 çocuk demografik fırsat penceresinin yitirilmesini geciktirir sadece ama bu çocukları eğitemiyor, onlara iş veremiyorsanız o fırsattan da faydalanamazsınız. Türkiye OECD içinde iş gücüne katılma oranı en düşük ülkedir.
   </p>
   <p>
    <strong>
     -Yapılması gereken nedir?
    </strong>
   </p>
   <p>
    Bu ülkede çalışmak isteyen her erkeğe, kadına ve gence iş var dediğimiz bir noktaya gelmektir. Bugün o noktadan çok uzağız.
   </p>
   <p>
    <strong>
     -Bu sorunu gelişmiş ülkeler bile yaşamıyor mu? Küresel krizde AB’deki işsizlik ortalaması Türkiye’ninkini geçti…
    </strong>
   </p>
   <p>
    İşsizlikte tabii ki AB’nin altında olacağız çünkü dünya krizi gelişmiş ekonomileri vurdu, gelişmekte olan ülkeler de krizden çıkışın lokomotifi oldu. AB ile kıyaslamak yanlış. Biz Çin, Hindistan, Brezilya ve Rusya ile yarışıyoruz. Bu ülkeler dünya imalat sanayisi liginde yükselirken biz düşüyorsak o zaman nasıl ilk 10 ekonomiden biri olacağız? Üretime ağırlık vermeden, insanına yüksek kazanç sağlamak suretiyle güçlü bir tüketim tabanı kurmadan, makro ekonomik politikalarda istikrarı sağlamadan olmaz ve hükümet bunların peşinde değil. Hâlâ eskisi gibi devam eder miyim arayışı var. Amerika’da ve Avrupa’da bu paradigmalar çöktü.
   </p>
   <p>
    <strong>
     -Hükümetin ekonomide makas değiştirmesi gerektiğini mi söylüyorsunuz?
    </strong>
   </p>
   <p>
    Ben bu hükümetin o kabiliyette olduğu kanaatinde değilim. Bu hükümet gerçekten doğru düzgün bir kriz yaşamadı. Dışarıdan gelen bir sıkıntıyı yönetme tecrübesi yok.
   </p>
   <p>
    <strong>
     -2008 küresel krizini yaşamadık mı?
    </strong>
   </p>
   <p>
    Küresel krizde, küresel sermayenin bütün dikkati bizim gibi ülkelere dönmüş ve oraya akıyordu. Küresel kriz şu anda gelişmiş ekonomileri vuruyor, gelişmekte olan ekonomiler sıcak para ile fonlanıyor ki talepleriyle bu krizden çıkışın lokomotifi olsunlar.
   </p>
   <p>
    <strong>
     -10 yıllık sürede AKP’nin ekonomide olumlu bulduğunuz hiçbir çalışması yok mu?
    </strong>
   </p>
   <p>
    Yeni pazarlara gidilmesi, sıkıntıya giren pazarların genişletilmeye çalışması olumlu ama yeni dediğin pazarlar gelişmekte olan ülkelerin pazarları ve buralara düşük teknolojili mal satıyorsun. Buralarda kalalım ama bu bizim yüksek teknoloji gerektiren pazarlardan çekilmemizi gerektirmemeli. Burada hükümet içe kapanalım diye bir çabanın içine girmedi, dışa açık oldu, bu önemlidir. Onun dışında olumsuzluklara gelecek olursak, en önemlisi ekonomiyi siyasetin müdahalesine açık hâle getirmeleridir.
   </p>
   <p>
    <strong>
     -Buna Kamu İhale Yasası dışında hangi somut örnekleri verebilirsiniz…
    </strong>
   </p>
   <p>
    Başbakan’ın konuşmaları var. Yabancı sermayeye ilişkin sen gir sen girme diye… Bir basın grubuna kesilen vergi cezaları var, inanılmaz yüksek… Çeşitli alanlarda bu müdahaleleri görmek mümkün.
   </p>
   <p>
    <strong>
     -Ekonomide kurumların özerkliğine dokunuldu mu?
    </strong>
   </p>
   <p>
    Mesela Merkez Bankası’nın özerkliğine sürekli dokunulmak isteniyor. Bankacılık Düzenleme ve Denetleme Kurulu’nun özerkliği giderek azalıyor. İstanbul Menkul Kıymetler Borsası, Sermaye Piyasaları Kurulu, Enerji Piyasası Düzenleme Kurulu bunların hepsine müdahaleler var. Kaynakları ellerinden alınıyor, bütçeye devrediliyor. Bu tür yaklaşımlar son derece yanlış. Sadece Sayıştay’ın yerindelik denetiminin kaldırılması dahi başlı başına skandaldır. Buna dayanarak, bu kanun çıktıktan sonra kanun çıkmadan önceki denetim raporlarının Meclis’e gelmesinin engellenmesi skandaldır.
   </p>
   <p>
    <strong>
     -2013 bütçesini nasıl değerlendiriyorsunuz?
    </strong>
   </p>
   <p>
    Tamamen ne şiş yansın ne kebap bütçesi. Hiçbir iddiası yok. Kalkınma hedefi yok. Geçen seneden farklı hiçbir şey yok ve yüzde 4 gibi küçük bir büyüme hedefi koyuyor. Buna rağmen bunu da tutturamayacaklar. 2014’te seçim öncesi kemer sıkacaklarsa Türkiye yüzde 4 büyür. Bunu göze alamayıp cari açığı kontrol edelim derlerse yüzde 4 hedefi bu sene olduğu gibi yine tutmaz. Kasım ayında kemerleri biraz gevşettiler sanayideki yüzde 1,5 büyümeye karşılık ithalattaki miktar artışı yüzde 4,9 oldu. Gerçekten Türk ekonomisi çok kırılgan bir yapıya sokulmuştur.
   </p>
   <p>
    <strong>
     -Ekonominin en önemli sorunu cari açık mı?
    </strong>
   </p>
   <p>
    Bana göre en önemli sorun, ülkenin en önemli serveti olan iş gücüne iş bulamamasıdır. Türkiye, iş gücü piyasasına giren nüfusun en düşük olduğu ülkelerdendir.
   </p>
   <p>
    <strong>
     -Peki, OECD’nin önümüzdeki iki yıl Türkiye’nin 1 milyon yeni istihdam sağlayacağını açıklamasına ne diyorsunuz?
    </strong>
   </p>
   <p>
    Bu şekilde devam ederse istihdam falan olmaz. Sıcak para ile yalancı cennet üretmeye devam ederiz. OECD’nin Türkiye ile ilgili hangi tahmini tutmuş ki! OECD Türkiye masasını da fazla iyimser buluyorum. Kusura bakmasınlar ama böyle… Bir ekonomi yönetiminin tek görevi halkın net refahını yani borcunu çıkardıktan sonraki refahını artırmaktır. Yoksa halkı borçlandırırsın, refah arttı dersin.
   </p>
   <p>
    <strong>
     -Burada bir çelişki yok mu? Türkiye’de faizler çok yüksekken orta hâlli bir vatandaş kredi ile ne ev ne de araba alabiliyordu, o zaman yüksek faizler eleştirilirdi, şimdi faizler düştü, insanlar daha rahat kredi alabiliyor. Bu sefer de hükümet halkı borçlandırıyor deniyor…
    </strong>
   </p>
   <p>
    Hayır, eleştiri o değil, buradaki temel eleştiri şu; insanlar ödeyebileceklerinden daha fazla borçlanıyor…
   </p>
   <p>
    <strong>
     -Peki, bunda insanların kendi sorumluluğu da yok mu?
    </strong>
   </p>
   <p>
    İnsanların sorumluluğu var ama devletin de sorumluluğu var. İnsanların ödeme durumunu da bankaların sorgulaması gerekir. Bankalar için güvenlik kriterleri getirilirken, müşteriler için de güvenlik kriterleri gelmeli. İnsanlar borçlanmasın demiyorum. Sabit gelirli bir insanın evi borçlanmadan alması mümkün değil. Bunu alırken ödeme gücünün de dikkate alınması lazım. Her şeyi kararında yapmak lazım. Hükümetlerin mahareti de bu işleri kararında yaptırabilmesinde yatıyor. Bu kadar eleştirdik, bunların hepsi ülkenin iyi yönetilmediğine ilişkin sözlerdir ama bu ülkenin potansiyelini hiç konuşmadık. Türkiye potansiyeli çok yüksek bir ülkedir. Doğru politikalar uygulanırsa 2023’te ilk onu yakalayabilir.
   </p>
   <p>
    <img alt="" height="333" src="http://web.archive.org/web/20130728114309im_/http://medya.aksiyon.com.tr/aksiyon/2013/01/21/babacan.jpg"/>
   </p>
   <h3>
    <span>
     Ali Babacan’ın yerinde olsaydım...
    </span>
   </h3>
   <p>
    <strong>
     -Peki, size yetki verilse ve Ali Babacan’ın koltuğuna otursanız, bu bahsettiğiniz potansiyeli doğru kullanmak için neler yaparsınız?
    </strong>
   </p>
   <p>
    Derhâl ciddi yapısal reformlarla iş gücünün rekabet gücünü yukarı çekmeye çalışırım, bu tabii uzun vadede netice verecek bir çalışma. İzleyeceğim politikalarla, teknolojisi düştü diye bizden gitsin dediğimiz niteliksiz iş gücü kullanan tekstil gibi sektörleri ayakta tutacak kararlar alırım. En mühimi de bu sektörler ve bütün sanayi üzerinde suni bir rekabet gücü aşınması oluşturan mevcut sıcak parayı yönetmeme politikalarını gözden geçiririm. Sıcak paranın bu ülkenin hazmetme kapasitesini zorlamamasını sağlayacak önlemler alırım. Biz seçimden önce mali istikrar kurulu oluşturulsun dedik çünkü kurumlar arası koordinasyonda sorunlar gördük. Seçimden sonra bunu uygulamaya geçirdiler. Sadece eleştirmiyoruz, önerilerde de bulunuyoruz. Birçok rapor hazırlıyoruz. Web sayfamızda bu raporlar var. Çözüm önerilerimizi kendimize saklamıyoruz.
   </p>
   <p>
    <strong>
     -Bütün bunlar yapıcı muhalefet arayışında olduğunuzu mu gösteriyor?
    </strong>
   </p>
   <p>
    Bizim görevimiz muhalefet, muhalefet yanlışı eleştirir, söyler ve yanlıştan dönülmesini ister. Vatandaş bu görevi vermiş. Muhalefetin çözümü varsa onu da söylemeli, biz de zaten söylüyoruz. İddia ediyorum geçen seçim döneminde bizim kadar projeyi hiçbir parti üretmedi ve bunların bazılarını hükümet yarım yamalak da olsa kullanıyor. Ali Babacan’ın yerinde olsan dediniz, öncelikle reform sürecinin aksamasına izin vermezdim. Piyasalarda yapısal dönüşümü sağlardım. Mali istikrarı ama kalıcı mali istikrarı sağlardım. Bizde maliye politikasında disiplin var deniyor ama esnek değil. Türkiye’de maliye politikası ekonominin yukarıya gittiği dönemde kendisini aşağıya gidişe hazırlayan bir esneklik yapısına sahip değil. Sürekli şişen bir sağlık ve sosyal güvenlik harcamanız var, yatırım harcamalarının payı daralıyor, böyle bir yapıda size oyun alanı kalmıyor. Sıkıntı olduğu zaman neyi keseceksiniz? Esnek bütçe olmalı. Öncelikli hedef enflasyon olmalı, mali istikrarı sağlamaya dönük yaklaşımları olumlu buluyorum ama bu sadece Merkez Bankası’na bırakılmamalı, koordinasyon kuruluyla bunlar sağlanmalı.
   </p>
   <p>
    <strong>
     -Dünyadaki ekonomik gidişatı nasıl görüyorsunuz?
    </strong>
   </p>
   <p>
    Üretime, rekabete açık sektörlerde üretime, ihracata, ithalatın ikamesine önem veren, iş hayatında örgütlülüğü, otomatik çağdaş sosyal destek mekanizmalarının getirilmesini savunan sosyal devleti yeniden ayağa kaldırmaya çalışan, insan gücüne yatırım yapan ve makro politikalarda istikrarı gözeten anlayış yeniden dünyada hâkim olmaya başladı. Bunun ipuçlarını hem devletlerin politikalarından hem uluslararası kuruluşların yeni yayınlarından görebiliyoruz.
   </p>
   <p>
    <strong>
     -Türkiye bunun neresinde?
    </strong>
   </p>
   <p>
    Türkiye’nin bu alanlarda atması gereken adımlar var. 2007’den bu yana yapısal reform defteri kapandı. AB için bir şey yapılmıyor. Bütçe açıkları ekonomi yavaşlayınca ortaya çıktı. Bir yandan düzenleyici denetleyici çerçeve derken diğer yandan bunları yapan kurumları kapatma noktasına kadar gittik. Türkiye’nin dört başı mamur, ayakları yere basan iddialı bir dengeyi ortaya koyması lazım. İddiasız, orta vadeli programlarla bir yere gitmek kolay değil.
   </p>
   <h3>
    <span>
     ‘Borçlu vatandaş istikrarsızlıkla korkutuluyor’
    </span>
   </h3>
   <p>
    <strong>
     -Çizdiğiniz olumsuz ekonomik tablonun bir siyasi bedeli olması gerekmez mi? Neden her seçimde bu iktidarın oyu artıyor?
    </strong>
   </p>
   <p>
    Şimdi bakın bu tabloyu krize girmeden önce gelişmiş ekonomiler de yaşadı. Sadece Türkiye’de değil, diğer ülkelerde de 2008’lere kadar iktidarlar coşku içinde iktidarlarını sürdürdü. Aynı düzenden bahsediyoruz. Borçlandırıyorsunuz, borçla devam eden insanlar işler iyi gidiyor sanıyor. Hep istikrar diyorsunuz, böyle diyerek vatandaşa aba altından sopa gösteriyorsunuz. Ben gidersem istikrar bozulur ve bu borcu ödeyemezsin diyorsun. Küresel krize kadarki seçim stratejilerinde, ‘seçim kazanmak istiyorsan geliri artırma, borcu artır’ derlerdi ki, insanlar değişimden korksun, iktidarlara destek vermeye devam etsin.
   </p>
   <p>
    <strong>
     -Yani iktidar ekonomide değil de ekonomide yaptıklarını halka pazarlamakta mı başarılı oldu diyorsunuz…
    </strong>
   </p>
   <p>
    Aynen öyle… Bu kırılganlıkları gerçekleşmeden halka anlatabilmek çok güç. Ama artık bir küresel kriz var ve bu politikaların sürdürülebilir olmadığını halka daha rahat anlatabilmeliyiz diye düşünüyorum.
   </p>
   <p>
    <strong>
     -CHP buna odaklanarak politikalarını geliştiriyor mu?
    </strong>
   </p>
   <p>
    Tabii ki. Öncelikle danıştığımız, konuştuğumuz gruplar var. Onlarla tartışıyoruz. Dünyayı yakından izliyoruz. Çin gezisi buna örnektir. Dünya siyasetinde büyük değişimler oluyor, bunları görmek lazım. Türkiye’de de insanlar artık ödeyemeyeceği borcun altına girmenin ne demek olduğunu görmeye başlıyor.
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=CAC50B95019538F8647086816022BB86?newsId=34654), [web.archive.org (arşiv bağlantısı)](http://web.archive.org/web/20130728114309/http://www.aksiyon.com.tr:80/aksiyon/newsDetail_getNewsById.action;jsessionid=CAC50B95019538F8647086816022BB86?newsId=34654)
