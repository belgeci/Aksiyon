# Sahillerin kayıp nesli

*Zafer Özcan 2005.07.04*

<div>
 <!--- Baslik, Spot, Resim kutusu ---------->
 <table>
  <tr>
   <td>
    <br/>
    <br/>
    <p>
     <font class="content">
      ‘Eşim çocuğumu İngiltere’ye kaçırdı ve 4 yıl boyunca bana hiç göstermedi. Kendisi koyu bir Katolik idi ve kızımı da vaftiz ederek Katolik yaptığını telefonda anlattı. Bunu duyunca kahroldum ve İngiltere’den nefret ettim; çünkü ikimizin çocuğuydu ama bana fikrimi bile sormadı.’ Bu sözler Marmarisli bir babaya ait. Fotoğrafını çekmemize ses çıkarmasa da ismini sadece “Niko” olarak yazmamızı istiyor. Zira, yeni evlendiği Türk eşinin ailesinin, eski hikâyelerini bilmesini istemiyor. Zaten İngiltere’de kendisinin bu isimle tanındığını söylüyor.
     </font>
    </p>
   </td>
   <td>
    <!--- Resim Burada ---------->
    <img border="0" hspace="10" src="http://web.archive.org/web/20060529150826im_/http://www.aksiyon.com.tr/resim/552/40.jpg" vspace="10"/>
    <!--- Resim Burada ---------->
   </td>
  </tr>
 </table>
 <hr noshade="" size="1"/>
 <!--- Baslik, Spot, Resim kutusu ---------->
 <p>
  <font class="content">
   Niko, son yıllarda Türkiye’nin güney sahillerinde büyük bir akım halini alan Türk-yabancı evlilikleri konusunda ciddi tecrübeye sahip. İngiliz eşinden ayrıldıktan sonra bir Amerikalı ile evlenmiş, sonra onunla da yollarını ayırmış. “Beni bu bölgenin yabancı evlilikler uzmanı olarak yazabilirsiniz.” diyor. Güneydeki evlilik hikâyelerinde senaryolar üç aşağı beş yukarı aynı. Yabancı bayanlar tatil için ülkemize geliyor, burada bir Türk genciyle yaşadıkları yaz aşkının büyüsüne kapılarak, bir ay içinde evlenmeye karar veriyor. Yaz bitince ayrılık başlıyor. Ancak,  yabancı bayan hamile kaldığı için ayrılıklar kolay olmuyor. Yeni doğan çocuk, kadının geri dönme talepleri, çoğu zaman erkeği de beraberinde götürmesi, erkeğin yurtdışına gidince yaşadığı hayal kırıklıkları birkaç yıl içinde yıkılan yuvalar ve tamamına yakını annelerinde kalan çocuklar... Aşk hikâyelerinin hemen hepsinin özeti bu aslında.
   <br>
    <br>
     Kimler yok ki yabancı gelinlerimiz arasında...
     <br>
      <br/>
      Aklınıza gelebilecek her ülkeden bayanla evleniyor Türk gençleri. En yaygın olanı İngilizlerle yapılan evlilikler. Onu Almanlar, Hollandalılar, İsveçliler, Norveçliler, Danimarkalılar ve Finlilerle yapılan evlilik izliyor. ABD, Brezilya, Kenya, Rusya, Ukrayna, Arjantin hatta Uganda’dan da gelin var. Marmaris Nüfus Müdürlüğü kayıtlarına göre, ilçedeki evliliklerin yüzde 80’i Türk-yabancı evliliği. Aslında bütün sahil bandında durum bundan farklı değil. Bu evliliklerden uzun süre devam edenler ise yok denecek kadar az. Patricia Apa, bir Türk’le evlenip boşanan İngiliz bayanlardan biri. Marmaris’in Turunç beldesinde yaşıyor, yerel basında gazetecilik yapıyor. Patricia Apa, kendi tecrübesini de katarak, İngiliz kadınların neden Türk erkekleri tercih ettiklerini şöyle anlatıyor: “Türk erkekleri yakışıklı, romantik, son derece nazik. İngiliz kadınları kendi vatandaşları olan erkeklerde bu özellikleri bulamadıkları için Türkiye tatilini evlilikle bitiriyor. Ancak yaz bitince bazı gerçekler daha net görülüyor. Arada ciddi bir kültür ve zihniyet farkı var. Başlangıçta aşk her şeye değiyor; ama sonu hüsran oluyor.” Kendisi çocuk sahibi olmamasına rağmen Patricia Apa, boşanmalarda en büyük problemin çocuklar olduğunu söylüyor. İngiliz kadınların kendi dinlerine bağlı olduklarını hatırlatarak, Türkiye’de çocukları inançları doğrultusunda yetiştirmekte zorlanacakları için ülkelerine dönmeyi tercih ettiklerini belirtiyor.
      <br/>
      <br/>
      Güney sahillerindeki evliliklerin en dramatik gerçeklerinden biri işte bu ‘götürülen çocuklar’ meselesi. Yabancılarla evlilik yaptıkları için görüştüğümüz istisnasız her Türk’ün hikâyesinden çıkan ortak payda, çocuk olduktan sonra yabancı annenin Türkiye’de durmak istememesi. Çoğunluk boşanıyor ve babaya çocuklarını bile göstermiyor. En makulleri ise yılın 6-7 ayını kendi ülkesinde çocukları ile birlikte geçirmeyi şart koşuyor. Evlilik ancak bu şekilde devam edebiliyor. Diğer bir ilginç boyut ise bu evliliklerde din değiştirme gibi bir durumun neredeyse hiç olmaması. Zaten genelde dinî hassasiyetlere sahip olmayan Türk erkeklerinin böyle bir talebi yok. Böyle bir istekte bulunmayı, “Bu devirde böyle şey olur mu?” mantığı ile saçma bile buluyorlar. “Bizim dinimizde zorlama yok ki.” ifadesi en yaygın söylem. Zaten resmî kayıtlar da bunu doğruluyor.
      <br/>
      <br/>
      Oğlum Protestan, eşim buna saygı gösteriyor!
      <br/>
      <br/>
      Marmaris’te sadece 2005’in ilk altı ayında toplam 291 evlilik gerçekleşmiş. Bunların 200’den fazlası Türk-yabancı evliliği, müftülükteki ‘ihtida’ yani Müslümanlığı kabul töreni verilerine bakıldığında ise rakamlar yılda 20’yi geçmiyor. Müftü Bahtiyar Taranoğlu, gelen 15-20 kişinin de zaten ne yaptıklarının farkında olmadıklarını söylüyor. İslam’ın şartlarını anlattıklarında Müslüman olmak için gelen kişinin şaşkına döndüğünü söylüyor. Kısacası bu işlemi daha çok, gelinlerinin Müslüman olması şartını getiren ailelerin çocukları, büyüklerinin hatırı için gerçekleştiriyor. Müftü Taranoğlu, “Hayatında hiç camiye gitmemiş, namaz kılmamış adam evleneceği yabancı kadını Müslüman yapmak isteyince trajikomik bir durum ortaya çıkıyor ve bu işlem bir formaliteden öteye gitmiyor. Bize gelip Müslüman olan bazı kadınlar, bir yandan da kiliseye gitmeye devam ediyor.” diyor.
      <br/>
      <br/>
      Eeva Çakıcı, 15 yıldır İsmail Çakıcı ile evli. Marmaris’te bir pansiyon işleten Finli Eeva ile İsmail Bey’in Mert ve Emre adında iki oğulları var. Çift, 3 yıl kadar Finlandiya’da yaşadıktan sonra Marmaris’e yerleşmiş. Pek çok yabancının aksine mutlu bir evlilikleri var. Bayan Eeva halen bir Protestan, eşinin buna saygı gösterdiğini söylüyor. Hatta 12 yaşındaki büyük oğlunun da iki dini öğrendiğini ve sonra Protestan olmayı tercih ettiğini ifade ediyor. Çakıcı çifti çocuklarının inanç tercihini tamamen onlara bırakıyor. Bu gibi durumlarda çoğunlukla tercih annenin dininden yana oluyor. Tuhaf gibi görünse de sadece Marmaris’te en az 100 Finli bayan Türk erkekleriyle evli. Bu durum bile Türk-yabancı evlilikleri meselesinin ne kadar yaygınlaştığının bir göstergesi.
      <br/>
      <br/>
      İsmail Çakıcı yabancı bir kadınla evlenirken ister istemez kültürel farkların ortaya çıktığını belirterek, “Bu gibi evliliklerde iki tarafın da mutlaka taviz vermesi gerekiyor. Yoksa problemleri aşmak zor.” diyor. İsmail Bey çocuklarının dinî tercihlerine karışmadığını belirtiyor. Çünkü o, dinin ülkemizde çok istismar edilen bir mevzu olduğu görüşünde. Kendisi “Elhamdülillah Müslümanım.” diyor; ama büyük oğlunun, daha ılımlı bulduğu için kendisini Protestan olarak gördüğünü söylüyor. Oğlan aynı zamanda okulda İslam dinini de öğreniyor, bu yaz ise Finlandiya’da bir Protestan kampına katılacak. Baba, “İki kültürü ve dini de öğrensin, sonra kendi tercihini kendisi yapsın.” düşüncesinde. İsmail Çakıcı Türkiye’deki sisteme de tepkili: “Bizde din maalesef sevdirerek değil korkutarak öğretiliyor, Finlandiya’da ise Protestan kampı eğlenceli bir dönem olarak planlanıyor. Oğlum girmeme hakkı olduğu için burada din dersini bırakmak istedi; ama annesi, onu da öğrensin diye izin vermedi. Kendine kalsa çocuk gitmek istemiyor; fakat Finlandiya’daki kampa katılmayı çok istiyor.”
      <br/>
      <br/>
      Çakıcı ailesinin yaşadığı ikilem, güney sahillerinde yaşanan sorunun bir başka boyutunu daha ortaya koyuyor. Sentez evliliklerden doğan çocuklar ve gelen yabancı turistler sebebiyle sahil bandındaki diyanet görevlilerinin diğerlerine kıyasla daha donanımlı olması gerekiyor. Bu bölgede görev yapan ancak yabancı dil bilmeyen ve sosyal yönü zayıf imamların, çevrelerine verecekleri fazla bir şey yok. Mert gibi birçok iki dinli, iki kültürlü ve iki dilli gencin okuldaki din dersinden sıkılması kadar dinî ve kültürel değerlerin ne kadar topluma yansıyıp yansımadığı da araştırılması gereken bir başka acı gerçek.
      <br/>
      <br/>
      Karen Ay, Bodrum’da yaşıyor. O da bir Türk’le evlenip iki çocuktan sonra boşanmış. Çocukları okula devam ediyor. 4. sınıfta başlayacak din dersine karşılık, çocuklarına kendi dini olan Katolikliği evde öğreteceğini söylüyor. Boşandığı eşinin bu duruma ne diyeceğinden bahsedecek oluyoruz, bize bir soruyla karşılık veriyor: “Siz günde kaç defa camiye gidiyorsunuz? Çünkü ben kocamın hiç camiye gittiğine şahit olmadım. Çocuklar ondan nasıl bir dinî eğitim alabilir ki!” Karen’in yakın arkadaşı Mary Köyyar da eşinden kısa süre önce boşanmış. Oğlu Arın’la birlikte Bodrum’da bir lokanta işletiyor. Ona da evlenirken eşinden dinî bir talep gelmemiş. Oğlunu kendi anlayışı doğrultusunda yetiştiriyor.
      <br/>
      <br/>
      Güney sahillerindeki Türk-yabancı evliliklerinde kız tarafı yüzde 97 oranında yabancı. Yabancı erkeklerle evlenen Türk kızı sayısı son derece az. Bunun en önemli gerekçesi, bölgede yaşayan Türk kızlarının barlara ve eğlence mekanlarına fazla takılmaması. Çünkü bu evliliklerin tohumları genelde bu mekanlarda atılıyor. Türk erkekleri evlendikleri yabancı kadınlardan olan çocuklarında dinden ziyade iki geleneksel ögeyi önemsiyor. Birincisi erkek çocukları için sünnet, diğeri ise domuz eti yedirilmemesi. Bu iki konuda kadınların göstereceği hassasiyet, büyük çoğunluğu tatmin etmeye yetiyor. Konuştuğumuz birçok babanın İngiltere’de yaşayan çocuklarının sünnetleri yapılmış.
      <br/>
      <br/>
      İngiliz anneler Türk babaların geleneksel rolünü değiştiriyor
      <br/>
      <br/>
      Yabancı bayanlarla evlenen Türk erkeklerinin ailedeki geleneksel rolleri de sarsılıyor ister istemez. Özellikle çocukların bakımı ve evdeki otorite noktasında. İngiliz eşinden ikiz çocukları dünyaya gelen, bir süre sonra da terk edilen Münir Kalaycı’nın yaşadıkları tam da böyle bir örnek. 1998’de bir İngiliz’le evlenir. Serdar Tony ve Serkan Luiz isminde ikiz çocukları dünyaya gelir. Anne 2001’de tatil amacıyla gittiği ülkesinden bir yıl hiç dönmez. 2002’de geri gelip çocukları da götürmek ister. Bir daha göstermeyeceğini düşünerek baba kendisine engel olur ve anne ülkesine yalnız döner. Çift o tarihten bu yana bir daha bir araya gelmez. Münir Kalaycı şimdi eşiyle hiç görüşmüyor, anne çocuklarını arayıp sormuyor. Hatta eşinin konsolosluğa, kendisine İngiltere vizesi verilmemesi için baskı yaptığını bile söylüyor.
      <br/>
      <br/>
      Hiç kavgaları olmadığı halde eşinin kendisini terk ettiğini belirtiyor hüzünlü bir şekilde. Hatta çocukların doğumundan sonra anne bir gün bile onları emzirmemiş. “Anneleri ne altlarını değiştirmeyi ne de mama yapmayı bilirdi. Hepsini ben yaptım, onun da her isteğini karşıladım ama yine de bırakıp gitti. Şimdi çocuklar anneleri olarak benim annemi biliyor. Bir yabancıyla evlendiğim için aşırı derecede pişmanım.” diyor. Türk-yabancı evliliklerinde Münir Bey’in bu tecrübesini, aslında yoğun olarak eşlerinin peşinden onların ülkelerine giden Türkler de yaşıyor. Çünkü birçok Türk, yabancıyla evliliği aynı zamanda ‘kendini kurtarma ve kapağı yurtdışına atma’ aracı olarak kullanıyor. Hâl böyle olunca da sonucuna katlanıyorlar.
      <br/>
      <br/>
      Dışarıdan cazip görünen bu ülkeler, özellikle de İngiltere, içerisine girince adeta bir açık hava hapishanesine dönüşüyor. Yaşanan boşanmalardaki en önemli gerekçelerden biri kültür farkı ise diğeri de Türk damadın yurtdışında yaşayamaması. Hepsinin söylediği ortak bir nokta, özellikle İngiltere’ye dönünce eşlerinde ortaya çıkan değişim. Kadın haklarının çok öne çıktığı bu ülkede, bütün ipleri eşlerine kaptıran Türk erkekleri bu duruma daha fazla tahammül edemiyor. Haberin başında söz ettiğimiz Niko, Londra’da birkaç kez eşi eve almadığı için otele gitmek zorunda kalmış. Hatta evlilik yoluyla giden birkaç arkadaşının orada intihar ettiğini bile söylüyor. Yasalar büyük ölçüde kadınları koruduğu için boşanmalarda Türk babalar çocukları üzerinde hiçbir hak da iddia edemiyor.
      <br/>
      <br/>
      Çocukları için AİHM’e gidecek
      <br/>
      <br/>
      Ölüdeniz Hisarönü’nde yaşayan Ali Erişgen’in hikâyesi de Avrupa’da aşırı derecede korunan kadın haklarına kurban giden bir babanın dramını yansıtıyor. Ali Bey’in boşandığı eşi bir Alman. Menderes (15) ve Enes (10) adında iki oğlu bu eşinden dünyaya gelmiş. Onlar şimdi Almanya’da annelerinin yanında ve yıllardır çocuklarını göremiyor. Bütün yasal yolları denemesi bile sonuç vermemiş, Alman iç hukukunu da tükettikten sonra Avrupa İnsan Hakları Mahkemesi’ne gitmeyi planlıyor. Onun boşanmasında kültür farkından ziyade, eşinin ailesinin yaptığı baskılar etkili olmuş. Eski kayınpederinin tam bir Türk düşmanı olduğunu iddia ediyor.
      <br/>
      <br/>
      Ali Erişgen, güneydeki birçok babanın aksine dindar biri. Eşinin ve çocuklarının Müslüman olması onun için çok önemli. Türkiye’de Müslüman olmalarına rağmen şimdi hiç iletişim kuramadığı çocuklarının durumundan endişeli. “Çocuklarım ileride karşıma birer Katolik ve Türk düşmanı olarak çıkarsa çok üzülürüm çünkü o ailede sürekli tek yönlü bir eğitim alıyorlar.” diyor. İlginç olanı Ali Bey’in şimdiki eşinin de bir Alman olması. Ancak onun çok farklı bir insan olduğunu düşünüyor. Hatta Eva Erişgen çocukları görebilmesi için eşine yardım ediyor. Buna rağmen Ali Bey, Türk gençlerinin çok çabuk evlilik kararı aldığını belirterek, onları uyarıyor. Bu noktada Eva Hanım devreye girerek, Türk erkeklerinin çok kolay seni seviyorum dediklerini ve hemen evlenmek istediklerini söylüyor. Bu durumda da boşanmalar en az evlilikler kadar fazla oluyor.
      <br/>
      <br/>
      Yaz aylarının en gözde mekanlarını barındıran, hep güzellikleri ve eğlenceli yanlarıyla bilinen güney sahillerindeki dramatik insan hikâyeleri bunlarla sınırlı değil elbette. İşin ucunda masum çocuklar olunca gönüller dağlanıyor, gözler nemleniyor. Peki, bütün bu yaşananlar Türk erkeklerine ders oluyor mu? Hikâyelerin devamını dinleyince böyle bir ders çıkarılmadığı görülüyor. Münir Kalaycı’nın erkek kardeşi, abisinin bütün acı tecrübesine rağmen bir Hollandalı ile birlikte. Fethiyeli Özkan Karagöz, Hisarönü’nde bir bar işletiyor. İlk eşi İngiliz ve çocuğunu da alıp ülkesine kaçmış. Şimdi başka bir erkekle orada beraber ve oğlunu kendi değerlerine göre yetiştiriyor. Özkan Karagöz yine bir İngiliz’le beraber olmaya başlamış. Hatta ondan iki çocuğu bile olmuş; ama resmî nikâhları yok. “İmam nikâhı mı yaptınız?” diyecek oluyoruz, Hıristiyan eşe imam nikahı yapamayacağını, arada hiçbir bağ olmadan birlikte yaşadıklarını söylüyor. “Hocam biliyorsun dinimizde zorlama yok, onun için teklif bile etmedim.” demeyi de ihmal etmiyor bilmiş bir ifadeyle...
      <br/>
      <br/>
      Ailesi yabancı evliliklere çok karşı çıkmış ama oğulları üzülmesin diye katlanmışlar. Özkan, “Onları cahil görüp dinlemiyoruz ama haklı çıktılar bu konuda. Hiçbir Türk erkeğine yabancı ile evlilik tavsiye etmem, çünkü asla Türk kızı gibi olamıyorlar.” diyor. Kardeşi Özay Karagöz de bir Finli ile evli. Anneleri ile uzun zaman İngiltere’de kalan ve yaz aylarında gelen iki çocuğu için Özkan’a “İlki gibi bu çocukları da anneleri götürdüğünde bir daha getirmezse ne olacak, çünkü nikah bile yok arada.” dediğimizde ise aslında sorunun temellerine inen bir cevap alıyoruz: “Hocam biliyorsun çocuk annenin yanında olmalı, öyle olursa da yapacak bir şey yok, ben anneden çocuğu ayırma taraftarı değilim.”
      <br/>
      <br/>
      İşte güneyli babaların bu rahat tavrı, bir neslin adeta geleceğine mal oluyor. Özkan Karagöz kızları Meliha ve Melisa ile objektifimize poz verirken, İngiliz anneyi ikna etmek mümkün olmadı fotoğraf için. Zaten birkaç istisna hariç İngiliz ve yabancı anneler basının karşısına asla çıkmak istemiyor güney sahillerinde.
      <br/>
      <br/>
      Anlaşılan o ki, yaz aylarında adeta turistlerin hücumuna uğrayan güney sahillerinde, yabancılarla evlilik yapmak bir yönüyle moda halini almış. Türk erkeklerinde yabancılarla evlenmek için ilginç bir merak var. İlk evlilikleri çok kötü sonuçlansa da yine yabancılarla evleniyorlar. Bir yandan da diğer Türk erkeklerine, “Sakın yabancıyla evlilik yapmayın.” diye öğüt vermeyi de ihmal etmiyorlar. Fethiyeli Hüseyin Ertuğrul halen bir Hollandalı ile evli. Ancak eşi ve çocuklar Hollanda’da yaşıyor. Eşinin, çocuk dünyaya gelince buraya yerleşmek istemediğini söylüyor. Kendisi de yurtdışında yaşamak istemeyince şimdi biraz orada biraz burada zaman geçiriyor. Eşini ‘yarı Müslüman’ olarak tabir ediyor: “Belki ben beş vakit namazını kılan iyi bir Müslüman olsaydım, eşim de tam Müslüman olurdu. Bu noktalarda sorunu biraz kendimizde aramamız gerekiyor.” Hüseyin Ertuğrul’a göre bir yabancı ile yapılan evliliklerde en önemli sorun çocuklar. Eş ne kadar iyi olursa olsun kültürel farkların çok zorlayıcı olduğunu düşünüyor. “Benim evime domuz eti ve alkollü içki girmez; ama eşimin ailesinin evinde böyle bir durum söz konusu değil.” diyor. Çocuklarının oradaki çevrenin etkisiyle sürekli olarak Hıristiyan kültüre göre yetişmelerinden dert yanıyor. Hatta çocuklarının Türkçeleri bile olmadığını söylüyor. Bir yabancıyla evliliğin insandan çok şey alıp götürdüğünü itiraf ediyor dertlenerek; ama bu saatten sonra elinden de bir şey gelmiyor.
      <br/>
      <br/>
      Antalya’nın en gözde turistik ilçesi Alanya’da da Türk-yabancı evlilikleri noktasında çok farklı bir tablo yok. Sadece 2005 yılının ilk altı ayında 33 adet Türk-yabancı evliliği gerçekleşmiş, aynı dönem de 22 adet boşanma yaşanmış. 2004 yılındaki 146 evliliğe karşılık, 45 boşanma var. 2003’te de oran 140’a 45 düzeyinde seyrediyor. Evliliklerin henüz birinci ve ikinci yılında yaşanan bu boşanmalar, çocuklar büyümeye başladıkça büyük bir hızla artıyor. Çünkü yabancı kadınlar çocuk yetiştirmeye büyük önem veriyor ve bunun için ülkelerine dönmek istiyor. Bu talepler de sonun başlangıcını hazırlıyor. Bütün sahil bandında yaşanan Türk koca-yabancı gelin geleneği Alanya için de geçerli. Bu şehirde en çok tercih edilen yabancı gelinler ise İskandinav ülkelerinden. İhtida noktasındaki tabloya bakıldığında ise Alanya’da yılda ortalama 12 ihtida merasimi gerçekleşiyor. Bunların hepsi de evlenen bayanlar değil, kendi araştırmaları sonucu Müslüman olanlar da var. Yani yılda ortalama 150 yabancının Türkler ile evlendiği Alanya’da din değiştirenlerin sayısı 10’u bile bulmuyor.
      <br/>
      <br/>
      Sonuç olarak güney sahillerinde şu aralar Türk erkeklerinin yabancı kadınlarla evlilikleri çok moda. Bunlar arasında, işsiz Türk gençlerinin İngiltere vizesi alabilmek için kendilerinden yaşça büyük İngiliz kadınlarla yaptıkları çıkar amaçlı evlilikleri bir kenara bırakacak olursak, gerçekleşen aşk evliliklerinin en büyük mağdurları minik yavrular. Çocuklar birkaç açıdan kurban bu manzarada. Birincisi hem anne hem de babalarının yanlarında olma şansı yok. Çiftler ya boşanıyor, boşanmasalar da kadın kendi ülkesinde yaşamaya devam ediyor, baba burada kalıyor. İkincisi bunların yine önemli bir bölümü anneleri tarafından yurtdışına kaçırılmış durumda ve babalarını hiç göremiyorlar. Yine bu çocukların büyük bölümü Müslüman babanın çocukları olmasına rağmen, İslamiyet ile hiç tanışma fırsatı elde edemiyor. Türk kültürünü ve Türkçe’yi neredeyse hiç bilmeden yetişiyorlar. Hatta yine bunların bir kısmı da, anne-baba çatışmasından dolayı Türkiye Cumhuriyeti’ne karşı bir düşmanlık ve kinle yetiştiriliyor.
      <br/>
      <br/>
      NİKÂHLARI NÜFUS MÜDİRESİ KIYIYOR
      <br/>
      <br/>
      Yabancılarla evliliğin en yoğun olduğu şehirlerden Marmaris’te nüfus müdiresi Nermin Şahin, özellikle yaz aylarında hemen her gün nikâh kıyıyor. Başından geçen ilginç evliliklerin öyküsünü yazsa neredeyse kitap olacak kadar birikime sahip Nermin Hanım. Aslen Eskişehirli olan ve Marmaris’te restoranda çalışan Dündar Günaydın ile Danimarkalı Anja’nın nikâhını Aksiyon ekibi de katıldı. Çiftin şahitliğini bir yıl önce aynı mekânda evlenen İbrahim Ayar’la Ukraynalı Oleena Shchrbyna çifti yapıyor. Gelin Türkçe bilmediği için nikâhlarda genelde bir tercüman bulunuyor. Bir yıl önce Anja ile tanışan Dündar, onu önce ailesiyle tanıştırıp onay aldıktan sonra evlenmeye karar vermiş. Protestan olan eşinin Müslüman olmasını talep etmediğini söylüyor. Çiçeği burnunda eşinden bir de çocuk bekleyen Dündar, ona hem Danimarkalı hem de Türk ismi koyacağını ve dinini seçmekte de özgür bırakacağını söylüyor. Eşinin ailesi ile henüz tanışmamış, yaz sonunda yapacakları düğüne geleceklerini söylüyor. Çiftin şahitliğini yapan İbrahim Ayar’ın ayrıldığı eşi de İngiliz. Eşi şimdi oğlu ile birlikte Marmaris’te yaşıyor. İbrahim Bey ise ikinci evliliğini bir Ukraynalı ile yapmış. İngiliz kadınlarını Türk erkeklerine uygun görmüyor, Doğu Avrupalıların Türk kültürüne daha yakın olduklarını söylüyor. İbrahim Ayar artık bu devirde, eş ve çocukların dinleri ile ilgili konuşmayı dahi saçma buluyor.
      <br/>
      <br/>
      Nüfus müdiresi Nermin Şahin, sadece evlilik yoluyla değil, evlenmeyerek beraber yaşayan birçok Türk ve yabancı olduğunu da belirtiyor. Bunlar da genelde çocuk sahibi oluyorlar ve büyük çoğunluğu ayrılıkla sona eriyor. Ayrılıklarda çocukların neredeyse tamamı anne tarafında kalıyor. Bu bölgedeki birçok büyük otelde yıllarca yöneticilik yapan ve halen Finli Ulla ile evli olan Ersin Tan, bu tür evliliklerin turizm olgusunun gelişmeye başlamasından bu yana devam ettiğini, sadece muhatapların değiştiğini söylüyor. 1986-92 arasında müdürlüğünü yaptığı otellerde çalışan 17 erkek personelin tamamının, o zaman bu bölgeye çok gelen Finli bayanlar ile evlenerek Finlandiya’ya yerleştiklerini söylüyor. Bunların 16’sının uyum sağlayamayarak geri döndüğünü de ekliyor. Şimdi Finli yoğunluğunun yerini İngilizler almış durumda. Ulla Tan, turistik Güney bölgelerinin Türkiye’nin genel yapısını yansıtmadığı görüşünde. Bu durumu şöyle ifade ediyor: “Buradaki Türk erkekleri evlenmek için eşlerine Müslüman olma şartı getirmiyor. Zaten dindar olanlar da yabancılarla evlenmiyor. Onun için buradaki tablo Türkiye’nin genelini yansıtmaz.”
      <br/>
      <br/>
      YABANCI GELİNLERİN YAŞ ORTALAMASI DAHA YÜKSEK
      <br/>
      <br/>
      Alanya’daki Türk-yabancı evliliklerinde Türk erkeklerinin yaş ortalaması 25-35. Onların evlendiği yabancı bayanların yaş ortalaması ise 35 ve üzeri. Aynı durum Marmaris için de geçerli. İngilizlerin yoğun olarak yerleştikleri Didim’de ise Türk erkeklerinin tercih ettiği yabancı kadınların yaş ortalamaları yıllara göre artış gösteriyor. Geçen yıl bu oran erkeklerde 27, kadınlarda 32 iken, bu yıl erkeklerde 29, kadınlarda 37 olmuş. Yaş ortalamalarında yıllara göre küçük değişimler yaşansa da değişmeyen gerçek şu: Evliliklerde Türk tarafı erkek, kız tarafı yabancı; erkek tarafı daha küçük, kız tarafı ise ortalama 7-10 yaş daha büyük. Marmaris’te nikâhlarına şahitlik ettiğimiz Dündar Günaydın 30 yaşında, eşi Anja ise 37. Didim’de yabancılarla evlenme oranı diğer sahil bandıyla kıyaslandığında biraz daha az denebilir. Bu yılın ilk altı ayına bakıldığında kıyılan 87 nikâhın 10’u yabancılarla olmuş. Burada ilginç olan şu; bu verdiğimiz rakamlardaki yaş ortalamaları daha çok ‘aşk’ evliliği yapma ihtimali olanlar için geçerli. Bu işi sadece İngiltere vizesi ve para için yapanlar için tespit edilmiş oranlar henüz yok. Ancak sahil bandındaki ilçelerin nüfus ve nikâh memurlarından konuyu dinlediğimizde 20’li yaşlardaki Türk erkeklerle 50, hatta 60’lı yaşlardaki yabancı kadınların nikahlarını da çok kıydıklarını öğreniyoruz. Hatta bu yaştaki yabancı kadınların, gençlere oranla gelinlik giymeye ve taç takmaya çok daha meraklı olduklarını anlatıyorlar bize.
      <br/>
      <br/>
      Katkıda bulunanlar: Naip Aksoy, Adem Ülker, Kadri Kılıç
      <br/>
     </br>
    </br>
   </br>
  </font>
  <br/>
  <!-------- end of YAZI ---------->
 </p>
</div>


## Yorumlar

### Hacer Karaoğlu, 12-Temmuz-2005
> Tespitleriniz çok doğru: 
> Haberdeki tespitler çok doğru. Dil öğrenmek maksadıyla bir süredir Londra’da yaşıyorum. Evinde kaldığım İrlandalı kadının kızlarından biri yaklaşık yirmi beş senedir bir Türk’le evli. Bu mutlu evliliğin biri kız biri oğlan iki güzel meyvesi var. Çocuklar Türkiye’de Türk kültürü ile yetiştiriliyor. Anne bu durumdan çok memnun. O da pek çok davranışıyla tipik Türk annelerini anımsatıyor. Lakin Katolik. Müslümanlığı seçmesi hususunda eşi onu hiç zorlamamış. Anladığım kadarıyla baba dindar biri değil zaten. Oğlanla konuşmadım ama kız henüz dinini seçmemiş. “Birkaç yıl sonra on sekiz yaşıma gireceğim. Kararımı o zaman vereceğim.” diyor. Ne abdest almasını (gusül de dahil) ne de namaz kılmasını biliyor. Gördüğüm kadarıyla çocuklar Katolikliğe daha yakın. Domuz eti yemek, içki içmek onlar için çok doğal. Bu durumu sadece anneye bağlamak istemiyorum. Onlar Bağdat Caddesi’nin çocukları. Caddenin diğer çocukları gibi, din hakkında çok fazla düşünmek istemiyorlar. Rahat ve eğlenceli yaşam onlar için yeterli.

### Gülay Gecü, 11-Temmuz-2005
> Din ve toplumsal çözülme: 
> Yaklaşık on yıl önceydi. Kahramanmaraşlı Musa ile İngiliz Sarah’ın evliliği mesele olmuş, ana haber bültenlerinin başköşesine kurulmuştu. Popüler olan her şey gibi o da zamanla unutuldu. Musa ile Sarah’ı istisna zannediyorduk. Meğer ne çok örneği varmış. “Sahillerin kayıp nesli” haberinizi okuyunca kanaatim pekişti: Toplumsal çözülme, dinin hayatımızdaki yerinin azalmasıyla paralellik gösteriyor. Dinî ve millî hassasiyetlerimizi kaybettikçe kültürel kimliğimizin temelleri de zayıflıyor.  Toplumun çekirdeğini oluşturan aile kurumumuzdaki bozulmaları gün yüzüne çıkardığınız ve duyarlılığınıza bizleri de ortak ettiğiniz için, bir eğitimci olarak size teşekkür ederim.

### Celal Bağcı, 10-Temmuz-2005
> İhtiyaç karşılanmazsa...: 
> İçler acısı bir tabloyu yansıtmışsınız. Türk erkeklerinin çoğunluğu, maddî zorluklardan kurtulmak niyetiyle yabancılarla evleniyor. Haberinizde de belirttiğiniz gibi, bu evliliklerin yüzde doksanı hüsranla bitiyor. Menfaat kaygısı gütmeyen, karşılıklı sevgiye dayalı Türk-yabancı evliliklerinde bile bir süre sonra, din-kültür farklılığından kaynaklanan ciddi problemler yaşanıyor. Bu tür evliliklerin ürünü çocukların genelde anne tarafının dinine meyletmesi de manidar. Sebep belli: Baba da, toplum da, eğitim sistemi de çocuğun bu yöndeki ihtiyacına cevap veremiyor.

### Patricia Apa, 08-Temmuz-2005
> Eğitim, çocuklar ve İngiliz anneler: 
> 'Sahillerin kayıp nesli' başlıklı haber için verdiğim görüşte, altını çizdiğim bir husus tam olarak derginize yansımamış. Bu da güneydeki boşanmalarda ve geri dönüşlerdeki eğitim faktörüdür. Şunu sık sık görüyorum, İngiliz anneler için eğitim en büyük problem; çünkü Türkiye’nin oldukça gerilerde kaldığı eğitim sistemi konusunda İngilizler dünyadaki en iyi sistemlerden birine sahip. Bir öğretmen ve yazar olarak tecrübelerime dayanarak konuşuyorum. Yukarıda bahsettiğim nedenden dolayı, anneler çocuklarının İngiltere’de eğitim görmelerini istiyor. Tanıdığım birçok Türk de kendi çocuklarının Amerika, İngiltere veya Avrupa'da eğitim görmelerini istiyor. Ebeveynler çocuklarına değerler, ilkeler, sosyal beceri  kazandırabilir, iyi insan olmayı, dini öğretebilirler; ayrıca ev ödevlerini yapmaları için çocuklarını cesaretlendirebilirler; tabii bu ancak ebeveynler kendileri bu becerilere sahiplerse mümkün. Din Türkler için çok önemli; bunu saygı ile karşılıyorum. Sonuçta Allah kalbinizde sevgi oluşturur; iyi bir insan olmaya ve doğru olanı yapmaya çalışırsınız. Kendinizden daha az şanslı olanlara yardım etmek istersiniz; kıskanç olmamayı ya da imrenmemek için çaba gösterirken pozitif enerji sahibi olmayı istersiniz; Allah’ın size bahşettiği yaşam ve hüneri onurlandırmaya çalışırsınız. Tüm bu değerler aileden ve öğretmenlerden kaynaklanır. Aile ve öğretmenler hayatı devam ettirebilmek için bir yapıtaşını size sunar.

### H. Aziz Matoğlu, 06-Temmuz-2005
> Kayıp nesil: 
> “Sahillerin kayıp nesli” kapağınızın konusu, Abant Platformu’nunkiyle örtüşüyor. "Yeni bir çağın eşiğinde eğitimde yeni arayış"lara ihtiyaç var. Çünkü mevcut eğitim sistemi arafta kalan bir nesil yetiştiriyor. Böyle giderse, sadece Türk-yabancı evliliğinin ürünü çocukları değil, anne-babası özbeöz Türk olan çocukları da “kayıp nesil” hanesine kaydedeceğiz.

### İsmail Demirtepe, 06-Temmuz-2005
> Her şey farklı olunca...: 
> Taşıma su ile değirmen dönmez. Bunun için gürül gürül akan bir suya ihtiyaç var. Din, dil, vatan, kültür, çevre, anlayış kısacası her şey farklı olunca, evlilik çarkının dönmesi zorlaşıyor.

Kaynak: [www.aksiyon.com.tr](http://www.aksiyon.com.tr:80/detay.php?id=22068&yorum_id=5295), [web.archive.org (arşiv bağlantısı)](http://web.archive.org/web/20060529150826/http://www.aksiyon.com.tr:80/detay.php?id=22068&yorum_id=5295)
