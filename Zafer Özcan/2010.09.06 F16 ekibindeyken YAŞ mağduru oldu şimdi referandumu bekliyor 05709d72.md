# F16 ekibindeyken YAŞ mağduru oldu, şimdi referandumu bekliyor

*Zafer Özcan 2010.09.06*

<font class="agenda2NewsSpot">
 Halim Dağlar’ın başarılı askerî kariyeri, eşinin başörtüsü sebebiyle sona erer. İşkence gördükten sonra ordudan atılan Dağlar, hakkını aramak için referandum sonucunu bekliyor.
</font>
<font class="newsDetail">
 <p>
  <p class="MsoNormal">
   ‘1986 yılında, Silahlı Kuvvetler beni 1200 kişi arasından seçerek 16 arkadaşımla birlikte F16 projesi çerçevesinde Amerika’ya eğitime gönderdi. Bir yıl sonra döndüm ve F16 projesinin kurucuları arasına girdim. 1988 yılında evlendim, eşim başörtülüydü. 1989’da Etimesgut Hava İkmal Komutanlığı’na görev diye çağırıldım ama gözlerim bağlandı ve hücre hapsine atıldım. Hücrede 28 gün işkence gördüm. Ben işkence görürken eşim GATA’da doğum yapmış. Bana baba olduğumu, eşime de hapiste olduğumu söylemediler. 1990 yılındaki Yüksek Askerî Şûra (YAŞ)’da ordudan disiplinsizlik suçuyla atıldım.’
  </p>
  <p class="MsoNormal">
   Bu sözler, Silahlı Kuvvetler’in en parlak mensuplarından biriyken en verimli döneminde YAŞ kararıyla ordudan atılan Halim Dağlar’a ait. 30 Ağustos 1980’de Gaziemir Hava Astsubay Okulu’ndan uçak bakım motor teknisyeni olarak mezun olan Dağlar; Eskişehir, Malatya ve Ankara’da görev yapar. 1986 yılında, Türk Silahlı Kuvvetleri’nin F16 projesinde görev yapmak üzere seçilir. Bu proje için 1200 aday vardır. Sonuçta 16 kişilik ekibin arasına girmeyi başarır. Uçak motor kursu için Amerika’nın çeşitli eyaletlerinde bir yıllık eğitim sürecinden geçer. Kursu başarıyla bitirip tekrar Türkiye’ye döndükten sonra F16 projesinin kurucuları arasında yer alır. Ankara’da bulunan, eski adıyla Mürted, yeni adıyla Akıncılar F16 Üssü’nde görev yapar.
  </p>
  <p class="MsoNormal">
   Halim Dağlar’ı, F16 gibi çok kritik bir görevden, önce hücreye, ardından da çok sevdiği mesleğinden atılmaya götüren süreç, 1988 yılındaki evliliğinden sonra başlar. Halim Bey’in eşi başörtülüdür. İlk başlarda her şey yolunda gibi görünürken, evlendikten bir yıl sonra, 28 Kasım 1989’da Etimesgut Hava İkmal Komutanlığı’na görev kaydıyla çağırılır. Burada kendine verilecek görevi beklerken, gözleri bağlanarak hücreye atılır. Hapse atıldığı gün, hamile eşinin doğum için GATA’ya gittiğinden haberi yoktur. Eşine de kocasının durumu haber verilmez. Halim Bey’in eşi doğum yapar ancak eşinin görevini bırakıp böylesine önemli bir günde yanına gelmemesine, hatta bir telefon bile etmemesine çok bozulmuştur! Oysa genç astsubayın, eşinin durumundan haberi bile yoktur. Kendisine, bir oğlunun olduğu, ancak 10 gün sonra haber verilir.
  </p>
  <p class="MsoNormal">
   BİR ANDA NASIL HAİN OLDUM!
  </p>
  <p class="MsoNormal">
   Halim Dağlar’ın 28 günlük hücre hapsi tam bir işkence sürecine çevrilir. Hücreye atıldığının ilk dört günü kimseyle görüştürülmez, ne ile suçlandığını bile bilmemektedir. Dördüncü günün sonunda, gözleri bağlanarak sorguya götürülür. Eşinin neden başörtülü olduğunu ve nasıl bir irticai yapılanmanın içinde bulunduğunu sorarlar. Kendisinden kimlere bağlı çalıştığına dair isim istenir. Kimseye bağlı olmadığını, mesleğinde başarılı olduğunu ve eşinin kendi tercihi ile başını örttüğünü söylediğinde ağır hakaretlerle sorgu odasından çıkarılır. Sorgunun devamında yaşadıklarını ise şöyle anlatıyor: “Bana 7 gün uykusuzluk cezası verdiler. Yatağımı hücreden aldılar. Bir sandalye ve soğuktan donmamam için bir battaniye verdiler. Çünkü kasım ayıydı ve Ankara’da kar yağıyordu. 7 gün boyunca gece gündüz 10 dakikada bir nöbetçi asker kapıyı açıp uyumayacaksınız diyordu. Uykusuzluğa bir de açlık ekleniyordu. Çünkü hücrede verdikleri yemeği, içine ilaç koyup iradem dışında konuştururlar diye fazla yiyemiyordum. En çok ağrıma giden, başarılı bir astsubayken bir anda vatan haini muamelesi görmek oldu.”
  </p>
  <p class="MsoNormal">
   7 gün sonunda uykusuzluk cezası kaldırılır genç astsubayın. Hücrede kaldığı 28 gün boyunca odanın ışıkları 24 saat açık tutulur, pencereler ise tahtalarla kapalıdır. Dışarısı ile hiçbir irtibat kurulmasına izin verilmez. Halim Bey, tuvalete bile gözleri bağlı ve askerlerin kollarında gidip geldiğini anlatıyor. Devam eden sorgularda ordudan atılacağı ve Mamak Askerî Cezaevi’ne gönderileceği, eğer konuşmazsa orada yıllarca kalacağı söylenir. O ise sürekli ülkesine hizmet etmek istediğini ifade etmektedir. Bunun üzerine sorgudaki subaylar, “Sen devlete hizmet etmek istiyorsan, senin gibilerin isimlerini ver. Yoksa F16 pilotu da olsan bizim gözümüzde bir hiçsin.” derler. Bütün işkence ve hakaretlere rağmen Halim Dağlar, hakkındaki iddiaları kabul etmez. Kendisiyle ilgili iddiaların tamamını reddeder. Sonuçta 28 günlük işkence ve hücre hapsinden sonuç çıkmaz ve evine gönderilir.
  </p>
  <p class="MsoNormal">
   Evine geldiğinde, kendisini görevde zanneden eşi Nurten Hanım’ın psikolojisi bozulur. Nurten Dağlar perişan hâldedir. Halim Bey 29 günlük olan oğlu Yusuf’u ilk kez görmüştür. Ağustos 1990’daki YAŞ toplantısında ordudan atılan Halim Dağlar, uzun süre iş bulamaz. Aldığı çok iyi eğitime rağmen bütün kapılar yüzüne kapanır. Bir süre özel sektörde şansını denedikten sonra 1997 yılında ailesini de alarak Kanada’ya yerleşir. Türk Silahlı Kuvvetleri’nde aldığı eğitimi ve uçak motor konusundaki bilgi birikimini artık bu ülkede kullanma imkânı bulmuştur. Dağlar, 10 yıldır Kanada’da uçak motor fabrikasında çalışıyor ve hayatını bu ülkede sürdürüyor.
  </p>
  <p class="MsoNormal">
   ‘EVET’ ÇIKARSA MAĞDURİYETLER BİTER
  </p>
  <p class="MsoNormal">
   Aslında hayatında yaşadığı mağduriyetleri çok fazla dillendiren bir isim değil o. Gördüğü haksızlıklara rağmen devletine karşı bir küskünlüğü ve kırgınlığı yok. Tek isteği, referandumdan güçlü bir evet çıkması ve böylelikle kendi yaşadığı sıkıntıları bundan sonra başkalarının yaşamaması. Referandumda çıkacak ‘evet’ oylarını bir intikam veya hesaplaşma gibi görmüyor; sadece mağduriyetlerin, haksızlıkların, hukuksuzlukların sona erme fırsatı olarak değerlendiriyor. Sadece kendisinin değil, kendi gibi pek çok başarılı astsubayın, haksız yere hem işkence gördüğünü hem de ordudan atıldığını belirterek referandumun en azından insanların yıllarca arayamadıkları haklarını arama fırsatı vereceğine inanıyor. Yurt dışında kaldığı yıllar boyunca başından geçenleri kimseye anlatmadığını belirterek Türkiye’nin ve Türk Ordusu’nun yıpranmasını istemediğinin altını çiziyor. Dağlar, “Silahlı Kuvvetler’e ve ülkemize bir sitemimiz yoktur. Bizim tepkimiz ordunun içindeki Ergenekonculara, cuntacılara, darbecilere karşıdır. Referandum işte bunlarla bir hesaplaşma fırsatıdır.” diyor.
  </p>
  <p class="MsoNormal">
   YAŞ mağduru arkadaşlarıyla sürekli görüştüklerini belirten Dağlar, 21 yıldır bu günü beklediklerini belirtiyor. Darbeci zihniyetin Türkiye’nin gelişiminin önünde duramayacağını vurgulayarak referandumda ‘evet’ kararı çıktıktan sonra kanuni hakları için hukuk mücadelesini başlatacaklarını söylüyor. 21 yıl gecikmeli de olsa haklarını aramalarının önemine değinen Halim Dağlar, en azından çocukları ve gelecek nesiller için bunu yapmanın bir görev olduğunu ifade ediyor.
  </p>
 </p>
</font>

Kaynak: [www.aksiyon.com.tr](http://www.aksiyon.com.tr:80/aksiyon/haber-27527-f16-ekibindeyken-yas-magduru-oldu-simdi-referandumu-bekliyor.html), [web.archive.org (arşiv bağlantısı)](http://web.archive.org/web/20100919170034/http://www.aksiyon.com.tr:80/aksiyon/haber-27527-f16-ekibindeyken-yas-magduru-oldu-simdi-referandumu-bekliyor.html)
