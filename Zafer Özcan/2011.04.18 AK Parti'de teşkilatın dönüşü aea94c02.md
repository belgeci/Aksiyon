# AK Parti’de teşkilatın dönüşü

*Zafer Özcan 2011.04.18*

<font class="agenda2NewsSpot">
 İktidar partisinin milletvekili aday listesinde, teşkilattan gelen isimlerin ağırlığı dikkat çekiyor. Seçimlerde hep Başbakan Erdoğan’ın karizmasının arkasına saklanmakla eleştirilen AK Parti’de, bu kez parti tabanı inisiyatif kullanacak.
</font>
<font class="newsDetail">
 <p>
  <p class="MsoNormal">
   Adalet ve Kalkınma Partisi (AK Parti), Kasım 2002 seçimiyle başladığı siyasi rekabette, bugüne kadar iki genel seçim, iki yerel seçim, iki de referandum gördü. Henüz 10 yaşında genç bir parti olmasına rağmen bu yarışların tamamından galip çıktı. 2002’de, 3 Kasım seçimiyle başlayan iktidar yolculuğu, Temmuz 2007 seçimiyle taçlandı. Girdiği iki mahallî seçimi de galip bitiren AK Parti, iktidardaki son sınavını, 12 Eylül 2010 referandumunda verdi. İktidar desteğindeki ‘evet’ kampanyasının halktan yüzde 58’lik oy alması, 12 Eylül askerî anayasasına önemli bir darbe vururken halkın yeni ve sivil bir anayasa umutlarını da artırdı. İşte böylesine başarılı bir karneyle 12 Haziran seçimine hazırlanıyor iktidar partisi. 10 yıllık geçmişinin 9 yılını iktidarda geçirmiş, ister istemez iktidar yorgunluğu taşıyan bir parti, şimdi üçüncü kez sandıktan tek başına iktidar çıkmak istiyor. Türkiye’nin demokrasi tecrübesine baktığımızda elbette kolay bir süreç değil. Sadece Adnan Menderes ve Demokrat Parti’ye nasip olmuş bu tecrübeyle şimdi AK Parti sınanacak. Partinin 12 Haziran stratejisini de işte bu zaviyeden ele almak gerekiyor.
  </p>
  <p class="MsoNormal">
   AK Parti bugüne kadar girdiği bütün seçimlerden ve referandumlardan istediği sonucu aldı almasına ancak altı çizilen husus hep Başbakan Tayyip Erdoğan’ın rolüydü. Liderin karizması ve halk nezdindeki itibarı, insanların ağırlıklı olarak onun şahsına oy verdikleri düşüncesine yol açtı. Elbette bu yorum büyük ölçüde doğru. Türkiye gibi siyasi liderliğin öne çıktığı ülkelerde, partileri liderler taşıyor. Tayyip Erdoğan ise Türk siyasi tarihinin en karizmatik liderlerinden. Hâl böyle olunca seçimlerde yaşanan yerel düzeydeki başarısızlıklarda hesap genellikle teşkilatlara kesildi. Teşkilatların seçim kampanyalarında fazla çalışmadıkları ve liderin gölgesine sığındıkları söylendi. Zaten herhangi bir şehirde, AK Parti teşkilatına siyasi havayı sorduğunuzda genellikle, “Başbakan’ın mitingi sonrası her şey değişir” cevabı gelmesi, lider endeksli tavrın göstergesiydi. Elbette Erdoğan da bu durumun farkında. Siyasi birikimi bu kadar yüksek bir liderin, teşkilatlardaki yetersizliği görmemesi mümkün değil. Bu açıdan, gireceği üçüncü seçimi, ‘ustalık dönemi’ diye nitelendiriyor. Görünen o ki, ustalık döneminde teşkilatlara daha fazla yük binecek. Başbakan’ın son şeklini verdiği aday listelerinde teşkilattan gelen isimlerin ağırlıkta olması, üzerindeki yükü bu sefer farklı omuzlara da dağıtacağının bir göstergesi. Uzun sözün kısası, AK Parti teşkilatları 10 yıl sonra sahaya iniyor, en azından aday listesi bunu zorlayacak. Teşkilatların seçimlerde ne kadar çalışacağını ise seçim koşusu gösterecek.
  </p>
  <p class="MsoNormal">
   Teşkilat boyutu bir yana AK Parti aday listelerinin farklı şifreleri de var. Listenin en dikkat çekici özelliği, bakanların yerinin değiştirilmesi. 2007 seçiminde kısmi kalan bu uygulama genişletildi ve birçok bakanın seçim bölgeleri değişti. Manisa’nın sembol isimlerinden Bülent Arınç’ın Bursa’ya, Bursa’nın sembol isimlerinden Faruk Çelik’in Şanlıurfa’ya kaydırılması; kabinenin başarılı bakanlarından Binali Yıldırım’ın, yine kabinedeki sol kökenli isimlerden Ertuğrul Günay ile birlikte İzmir’den aday yapılması, dikkat çekici bakan hamleleriydi. İzmir’e kaydırılan iki bakandan birinin icraatları, diğerininse fikirleriyle partiye katkı sağlaması bekleniyor. Yerini muhafaza eden nadir bakanlardan biri Mehdi Eker oldu. Eker yine Diyarbakır’da liste başı. Millî Savunma Bakanı Vecdi Gönül’ün Antalya’dan, Devlet Bakanı Zafer Çağlayan’ın Mersin’den liste başı olmalarının hikmeti ise pek anlaşılamadı. Özellikle Antalya gibi CHP’nin güçlü olduğu sahil şehrinde AK Parti’nin Mevlüt Çavuşoğlu ve Menderes Türel gibi sevilen, popüler adayları bulunuyor. Bu ortamda Vecdi Gönül’ün listeye ne kadar katkı sağlayacağını sandık sonuçları gösterecek. Gönül’deki durumun benzeri Hüseyin Çelik’te de yaşanıyor. Yıllardır Van listelerinde ilk sırada yer alan Çelik bu kez Gaziantep’te ilk sıraya yerleştirildi. Oysa Gaziantep, AK Parti’nin çok güçlü olduğu bir şehir ve burada Fatma Şahin, Şamil Tayyar, Nejat Koçer gibi güçlü isimler var. Bu şehirde aslında yıllardır gerek tabanda gerekse Ankara’daki başarılı çalışmalarıyla takdir toplayan Fatma Şahin ilk sırayı hak ediyordu ama tercih bu yönde olmadı. Buna rağmen şehirdeki Kürt nüfusun ağırlığı Hüseyin Çelik ismini anlamlı kılıyor. MHP’nin Gaziantep’te performansının çok düşük kalması, teşkilatta yaşanan sıkıntılar, başta Büyükşehir Belediye Başkanı Dr. Asım Güzelbey, AK Partili belediyelerin başarılı çalışmaları, burada da iktidarın önünü açıyor. Geçen dönem Gaziantep’te birinci sıradan aday yapılan Batmanlı Mehmet Şimşek, bu kez kendi memleketinde ilk sırada. Hem Batman hem de AK Parti için avantaj. Kabinenin önemli isimlerinden Hayati Yazıcı Rize’ye giderken, Meclis Başkanı Mehmet Ali Şahin memleketi Karabük’e döndü.
  </p>
  <p class="MsoNormal">
   Diğerlerinde olduğu gibi bu seçimde de en fazla tartışılan konulardan biri AK Parti’nin Doğu ve Güneydoğu adayları. Geçen yasama döneminde partinin en fazla eleştiri aldığı konular, bu bölge vekillerinin düşük performansı ve neredeyse hiçbirinin Kürt sorunu noktasında inisiyatif almamasıydı. Başbakan Erdoğan bu kez listeyi baştan sona yeniledi. Bölge vekillerinin hemen hepsi çizik yedi. Buna rağmen ortaya çıkan yeni liste, bölge halkını tatmin edecek düzeyde değil. Mesela bölgenin sembol şehri konumundaki Diyarbakır’da BDP, Leyla Zana, Hatip Dicle, Altan Tan, Şerafettin Elçi gibi güçlü ve ‘karizmatik’ isimleri listeye koyarken, AK Parti bunların karşısına Tarım Bakanı Mehdi Eker ve Diyarbakır Ticaret ve Sanayi Odası’nın eski başkanı Galip Ensarioğlu ile çıkacak. 11 vekilin çıkacağı Diyarbakır’da, listenin kalanı partiyi sürükleyecek isimler değil. BDP bu şehirdeki 6 adayının hepsini parlamentoya gönderirse, bu iktidar partisi için ciddi bir yenilgi anlamına gelecek. Yine de iki partinin 5’er vekilinin garanti olduğu ve asıl kapışmanın altıncı vekil için olacağı öngörülebilir.
  </p>
  <p class="MsoNormal">
   Devlet Bakanı Faruk Çelik’in birinci sıraya konulduğu Şanlıurfa’da ise AK Parti daha rahat görünmekle birlikte buradaki tek rakip BDP’nin desteklediği bağımsızlar değil. İbrahim Tatlıses ile bir önceki dönem AK Parti’den seçilen ancak bu kez aday gösterilmeyen Zülfikar İzol ve Bucak aşireti de iktidar partisinin rakipleri olacak. Buna rağmen Başbakan’ın çok sevildiği Urfa’dan AK Parti’nin 9-10 vekil çıkarması bekleniyor. Önceki dönem Meclis’e bağımsız girmeyi başaran Seyit Eyüpoğlu bu kez AK Parti adayı. İzol aşireti de parti ile aday arasında bölünmüş durumda. Başbakan, eşi Emine Hanım’ın memleketi Siirt’te ise eski listeyi değiştirmedi ve Afif Demirkıran yine ilk sırada yer aldı. Genel kanaat, BDP’nin tek adayla yarışa katıldığı Siirt’te sonucun 2 - 1 biteceği şeklinde. BDP’nin de aday gösterdiği Erzurum’da Sağlık Bakanı Recep Akdağ liste başı ve bu da iktidarı rahatlatan en önemli unsur. Bugüne kadar Hüseyin Çelik ile özdeşleşen Van’da listenin başında bu kez Burhan Kayatürk var. Kayatürk, Van doğumlu ancak önceki dönem Meclis’e Ankara’dan girmiş. Parlak bir kariyere sahip ve 5 dil bilen Kayatürk, Van’da AK Parti’ye ivme kazandırabilecek bir isim. Sonuçta Doğu ve Güneydoğu’da, her ne kadar BDP güçlü isimlerle yarışa girmiş olsa bile, sadece iki partinin yarışması AK Parti’nin avantajı. Bu sebeple, ‘çok daha iyi bir liste yapılabilirdi’ eleştirisine, ‘buna rağmen vekil sayılarında fazla değişme olmaz’ yorumları ekleniyor.
  </p>
  <p class="MsoNormal">
   AK Parti, en güçlü olduğu Konya ve Kayseri’de yarışa başarılı bakanlarıyla giriyor. Konya’da Ahmet Davutoğlu, Kayseri’de ise Taner Yıldız liste başı. Her dönem iktidar partisine İstanbul’dan sonra en fazla milletvekili gönderen şehir olan Konya, Sami Güçlü’den sonra bakan çıkaramamıştı. Bu kez listenin başına, kabinedeki yeri garanti ve çok popüler bir isim geldi. Başbakan’ın bu kararı vermesinin tek sebebi elbette Ahmet Davutoğlu’nun Konyalı olması değil. Bu tavırla, iktidara çok sahip çıkan Konya’ya karşı vefa borcu da ödenmiş oldu aslında.
  </p>
  <p class="MsoNormal">
   Samsun’da Bayındırlık Bakanı Mustafa Demir ile partinin genç ve etkili isimlerinden Suat Kılıç ilk iki sırada. Trabzon’da ise Devlet Bakanı Faruk Özak’ın arkasında, son dönemlerin başarılı bürokratlarından Erdoğan Bayraktar var. Bu liste aslında Başbakan’ın Trabzon’a verdiği önemin göstergesi. 2004 yerel seçimlerinde Trabzon’da iktidarı mağlup eden eski başkan Volkan Canalioğlu’nun CHP’den liste başı olduğu düşünülürse, güçlü isim tercihi daha anlaşılabilir hâle geliyor.
  </p>
  <p class="MsoNormal">
   Aslında, adına ister teşkilat listesi deyin ister düşük profil, en önemli özelliği, Tayyip Erdoğan’a daha bağlı bir temsil keyfiyetini ortaya çıkaracak olması. Haşim Haşimi, Mümtaz’er Türköne, Ramiz Ongun, Aydın Menderes ve Süleyman Soylu gibi isimler ‘AK Parti adayları’ diye çok konuşulsa da, Başbakan bu isimlere listelerde yer vermeyi tercih etmedi. Bunların dâhil olduğu listenin demokrasiye ve yeni anayasa sürecine katkıları elbette tartışılmaz ancak AK Parti’nin yakın geçmişinde Erkan Mumcu, Murat Başesgioğlu, Yusuf İrbeç ve Zekai Özcan gibi tecrübeler olduğunu unutmamak lazım. En azından anayasa değişikliği oylamalarında parti kapatma maddesinin nasıl 8 oyla geçmediğini hatırlamak gerekiyor. Belli ki Tayyip Erdoğan yeni yasama döneminde aykırı sesler istemiyor. Kritik süreçlerde partiyi yalnız bırakmasından endişe ettiği isimlere kapıyı kapatmış. Milliyetçilerden oy almak istiyor ama burada devreye yine kendisi girecek. İstanbul’dan aday gösterilen, merhum Alparslan Türkeş’in oğlu Ahmet Kutalmış Türkeş ise milliyetçi camiaya verilecek mesajda etkili bir aktör olacak.
  </p>
  <p class="MsoNormal">
   Bütün bunlar da gösteriyor ki, yeni yasama dönemi daha sıkı bir dönem olacak. Yeni anayasa yapılması herkesin beklentisi ancak partinin daha ileri hedefleri olduğunu düşünenler de var. 2012’de bir Cumhurbaşkanlığı seçimi olabilir veya bu seçim 2014’e kalabilir. Buna karşılık Türkiye başkanlık sistemi için referanduma da gidebilir. Tayyip Erdoğan bu dönem köşke çıkabilir. Bütün bunlar önümüzdeki 4 yıl içindeki yaşanabilecek senaryolar. Başbakan ise bütün bu senaryolarda daima yanında olabilecek ve aldığı kararların arkasında duracak bir Meclis grubunu hedefliyor. Bu görüntü antidemokratik gibi dursa da, yeni ve sivil bir anayasa hedefine ulaşmada, dolayısıyla demokrasinin kuramsallaşmasında daha etkili bir model de olabilir.
   <span>
   </span>
  </p>
  <p class="MsoNormal">
   3 dönem kuralı uygulanırsa…
  </p>
  <p class="MsoNormal">
   AK Parti’nin tüzüğünde, bir kişinin 3 dönemden fazla üst üste milletvekili olamayacağı kuralı bulunuyor. Başbakan Erdoğan da bu kuralı zaman zaman seslendiriyor. Kendisinin de buna uyacağını ve bir sonraki seçimde aday olmayacağını defalarca dile getirdi. Tüzükteki hüküm çok açık: “AK Parti listelerinden aday gösterilip seçilmiş olan belediye başkanları ve milletvekilleri, en fazla üç dönem aday gösterilebilir.” (Madde 132)
  </p>
  <p class="MsoNormal">
   Peki, bu kural gerçekten işlerse partide nasıl bir tablo oluşacak?
  </p>
  <p class="MsoNormal">
   Eğer bu tüzük değiştirilmezse bir sonraki seçimde partinin bütün ağır topları Meclis dışında kalacak. Cemil Çiçek, Abdülkadir Aksu, Vecdi Gönül, Mehmet Ali Şahin, Mehdi Eker, Bülent Arınç, Beşir Atalay, Faruk Özak, Faruk Çelik ve Hüseyin Çelik gibi kıdemli siyasetçiler kadar, bu kuraldan Ali Babacan, Bekir Bozdağ, Binali Yıldırım, Egemen Bağış, Sadullah Ergin, Suat Kılıç, Nimet Çubukçu, Taner Yıldız, Mevlüt Çavuşoğlu ve Nihat Ergün gibi daha genç ve popüler isimler de etkileniyor. Bunların neredeyse tamamı, AK Parti kurmay heyeti. Eğer tüzük değişmezse 2015 seçimlerinde bu isimlerin hiçbiri parlamentoda olmayacak. Dolayısıyla, Erdoğan’dan sonraki liderlik yarışı ilginç bir hâl alacak. Lider adayları arasında olup da bu kuraldan etkilenmeyecek tek isim Dışişleri Bakanı Ahmet Davutoğlu. Çünkü Davutoğlu, 2011 seçimleriyle ilk kez parlamentoya girmiş olacak.
  </p>
  <p class="MsoNormal">
   Görünen o ki, yeni dönemde siyaset gündemine damga vuracak konulardan biri AK Parti tüzüğü olacak.
  </p>
 </p>
</font>

Kaynak: [www.aksiyon.com.tr](http://www.aksiyon.com.tr:80/aksiyon/haber-29187-26-ak-partide-teskilatin-donusu.html), [web.archive.org (arşiv bağlantısı)](http://web.archive.org/web/20110819084448/http://www.aksiyon.com.tr:80/aksiyon/haber-29187-26-ak-partide-teskilatin-donusu.html)
