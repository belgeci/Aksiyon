# Türkler derimin rengine bakmadığı için buradayım

*Zafer Özcan 2011.10.31*

<font class="agenda2NewsSpot">
 Bugüne kadar düzenlediği 10 büyük iş zirvesiyle, Türk girişimcileri dünyayla buluşturan TUSKON, artık sektörel toplantılara odaklandı. Her yıl iki sektör zirvesi yapmayı hedefleyen TUSKON, ilk buluşmayı gıda ve tarım alanında gerçekleştirdi.
</font>
<font class="newsDetail">
 <p class="MsoNormal">
  Julia Beguedou, Batı Afrika ülkesi Togo’nun en önemli iş kadınlarından. Farklı coğrafyalardan tarım ürünleri ithal ederek hem ülkesindeki toptancılara satıyor hem de komşu ülkelere ihraç ediyor. Pirinç, şeker, yağ ve gübre gibi kalemlerden oluşan ithalat yılda 250 milyon avroyu buluyor. Toprakları tarıma uygun olmasına rağmen Togo’daki arazilerin yüzde 95’i atıl. En büyük sebep, tarımsal üretim konusundaki bilgisizlik. Bayan Beguedou, Türk girişimcileri ülkesinde yatırıma davet ederek “Amerika, Ukrayna, Brezilya ve Malezya gibi ülkelere sürekli para vermektense işbirliği yapalım, bizim ülkemizde tarım sektörüne yatırım yapın.” diyor. Türkiye İşadamları ve Sanayiciler Konfederasyonu’nun (TUSKON) düzenlediği gıda zirvesine katılan Beguedou, yeni tanımaya başladıkları Türkiye ile ticareti geliştirmek istiyor. Gerekçesini de şöyle açıklıyor: “Batı’da hâlâ ayrımcılık var. Türkiye’de ise insanlar bize derimizin rengine göre muamele yapmıyor.”
 </p>
 <p class="MsoNormal">
  TUSKON’un 2006’dan beri organize ettiği ticaret köprülerinin 11’incisi; tarım, gıda, hayvancılık, hızlı tüketim mamulleri ve ev aletleri sektörlerinin katılımıyla düzenlendi. 85 ülkeden 750 iş adamının katılımıyla gerçekleşen toplantıda, sektörlerin temsilcileri buluştu. Ekonomi Bakanı Zafer Çağlayan, Türkiye İhracatçılar Meclisi Başkanı Mehmet Büyükekşi ve TUSKON Başkanı Rızanur Meral’in birlikte açtıkları ticaret zirvesi, küresel piyasalardaki belirsizliklerin arttığı bir dönemde tarım ve gıda sektörüne nefes aldırdı. İki günlük görüşmelerde 300 milyon doları aşan iş bağlantısı gerçekleştirildi. Bünyesinde 7 federasyon, 165 iş dünyası derneği, 35 bin girişimci ve 100 bin şirket bulunan TUSKON, Türkiye’nin en yaygın ve en etkin iş dünyası sivil toplum kuruluşu. Konfederasyon, 5 yıl gibi kısa sürede çok hızlı yol aldı; ancak son bir yıldır âdeta bir ilgi patlaması yaşanıyor. Daha geçen yıl TUSKON bünyesinde 15 bin girişimci varken, bu sayı bir yılda 35 bine yükseldi. Meral, yapılan zirvelerden elde edilen somut neticelerin bu noktaya gelinmesinde önemli rol oynadığını belirterek bugüne kadar gerçekleşen 10 zirvede 25 milyar dolarlık iş hacminin temellerinin atıldığını hatırlatıyor.
 </p>
 <p class="MsoNormal">
  Hâlen Washington, Brüksel, Moskova ve Pekin ofislerinin yanı sıra 130 ülkede yerel iş ortakları bulunan TUSKON, sadece Türkiye’nin değil, küresel iş dünyasının da önemli aktörlerinden. Başkan Rızanur Meral, yapılan programlarla hem Türk girişimcilerin dünyaya açıldığını hem de daha önce Türkiye ile hiç ticaret yapmamış ülkelerden binlerce girişimcinin ülkemizi keşfettiğini vurguluyor: “Haziran 2010’da gerçekleştirilen dünya ticaret köprüsü programından sonra sadece 1 yıl içinde 104 farklı ülkeye 512 ticaret heyeti gönderdik. Bu heyetlerde binlerce Türk girişimci dünyanın her bölgesinden yeni müşteriler kazandı ve yeni yatırımlara yöneldi.”
 </p>
 <p class="MsoNormal">
  Ticaretteki bu hareketlilik, diğer alanlardaki gelişmeleri de tetikledi. Türk girişimcilerin gittikleri ve iş yaptıkları ülkelerin pek çoğunda Türk büyükelçiliği yokken, artık pek çoğunda elçilik açıldı. Türk Hava Yolları’nın sefer sayılarında âdeta patlama yaşandı. Ticaret kendi talebini üretti. Zirveler sadece ticaretle sınırlı kalmadı. Gelen her yabancı heyet İstanbul’daki programdan sonra Anadolu’da ağırlandı. Türkiye’nin hem doğal ve tarihî güzellikleri hem de kültürü tanıtıldı. İş bağlantıları kadar ülkenin dış tanıtımı ve turizmine destek verildi. Bu sayede, 2005’e kadar dış ticaret açığı verdiğimiz Afrika’da dış fazla verir hâle geldik. Bu açılımlarla, Batı dışındaki pazarları da keşfeden ihracatçılar, bu gelişmenin meyvelerini 2008 krizinde topladı. Gittikçe daralan Batı pazarlarında umduğunu bulamayan ihracatçılar, krizde yeni pazarlar sayesinde ayakta kalmayı başardı. Gıda ve tarımla başlayan zirveler artık her yıl iki farklı sektörle devam edecek.
 </p>
 <p class="MsoNormal">
  Gıda zirvesinin katılımcılarından biri de Mısırlı iş adamı Khaled Abbas Fathallah’tı. İstanbul’a gelme hikâyesi ilginç. Mısır-Türk Dostluk ve Kültür Derneği Başkanı Musa Bozkurt, kendisini TUSKON toplantısına davet eder; ancak Fathallah’ın Almanya programı vardır ve teklifi geri çevirir. Almanya’ya gitmek için havaalanına geldiğinde ise vizesinin bittiği fark edilir ve geri dönmek zorunda kalır. Bunun üzerine Türkiye’ye gelmeye karar verir. Kendisiyle Atac Makine’nin standında karşılaşıyoruz. Musa Bey’in tercümanlığında sıkı bir pazarlık yapılıyor. 30 bin dolarlık çocuk bezi için anlaşma imzalayan Fathallah, İskenderiye ve Kahire’de 10 şubesi bulunan bir hipermarket zincirinin sahibi. Bunun sadece başlangıç olduğunu ve devamının geleceğini belirten Fathallah, “Çin’de fiyatlar daha ucuz. Eğer aynı fiyatı bulursam Türkiye’yi tercih ediyorum. Türk ürünleri çok kaliteli.” diyor. Mısırlı girişimci için Türkiye’nin özel bir anlamı da var. Anne tarafından Türk kökenliymiş.
 </p>
 <p class="MsoNormal">
  Mısır’da Hüsnü Mübarek sonrası ticari hayat eski hâline dönmese de açığı kapatmak için çalıştıklarını vurgulayan Fathallah, geçiş yönetiminin ülkeye yabancı sermaye çekmek için çaba sarf ettiğini belirtiyor. İki günlük zirvede birçok Türk şirketiyle anlaşmalar yapan Fathallah, İzmir merkezli Orkide Yağ ile de ilk etapta 5 konteyner ürün almak için anlaşma imzaladı. Daha önce düzenlenen Afrika zirvelerine de katılan Mısırlı girişimci, “TUSKON bize çok büyük fırsatlar sunuyor. Bu zirvelere katılan iş adamlarının iş ahlaklarını çok beğeniyorum. Bundan sonra daha büyük anlaşmalar yapacağız.” diyor.
 </p>
 <p class="MsoNormal">
  Gıda zirvesinde dikkat çeken ülkelerden biri de Brezilya’ydı. 21 girişimci ile Türkiye’ye gelen Brezilya ekibine, 6 ay önce Sao Paolo’da kurulan Brezilya-Türkiye İş Adamları Derneği rehberlik yaptı. Genel Sekreter Mevlüt Emrah Mete, küresel ekonominin yükselen yıldızı iki ülke arasındaki ticari ilişkilerin yetersiz olduğunu belirterek derneğin karşılıklı ticareti artırmaya odaklandığını vurguluyor.
 </p>
 <p class="MsoNormal">
  Brezilya grubundaki en dikkat çekici isim, ülkedeki en meşhur gıda markalarından Barion Çikolata’nın sahibi Joao Baptista Barion. Ürettiği gıda maddeleri Brezilya’daki 100 bin markette satılan Barion, ülkenin geleneksel ürünü olan ve dinî bayramlarda 50 milyon adet sattıkları Parettoni kekini Türkiye’de ürettirip ithal etmek için pek çok firmayla görüştü. Ülkesinde maliyetlerin yüksek olduğunu belirten Barion, “Bu keki üretip pişirmeye hazır hâlde bize satacak girişimci bulabilirsek, Brezilya gibi büyük bir pazara açılma imkânı olacak.” diyerek Türkiye’nin çikolata ve bisküvi sektörüne çağrı yapıyor.
 </p>
 <p class="MsoNormal">
  Barion, ülkesindeki pek çok girişimci gibi Türkiye’yi TUSKON sayesinde tanımış. Onun yönetiminde bulunduğu Sao Paolo Ticaret Odası (FIESP), TUSKON’un Brezilya’daki partner kuruluşu. İlk kez ülkemize gelen Brezilyalı girişimci, gıda zirvesinde görüşme yapmaktan başını kaldıramadığını söylüyor ve gülerek ekliyor: “Yan masalarla tercüman kavgası bile yaptık.” TUSKON toplantılarında devlet ile sivil toplumun çok güzel bir işbirliğine şahit olduğunu kaydeden Barion, aynı işbirliğini Brezilya’da yapamadıklarını ve bu zirveleri kendilerine örnek alacaklarını vurguluyor.
 </p>
 <p class="MsoNormal">
  ‘Nur ülkesine gidiyorum’ Julia Beguedou, Togo’da Türk dizisi ‘Gümüş’ün popüler olduğunu belirtiyor. Bir dönem Türkiye’de çok izlenen ve daha sonra Ortadoğu’da popüler olan Gümüş, hâlen Togo ve birçok Batı Afrika ülkesinde gösteriliyor. Fransızcaya çevrilen dizinin Afrika’daki adı ise Nur. Beguedou, nereye gittiklerini soran kızına, ‘Nur ülkesine gidiyorum’ cevabı verdiğini belirtiyor. Bayan Beguedou’nun sahibi olduğu gıda markasının adı da Nur! Başarılı girişimci uzun yıllar ‘Nur’ adıyla pirinç satışı yaptığını belirterek “Markamın diziyle aynı isimde olması benim için hoş bir tesadüf oldu.” diyor.
 </p>
</font>

## Yorumlar

### hasan huseyin kara, 2011-11-02
> Bu fuara katılmış birisi olarak, başarıdan başarıya koşan TUSKON’a muvaffakiyetlerinin devamını dilerim.  Hasan Hüseyin Kara (Bordeaux İş Adamları Derneği Başkanı) 

Kaynak: [www.aksiyon.com.tr](http://aksiyon.com.tr:80/aksiyon/newsDetail_getNewsById.action?newsId=30889), [web.archive.org (arşiv bağlantısı)](http://web.archive.org/web/20111104064928/http://aksiyon.com.tr:80/aksiyon/newsDetail_getNewsById.action?newsId=30889)
