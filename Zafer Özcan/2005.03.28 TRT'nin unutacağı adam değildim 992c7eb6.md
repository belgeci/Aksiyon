# TRT’nin unutacağı adam değildim

*Zafer Özcan 2005.03.28*

<div>
 <p>
  <font>
   Uzun süredir ortalıkta görünmeyen Korhan Abay, “41 kere Maşallah” programıyla ekranlara döndü. TRT’nin şu andaki pozisyonunu doğru bulmadığını belirterek, “TRT özel kanallarla reyting yarışı yapmamalıdır. Bir kamu yayını olarak insanlara sağlıklı, bilgilendirici programlar sunmalıdır.” diyor.
   <br/>
   <br/>
   Korhan Abay, sunuculuk denince akla ilk gelen isimlerden. Yıllardır ara verdiği televizyona, Kanal D’de başlayan ‘41 kere Maşallah’ programıyla döndü. Barış Manço’nun meşhur “7’den 77’ye” programına benzer bir formatla hazırlanan yapımın ana unsuru çocuklar. 18 yıllık kariyerinde 400’e yakın program, uluslararası yarışma ve ödül töreni sunan Abay, ülkemizde 5 dilde sunum yapabilen ender profesyonellerden. Ornella Muti, Ursula Andress, Anthony Delon, Peter Marshall ve Bo Derek, birlikte sunum yaptığı ünlü isimler arasında yer alıyor. Vaktinde TRT’ye büyük emek veren Korhan Abay, bugünlerde eski kurumunun yöneticilerine dargın. Ücretsiz sunduğu Eurovizyon sonrası bir teşekkür bile almadığı gibi TRT’nin kuruluş yıldönümüne de davet edilmemiş. Türkiye’nin kültürel yaşamı, örf ve adetleri ile halkın güzel hasletlerinin kaybolup gitmesinden yakınarak, bu işin alternatifi olması gereken TRT’nin işlevini yerine getirmediğini söylüyor.
   <br>
    <br>
     -7-8 yıldır ekranlarda göremedik sizi. Niçin ara vermiştiniz, şimdi neden döndünüz?
     <br>
      <br>
       Zaman zaman özel geceleri sundum; ama uzun zamandır haftalık program yapmıyordum televizyonlar için. Ara vermiştim; çünkü gelinen noktada özel televizyonlardaki rekabet, programcılığı benim dışımdaki alanlara taşıdı. Kaynana programı sunamam. Zaten bana öyle teklif de gelmez. Gözetleme programlarını da sunamam, bu alanda yapımcının işine yaramam. Bu programları sunmak için benim birikimime sahip olmaya gerek de yok zaten. O bakımdan uluslararası törenleri sundum uzun süre...  Mesleğim bu olduğu için daha fazla ayrı da kalamazdım. Bütün dünyada bu tür reality show’lara eğilim var. Ama biz her şeyde olduğu gibi bunu da abarttık. Şimdiki projeyi çok seviyorum. Fransa’da yapılan bir programdan esinlendik. Barış Manço’nun da benzer bir programı vardı. Çocuklara odaklanan ama asıl hedef kitlesi büyükler olan ve bütün ailenin bir arada izleyebileceği bir program formatı ortaya çıktı. Bundan böyle anne baba olan ünlüleri konuk edeceğiz ve sonuçta bütün konu çocuklar üzerine dönecek.
       <br>
        <br>
         -Ailenin tüm bireylerinin bir arada izleyebileceği programdan bahsettiniz. Sizin ara vermenizde, ekranlarda bu tür programların azalması mı etkili oldu?
         <br/>
         <br/>
         Ben de az önce onu demek istiyordum. Maalesef reyting savaşları ekranları bu noktaya getirdi. Aslında, her türlü program olmalı, şiddeti teşvik etmediği ve ahlaki kriterleri zorlamadığı sürece. Ancak televizyonculuk büyük sosyal sorumluluk isteyen bir iş. Yaptığınız programlar bütün çocukları, gençleri, yetişme çağındaki insanları etkiliyor. Çocuklar, aralarında mafyacılık oynamaya başladıysa bunda ekranların rolünü unutmamak lâzım.
         <br/>
         <br/>
         -41 Kere Maşallah programını çocuklarla birlikte yapmanızın gerekçesi nedir?
         <br/>
         <br/>
         Çocukları ömrümün her döneminde çok sevdim. Onlarla aram her zaman iyidir. Çocuklar her zaman kendilerine yakınlık gösterenlere, kendilerini sevenlere yaklaşır, sevmeyenlerden uzak durur. Sahte sevgi gösterilerini de her zaman anlar. Benim onlarla diyaloğum hep çok iyi oldu ve onlara odaklanan bir program çok cazip geliyor bana. Bir de onların olması programın izlenme şansını artırıyor diye bir tespitim var.
         <br/>
         <br/>
         -Çocuklu programların reyting yapmasında, ailede çocukların sözünün çok geçmesinin de etkisi var sanırım.
         <br/>
         <br/>
         Doğurudur, televizyon tercihlerinde aile içinde çocuğun istekleri etkili. Özellikle A, B denilen sosyal statüsü yüksek ailelerde bu söylediğiniz daha fazla geçerli. Ailede sayıları arttıkça çocukların etkisi azalıyor diye düşünüyorum. Bir iki çocuklu ailelerde çocukların seçimleri çok belirleyici rol oynuyor.
         <br/>
         <br/>
         -Geçen yıl ülkemizde yapılan Eurovizyon şarkı yarışmasını sundunuz. Çok olumlu tepkiler alan başarılı bir prodüksiyon olarak akıllarda kaldı; ama sizin birtakım eleştirileriniz olduğunu öğrendim organizasyona yönelik!
         <br/>
         <br/>
         Yarışmanın kendisiyle ilgili hiçbir problem yoktu, Avrupa Yayın Birliği’nin sürekli kontrolündeydi. Hata yapma ihtimali zaten yoktu ve TRT büyük bir ciddiyetle üzerine düşeni yaptı. Ben ve Meltem Cumbul bütün işlerimizi iptal ederek iki geceyi birden sunduk. Hiçbir ücret talep etmedik. Bütçemiz yok dediler, gerçi 13 milyon İsviçre Frangı bütçeye sahip olan bir organizasyon için şaşırtıcı ama yine de vatan işidir dedik ve sunduk. Sunuşlarımız yabancı konuklardan bile büyük övgü aldı. Ondan sonra TRT yöneticilerinden en azından bir teşekkür bekledik. Ya da bir satırlık teşekkür yazısı; ama en küçük bir tepki gelmedi. Belki çok meşgullerdi, bilemiyorum.
         <br/>
         <br/>
         Onu bırakın, geçenlerde TRT’nin kuruluş yıldönümüydü oraya da herkes davetliydi; ama ben davet edilmedim. O kuruluş yıldönümlerinin geçmişte birkaç tanesini de sunmuştum halbuki. Ben TRT için bu kadar küçümsenecek, yok sayılacak bir adam değilim. Bunda ya bir kasıt var ya vizyonsuzluktan doğan bir ihmal veya vurdumduymazlık. Bundan çok alındım, TRT’nin mevcut yönetimine çok dargınım. Eurovizyon’u benim sunmamam için de ellerinden geleni yapmışlardı. Dışarıdan Ricky Martin gibi isimleri istediler. Yarışma tarihinde böyle sunucu ithali diye bir olay yoktur. Bence sayın Başbakan müdahale etti olaya. Öyle tahmin ediyorum ki onun isteği ile mecburen bana sundurdular ve şimdi acısını çıkarıyorlar.
         <br/>
         <br/>
         Yarışmada Kıbrıs’la ilgili bir mesele vardı. Yabancı bir sunucu olsa acaba ne olurdu? Ricky Martin sunarken İstanbul’a Konstantinapolis dese bence TRT genel müdürü ertesi gün istifa etmek zorunda kalırdı. Ayrıca ücretsiz sunduğumuz Eurovizyon’un bir kasetini bile göndermediler, parasını vererek satın aldım.
         <br/>
         <br/>
         -TRT sizce özel kanallarla yarışan bir kanal mı olmalı?
         <br/>
         <br/>
         TRT’nin şu andaki pozisyonunu doğru bulmuyorum. TRT özel kanallarla reyting yarışı yapmamalıdır. Mümkün olduğu kadar çok seyirciye ulaşmayı isteyecektir tabii ki... Ama bir kamu yayını olarak insanlara sağlıklı, bilgilendirici programlar sunmalıdır. Acımasız reyting savaşı içinde Türkiye’nin kültürel yaşamı, örf ve adetlerimiz ve milletimizin güzel hasletlerinin nasıl kaybolup gittiğini gördük son 15 yılda. Çok kısa sürede olup bitti bunlar. TRT bu işin bir freni ve alternatifi olmalıydı; ama ne şimdi olabiliyor ne de geçmişte olabildi. Sadece bu dönemin sorunu da değildir. Oysa ben Şenol Demiröz yönetiminden hakikaten çok şey bekliyordum. Kurum içinde çok kalındığında profesyonel bir deformasyon oluyor. Kendisi dışarıdan geldiği için farklı bir pozisyondaydı, bir şansı vardı ama ben görev süresi içinde hayal kırıklığına uğradım TRT adına.
         <br/>
         <br/>
         -Reyting savaşının topluma çok şey kaybettirdiğini mi düşünüyorsunuz? Sonuçta reyting para demek, reklam demek… Televizyonların buna büyük ihtiyacı var.
         <br/>
         <br/>
         Ben sistemin Türkiye’de sağlıklı kurulduğuna inanmıyorum. Türk toplumunu yansıttığını söyledikleri örneklem sisteminin toplumu tam olarak yansıttığına inanmıyorum. Tecrübelerim ve gözlemlerime göre Türk toplumunu yansıtsa bile bu örneklemler, bence sosyoekonomik ve kültürel açıdan daha yüksekteki insanlar ve aileler arasından seçilmeliydi. Bunun, daha faydalı bir program yapısı için gerekli olduğunu düşünüyorum. Oysa bırakın yukarı çekmeyi, mevcut sistemin, Türkiye’nin kültürel ve ekonomik seviyesinin bile altında kaldığını düşünüyorum. Bunu ispat edemem tabiiki ama gözlem ve tecrübelerimden böyle bir sonuç çıkarıyorum. Biraz daha sosyokültürel düzeyi yüksek insanlara göre bu iş yapılsaydı, programların da kalitesi artabilirdi.
         <br/>
         <br/>
         -Sizin uzun bir tiyatro ve oyunculuk geçmişiniz de var. Ancak ekranlarda daha çok tanındınız ve tercihinizi de bu yönde kullanıyorsunuz. Ekran, tiyatro sahnesine göre daha mı cazip?
         <br/>
         <br/>
         Bizim mesleğimiz biraz popüler olmayı gerektiriyor. Ben hiçbir zaman çok meşhur olmak istemedim ama hiç tanınmadan da bu işi yapamıyorsun. Biraz Korhan Abay isminin bilinmesi de gerekiyor. Televizyon bu bilinirliği, şöhreti ve statüyü yanında getiriyor. Tiyatro ise saygınlık olarak ve televizyondaki başarının kaynağı olarak çok önemli. İyi bir oyuncu olmasam, sunuculuk işinde başarılı olamazdım.
         <br/>
         <br/>
         -Sunumda, günümüzde fiziksel görüntü çok önem kazandı. Size göre sunucu için dış görünüş ne kadar önemlidir, bunun sınırı nedir?
         <br/>
         <br/>
         Dış görünüş tabii ki önemlidir. Seyircinin devamlı karşısına çıkacak insanlar, göz zevkine de hitap etmeli; fakat her şey gibi biz bunu da abartıyoruz. Uluslararası kanallarda haber sunanlara, önemli organizasyonları sunanlara bakın; bunlar çok tecrübeli, 40 yaş üstü insanlardır. Biz hepsinden daha zeki olduğumuz için herkesi getirip oraya koyabiliyoruz! Bazı programlar televole sunmaya benzemez. Ana haber bültenini sunan birine uluslararası bir programı sundurun bakalım ne olacak? Kalite işte orada ortaya çıkar.
         <br/>
         <br/>
         -Günümüzde çok izlenen programları genelde kadınlar sunuyor, ne dersiniz?
         <br/>
         <br/>
         Evet gerçekten öyle, haberleri de daha çok onlar sunuyor. Başarı konusuna gelince kadınları tercih ederken başarıdan ziyade biraz başka amaçlar güdülüyor. Acımasız rekabet ortamında insanları ekrana bağlamak için belirli yöntemler uygulanıyor. 15 yıl geçti ama halen televizyon işinde el yordamıyla ilerliyoruz. RTÜK diye önemli bir kurum var, bence gerekli de ama o kurum gizli reklama savaş açıyor, vaktini buna ayırıyor. Bence RTÜK bunlarla uğraşacağına bu işin kurallarını yerleştirme konusunda gayret etmeli. Bu kurum bu işten anlayan insanlardan oluşan, teknik bir kurul olmalıdır.
         <br/>
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </p>
 <p>
  <font>
   (Bu yazı 2221 kez okunmuştur)
  </font>
 </p>
</div>


Kaynak: [www.aksiyon.com.tr](http://www.aksiyon.com.tr:80/yazdir.php?id=20549), [web.archive.org (arşiv bağlantısı)](http://web.archive.org/web/20060106053631/http://www.aksiyon.com.tr:80/yazdir.php?id=20549)
