# Hayal satmıyor geleceği tasarlıyorlar

*Zafer Özcan 2011.09.19*

<font class="agenda2NewsSpot">
 Gelecek bilimciler, bu hafta İstanbul’da toplanıyor. Dünya ve  Türkiye’den fütüristlerin buluşmasında öngörüler masaya yatırılacak.  Türkiye Fütüristler Derneği Başkanı Ufuk Tarhan, hayal satmadıklarını,  nasıl bir gelecekte yaşayacağımızı fütüristlerin tasarladığını söylüyor.
</font>
<font class="newsDetail">
 <p>
  Dev binaların arasından geçen yollar, neredeyse havada giden trenler, uçan - kaçan otomobiller, uzay gemisini andıran evler, düşünceyle veya sesle çalışan ev aletleri ve tabii ki dalgıçlarınkini andıran tuhaf kıyafetler… Bilim kurgu tarzı filmlerden aşina olduğumuz bu sahneler, bir tür gelecek tasarımını yansıtıyor. Senaristler, hayatın böyle olacağını öngörüyor veya hayal ettikleri, olmasını istedikleri dünyayı beyazperdeye yansıtıyor. Fütürizm yani gelecek bilimiyle ilgilenen herkesin ilgisini çekebilecek tasvirler bir yanıyla cazip belki ama diğer yanıyla da, insanlara hayal satılması algısına sebep oluyor. Gelecek bilimini ve fütüristleri, gündelik hayattan uzak, fantezilerle uğraşan insanlar gibi yansıtıyor.
  <p>
   Oysa günümüzde, yaşadığımız hayatın ayrıntılarını fütüristler veya en azından olaylara fütürist mantıkla bakanlar belirliyor. Steve Jobs’un hayalleri ve o hayallere uygun projeleri olmasaydı, belki cep telefonları hâlâ normal telefonların kablosuz hâlinden öte bir anlam taşımayacaktı. Ofisimizi yanımızda taşımamıza imkân veren, insanların kısa süre öncesine kadar hayal bile edemeyecekleri uygulamaları telefonlara kadar indiren gelişmeler, Steve Jobs ve arkadaşlarının fütürist yaklaşımlarının sonuçları. Örnekleri artırmak mümkün. Bugün dünyada Japon ve Kore mucizesi gibi gelişmelerden bahsediliyorsa, bunda elbette fütürizmin, gelecek tasarımlarının payı tartışılmaz. Günümüzde tüketiciyi çekmenin en önemli yolu, ona en yeniyi sunmaktan geçiyor. Geleceği günümüze taşıyanlar kitleleri peşine takıyor.
   <p>
    Peki, bu gelecek yarışında Türkiye ne durumda? Teknolojiyi çok seven ve yeniliklere hemen adapte olabilen bir toplum olduğumuz tartışılmaz ama teknolojinin sadece tüketicisi olduğumuz da ayrı bir gerçek. Sanayiciler açısından da durum çok farklı değil. Fabrikalarımızda daha çok Batı’da veya Uzakdoğu’da üretilen teknolojiler kullanılıyor. Bunların önemli bölümü de orta seviye teknolojileri. Sanayide ileri teknoloji kullanımımız yüzde 5’lerde kalıyor. Oysa kalkınmış ülkelerde bu oran yüzde 20’yi aşıyor. Yüzde 5’leri aşmanın yolu, elbette fütürist anlayıştan geçiyor.
    <p>
     Bu hafta Lütfi Kırdar Kongre Merkezi’nde düzenlenecek Fütüristler Zirvesi’nin hedefi, gelecek kavramının biraz daha hayatımıza girmesine vesile olmak. Türkiye Fütüristler Derneği tarafından organize edilen zirvenin sloganı tanıdık: 3G. Yani Gelecek Güzel Gelecek!
     <p>
      Türkiye Fütüristler Derneği Başkanlığını, iş kadını Ufuk Tarhan yürütüyor. Çoğunluğu iş dünyası ve akademik camiadan 500 üyesi var. Fütürizmin gerçeklerden uzak olmak bir yana, gerçeğin ta kendisi olduğunu vurgulayan Tarhan, “Kısa zaman öncesine kadar, gerçeklikten uzak meselelerle uğraşan hayalci tipler gibi algılanıyorduk, son zamanlarda daha anlaşılır hâle geldik ama hâlâ yeterli değil.” diyor. Ufuk Tarhan için fütürizm bir hayat felsefesi. “Fütürist düşünmeden nasıl yaşanır bilmiyorum.” diyecek kadar meseleyi özümsemiş: “Bugünü yaşamak lazım doğru ama geleceğe gidiyoruz ve orasıyla ilgili plan, strateji ve hedefler olmalı. Fütürizm olumlu gelecek tasarımıdır. Tasarımdır çünkü tasarım hayal edilir ve gerçekleştirilir. Bu da hayatın her alanında yapılabilir.”
      <p>
       Konforu bozmak istemiyoruz
       <p>
        Bizim gibi gelişmekte olan ülkeler, gelişmiş ülkelerde tasarlanmış geleceği yaşıyor aslında. Fütüristler ise kendi geleceğini tasarlamaya inanıyor.
        <p>
         Ufuk Tarhan, Türkiye’de insanların mevcut konfor alanlarının dışına taşmak istemediklerini, gelecek tasarımı yapabilmek için konfordan fedakârlık edilmesi gerektiğini belirtiyor. Günlük hayatta duymaya çok alışık olduğumuz, ‘bizden bir şey olmaz’, ‘ne yapalım sistem böyle’ gibi olumsuz yaklaşımları eleştiren Tarhan, “Hükümet okullarda Ipad dağıtacak diye haber çıktı. Aslında çok iyi bir şey ama yine benzer tepkiler geldi. ‘Acaba kim ne götürüyor, kimin çıkarı var? Öğretmenler anlamaz, bunları geçin’… gibi. O kadar negatif bakılıyor ki! Bu bakış açısıyla bir yere varmak çok zor.” diyor.
         <p>
          Ufuk Tarhan, fütüristlerin olasılıkları çoğaltarak, dünyanın gidebileceği yeri okumaya çalışan insanlar olduğunu belirtiyor. Bunun için duygu, akıl, bilgi ve teknolojiden faydalandıklarını söylüyor. Yani fütüristler için tek mesele, yeni teknolojiler değil. Bu işin bir felsefesi var ve o felsefenin temelini de olumlu gelecek tasarımları oluşturuyor. Son 30 senedir bu millete, ‘İnsanı boş ver, sistem değişmedikçe bir şey değişmez.’ mantığının aşılandığını belirterek, sistemleri üretenlerin de insanlar olduğunun unutulmaması gerektiğini vurguluyor. Dünyanın tarım, sanayi ve bilgi çağından sonra artık dijital çağı yaşadığını belirterek, “Buna anlam çağı da diyoruz. Dijital anlam çağında bilgi yine önemli ama o bilgiyi bilgece kullanmazsanız yarar yerine zarar da getirebilir.” uyarısı yapıyor.
          <p>
           Ufuk Hanım, hayatın proje gibi yaşanılması gerektiğine inanıyor. İnsanların hayatlarını projelendirmedikleri, kendilerine hedefler koymadıkları için birçok kabiliyetli insanın kaybolup gittiğini söylüyor.
           <p>
            Kendi hayatında fütürizmin belirleyiciliğin yüzde yüz olduğunu, her gün yeni şeyler öğrendiğini ve bunları içselleştirip uygulamak için de ciddi bir emek harcadığını vurguluyor. Aslında Ufuk Tarhan, ekmeğini de fütürizmden kazanan bir girişimci. Gelecek planlama üzerine çalışan bir şirketi var. Şirketlere gelecek planlama konusunda danışmanlık hizmeti veriyor. Kişisel seminerlerinin dışında, kurumlara yönelik projeler hazırlıyor. Türkiye’de birçok şirket sahibinin gelecek planlamaya ihtiyaç duyduğunu belirterek, iş adamlarının bu işlere fazla vakit ayıramadıkları için danışmanlık hizmeti aldıklarını söylüyor.
            <p>
             Özel sektörde durum böyle, peki kamuda fütürizm rüzgârı ne kadar esiyor? Ufuk Tarhan, Türkiye’deki en fütürist ekibin hükümeti yönetenler olduğu kanaatinde. Bakanların dünyayı sürekli gezmelerinden dolayı artık bu işlerin dışında kalınamayacağını gördüklerini belirterek, “En cesur onlar davranıyor. Geleceği şekillendirmeye dönük bir çaba içindeler. Okullara tablet bilgisayar dağıtma ve Kanal İstanbul gibi projeler bunun somut örnekleri.” diyor.
             <p>
              Okullara yönelik projeler elbette önemli ama Ufuk Tarhan, fütürizmin sadece gençlere bırakılacak bir konu olmadığının da altını çiziyor. Çocuklardan önce büyüklerin bu alanda eğitimden geçmeleri gerektiğini belirtiyor ve bunun için yaz okullarını teklif ediyor. Çocukların davranış modellerini büyüklerin belirlediğini belirten Tarhan, yeni bir öğrenme süreci öneriyor:
              <p>
               “Çocuklardan önce akademisyenler, öğretmenler ve ana babalar tekrar öğrenme sürecine girmeli. Bu fantastik bir şey değil. Okuryazar olmayan bir anne babanın çocuğuna vereceği ufuk neyse, bugün teknolojiyi hâlâ haylazlık olarak görenlerin vereceği de aynı. Bütün eğitim platformları yazları büyüklere eğitim vermeli. Herkes için olmaz ama bir yerden başlanmalı. Önce büyüklerin kafayı değiştirmesi lazım.”
               <p>
                Tarhan’a göre, teknoloji sayesinde bütün dünya çok ilginç bir dönemden geçiyor. Tarihte ilk defa küçüklerin büyüklere öğrettiği bir dönem yaşıyoruz. Büyükler teknolojiyi ve internet kullanımını çocuklardan öğreniyor. Bu değişimin ciddiye alınması gerektiğini vurgulayan Tarhan, “Akıllı keratalar diye bakılıp geçilecek bir mesele değil. Projelendirilmesi gereken bir durum. İnsanlık yeni bir değişim dalgasından geçiyor.” diyor.
                <p>
                 İş dünyası artık fütürizme fantastik bir olay gibi bakmıyor. Türkiye Sanayici ve İş Adamları Derneği’nin (TÜSİAD) Fütürizm Çalışma Grubu oluşturması bunun en güzel örneği. Başkanlığını iş adamı Alphan Manas’ın yaptığı grubun üyelerinden Ufuk Tarhan, bir rapor üzerinde çalıştıklarını belirtiyor. 2012’de açıklanacak raporun konusu, ‘Gelecekte İnsan’ olarak belirlenmiş.
                </p>
               </p>
              </p>
             </p>
            </p>
           </p>
          </p>
         </p>
        </p>
       </p>
      </p>
     </p>
    </p>
   </p>
  </p>
 </p>
</font>

Kaynak: [www.aksiyon.com.tr](http://www.aksiyon.com.tr:80/aksiyon/haber-30522-200-hayal-satmiyor-gelecegi-tasarliyorlar.html), [web.archive.org (arşiv bağlantısı)](http://web.archive.org/web/20111220073608/http://www.aksiyon.com.tr:80/aksiyon/haber-30522-200-hayal-satmiyor-gelecegi-tasarliyorlar.html)
