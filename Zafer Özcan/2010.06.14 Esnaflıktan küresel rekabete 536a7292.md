# Esnaflıktan küresel rekabete

*Zafer Özcan 2010.06.14*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Türkiye Sanayici ve İş Adamları Konfederasyonu’nun (TUSKON) 5 yıllık kısa geçmişi, Anadolu esnafını önce girişimci, sonra ihracatçı ve daha sonra da küresel oyuncu yaptı.
  </font>
 </div>
 <div id="newsText">
  <font class="detail-text">
   <p>
    <p class="MsoNormal">
     Ümit Sudaş, Erzincan’da elektrik, makine ve hırdavat ticaretiyle uğraşan bir esnaf. Daha doğrusu birkaç yıl öncesine kadar öyleydi. Kendisi şu anda, Mozambik’te faaliyet gösteren Ufuk Şirketler Grubu’nun yönetim kurulu başkanı. Ufuk Grup; gıda, mobilya, inşaat gibi farklı sektörlerde faaliyet gösteren şirketleri bünyesinde barındıran, 8 ortaklı bir firma. 8 ortağın tamamı Erzincanlı. Daha önceleri bırakın yurt dışını, Erzincan ötesinde bile iş yapmayı düşünmemiş bu 8 esnaf şimdi, 15 bin kilometre uzaklıktaki Mozambik’te yatırımcı konumuna gelmiş. Ortakların 7’si Erzincan’daki işlerini devam ettirirken, biri kendi işini tasfiye ederek Mozambik’e göç etmiş ve orada kurulan mobilya fabrikasının başına geçmiş. Ümit Sudaş ise yılın belirli zamanlarını Erzincan’da, diğer zamanlarını ise Mozambik’teki işlerinin başında geçiriyor. Oradaki işlerin her geçen gün büyüdüğünü, ticaretle başlayan yurt dışı açılımının, sanayicilik ve üretimle devam ettiğini söylüyor.
    </p>
    <p class="MsoNormal">
     Sanayisi neredeyse hiç olmayan bir doğu ilindeki 8 esnafı, Mozambik’te yatırımcı olmaya götüren süreç, 2005 yılında kurulan Türkiye Sanayici ve İş Adamları Konfederasyonu’nun (TUSKON) dış ticaret köprüleriyle başlıyor. Ümit Sudaş, Erzincan Genç İş Adamları Derneği Başkanı sıfatıyla ticaret köprülerine arkadaşlarıyla birlikte başından beri katılmış. Afrika gerçeğiyle tanışmaları da 2006’daki ilk Afrika zirvesine rastlıyor.
    </p>
    <p class="MsoNormal">
     İstanbul’da Afrikalı girişimcilerle tanışan Sudaş ve arkadaşları, onların davetiyle Mozambik ve Güney Afrika’ya bir iş gezisi düzenler. Program sonrası görüşmelerinde özellikle Mozambik’in yatırım için uygun olduğu görüşü ortaya çıkar. İkinci bir ziyaret sonrası da yatırım kararı alınır. 8 arkadaş bir gıda dağıtım şirketi kurup toz içecek, makarna, bisküvi ve salça dağıtımı ile işe başlar. Onu mobilya ticareti izler. Mobilyada işlerin iyi gitmesi fabrikayı gündeme getirir ve kısa süre içinde mobilya fabrikası kurulur. Ufuk Grup adında birleşen şirketlerin şimdiki hedefi, bir yatak fabrikası kurmak ve inşaat sektöründe büyümek. Ufuk Grup örneği, Erzincanlı birkaç esnafın, önce sanayici, sonra ihracatçı, en sonunda da küresel yatırımcı olmasının çok güzel bir örneğini oluşturuyor. TUSKON’un 5 yıllık kısa geçmişine rağmen, Anadolu’nun farklı yerlerinden bu örnekleri artırmak mümkün. Hayatlarında yurt dışındaki bir fuara bile katılmamış esnaflar, artık büyük düşünüyor. Dünyaya açılıyor, Türkiye’de üretemese de yurt dışında üretime geçebiliyor.
    </p>
    <p class="MsoNormal">
     Bu hafta 135 ülkeden 2 binin üzerinde iş adamını İstanbul’da, 2. Dünya Ticaret Köprüsü’nde bir araya getiren TUSKON, son beş yılda Anadolu’daki KOBİ (Küçük ve Orta Büyüklükteki İşletme)’lerin önce ufkunu, sonra da önünü açtı. Elbette bu noktaya kolay gelinmedi.
    </p>
    <p class="MsoNormal">
     ANADOLU SERMAYESİNİN DOĞUŞU
    </p>
    <p class="MsoNormal">
     1980’li yılların başına kadar dışa kapalı bir ekonomik model yaşayan Türkiye’deki iş dünyası, 1983’te Anavatan Partisi’nin iktidara gelmesi ve Turgut Özal’ın başbakan olmasıyla bambaşka bir sürece girer. İş dünyasının hiç alışık olmadığı dışa açılım dönemi başlar. Önce Türk Parasını Koruma Kanunu’ndaki değişiklikle, yurt dışıyla ticaret yapmak isteyen girişimcilerin elini rahatlatan Özal, düzenlediği dış gezilere kalabalık iş adamı heyetleri götürür. Anadolu’daki esnaf yavaş yavaş dış pazarları keşfetmeye başlamıştır artık. İş adamlarını yurt dışına taşımakla yetinmeyen Turgut Özal, sanayiye verdiği teşviklerle bir yandan da Anadolu kaplanlarına zemin hazırlar. Kayseri, Konya, Gaziantep, Denizli, Bursa gibi iller, ticaretteki tarihsel birikimlerini, teşvik politikalarıyla harmanlayarak kısa sürede üretim havzaları olmaya başlar.
    </p>
    <p class="MsoNormal">
     Sanayicilikteki gelişime bakıldığında her ilde öne çıkan ve dünyaya açılan aile şirketleri dikkati çekiyor. Turgut Özal’ın çizdiği vizyonu iyi değerlendiren işletmeler, önce ihracata başlar, ardından yurt dışı yatırımlara yönelir. Bu süreçteki gelişimin motoruysa tekstil ve hazır giyim sektörüdür. Sanayicilikteki yükseliş, farklı sektörlerdeki örgütlenme arayışlarını beraberinde getirir. Yıllarca üyeliğin zorunlu olduğu, yarı resmî statüye sahip odalar ve borsalarda bir araya gelebilen şirketler, sivil toplum kuruluşlarının önemini fark etmeye başlamıştır.
    </p>
    <p class="MsoNormal">
     90’ların başlarına kadar iş dünyasında STK denebilecek en önemli organizasyon, Türk Sanayici ve İş Adamları Derneği (TÜSİAD)’dir. TÜSİAD, 1971-1990 arası sanayicilerin neredeyse tek sivil sesi olma konumunu korur. En önemli özelliği ise İstanbul merkezli büyük sermayeyi temsil etmesidir. Anadolu’nun esnaf ve girişimcilerinin burada seslerini duyurması mümkün olmaz. Nitekim ortaya çıkan ihtiyaca ilk cevap, Müstakil Sanayici ve İş Adamları Derneği (MÜSİAD) ile verilir. 1990’da kurulan MÜSİAD’ın temel özelliği daha küçük ölçekli olması ve daha mütedeyyin bir kitleyi temsil etmesidir.
    </p>
    <p class="MsoNormal">
     1990-2000 arası, yani Türkiye’nin politik ve ekonomik açıdan en çalkantılı döneminde, başta sanayi kentleri olmak üzere hemen her ilde iş adamları kendi derneklerini kurmaya başlar. “SİAD’lar” olarak adlandırılan bu yapılar kısa sürede Anadolu’ya yayılır. Özellikle genç girişimcilerin aktif olduğu dernekler, üyelerine yönelik eğitim seminerleri ve iş gezileri de düzenler. Kısacası o zamana kadar babadan kalma usullerle işlerine devam eden Anadolu sermayesine girişimcilik kültürü kazandırma süreci başlatılır.
    </p>
    <p class="MsoNormal">
     O yıllarda İstanbul’da kurulan İş Hayatı Dayanışma Derneği (İŞHAD), Anadolu’yu da süreçlere dâhil eden bir tutum benimser. Dernek aslında bir yönüyle TUSKON’a giden yolu açan yapılardan biri olmuştur. Bugün TUSKON başkanlığını üstlenen Rızanur Meral, İŞHAD’ın da başkanlığını yapmıştır. Mustafa Günay, İŞHAD’ın kısa sürede 500 üyeye ulaştığını söyleyerek girişimcilerin o dönemki talep ve ihtiyaçlarına işaret ediyor: “90’ların sonunda iş dünyasında bölgesel sorunlar masaya yatırılmaya başlamıştı. İş adamlarının artık sadece kendi şehrinde bir araya gelmekle yetinmediklerini, bölgesel toplantılar yaptıklarını ve tecrübelerini paylaştıklarını gözlemliyorduk.”
    </p>
    <p class="MsoNormal">
     Bölgesel toplantıların ve iş birliklerinin artması, dernekleri federasyona dönüştürme ihtiyacını da beraberinde getirir. Artık şehir dernekleri yetmemektedir. Daha büyük ve organize yapılara ihtiyaç gittikçe artmaktadır.
     <span>
     </span>
    </p>
    <p class="MsoNormal">
     FEDERASYONDAN KONFEDERASYONA
    </p>
    <p class="MsoNormal">
     Türkiye, 1991-2001 arasındaki 10 yıllık dönemi ekonomik ve siyasi krizlerle boğuşarak geçirir. Kısa süreli koalisyonlar, siyasi istikrarsızlık ve birkaç yılda bir tekrar eden ekonomik krizler bu döneme damgasını vurur. 2001 ise ekonomide tam anlamıyla çöküşün yaşandığı yıl. DSP, ANAP ve MHP koalisyon hükûmeti, Şubat 2001’de ülkeyi cumhuriyet tarihinin en büyük ekonomik krizine götürür. Kasım 2000’den bu yana zaten kötü giden ekonomi, Şubat 2001 MGK’sında yaşanan ‘anayasa kitapçığı’ krizi ile âdeta duvara toslar. Cumhurbaşkanı Ahmet Necdet Sezer ile Başbakan Bülent Ecevit arasında problem çıkması yüzünden yarım kalan MGK toplantısı, ülke ekonomisinde yaşanan derin sıkıntıların ortaya saçılmasına sebep olmuştur aslında. Sonuçta Türkiye neredeyse yarı yarıya fakirleştiği bir darboğazdan geçer.
    </p>
    <p class="MsoNormal">
     Siyasette bunlar olurken, ortaya çıkan istikrarsızlıktan en büyük darbeyi girişimciler alır elbette. Bütün olanlara rağmen enseyi karartmayan iş dünyası, bir yandan büyük hasar görürken, diğer yandan dünyaya açık olmanın ilk ödülünü de 2001 krizinde alır. Devalüasyon, Türk Lirası’nın değerinin düşmesi, ihracatçı firmaların süreçten kârlı çıkmalarını sağlar. Anadolu sermayesi aslında, dışa açık olmanın önemini de bu dönemde keşfeder. 2001 krizi sonrası Devlet Bakanı Kemal Derviş’in iş başına gelmesiyle yeniden yapılanma sürecine giren Türkiye ekonomisi, Kasım 2002’de Adalet ve Kalkınma Partisi’nin tek başına iktidara gelmesi ve koalisyonlar döneminin sona ermesiyle, yıllar sonra yine istikrar ile tanışma fırsatı yakalar. Nitekim istikrar süreci 2002-2007 arasında hızlı büyümeyi de beraberinde getirir. Hükûmetin AB ile başlattığı dışa açılma süreci, proaktif dış politika, bölgesel iş birlikleri ve komşularla sıfır problem stratejisi, yıllardır fırsat bekleyen Anadolu sermayesinin önünü açar. İş dünyasının bölgesel örgütlenme arayışları hız kazanır. Çünkü uluslararası pazarlarda var olabilmenin yolu, güç birliğinden geçmektedir.
    </p>
    <p class="MsoNormal">
     Buna rağmen Türkiye’de sivil toplum kuruluşu oluşturma, dernek kurma, sonra bunları birleştirip bölgesel federasyona dönüştürmenin önünde yasal engeller vardır. O dönemde iş dünyasının imdadına AB süreci yetişir. AK Parti hükûmetinin AB’ye uyum sürecinde yasalarda yaptığı değişiklikler, yıllarca devletin emir komutasında hareket etmek zorunda kalan sivil toplumun zincirlerini kırar âdeta. Mustafa Günay, önce bölgesel federasyonlar, sonra da konfederasyona giden sürecin bu gelişmeler üzerine hızlandığı tespitini yapıyor. Kısa süre öncesine kadar valilikten izin almadan yurt dışına bile gidemeyen sivil toplum kuruluşları, kanunlardaki değişikliklerden sonra 5 dernekle federasyon, 3 federasyonla da konfederasyon olabilme imkânına kavuşur. Yıllardır kendi bölgelerindeki derneklerle fikir alışverişi yapan, tecrübelerini paylaşan girişimci dernekleri için, artık kurumsallaşma zamanı gelmiştir. Önce Marmara İş Adamları ve Sanayiciler Federasyonu (MARİFED) kurulur, onu ülkenin 7 ayrı bölgesindeki federasyonlar izler. 150 dernekten oluşan 7 federasyon 2005’te bir araya gelerek kendi çatı kuruluşlarını oluşturur. Türkiye İş Adamları ve Sanayiciler Konfederasyonu (TUSKON) böylelikle tabandan başlayan bir hareketin sonucu kurulmuş olur. TUSKON hâlen Tunceli hariç bütün illerde örgütlenmiş durumda. Sadece iller değil, pek çok ilçede TUSKON’a bağlı dernekler faaliyet gösteriyor. Konfederasyon çatısı altında 150 girişimci derneği, 7 federasyon, 15 bin iş adamı ve iş kadını ile 50 bin şirket bulunuyor. Başkan Rızanur Meral, Türkiye’nin en yaygın ve Anadolu’da en fazla temsil kabiliyetine sahip sivil toplum kuruluşu olduklarını vurgulayarak “TUSKON’un en önemli özelliği tamamen tabandan başlayan ve Anadolu’daki girişimcilerin talep ve ihtiyaçları doğrultusunda şekillenen bir sivil toplum kuruluşu olmasıdır.” tespitini yapıyor.
    </p>
    <p class="MsoNormal">
     GEZEN KAPLAN AÇ KALMAZ
    </p>
    <p class="MsoNormal">
     TUSKON Yönetim Kurulu Başkanı Rızanur Meral’in, sarfettiği şu cümle, aslında konfederasyonun bütün misyonu ve işlevini özetlemeye yetiyor: “Gezen kaplan aç kalmaz.” Bugün TUSKON’un en fazla konuşulan özelliği, Anadolu esnafını önce girişimci, sonra sanayici yapması ve daha sonra da yurt dışına açması. Bugüne kadar düzenlenen 10 dış ticaret köprüsünde 200 bin iş görüşmesi ve 14 milyar dolarlık iş bağlantısının gerçekleşmesini sağlayan TUSKON’u bu noktaya getiren de ilk yıllardan bu yana devam eden dış geziler. Anadolu’daki girişimciler artık gezen kaplanın avantajlarını iyi biliyor.
    </p>
    <p class="MsoNormal">
     Mustafa Günay da federasyonları esas parlatanın dış geziler olduğunu vurguluyor. İŞHAD’ın Romanya’ya otobüsle yaptığı ilk dış geziyi unutamıyor Günay. Türkiye’de şu anda ilk 500 sanayi kuruluşu arasında bulunan birçok şirketin yönetim kurulu başkanıyla beraber bu iş gezisine gittiklerini hatırlatarak devam ediyor: “O zaman bunlar çok yeni ve zor işlerdi. Zaten ilk dış gezimize uçakla gidemedik. Otobüsle gitmemize rağmen büyük ilgi gördü. Şu anda Türkiye’nin yakından tanıdığı birçok dev şirketin yöneticisiyle beraber gitmiştik. Geziler dışında dernekte düzenli seminerler veriyorduk. Federasyon olunca dernekler daha derli toplu yapılar hâline geldi. Her bölgede federasyonlar kuruldu. Federasyonlar birbirini ziyaret etti.
     <span>
     </span>
     İş birlikleri yapıldı. Bu federasyonlar bizi zorladı, ‘bir araya gelelim, konfederasyon olalım’ dediler ve TUSKON’a giden yol böyle açıldı.”
    </p>
    <p class="MsoNormal">
     Konfederasyonun 2005’te şekillenmesinden sonra Mart 2006’da genel kurul yapılır. O genel kurulda, dış ticaret zirveleri yapma kararı alınır. Çünkü Türkiye ciddi bir siyasi ve ekonomik istikrar sürecine girmiştir ve daha fazla işe ihtiyaç vardır. Günay, genel kuruldan çıkan sonucu, “İnsanların işe ihtiyacı vardı. İş ise daha çok dış piyasada. İçeride ticaret erbabı zaten birbirini buluyor. Biz dedik, kimsenin bilmediği pazarlara insanları götürelim. Afrika kıtası aklımıza geldi.” şeklinde özetliyor. Afrika’nın bir özelliği de hükûmetin 2006’yı Afrika yılı ilan etmesidir. Sonuçta 53 ülkenin bulunduğu ve Türkiye’nin dış ticaret açığı verdiği dev bir pazardır Afrika. O yıllarda Afrika pazarı Türk girişimcilere epey yabancı olsa da başta İŞHAD olmak üzere TUSKON dernekleri yakından tanımaktadır. Çünkü son birkaç yıldır dernek üyeleri Afrika’ya muntazam iş gezileri düzenlemeye başlamıştır. TUSKON yöneticileri, bu altyapıyı Türk iş dünyasının emrine vermekte gecikmeyecektir.
    </p>
    <p class="MsoNormal">
     TUSKON sekretaryası, aksiyon planıyla ortaya çıkmakta gecikmez. Türkiye-Afrika Dış Ticaret Köprüsü fikri hemen olgunlaştırılır. Seminer ve toplantı planları yapılır, davet edilecek ülkeler belirlenir, toplantı mekânları saptanır ve bunları anlatan broşürler bastırılarak dış ticaretten sorumlu Devlet Bakanı Kürşad Tüzmen’e sunulur. Plan gerek Tüzmen, gerekse dönemin Dış Ticaret Müsteşarı Tuncer Kayalar’dan büyük ilgi ve destek görür. Bakan Tüzmen, Afrika’daki mevkidaşlarına mektuplar yazarak onları ilk toplantıya davet eder. TUSKON programın iş dünyasına yönelik bölümleriyle ilgilenirken, Afrika’da Türk müteşebbislerin açtığı Türk okulları da meselenin tercüme boyutunu üstlenir. Çünkü İngilizcenin ağırlıkta olmadığı, yerel diller ile Fransızcanın konuşulduğu bir coğrafyadan insanları, yabancı dili hiç olmayan veya en fazla İngilizce konuşan Anadolu girişimcileri ile anlaştırmak, kolay bir süreç değildir.
    </p>
    <p class="MsoNormal">
     Böylelikle TUSKON’un ilk dış ticaret köprüsü, bir sacayağı ile ortaya çıkar. Olayın bir boyutunda dış ticaretten sorumlu devlet bakanlığı, dış işleri bakanlığı ve dış ticaret müsteşarlığı, bir ayağında TUSKON ve diğer ayağında da Türk okulları yer alır.
    </p>
    <p class="MsoNormal">
     2006’daki ilk Afrika zirvesine 31 ülkeden 600 iş adamı katılır. Bütün görüşme masalarında tercümanlar yer alır ve toplantı boyunca Fransızca, Türkçe, İngilizce tercüme hizmeti verilir. Mustafa Günay bu tabloyu anlatırken, “Toplantıyı sadece yabancı dil bilenlerin iş yapacağı bir ortam olmaktan çıkardık, insanlara yüzmeyi sıfırdan öğretir gibi en temel düzeyde hizmet verdik.” diyor. Aslında bu hizmetin karşılığını bütün Türkiye görmüştür. 2005 yılında Afrika kıtasına sadece 6,5 milyar dolarlık ihracat yapabilen Türk şirketleri 2009 yılında bu rakamı 20 milyar dolara çıkarır. Bunun sonucunda Afrika kıtasının Türkiye’nin toplam ihracatından aldığı pay yüzde 4’ten yüzde 10’a yükselir. Daha çok alıp, daha az sattığımız için açık verdiğimiz Afrika’da artık ticaret fazlası veriyoruz.
    </p>
    <p class="MsoNormal">
     Türkiye - Afrika arasında gerçekleştirilen 3 büyük dış ticaret zirvesinin sonuçları sadece ekonomik olmaz elbette. Yıllarca ülkelerinde Türk büyükelçiliği olmadığı için komşu ülkeden vize alabilen, direkt uçamadığı için Avrupa üzerinden Türkiye’ye gelebilen Afrikalıların hayatında çok önemli değişimlere sebep oldu. Uzun yıllar Afrika’da çok sınırlı sayıda ülkede elçilik açan Türkiye’nin elçilik sayısı hızla arttı. THY’nin direkt uçuşları sayesinde artık iki kıta arasındaki ziyaretler tek uçakla yapılabiliyor. TUSKON zirvelerinin bir özelliği de hükümetin dış politika, THY’nin dış pazarlar açılımlarına altyapı oluşturmasıydı. Başlangıçta fark edilmese de, gelinen nokta zirvelerin bu gibi sonuçlarını da ortaya koymaya yetiyor.
    </p>
    <p class="MsoNormal">
     Afrika ile başlayan zirveler, büyük ilgi üzerine Avrasya, Uzakdoğu-Pasifik, Ortadoğu, Balkanlar ve Orta Avrupa şeklinde devam eder. Bazı kıta zirvelerinin tekrarları yapılır. Böylelikle yılda 3 veya 4 dış ticaret zirvesi yapılmaya başlandı. Latin ve Kuzey Amerika’dan talepler gelmeye başlayınca, her kıta için ayrı ticaret köprüsü yapmanın imkânsız hâle geldiğini belirten Günay, “Bütün dünya ile dış ticaret köprüleri meselesini bir yıla nasıl sığdırırız diye düşünürken yönetim kurulunda Türkiye-Dünya dış ticaret köprüsü fikri çıktı. Dış Ticaret Müsteşarlığı önce tereddüt etti, onlara ‘bizi destekleyin olur’ dedik. Böylelikle geçen yıl ilk Türkiye – Dünya ticaret köprüsünü gerçekleştirdik.” diyor.
    </p>
    <p class="MsoNormal">
     ANADOLU DÜNYAYI AĞIRLIYOR
    </p>
    <p class="MsoNormal">
     Bugüne kadar yapılan bütün dış ticaret köprülerinin birleştirilmesiyle geçen yıl ilki gerçekleştirilen Türkiye-Dünya Dış Ticaret Köprüsü’ne, 135 ülkeden 2 bin 300 iş adamı ve iş kadını katılır. Bunlara bakan, bürokrat ve gazetecileri de eklemek gerekiyor. Myannmar, Papua Yeni Gine, Nepal, Kongo, Angola, Peru, Uganda, Brundi, Nabibya, Cape Verde gibi, daha önce iş dünyasının hiç gündemine girmemiş ülkelerden ticaret heyetleri gelir. Türkiye’de sadece bir turizm bölgesi olarak bilinen Maldivler ile bile ticaret başlar. TUSKON’un bugüne kadar gerçekleştirdiği 10 dış ticaret zirvesi ve ticaret gezilerinden toplam 14 milyar dolarlık iş bağlantısı gerçekleştirildi. Meselenin daha önemli yanı, ticaret hacminin 12 milyar dolarının ihracat bağlantılarından oluşması. Özellikle küresel kriz sürecinde Türkiye’nin ihracatının 100 milyar doların altına düşmemesinde bu zirvelerin önemli payı olduğunu belirtmek gerekiyor.
     <span>
     </span>
    </p>
    <p class="MsoNormal">
     Meselenin diplomasi boyutu ise sadece hızla artan elçilikler değil elbette. Rızanur Meral, Türkiye’nin Birleşmiş Milletler’deki oylamada, rekor oy alarak Güvenlik Konseyi üyeliğine seçilmesinde, bu zirvelerde kurulan ilişkilerin önemli payı olduğunu vurguluyor. Çünkü Türkiye’ye geldiklerinde kimsenin ilgilenmek istemediği, ancak TUSKON dernekleri tarafından ağırlanan, adı duyulmamış ülkelerin oyları belirledi, BM’deki sonucu.
    </p>
    <p class="MsoNormal">
     Zirvelerin dikkat çekici özelliklerinden biri de Türkiye’nin tanıtımına yaptığı katkılar. Bütün zirvelerde Türkiye’yi ziyaret eden 135 farklı ülkenin devlet başkanı, bakan, parlamenter, iş adamları ve gazetecileri, sadece İstanbul’u değil, Anadolu’nun farklı şehirlerini de ziyaret eder. Federasyonların öncülüğünde, illerdeki derneklerin ev sahipliğinde, yabancı heyetler ağırlanır. Birçok girişimci misafirleri evlerinde ağırlar. Heyetlerin hepsi Anadolu’dan çok güzel intibalarla ayrılır. Ticaret zirveleri aynı zamanda kültür ve tanıtım etkinliğine de dönüşmüş olur.
    </p>
    <p class="MsoNormal">
     Anadolu insanının misafirperverliği sayesinde, Anadolu’ya giden her heyetin ülkesine Türkiye dostu ve fahri hemşehrisi olarak döndüğü tespitini yapan Meral, “Bu büyük bir tanıtım ve reklamdır. Türkiye’nin İstanbul’dan ibaret olmadığını görüyorlar. Önceden geziler sadece sanayi illerine yapılırdı. Artık sanayisi olmayan iller de heyet talep ediyor. Erzurumlular, ‘Biz Afrikalı ağırlamak istiyoruz’ dedi. Orta Afrika Cumhuriyeti heyetini gönderdik, çok memnun kaldılar. Bu tanıtımın parasal değerini ölçemezsiniz.” diyor.
    </p>
    <p class="MsoNormal">
     Konfederasyon’un hâlen dünyanın 4 önemli merkezinde ofisleri bulunuyor. Brüksel Ofisi, Türkiye’nin AB sürecine katkı yapmayı hedefliyor. Türk iş dünyasının Avrupalı muhataplarıyla ilişkisini sağlıyor. Washington Ofisi ise Türkiye’nin tezlerinin Amerika’da anlatılması hususunda önemli bir işlev görüyor. Gönüllü kamu diplomasisi yapıyor. Moskova ve Pekin ofisleriyse ticaret yapmak isteyen iş adamlarına rehberlik ediyor. Öncelik üyelere tanınmakla birlikte, müracaat eden her girişimciye yardım ediliyor. İş bağlantılarından tercümanlık hizmetlerine kadar her konuda destek sağlanıyor.
    </p>
    <p class="MsoNormal">
     Bugüne kadar dünyanın her coğrafyasından ticaret heyetlerini Türkiye’ye getiren TUSKON, meselenin diğer ayağını da ihmal etmiyor. Türkiye’den ticaret heyetlerini farklı ülkelere götürerek girişimcileri buluşturuyor. Bugüne kadar Mısır, Fas, Sudan, Endonezya ve Kazakistan gibi ülkelere gidilerek dış ticaret köprülerinin benzeri toplantılar gerçekleştirilir. Şubatta Kahire ve İskenderiye’de düzenlenen ticaret zirvesine, Türkiye’den 100 girişimcinin yanı sıra, 700 Mısırlı girişimci katılır. Mısır’da 700 girişimciyi toplamak, daha önce görülmüş bir çalışma değil.
    </p>
    <p class="MsoNormal">
     Ortadoğu ve Afrika masası sorumlusu Timur Tığdemir, bu çalışmaları koordine eden isim. Bir ülkeyle ticaret köprüsü oluşturmak için hazırlıkların 2 ay öncesinden başladığını söylüyor. İlk ziyareti oluşturulan öncü heyetler gerçekleştiriyor. Bir ekip, otel-rezervasyon-transfer gibi teknik detaylarla ilgilenirken, diğer bir ekip iş dünyasına yönelik davetleri planlıyor. İlgili bütün kurumlar ziyaret ediliyor. Gerekirse bakanlıklarla ortak çalışılıyor. Her ülkede mutlaka bir partner kuruluş tespit edilerek anlaşma imzalanıyor ve organizasyon için onların desteği alınıyor. Gerekirse uygun bir kuruluşa geçici TUSKON temsilciliği statüsü veriliyor. Genel Sekreter Yardımcısı Kerem Aydın, “Sadece biz yapalım derdimiz yok, hedefimiz takım oyunu oynamak.” diyor.
    </p>
    <p class="MsoNormal">
     TUSKON’un hâlen 100’ün üzerindeki ülkede yerel ortakları bulunuyor. Bunlar genellikle o ülkeden zirvelere katılan girişimcilerin oluşturduğu yapılar veya o ülkedeki Türk girişimcilerin yerel girişimcilerle birlikte kurdukları sivil toplum örgütleri. Yerel ortaklar arasına bazen ticaret ve sanayi odaları da katılabiliyor. Kerem Aydın, Brezilya Sanayi ve Ticaret Federasyonu’nun, kısa süre önce imzalanan anlaşma ile TUSKON’un ortağı hâline geldiği bilgisini veriyor. Yurt dışındaki doğal ortaklar ise Türk okulları. İkili toplantılarda tercüme ve rehberlik hizmetlerinde okulların ciddi katkıları var. Gittikleri ülkelerde mutlaka Türk okullarının idarecilerini de ziyaret ettiklerini belirten Aydın, “Ziyaret ediyor ve taleplerimiz varsa iletiyoruz. Onların katkıları olmasa bu işler bu noktaya kadar gelemezdi.” diyor.
    </p>
    <p class="MsoNormal">
     TUSKON’un genel merkez düzeyindeki etkinliklerin yanında, Anadolu’daki derneklerin kendi imkânları ile düzenledikleri programlar da var. Bunlar aslında bir tür iade-i ziyaret niteliğinde. Derneklerdeki genel prensip, yurt dışından gelen heyetlere, en geç 1 yıl içinde iade-i ziyaret yapılması. Aradaki ticaretin gelişmesi için karşılıklı gidip gelmek şart. Anadolu’da çok iyi ağırlanan heyetler, kendilerini ağırlayan insanları ülkelerinde görmek istiyor. Bu durum bazı şehirleri, bazı ülkelerle âdeta iş ortağı hâline getirmiş. İlçe dernekleri arasında bile farklı ülkelerde yatırıma başlayanlar var. Bunlara en güzel örnek, Adana Ceyhan merkezli, Ceyhan Girişimci İş Adamları (CEYGİD) Derneği. Erzincanlıların Mozambik’te yaptıklarının bir benzerini Ceyhanlılar Sudan’da yapmış. Cezire eyaletinin başkenti Medeni’de, Ceyhan Medeni Limited adıyla kurulan şirketin yönetim kurulu başkanlığını Ceyhanlı girişimci Şükrü Bolacalar yütürüyor. 18 ortaklı şirket hâlen Cezire’de tarımsal üretim yapıyor. CEYGİD Başkanı Turan Titirinli, yakında tarım aletleri işine de gireceklerini belirterek oradaki insanlara tarımsal üretimi öğrettiklerini belirtiyor. Ceyhan-Medeni şirketi, iade-i ziyaretlerin en somut meyvelerinden. Titirinli, kendilerine gelen Sudan heyetine yaptıkları karşı ziyarette ticaretin ve iş birliğinin gündeme geldiğini belirterek, iade-i ziyaretlerin önemini vurguluyor.
    </p>
    <p class="MsoNormal">
     Bu gelişmelerin sonucu artık her dernek, yurt dışına nasıl açılırız, bunun için ne gibi eksiklerimiz var, kendimizi nasıl geliştirebiliriz arayışına girmiş durumda. Dernekler, üye firmaların eksiklerini tespit ederek onları daha profesyonel ve kurumsal yapılara dönüştürmek için çaba sarf ediyor. İngilizce kursu açandan tutun da dış ticaret seminerleri düzenleyen ve AB fonlarına müracaat edenlere kadar her türlü çalışmayı yapan derneklere rastlamak mümkün. Sonuçta TUSKON, Anadolu’daki iş dünyasını büyük ölçüde dönüştürüyor. Dar bir çerçeveye sıkışmış ve içe kapalı esnaf anlayışı yerine, uluslararası rekabete hazır bir ‘girişimcilik kültürü’ yerleşiyor. Kazanan da Türkiye oluyor.
    </p>
    <p class="MsoNormal">
    </p>
    <p class="MsoNormal">
     Ülkeye borcumuzu böyle ödüyoruz
    </p>
    <p class="MsoNormal">
    </p>
    <p class="MsoNormal">
     TUSKON’un yönetiminde, ülkedeki en büyük sanayi kuruluşlarının yönetim kurullarından isimler bulunuyor. Türkiye’nin en büyük hazır giyim perakendecisi konumundaki LC Waikiki’nin patronlarından İsmail Hakkı Kısacık, aynı zamanda TUSKON Başkan Yardımcısı. Kısacık’ın tespitlerine göre TUSKON’un dış ticaret odaklı yola çıkması, o zamana kadar hiç yurt dışına çıkmamış, bırakın ihracat yapmayı fuarlara bile katılmamış Anadolu esnafının önünü açtı. Birçok esnafın bu toplantılar vesilesiyle yabancılara nasıl mal satabileceğini gördüğünü belirten Kısacık, “KOBİ’leri düşündüğünüzde, bunların tek başına yurt dışına gitmesi, pazar araştırması, iş seyahati yapması kolay değil. TUSKON gezileri onların önünü açtı. Bunlara katılanlar çok iyi pazarlar elde etmeye başladı. İhtiyaç duyan herkes bu programlarla kendilerine müşteri buldu.” diyor.
     <span>
     </span>
    </p>
    <p class="MsoNormal">
     İsmail Bey, fırsat buldukça Anadolu’daki dernekleri ziyaret ederek bilgi ve tecrübelerini paylaşan bir iş adamı. Anadolu’daki ümitsiz ve her şeyi devletten bekleyen bir kesimin yanı sıra ‘ben de bir şeyler yapabilirim’ heyecanını taşıyan girişimciler bulunduğunu belirterek, derneklerde ortaya çıkan başarı hikâyelerinin bütün şehri olumlu etkilediği tespitini yapıyor. Her şehirden birkaç başarılı iş adamı modelinin çıkması hâlinde bunun etkisinin büyük olacağını vurgulayarak, o sebeple
     <span>
     </span>
     insanların ilk anda yurt dışına gidemiyorsa bile en azından İstanbul’a gelip dış ticaret zirvelerini görmesini öneriyor. Kısacık, TUSKON’dan sonra Anadolu’daki başarı hikâyelerinin sayısında ciddi artış olduğunu da vurguluyor.
    </p>
    <p class="MsoNormal">
     TUSKON’un Anadolu’ya çok önemli katkılar yaptığını ancak bu işten faydalananların sadece küçük şirketler olmadığını da belirten Kısacık, “Biz zaten dünyaya açık ve uluslararası yatırımları olan bir şirketiz ama bu programlardan çok şey öğreniyoruz. Mısır’a yatırım kararı almıştık. Bu kararımız Marmara İş Hayatı Dernekleri Federasyonu (MARİFED)’nun Mısır gezisinde netleşti ve son şeklini aldı. Ne kadar büyük firma olursanız olun, toplantı ve geziler ciddi katkılar sağlıyor.” diyor. Şirketteki ciddi yoğunluğuna rağmen TUSKON’a mesai ayırmasını, ‘sosyal sorumluluk anlayışının gereği’ olarak değerlendiren İsmail Hakkı Kısacık, “Bugün bir yerlere geldiysek, bu ülkenin kaynaklarıyla geldik; o açıdan, bildiklerimizi paylaşmak bir sorumluluktur. İş adamlarına katkı vermemiz gerekir. Ülkeye borcumuz var ve bu borcun ödenmesinde TUSKON önemli bir araçtır.” yorumunu yapıyor.
     <span>
     </span>
    </p>
    <p class="MsoNormal">
    </p>
    <p class="MsoNormal">
     Ön yargılarımız yıkıldı
    </p>
    <p class="MsoNormal">
    </p>
    <p class="MsoNormal">
     TUSKON zirvelerinin en düzenli katılımcılarından biri de, Hatemoğlu Yönetim Kurulu üyesi Efsane Turan. Son genel kurulda TUSKON yönetimine seçilen Efsane Turan, konfederasyonun ve derneklerin yönetiminde daha fazla iş kadını bulunması gerektiğini düşünüyor. Bu çerçevede yönetime 3 kadının girmesini olumlu gören Turan, TUSKON’un kadın girişimcilerin de önünü açacağına inanıyor. Efsane Turan, yıllardır ihracatla uğraşan bir girişimci olmasına rağmen, zirvelerin kendi ön yargılarını bile yıktığını söylüyor.
    </p>
    <p class="MsoNormal">
     2001 öncesinde şirket olarak tamamen Avrupa ve Amerika odaklı çalıştıklarını belirterek, yaşanan değişimi anlatıyor: “Hadi Afrika’ya gidelim, sipariş alalım diye düşümnezdik. Hâlbuki orada da çok büyük pazarlar var. Öyle olunca Ortadoğu ve Afrika’dan gelen müşteri adayları hazır ürün bulabilir oldu. Şu anda gelen müşteri depodaki ürünlerimizle haftada bir mağaza açabilir. TUSKON’un o yönden bize çok büyük faydası oldu. Türk ürünlerine karşı ön yargılar kırılırken, bizim ön yargılarımız düzeliyor. Hepimizde öğrenilmiş bir çaresizlik var. Sanki oralara gidip yapamazmışız, Avrupalı markalar daha iyi yaparmış gibi. Bizi tanıyınca onların da ufku değişti. Bizim ürünlerimizi yıllarca Avrupa üzerinden almışlar. Şimdi bizi doğrudan keşfetmiş oluyorlar.”
    </p>
    <p class="MsoNormal">
     Sudan’a ilk ziyarette kızının, “Anne orada ne işin var, hiç güvenli değil!” diye kendine engel olmaya çalıştığını belirten Turan, “Oysa orası İstanbul’dan daha güvenli ve bizi çok seviyorlar. Bunu görmemiz için TUSKON’un bizi götürmesi gerekiyormuş. Yoksa ben bir iş kadını olarak tek başıma oralara gidemezdim.” diyor. Bu gelip gitmeler, zirveler ve ticaret heyetlerinin birçok ülkedeki Türkiye imajını yükselttiği tespitini de yapan Turan, ülkeyle birlikte Türk markalarının da büyük aşama kaydettiğini söylüyor. Efsane Turan’ın ilginç tespitlerinden biri de, zirvelerde sağlanan İstanbul - Anadolu buluşmaları. İstanbul merkezli birçok firmanın dış ticaret zirvelerinde Anadolu’daki meslektaşlarını tanıma fırsatı elde ettiğini belirterek, şöyle konuşuyor: “İnsanlar birbirini tavsiye ediyor. Farklı sektörler arası paslaşmalar oluyor. Sadece dışarıya açılma değil, bizim Anadolu’daki potansiyelle tanışmamız adına da çok önemli bir açılım oldu TUSKON toplantıları.”
     <span>
     </span>
    </p>
    <p class="MsoNormal">
    </p>
    <p class="MsoNormal">
     Doğu’ya
     <span>
     </span>
     hem ticaret hem gönül köprüsü
     <span>
     </span>
    </p>
    <p class="MsoNormal">
    </p>
    <p class="MsoNormal">
     Van Aktif Sanayici ve İş Adamları Derneği (VASİAD) 1994 yılından bu yana faaliyette. Doğu Anadolu’daki federasyon DASİDEF üyesi VASİAD, TUSKON’un en aktif derneklerinden. Başkan Ali Çiçeksay aynı zamanda TUSKON yönetiminde. Çiçeksay, VASİAD’ın hedeflerini, “İşlerini geliştirmek, büyütmek ve dış pazarlara açılmak isteyen iş adamlarımızı temsil edecek bir organizasyon olmanın yanı sıra ilimizdeki ve ülkemizdeki sorunları ülke gündemine taşıyarak, çözüm önerileri üretmek ve Van’ın hak ettiği yere ulaşmasına katkı sağlamayı hedef edinmektedir.” sözleriyle özetliyor.
    </p>
    <p class="MsoNormal">
     VASİAD, kurulduğundan bu yana üyelerini her fırsatta yurt içinde iş seyahatlerine götürüyor. Bugüne kadar sanayi illerine 40’ın üzerinde seyahat gerçekleştiren dernek, TUSKON’un dış ticaret zirvelerinin de en aktif katılımcılarından. Ali Çiçeksay, yurt içi bir yana, yurt dışından bugüne kadar 50’nin üzerinde heyeti Van’da ağırladıklarını belirtiyor. Bu temaslardan somut neticeler aldıklarını da belirten Çiçeksay, “Türkmenistan’da yatırımları olan Türk iş adamı Abdurrahman Sütçü, bu temaslar neticesinde Van’a gelerek burada bir oluklu mukavva fabrikası kurdu ve 50 kişilik istihdam sağladı. Bu gelişme TUSKON zirvelerinin somut neticelerinden biridir.” diyor.
    </p>
    <p class="MsoNormal">
     Çiçeksay’a göre Van’daki derneğin Batı şehirleriyle bu kadar yakın temasının önemli neticelerinden biri de, doğu ile batı arasındaki ön yargıların yıkılması ve kardeşlik ortamının tesis edilmesine yaptığı katkılar. Ön yargıların yıkılmasının Van için yatırımlardan daha büyük kazanç olduğunu vurgulayan Çiçeksay, “2008 yılında ‘İş’te Gönül Köprüsü’ isimli organizasyonu yaptık. Bu organizasyona ağırlığı Eskişehir olmak üzere İstanbul, Ankara, Düzce’den toplam 105 iş adamı katıldı. Çok verimli ve güzel dostlukları netice veren bir organizasyon oldu. TUSKON dernekleri sadece yatırımlar ve istihdam değil, bu gibi faaliyetlerle iç barışa da ciddi katkı sağlıyor.” tespitini yapıyor.
    </p>
    <p class="MsoNormal">
     200 üyesi ile Van’daki en büyük iş adamı derneği olan VASİAD, üyelerine yönelik bilgisayar, yabancı dil ve kişisel gelişim kursları da düzenliyor. Sosyal alanda da ciddi etkinlikleri bulunan VASİAD, Türkiye halter şampiyonası, Türkiye off shore şampiyonası gibi önemli organizasyonların Van’da gerçekleşmesine de ciddi katkı sağlayarak, şehrin tanıtımına destek veriyor. VASİAD’ın bir özelliği de Avrupa Birliği projelerine yönelik faaliyetleri. VASİAD Proje İzleme Birimi’ni kuran dernek bugüne kadar AB’ye toplam 17 proje sunmuş. Bunların 13’ü kabul edilerek hayata geçirilmiş.
    </p>
    <p class="MsoNormal">
    </p>
    <p class="MsoNormal">
     Ticaret köprülerinin toplam rakamları
    </p>
    <p class="MsoNormal">
    </p>
    <p class="MsoNormal">
     Katılımcı ülke sayısı:
     <span>
     </span>
     <span>
     </span>
     135
    </p>
    <p class="MsoNormal">
     Katılımcı yabancı iş adamı sayısı:
     <span>
     </span>
     <span>
     </span>
     8.500
    </p>
    <p class="MsoNormal">
     Türkiye’den katılımcı iş adamı sayısı:
     <span>
     </span>
     14.715
    </p>
    <p class="MsoNormal">
     İkili iş görüşmesi sayısı:
     <span>
     </span>
     <span>
     </span>
     200.000
    </p>
    <p class="MsoNormal">
     Katılan bakan ve bürokrat sayısı:
     <span>
     </span>
     <span>
     </span>
     430
    </p>
    <p class="MsoNormal">
     Katılan yabancı gazeteci sayısı:
     <span>
     </span>
     <span>
     </span>
     198
    </p>
    <p class="MsoNormal">
     Ticaret hacmi:
     <span>
     </span>
     <span>
     </span>
     14 milyar $
    </p>
   </p>
  </font>
 </div>
 <div>
 </div>
 <div>
 </div>
</div>


## Yorumlar

### SELAHATTİN BALSOY, 22 June 2010, 00:00
> İşte Türkiye gerçeği. Akıllı düşününce neler olmaz.. Ufkunu açarsanız insan neler yapmaz. 40-50 sene önce bunlar hayal bile edilemiyordu. Demek ki oluyormuş. ABD, İngiltere nasıl küresel aktör oldu? Dünyayı tanımakla. Bir de şu terör belası olmasa. Türkiye dünyanın önde gelen ülkesi olacak.

Kaynak: [www.aksiyon.com.tr](http://www.aksiyon.com.tr:80/aksiyon/haber-26971-esnafliktan-kuresel-rekabete.html), [web.archive.org (arşiv bağlantısı)](http://web.archive.org/web/20140530210851/http://www.aksiyon.com.tr:80/aksiyon/haber-26971-esnafliktan-kuresel-rekabete.html)
