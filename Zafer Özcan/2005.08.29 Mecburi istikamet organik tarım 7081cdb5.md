# Mecburi istikamet organik tarım

*Zafer Özcan 2005.08.29*

<div bgcolor="#FFFEF6">
 <font>
  <img border="0" height="1" src="/web/20060105170848im_/http://www.aksiyon.com.tr/images/blank.gif"/>
 </font>
 <font class="content">
  <p>
   <img border="0" hspace="5" src="http://web.archive.org/web/20060105170848im_/http://www.aksiyon.com.tr/resim/560/40.jpg" vspace="5"/>
  </p>
 </font>
 <font class="content">
  Gürsel Tombul, Aydın Kuşadası’nda çiftçilik yapan bir iş kadını. Tarıma ilgisi, onu yıllarca uğraştığı turizm işinden sonra toprakla buluşturmuş. İki bin dönümü bulan arazilerinde organik tarımla uğraşıyor şimdi. Çevresinde ‘hanım ağa’ olarak tanınan Gürsel Hanım, Türkiye’deki organik tarımın önde gelen isimlerinden. Geleneksel yöntemden organik tarıma geçişi ise hayli ilginç: “Bir yurtdışı seyahatinde bir mağazanın tabelasında, içinden kurt çıkan armut ve elma resmi gördüm. Kurtçuk şöyle diyordu; ‘İçinde ben yaşayabiliyorsam sana da zararlı değildir.’ O zaman anladım ki pazardaki çok alımlı meyvelerde kurtçukların yaşayamamasının bir sebebi vardı. Bu olay beni organik üretime yönlendirdi.”
 </font>
 <p>
  <font class="content">
   <br>
    Gürsel Tombul gibi Türkiye’nin dört bir yanında organik tarımla uğraşan pek çok insan var bugün. Tabii ki bu yöntemle üretilen ürünleri özellikle tüketmeyi tercih edenler de. Kimi bir kurtçuğun zihninde açtığı ufukla bu sektöre yönelmiş kimi de yabancıların yönlendirmesiyle. Ancak, hepsinin ortak noktası, insanların sağlıklı beslenmesinin önemini kavramış olması. “Gerçekten ihtiyacımız olmayan şeyleri bile tüketip, bir de bunlar için sağlığımızı kaybediyoruz.” diyen Gürsel Hanımın bu sözlerinden, sağlıklı beslenme kadar sağlıklı üretimin de ne kadar önemli olduğu anlaşılıyor.
    <br>
     <br/>
     Her doğal olan organik değildir
     <br/>
     <br/>
     Bugün bütün dünyada doğaya ve doğal tüketime dönüş yaşanıyor.  Yaşadığı gezegeni düşüncesizce kirleten, doğal kaynakları hoyratça tüketen insanoğlu, artık denizin bitmekte olduğunun farkına varmaya başladı. Organik tarım işte bu farkındalığın sonucu ortaya çıkan bir üretim ve tüketim şekli. Pek fark edilmese de Anadolu giderek organik tarım üretiminin bir parçası hâline gelmiş durumda. Şüphesiz, bu süreçte “yabancıların” rolü inkâr edilemez. Zaten çiftçiler de bu gerçeği açıkça itiraf ediyor: “Bir gün yabancı bir şirketin temsilcileri ziyaretimize geldi. İstedikleri şartlarda üretim yaparsak ürünlerimizi yüksek fiyatla almayı taahhüt ettiler. Biz işin özellikle maddi açıdan getirisini dikkate alarak, dedelerimizden miras kalan geleneksel üretim yöntemlerini değiştirmeye karar verdik.”
     <br/>
     <br/>
     Çamlıca Köyü, Samsun’un şirin ilçesi Terme’yi geçtikten sonra yeşillikler içerisindeki bir vadinin tam ortasında karşımıza çıkıyor. 19 Mayıs Üniversitesi Bafra Meslek Yüksekokulu Öğretim Üyesi Yard. Doç. Dr. Ali Kemal Ayan, bölgenin bir organik fındık vadisi olduğunu söylüyor. Organik tarımın köyde 12 yıllık bir mazisi var. “Bizim köylüler yeniliklere çok açıktır. Organik tarımla tanışınca eski üretim alışkanlıklarını hemen terk ettiler.” diyor muhtar Mehmet Özmen. Her şey 1994’te, fındık ticareti yapan bir Alman firmasının, organik olarak üretilen fındığa neredeyse iki kat yüksek fiyat vermesiyle başlar. İlk iki yıl geçiş süreci olduğundan bir rekolte kaybı yaşanır. Sonra üretim eski seviyesine ulaşır. Şimdi eskiye oranla rekoltede artış yaşanıyor. Özellikle Yaşar Grubu’nun bir süre önce İzmir’de üretimine başladığı organik gübre, işlerini önemli ölçüde kolaylaştırmış.
     <br/>
     <br/>
     Organik tarım denince, doğal seyrinde yapılan bir tarım faaliyet anlaşılıyor. Halbuki iş o kadar basit değil. Her şeyden önce bu tarımı yapabilmek için en az iki yıllık bir geçiş süreci lâzım. Organik tarım yapılan arazide çok az da olsa kimyasal ilaç kullanılmaması gerekiyor. Ayrıca onun yakınındaki başka bir arazide de  kimyasal ilaç kullanılmaması önemli. Yine yol kenarında organik tarım yapılamıyor; çünkü egzoz gazı ürünü olumsuz etkiliyor. Dolayısıyla, organik tarımın yapıldığı arazinin özenle seçilmesi şart. Zararlılarla mücadele için kullanılacak ilaçlarla verimi artırmak için tercih edilen gübrenin tamamen doğal yollardan elde edilmiş olması gerekiyor.
     <br/>
     <br/>
     Şüphesiz bu zahmetli süreç organik tarım projesinin hazırlanması ve bir sertifikasyon şirketine başvurulmasıyla başlıyor. Ardından çiftçi, şirketlerin biriyle anlaşıyor ve süreç boyunca şirkete ödeme yapıyor. İki yıllık geçiş dönemi toprağın yıllardır kullanılan kimyasal ilaç artıklarından arınabilmesi için önemli. Sonuçta şirketin yaptığı periyodik kontroller sonunda çiftçi organik tarım sertifikasını almaya hak kazanıyor. Sertifikayı almak şirketle çiftçi arasındaki ilişkinin bitmesi anlamına gelmiyor. İstismarları önlemek için şirket çiftçinin üretimini sürekli olarak denetliyor.
     <br/>
     <br/>
     Sertifikasyon şirketleri, Tarım Bakanlığı’ndan aldıkları yetkiyle ve bir süre önce yürürlüğe giren organik tarım kanununda belirtilen esaslara göre hareket ediyor. Tarım Bakanlığı Organik Tarım Araştırma Komitesi Üyesi Yard. Doç. Dr. Ali Kemal Ayan, “Organik tarımın en önemli özelliği kayıt altına alınabilir olması.” diyor. Böylece kimin ne yaptığı, ne ürettiği ve ne miktarda ürettiği biliniyor. Türk tarımındaki en önemli sorun olan üretim fazlası veya ürün yetersizliği gibi problemleri, organik tarım yaygınlaştığı ölçüde ortadan kaldırmak mümkün.
     <br/>
     <br/>
     Kimyasal ilaçlar katliam yapıyor!
     <br/>
     <br/>
     Hayrettin Özmen, Çamlıca Köyü’nde organik fındık üretiyor. “Fındığa atılan tarım ilacı asıl öldürmesi gereken fındık kurdunu öldüremiyor; ama çevredeki bütün canlıları, kuşları, böcekleri yok ediyor. Ben geçim kaynağım olan bu fındığı satamasam dahi bu doğa katliamına ortak olmak istemiyorum.” sözleriyle, neden organik tarımı tercih ettiğini anlatıyor. Bir süre önce kimyasal ilaç atılan bir tarlada otlayan üç ceylanın ölü bulunması da köylüleri çok etkilemiş. Hayrettin Amca, organik üretimi, yıllar önce köylerini 19 Mayıs Üniversitesi hocaları ile birlikte ziyaret eden İtalyan bir bayandan duyduğunu söylüyor. Çamlıca köylüleri konu hakkında artık o kadar bilinçli ki, bakanlığın yayınladığı ve 15 Ocak 2005’te yürürlüğe giren Organik Üretici Birlikleri tüzüğünün hazırlık çalışmalarında bile bulunmuşlar. Köylüler bununla kalmamış. Başkanlığını Mehmet Özmen’in yaptığı Terme Organik Fındık Üreticileri Birliği’ni kurmuşlar. Organik tarım eğitimi vermek isteyen birlik, bu amaçla bir proje hazırlayarak AB fonlarına başvurmuş. Fon kazanıldığı takdirde diğer etkinliklere ek olarak İlçe Tarım Müdürlüğü’nden bir ziraat mühendisini eğitecekler.
     <br/>
     <br/>
     Türkiye’de organik tarım denince öne çıkan yerlerden biri de Afyon’un Başmakçı ilçesi. Yaş sebze ve gül üretiminin yapıldığı ilçeye organik tarımı 1990’ların başlarında yine bir Alman firması önerir. Bu işi 15 yıldır yapan Vehbi Ersöz, o zamana kadar geleneksel yöntemlerle yaptıkları tarımda üretimde bütün yenilikleri kullandıklarını söylüyor. Verimi artırmak için bütün kimyasal ilaçları denemelerine rağmen istedikleri sonuca ulaşamadıkları gibi Vehbi Bey ve eşi Sultan Hanım ilaç kullanılmış serada çalışmaktan sağlıklarını da kaybeder. “İlaca para yetişmiyordu; çünkü her zararlı için ayrı ilaç vardı. En büyük girdimiz kimyasal ilaçlar olmuştu ama istediğimiz sonucu alamadık ve sağlığımızdan da olduk” diyor.
     <br/>
     <br/>
     Alman firmasının öncülüğünde başlayan organik gül üretimini yaş sebzeye de uygulamak isterler ve firmadan yardım alırlar. Bütün teknik bilgileri ve organik ilaçların yapımını Almanlardan öğrendiklerini söylüyor. Şimdi bütün üretimi organik yapan Ersöz’ün en büyük problemi pazarlama. İhracat yapmadığı için ürünlerini iç piyasaya satmakta zorlanıyor: “Piyasada bir yandan sağlıklı organik ürün bulunamıyor, bir yandan da biz ürünlerimizi çöpe atıyoruz. Organik üretimde iç pazar meselesi acilen çözülmeli.” Bu arada, Ersöz’ün çiftliğini Avustralya’dan Almanya’ya, İngiltere’den İspanya’ya kadar birçok ekolojik tarım meraklısı ziyaret etmiş. Sultan Hanım, “Bize ilgi içeriye göre dışarıdan çok daha fazla.” diyor buruk bir eda ile...
     <br/>
     <br/>
     Bu buluşmaları sağlayan, merkezi İstanbul’da bulunan Buğday Ekolojik Yaşamı Destekleme Derneği. Başlangıçta Türk çiftçisine bu işi yabancılar öğretse de artık Türkiye’deki organik üreticileri dünya ile bu dernek buluşturuyor ve karşılıklı bilgi paylaşımı yaşanıyor. Mesela, Bolivyalı bir çiftçinin keşfettiği organik ilaç, dernek aracılığı ile Türkiye’deki üreticiye ulaşıyor. Başkanlığını Victor Ananias’ın yaptığı dernek, son iki yıldır başlattığı Türkiye’de Ekolojik Çiftlik Ziyaretleri projesiyle kamuoyunu organik tüketim konusunda bilinçlendirmeyi ve bu işi yapan çiftçilere destek vermeyi amaçlıyor.
     <br/>
     <br/>
     Organik ürünlerin satılacağı pazar yeri
     <br/>
     <br/>
     Victor Ananias, derneğin kuruluşunu anlatırken bunun birkaç idealistin sıra dışı fikirleri olmaktan ziyade, kaybettiğimiz âhlakî kodlarımıza dönüşü hedefleyen, son derece gerçekçi bir çalışma olduğunu söylüyor. Dernek, ekolojik tarımının yanı sıra birçok çevreye duyarlı faaliyete de imza atıyor. Dernek üyelerinin katkısıyla İstanbul Polonezköy yakınlarındaki Cumhuriyetköy’de bir arazide organik tarım üretimi yapılıyor. Derneğin, çiftçilerden genel müdüre kadar her kesimden 400 üyesi ve 10 bin kişiyi bulan ciddi bir iletişim ağı var.
     <br/>
     <br/>
     En büyük projelerden biri ise Ekolojik Tarım Takas Turizmi (TATUTA) projesi. Derneğin, Birleşmiş Milletler Kalkınma Programı (GEF) ve Küçük Destek Programı’nın (SGP) katkısıyla geçen yıl 25 ayrı çiftlikte yürüttüğü proje, bu yıl 44 yeni çiftliğin katılımıyla devam ediyor. TATUTA projesi, Türkiye’nin farklı bölgelerindeki 32 ayrı noktada yürütülüyor. “Uzun süredir çalıştığımız çiftçi ailelerin birçoğunun pazarlama ve danışmanlık sorunu var. Desteğe ihtiyaçları var ama bu destek sadece para değil. Sosyal olarak yaptığı işin delilik olmadığını anlamaya ihtiyaçları var. Onun doğru yaptığını birtakım insanların takdir etmesi gerekiyor.” sözleriyle anlatıyor projeyi... Ona göre, bunu insanlara anlatmak için yerinde görmek lâzım. Zaten onlar da bu amaçla iki senedir çiftlik ziyaretleri gerçekleştiriyor: “Çiftlikleri anlatan bir rehber hazırladık. Çiftçi ile anlaşma yapılıyor, dernek bütün bilgileri alıyor. Evin bir odası veya varsa farklı bir yer ziyaretçiye ayrılıyor. Kaldığınız sürenin ücretini çiftçiye ödüyorsunuz. Hem tatil yapıyorsunuz, hem ekolojik tarımla tanışıyorsunuz hem de çiftçiye destek vermiş oluyorsunuz.” diyor.
     <br/>
     <br/>
     Victor Ananias, son projelerinin sadece organik ürünlerin  satılacağı bir pazar yeri kurulması olduğunu söylüyor. Bu konuda Şişli Belediyesi ile anlaşma yapılmış. Söz konusu pazarların yaygınlaşması, konunun halkın gündemine girmesi ve iç pazarın oluşması açısından son derece önemli. Organik tarımda kimyasal tarım ilacı kullanılmaması bu konuda pazarı elinde bulunduran büyük firmaları ister istemez rahatsız edecek. Ananias, bu konuda iyimser. “Tarım ilacı üreten, bunu biyolojik üretecek, kimyasal değil; tohum üreten de organik üretecek. Doğada çözünebilecek maddeler olacak.” diyor. Bunun bir  arz ve talep dengesi olduğunu hatırlatarak, halkın taleplerinin ilaç firmalarını da etkileyeceğini belirtiyor.
     <br/>
     <br/>
     Türkiye’deki organik tarım çalışmalarına çiftçiler ve sivil toplum kuruluşlarına ek olarak bazı üniversitelerin ziraat fakülteleri de ciddi destek veriyor. Samsun 19 Mayıs Üniversitesi Ziraat Fakültesi son yıllarda gerek örnek seralardaki üretimi, gerekse çiftçilere yönelik bilgilendirme seminerleriyle organik tarım faaliyetlerinde etkili sonuçlar alıyor. Dekan Prof. Dr. Yunus Pınar, fakülte bünyesindeki seralarda yaptıkları üretimden elde ettikleri sonuçları düzenli olarak çiftçilerle paylaştıklarını söylüyor. Fakülte üç yıldır mayıs ve haziran aylarında organik sera sebzeciliği günleri düzenliyor. Türkiye’nin her ilinden çiftçiler bu etkinliklere büyük ilgi gösteriyor. Yunus Pınar, “Bu konu Türkiye’de gelişecekse ziraat fakültelerine ihtiyaç var. Biz üzerimize düşeni yapıyoruz.” diyor.
     <br/>
     <br/>
     Türk halkı sağlıklı beslenmeye lâyık değil mi?
     <br/>
     <br/>
     Üniversitenin organik tarım çalışmalarını yürüten Doç. Dr. Sezgin Uzun ise tabiattaki dengenin suni gübre ve ilaç kullanımı ile büyük ölçüde bozulduğunu belirterek, “Organik tarımla toprağın canlılığı korunuyor. Çocuklarımızın tabağından zehir uzak tutuluyor. Biyolojik çeşitlilik korunuyor. Böylece, ilaç kullanan çiftçilerde kanser riski de azalıyor. ABD’de yapılan bir araştırmada tarımda kimyasal ilaç uygulayan kişilerin uygulamayanlara göre 5 kat daha fazla kansere yakalanma riski olduğu ortaya çıktı.” diyor. Yapılan bir araştırmayı hatırlatan Uzun, organik ürünle beslenen insanların çok daha huzurlu olduğunu söylüyor. Tıptaki koruyucu hekimlikle organik tarımı meczetmek gerektiğini belirterek, “Koruyucu hekimlik doğru beslenmedir. Bunun yolu da organik ürünlerden geçiyor.” diyor. Kaliteli ve sağlıklı organik ürünlerin tamamına yakınının ihraç edildiğini de vurgulayarak, “Sağlıklı gıdalar insanımıza lâyık görülmüyor. Olay hep para olarak görüldüğü için ülkede üretilen az sayıdaki ürün dışarı gidiyor. Bana göre önce kendi nesillerimiz bunu tüketmeli.” uyarısını yapıyor.
     <br/>
     <br/>
     Don Kişotlarla bu iş olmaz
     <br/>
     <br/>
     Gürsel Tombul da aynı kanaatte. Ürünlerini “Yerlim” markasıyla satan Tombul, organik tarımın gelişebilmesi için markaya ihtiyaç olduğunu düşünüyor. Organik tarımın önündeki problemin pazarlama ve iç piyasa ile sınırlı olmadığını belirterek, “Üreticinin danışabileceği konu hakkında bilgili yeteri kadar ziraat mühendisi yok. Donanımlı danışman firma da...” diyor. Tombul’a göre, organik tarım hiç ilaçsız ve toprak beslemesi olmayan bir tarım değil: “Tamamen gönüllülük esasına dayalı, bizim gibi birtakım Don Kişotların mücadelesi ile iş yürüyor. Oysa bu iş gerçekçi, ayakları yere basan bir ekonomik altyapıya ulaşmalı.” Bütün sıkıntılara rağmen konu hakkında karamsar olmadığının da altını çizerek, Türkiye için organik tarımın mecburi istikamet olduğunu ifade ediyor: “Önümüzdeki 20 yılda insan ölümlerinin yüzde 80’inin kanserden olacağı tespit ediliyor. Bunun en önemli sebebi konvansiyonel tarım ürünlerinin kanserojen etkisidir. Yakında sigarada olduğu gibi bazı gıdaların üstüne sağlığa zararlıdır ibaresi yazılırsa hiç şaşırmayacağım.”
     <br/>
     <br/>
     Organik üretimde hem çiftçi hem de ihracatçı firmalar için en önemli unsurlardan biri de sertifikasyon kuruluşları. Onların raporları üretimden tüketime işin bütün aşamalarını ilgilendiriyor. Türkiye’de bu kurumsallaşma 1994’te çıkan bir yönetmelikle gündeme geldi. Ülkemizde halen bu işi yapan sekiz kurumdan altısı yabancı, ikisi de yabancı işbirliği ile çalışan yerli kurum. Tamamına yakınının merkezi İzmir’de. İhracata dayalı bir sektör olduğundan dış piyasalardaki güven için yabancı denetim kuruluşu önemli bir unsur.
     <br/>
     <br/>
     Ziraat Mühendisi Tamer Sever, CERES adlı sertifikasyon kuruluşunda denetleyici olarak çalışıyor. Türkiye’de bu işin başlangıçta çok fazla abartıldığı ve gerek kişiler gerekse resmî yetkililerin konuya “organik tarım yapmalı” anlayışıyla yaklaştığını belirterek, “İnsanlar da buna aldanıp hemen plansızca bu işe soyundu. Tabii sonuçlar istenildiği gibi olmadı.” diyor. Organik tarımda para kazanmadan önce bu işin felsefesinin benimsenmesi gerektiğinin altını çizerek, “İnsan sevgisi ve çevre aşkı olmadan, sırf para kazanma anlayışı ile başlanan işler hüsranla sonuçlandı.” diyor.
     <br/>
     <br/>
     “Elmaya hiç ilaç atmadım”
     <br/>
     <br/>
     Denetim konusuna da değinen Sever, “Yaptığımız kontrol faaliyeti önce güvene dayalı. Çiftçiden bilgi alıp bunların arazide ne kadar gerçekçi olduğunu sorguluyoruz. Bu işte güven duymadığınız çiftçi ile çalışmayacaksınız.” diyor. Kullandıkları bazı denetim yöntemleri hakkında ise şöyle konuşuyor: “Mesela çiftçi elmaya hiç ilaç atmadım diyor. Bakıyoruz elmada bir tek kurt yok, pırıl pırıl. Ama çevreyi dolaştığımızda elma iç kurdunun izine rastlıyoruz. Demek ki o bölgede elma iç kurdu çalışmış ve burada ilaç atmadım demesinin anlamı kalmıyor. Bir başkası ben hiç ot ilacı kullanmadım diyor; araziye gidiyorsunuz hiç ot yok, bırakın otu hiç çapa izi de yok. Peki nasıl yok oldu bu otlar? Bu şekilde kimyasal ilaç kullanımı ortaya çıkıyor.” Tamer Sever’in altını çizdiği bir başka husus ise ilginç ve önemli. Organik üretim yapan çiftçinin bilinci az olmakla birlikte, bunların yüzde doksanının ahlaken sağlam olduklarını söylüyor. Çiftçilerin beyanlarının yüzde doksan oranında tuttuğunu kaydediyor.
     <br/>
     <br/>
     Sonuç olarak organik tarım Türkiye’de halen emekleme çağında olan bir bebek. Onun sağlıklı büyümesi ve gelişmesi için zamana ve sağlam bir desteğe ihtiyaç var. Bu işin gönüllülük, insan ve çevre sevgisi boyutu çok önemli ama bunun ötesine gitmemesi, gerçekçi bir ekonomik altyapıya kavuşamaması Türk halkını daha uzun yıllar suni gıdalar tüketmeye mahkum edeceğe benziyor. Gerçekçi ekonomik altyapı için devletten çiftçilere, büyük şirketlerden sivil topluma kadar herkese görev düşüyor.
     <br/>
     <br/>
     ORGANİK TARIMIN TÜRKİYE’DEKİ DURUMU
     <br/>
     <br/>
     Ülkemiz, elindeki insan gücü, toprak kalitesi, 11 binden fazla türle son derece zengin biyolojik çeşitliliği, iklimi ve daha kaybolmamış, asırlardır süregelen bilgi birikimine rağmen ekolojik tarım dünyasında son derece zayıf bir konumda. 1985 yılında sadece sekiz üründe yapılan organik tarım bugün yüz yetmiş dokuz üründe, 13 bin üretici tarafından, 100 bin hektar alanda ve yıllık 300 bin ton kadar yapılıyorsa da ekolojik tarım toplam tarım üretiminin ancak binde biri seviyesinde. Burada ekolojik olup olmadığı kayıt altına alınmamış geleneksel üretimi de dahil edersek Türkiye’de konvansiyonel olmayan üretimin yüzde 30’lara varabileceği söyleniyor. Tescilli ekolojik üretimin neredeyse tamamı AB’ye ihraç ediliyor; ama ülkenin bundan kazancı devede kulak. 25 milyar dolarlık pazarda Türkiye’nin payı 37 milyon dolarla sadece yüzde 1,5. İç pazarın durumu ise çok daha zayıf: Ekolojik ürünlerin yıllık iç pazar payı sadece 3 milyon dolar civarında.
     <br/>
     <br/>
     ORGANİK TARIM İLAÇLARI NASIL ÜRETİLİYOR?
     <br/>
     <br/>
     İç piyasada henüz yeteri kadar organik tarım ilacı girdisi olmadığından çiftçiler ilaçlarını kendileri üretiyor. Onlardan bir tanesi hammaddesi sarımsak ve su olan organik tarım ilacı. 1 kilo sarımsağı, 5 litre suda kaynatıyorsun. Sonra sarımsak kokusu suya iyice geçsin diye bir gece suda bekletiyorsun. Sonra 15 litre suya bu ilaçtan bir litre katıp ürüne atıyorsun. Atılan bu madde aslında yaş sebzenin baş düşmanı olan beyaz sinek, kırmızı örümcek ve yaprak bitini öldürmüyor; ama ortaya yayılan sarımsak kokusu bütün bu zararlıların ürüne yaklaşmasını önlüyor. Oysa, tarım ilaçları zararlıları öldürürken faydalı böcekleri de yok ediyor. Yaprak bitini yiyerek beslenen uğur böceği de bunlardan biri. Organik ilaç uğur böceğine de zarar vermiyor. Diğer bir organik ilaç ise sütleğen (yılan) otu ile yapılıyor. Otu dövüp cam şişede bir gün bekletiyorsunuz. Ertesi gün onu sulandırıp bahçe suyuna karıştırıyorsunuz ve bu uygulama önemli zararlılardan olan ve sebzeleri alttan keserek kurutan ‘dana dişini’ kaçırıyor.
     <br/>
     <br/>
     EKOSAM UZUN VADEYİ GÖZE ALIYOR
     <br/>
     <br/>
     Samsunlu birkaç iş adamı Ekosam adıyla kurdukları şirketle organik ürün satış ve pazarlaması yapıyor. Ürünler firmanın sözleşmeli çiftçilik yöntemi ile temin ediliyor. Bir de Türkiye’de artık hemen her ürünün organik versiyonu yetiştiriliyor. Ekosam Pazarlama ve Finans Müdürü Bilge Değerli, piyasada yeteri kadar talep olmadığı için iş dünyasının bu işe girmesinin bir fedakarlık gerektirdiğine dikkati çekiyor. Bu sebeple organik ürünlere yönelik çalışmak isteyen iş adamları ve girişimcilerin bu işin uzun vadeli olduğunu bilerek yatırım yapması gerekiyor.  Organik ürüne yönelen bir diğer büyük firma ise Milupa Bebek Mamaları. Şirket son yıllarda organik ürünlere ağırlık verirken, Buğday Derneği’nin organik pazar yeri projesine de sponsor olarak destek veriyor.
     <br/>
     <br/>
     ORGANİK GÜBRE VE BÜYÜK ŞİRKETLERİN TAVRI
     <br/>
     <br/>
     Organik tarımın Türkiye’de gelişebilmesi için büyük şirketlerin tavrı ve konuya ilgi duymaları da önemli. En azından tüketici bilincinin oluşması ve iç pazarın gelişebilmesi için bu olmazsa olmaz şartlardan. Son olarak Yaşar Grubu ile Doğan Grubu bu alanda işbirliğine gitti ve Pınar Süt, organik süt üretimine başladı. Yine Yaşar Grubu’nun İzmir Kemalpaşa’da bulunan Bio-Farm Organik Gübre fabrikası, organik üretim yapan çiftçiler için son derece önemli bir gelişme; çünkü organik tarımın en önemli sorunu girdi yetersizliği. Grup bünyesindeki Çamlı Yem Besicilik AŞ, 2001 yılından bu yana organik gübre üretimi yapıyor ve pazarın yüzde 70’ini elinde bulunduruyor. Genel Müdür Hasan Girenez, “Biofarm Organik Gübre’yi diğer gübrelerden ayıran en önemli özellik, kaliteli çiftlik gübrelerinin hammadde olarak kullanılması ve bunların gelişmiş fermantasyon teknikleri ile toprağa ve bitkiye faydalı hâle getirilmiş olmasıdır.” diyor. Organik tarımın bir diğer girdisi olan ve çok ucuza temin edilebilen hayvan gübresine kıyasla pahalı olmasına rağmen organik gübre, hayvan gübresinden beş kat daha güçlü. Girenez, hayvan gübrelerinde toprağa yabancı ot ve hastalık bulaşma ihtimalinin yüksekliği göz önüne alındığında, organik gübrenin bütün üretim süreci düşünüldüğünde çiftçi için daha ekonomik olduğunu belirtiyor. Girenez, gübrenin toprağa katkısını şöyle özetliyor: “Organik gübre ile gübrelenen toprak kolay tava gelir, hava ve su geçirgenliği önemli ölçüde artar, su tutma kapasitesi yükselir. Toprak asitliği düzenlenir, tuzluluk birikimi önlenir. Toprağın içinde canlılık oluşur ve toprağımızın üretim gücü en yüksek seviyelere ulaşır.”
     <br/>
     <br/>
     ORGANİK TARIM ÜRETİMİNDE TEMEL PROBLEMLER
     <br/>
     <br/>
     - Organik tarım üretimi girdilerinin bazıları halen çok yetersiz. Piyasada yeteri kadar organik gübre yok. Olanlar da çok pahalı. Organik tarım ilaçları altyapısı hazır değil.
     <br/>
     <br/>
     - En önemli sorunlardan biri organik ürünlere iç piyasa talebinin olmaması. Bu durum, ihracat yapamayan üreticiyi zor durumda bırakıyor. Bazı bölgelerde organik ürünler, tüketici bilinci olmadığı için normalleri gibi satılmak zorunda kalıyor.
     <br/>
     <br/>
     - Organik ürünlerin yüzde 95’i ihraç ediliyor. Türkiye kendi halkına sağlıksız ürünleri sunarken, AB’nin organik bahçesi işlevi görüyor.
     <br/>
     <br/>
     - Tarım Bakanlığı’nın taşra teşkilatları konu hakkında çok yetersiz. Konuyu bilen teknik eleman ve mühendis sayısı çok sınırlı. Bu durum üreticiyi bilgilendirme ve denetim konularında bakanlığın etkisiz kalmasına sebep oluyor.
     <br/>
     <br/>
     - Denetim yapan sertifikasyon şirketlerinin tamamına yakınının merkezi İzmir. Anadolu’daki denetimler için şirket yetkililerinin gelmesi zor ve masraflı. Bu konudaki yük de çiftçinin sırtına biniyor, ayrıca denetimler de zaafa uğruyor. Bu açıdan bu şirketlerin taşra teşkilatlarının olması ya da kurulacak birliklerin bu denetimleri yapması gerekiyor.
     <br/>
     <br/>
     - Organik üretim çok ciddi eğitim altyapısı gerektiriyor. Çünkü sadece biraz daha fazla para kazanmak isteyen ve doğallık noktasında derdi olmayan çiftçiler fırsat bulduğunda (ilaç kullanma gibi) istismara açık olabiliyor.
     <br/>
    </br>
   </br>
  </font>
  <br/>
  <!---- YAZI SONU ----------->
 </p>
</div>


Kaynak: [www.aksiyon.com.tr](http://www.aksiyon.com.tr:80/detay.php?id=22424&yorum=5756), [web.archive.org (arşiv bağlantısı)](http://web.archive.org/web/20060105170848/http://www.aksiyon.com.tr:80/detay.php?id=22424&yorum=5756)
