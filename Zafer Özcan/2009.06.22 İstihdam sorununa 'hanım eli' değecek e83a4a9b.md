# İstihdam sorununa ‘hanım eli’ değecek

*Zafer Özcan 2009.06.22*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   TOBB Kadın Girişimciler Kurulu Başkanı Aynur Bektaş, Anadolu’yu il il dolaşarak kadınları girişimciliğe davet ediyor. Ona göre Türkiye ekonomisinin girişimcilikten başka çıkış yolu yok!
  </font>
 </div>
 <div id="newsText">
  <font class="detail-text">
   <p class="MsoNormal">
    Toplantı salonunu hınca hınç dolduran kadınların soruları bitmek bilmiyor. Diğer organizasyon için salonun hazırlanması gerekiyor; ama katılımcılar oralı değil. Konuşmacıyı bırakmak istemiyorlar. Bu tip organizasyonlarda genellikle salonlar dolmaz, sonlara yaklaşıldıkça da katılımcılar birer ikişer ayrılmaya başlar; ancak Sakarya Ticaret ve Sanayi Odası Meclis Salonu’nu dolduran kadınların heyecanı çok farklı. Hepsi, onun öyküsünde kendi hayatlarından kesitler buluyor ve bu sebeple toplantı bitsin istemiyor. Aslında bu tablo son zamanlarda Anadolu’nun farklı illerinde sürekli tekrarlanıyor. Mazisi yeni veya kuruluş aşamasındaki Kadın Girişimci Kurulları, ilk iş olarak, Türkiye Odalar ve Borsalar Birliği Kadın Girişimciler Kurulu Başkanı Aynur Bektaş’ı ağırlıyor. Onun başkanlığını yaptığı kurulun temel hedefi, kadın girişimci sayısını artırmak. Türkiye’de hâlen 1,5 milyon erkek girişimciye karşılık sadece 80 bin kadın girişimci var. Ülkenin en büyük hazır giyim firmalarından birinin sahibi olmasına rağmen Bektaş, işini ihmal etmeyi göze alıp Anadolu’yu il il dolaşarak hemcinslerini iş hayatına çekmek ve 80 bin rakamını en azından iki katına çıkarmak için mücadele veriyor.
   </p>
   <p class="MsoNormal">
    Kısaca KGK diye anılan Kadın Girişimci Kurulları, TOBB Başkanı Rıfat Hisarcıklıoğlu’nun özel önem verdiği bir proje. Sonuçta erkek de olsa, kadın da olsa girişimci sayısının artması; üretimin, ihracatın ve elbette istihdamın da artması anlamına geliyor. Yani proje ülke kalkınmasıyla doğrudan ilgili. Buna karşılık Türkiye’nin erkek girişimciliğiyle ilgili bir problemi yok. Dünya ortalamalarının da üzerinde bir girişimcilik becerisi söz konusu. Bunu besleyen avantajlar da var elbette. Türkiye’de iş hayatı hâlâ erkeklere özgü bir yapıya sahip. Kadın girişimciler daha yola çıkarken yarışa geriden başlıyor. Ailelerde hâlâ büyük oranda erkek evlatlar veliaht olarak görülüyor ve yatırımlar buna göre yapılıyor. Bakış açısı ve geleneklere bir de kadınların isteksizliği ve geri durmasını eklediğinizde, 1,5 milyona karşılık 80 bin rakamının şaşırtıcı olmadığı ortaya çıkıyor. İş hayatına sıfırdan giren, hâlen 4 bin kişiyi istihdam eden bir kurumun başında bulunan, şirketi ülkedeki toplam hazır giyim ihracatının yüzde 1,5’ini gerçekleştiren ve yatırımlarıyla Anadolu’da büyük bir krediye sahip Aynur Bektaş gibi bir isim, kuşkusuz bu projenin başarı şansını artıran en önemli faktörlerden.
   </p>
   <p class="MsoNormal">
    Türkiye’nin son 30 yıllık sanayileşme ve kalkınma serüvenine bakıldığında tekstil ve hazır giyime özel bir sayfa açmak gerekir. Yıllardır ülkede üretim, istihdam ve ihracatın yükünü bu sektör çekiyor. Son yıllarda önce Uzakdoğu’dan darbe yiyen ve son bir yıldır da küresel krizle boğuşan üreticiler sıkıntılı bir süreçten geçiyor. Yılın ilk beş ayında hazır giyim ihracatında düşüş var; buna rağmen genel ihracattaki payı yüzde 17,6’dan yüzde 20,1’e çıkmış. Bu da gösteriyor ki ihracattaki genel düşüş içinde hazır giyiminki daha az. Yaşadığı bütün şoklara rağmen sektör, ülke sanayisindeki önemini sürdürüyor. Aynur Bektaş, adet düşüşünün daha az olduğunu, asıl sorunun fiyatlarda yaşandığını söylüyor: “Ortalama 5 dolara yapıyorsanız bir ürünü, bugün bu 4,5 veya 4,7 dolara geriledi. Bunlar düşüşü etkiledi. Bizde tekstil ucuzluyor. Bu sayısal düşüş değil. Diğer sektörlerde sayısal düşüş ve miktar düşüşleri var. Genelde kapasite kullanım oranı düştü ama sektörün ortalaması genel düşüşün altında. Buna rağmen durumumuz kötünün iyisi olarak nitelendirilebilir.”
   </p>
   <p class="MsoNormal">
    Çoğunlukla ihracat rakamları konuşulsa da, tekstilde kapasite kullanım oranlarını büyük ölçüde etkileyen iç piyasa. Oranlara bakıldığında kapasite kullanımını yüzde 28 ihracat etkilerken, iç piyasanın etkisi yüzde 48’e kadar çıkıyor. Aynur Hanım, giyim alışverişlerinde moralin büyük önemli olduğuna inanıyor. Gelecek korkusu ve karamsarlık arttıkça insanlar giyim alışverişlerini kısıyor. İç tüketimin daralması da sektörü doğrudan etkiliyor. İç tüketimden sonra sektörü etkileyen ikinci büyük sorun, üretim azalması ile birlikte başlayan hammadde sıkıntısı. İplikçi ve kumaşçıların küçülmeye gitmesi, en fazla işlerini devam ettiren ihracatçıları etkiliyor. Bektaş, “İş var ama biz iplik ve kumaş sıkıntısı çekiyoruz. İplikçiler yarım kapasite çalışıyor, buna rağmen ipliğe zam geldi. Bence hazır giyimde asıl problem hammadde şu anda. Hem hammadde bulamıyorsunuz, hem fiyatlar artıyor. Fazla konuşulmasa da bu büyük bir olumsuzluk sektör açısından ve buna tedbir alınması lazım.” diyor. Aynur Hanım, krizde en çok konuşulan ‘dibi görme’ meselesinin kendi sektörü açısından gerçekleştiği tespitini yapıyor. Giyimin gıdadan sonraki en temel ihtiyaçlardan olduğunu da hatırlatarak, “Yaz ayları da sorunlu geçebilir; ama ben eylül ve ekimden itibaren artan taleple birlikte üretim ve ihracatta artış bekliyorum.” tespitini yapıyor.
   </p>
   <p class="MsoNormal">
    Sadece Türkiye değil, dünya açısından da bakıldığında tekstildeki krizin diğer sektörlere göre daha az olduğunu gözlemlemek mümkün. Otomotiv devleriyle ilgili sürekli kurtarma paketleri açıklanırken, hazır giyimin dünya markalarında böyle bir sorun yok. Görünen o ki, bütün dünyada toplam 500 milyar dolarlık bir pazar büyüklüğüne sahip tekstil ve hazır giyimin toparlanması diğer sektörlere göre daha kolay ve hızlı gerçekleşecek. Aynur Hanım, yaptığı işin farkını esprili bir dille ortaya koyuyor: “İnsanlar bir gün çıplak gezmeye karar verirse, evet o zaman işlerimiz kötüye gider. Onun dışında sektörün çok zor durumda kalmasını beklemiyorum.”
   </p>
   <p class="MsoNormal">
    KRİZ ŞİRKETLER İÇİN ÖĞRETİCİ OLDU
   </p>
   <p class="MsoNormal">
    Aynur Bektaş, küresel krizin hep olumsuz etkilerinin konuşulduğunu ancak bu süreci akıllı yöneten firmaların krizden büyüyerek çıkacaklarını söylüyor. Türkiye’de bugüne kadar çok fazla kriz yaşandığını ancak ilk kez firmaların küresel bir krizle karşı karşıya olduklarını belirterek, “İçerideki krizlerle baş etmeyi öğrenmiştik büyük ölçüde ama ilk kez küresel bir krizle nasıl baş edebileceğimizi de öğrenmeye başladık.” diyor. Dünyada hâlen çok büyük adetlerin Çin veya Uzakdoğu’ya gittiğini ancak mağazasına erken mal sokmak isteyen ve küçük adetlerle çalışan firmaların Türkiye’yi tercih ettiği tespitini yapan Bektaş, bu süreçte modayı izleyen ve tasarım yapan firmalara daha çok müşteri geldiği kanaatinde. Krize rağmen kendilerine her gün yeni müşteri geldiğini belirterek, sektörün bugüne kadarki en büyük hatasının tasarımı geri planda tutması olduğunun altını çiziyor.
   </p>
   <p class="MsoNormal">
    Aslında tasarım Türkiye’de konfeksiyonun geleceğini belirleyecek en önemli konu başlıklarından. Markalaşma kolay bir süreç değil, şirketler için büyük yatırımlar ve uzun yıllar gerektiriyor ancak tasarım Türkiye gibi üretimde büyük deneyim kazanmış ve üretimde marka olmuş ülkeler için en etkili çıkış yolu. Bu sebeple sektörün ileri gelenleri, devlet teşviklerinin markalar kadar tasarıma da verilmesi gerektiğinin altını çiziyor. Bektaş, tasarıma yatırım yapılsa oradan marka çıkmasının daha kolay olacağını belirtiyor. En azından Batı’daki büyük alıcıların Türkiye’de her gittikleri firmada tasarım bulabilmesi gerektiğini vurguluyor: “Biz doğrudan marka olayına geçtik. Türkiye’de aslında çok güzel markalarımız var. Bu markalar yurt dışında mağazacılık yapmaya başladılar. Marka desteği ile mağazacılık başladı ama işe tasarımla başlasak önümüz daha açık olurdu. Türkiye tasarıma gereken önemi vermedi, hâlâ da vermediğini düşünüyorum. İhracata devam etmek istiyorsak kendi tasarımımızı satmamız lazım. Siparişlerimizin yüzde 50’sinin tasarımını biz yapıyoruz ve benim bu krizde sipariş sıkıntım yok. Bunun en büyük sebebi tasarıma ağırlık vermemiz”
   </p>
   <p class="MsoNormal">
    Tekstilin çıkış yolu noktasında ilk adım tasarımsa, ikinci adımın da Anadolu’ya yatırım olduğunu unutmamak gerekiyor. Aynur Hanım, Hey Tekstil’in krizde Anadolu’yu çok iyi değerlendirdiğini belirtiyor. Çünkü Anadolu’da ucuz üretim yaptırabiliyorsunuz. Gerektiğinde çok büyük adetlerde üretim yapabiliyorsunuz. Tasarım birikimini Anadolu’da kullanıp hızlı teslimat yapabilmek de diğer bir avantaj. İşin en önemli yanlarından biri de sosyal boyut kuşkusuz. Geri kalmış bölgelerde kurulan fabrikalarda yapılan üretimler, büyük alıcılar açısından çok önemli. Fakir bir bölgede istihdam sağlamak, kadınları iş hayatına çekmek ve sosyal barışa katkıda bulunan yatırımlar alıcıların ilgisini çekiyor. Bu gibi fabrikalarda üretilen malları almak, dünya markaları için kurumsal prestij anlamına da geliyor.
   </p>
   <p class="MsoNormal">
    ÇİN İLE RAKABETİN YOLU: ANADOLU’DA YATIRIM
   </p>
   <p class="MsoNormal">
    Aynur Bektaş bu bağlamda tekstil firmalarına Anadolu’da yatırım öneriyor. Bu yatırımlar tasarım gücüyle birleştiğinde krizde bile sipariş almak zor olmuyor. Hey Tekstil’in hâlen Çankırı Çerkeş, Nevşehir Hacıbektaş, Kastamonu Tosya ve Batman’da fabrikaları bulunuyor. Batman’daki fabrika Mardin’deki atölyelere iş veriyor. Bektaş, sonuçlardan çok memnun: “4 liralık bir mala orada 3,5 lira fiyat verebilirsin. Çin ile aynı fiyat değil ama nakliye ve süreyi de koyarsan Anadolu’da Çin’le rekabet edecek hâle gelebiliyoruz. Tesislerin hepsi entegre ve çok hızlı üretim olabiliyor. Alıcıya net teslimat günü verebiliyoruz. İstanbul’da bu mümkün olmuyor.” Anadolu’daki teşvikli bölgelerde yapılan yatırımların şirketler için ciddi avantajları var. İŞKUR, her teşvikli ilde yeni iş kuran ve artı istihdam sağlayan şirketlerle anlaşma yapıyor. Yeni alınan işçinin 3 aylık maaşını İŞKUR ödüyor. Bunun yanında yeni istihdamlarda İŞKUR duyuruları yapıyor, kurulacak fabrikaların işçisi hazır geliyor. Bütün bunlar yatırımlar açısından büyük avantaj. Şimdi yeni teşvik sistemiyle birlikte Anadolu’daki yatırımlar şirketler açısından çok daha cazip hâle geliyor.
   </p>
   <p class="MsoNormal">
    Tekstil ve Hazır Giyim’deki bu ufuk turundan sonra tekrar Sakarya Ticaret ve Sanayi Odası Meclis Salonu’na dönecek olursak… Her toplantıda olduğu gibi Aynur Hanım burada da kürsüye yalnız çıkmıyor. İŞKUR ve KOSGEB’den yetkililer, kaymakamlar ve belediye başkanları mutlaka bulunuyor. Kredi imkânları, girişimcilere verilen teşvikler gibi konularda da kadınlar bilgilendiriliyor, sorulara anında cevap veriliyor. İşin ilginç yanı, toplantıya katılanların hepsinin girişimci olmaması. Bu gibi organizasyonlara katıldıktan sonra girişimci olmaya karar veren epey kadın olduğunu öğreniyoruz. Girişimci olmayı bırakın, toplantıya katılan kadınların büyük çoğunluğunun, kendi şehirlerindeki ticaret ve sanayi odasına ilk kez geldikleri de ortaya çıkıyor. Aynur Hanım, bunu doğal karşılıyor ve gittiği birçok ilde benzer bir durum yaşandığını söylüyor. Kadın girişimciliği noktasında ise kendi sektörüne paye vermeyi de ihmal etmiyor ve Anadolu’da kadınları ilk kez tarladan fabrikaya adım attıran iş kolunun tekstil olduğunu söylüyor. Aslında Aynur Hanım’ın, üstlendiği misyonda en büyük destekçisi bizzat kendi sektörü. Kayıtlı istihdamda tekstilde çalışanların yüzde 45’ini kadınlar oluşturuyor. Kayıt dışını eklediğinizde rakam yüzde 70’e kadar çıkıyor. Bu oranlar hiçbir sektörde yok. Yani kadının sosyal ve ekonomik hayata katılması, elinin ekmek tutması açısından tekstil çok önemli bir sektör.
   </p>
   <p class="MsoNormal">
    Aslında Türkiye’de kadın girişimciliğinin desteklenmesi noktasındaki çabalara son yıllarda en önemli desteği TOBB Başkanı Hisarcıklıoğlu veriyor. Başkan, kadınların oda yönetimi ve meclislere girmesi için geçen seçimlerde epey mücadele verdi. Bu mücadelede kısmen de olsa netice alındı. Türkiye genelinde toplam sayısı 51 olan oda meclis üyesi sayısı 3 kat artarak 151’e çıktı. TOBB bünyesinde kurulan kadın meclisi de, nitelik ve nicelik olarak kadın girişimciliğini destekliyor. Kadınlara koçluk yapmak, staj imkânı tanımak, fuarlarda ürünlerini sergilemek için ücretsiz stantlar tahsis etmek, kadınları oda yönetimlerine girmeleri için teşvik etmek ve kurslar düzenlemek, bu desteğin somutlaşmış yöntemleri. Mikro krediyi de unutmamak lazım elbette. Mikro kredi alarak işini kuran ve girişimciliğe adım atan epey kadın girişimci var. Aynur Hanım, Anadolu’daki heyecanı İstanbul’dan daha fazla görüyor. Bu heyecanın karşılıksız kalmaması için de her ildeki kadın girişimci kurullarının, kadın girişimci sayısını artırmak için projeler geliştirmek zorunda olduklarını vurguluyor.
   </p>
   <p class="MsoNormal">
    Sonuçta nereden bakarsanız bakın Türkiye girişimcilikle büyüyecek. Hükûmetin açıkladığı son teşvik paketinin temel hedefi de, her bölgeye ve sektöre özgü girişimciliği ve yatırımları desteklemek. Yeni girişimciler bir yana, iş hayatında mesafe almış ve ismiyle marka olmuş insanlara bu süreçte önemli görevler düşüyor. Aynur Bektaş, işleri büyütürken sosyal sorumluluğu unutmamak gerektiğini vurguluyor. Sosyal sorumluluk anlayışının toplumsal faydaları bir yana, firmaların işini büyütmesinde de önemli fonksiyon üstleneceğini hatırlatıyor ve meslektaşlarını uyarıyor: “Sosyal sorumluluk standartlarınız ve bunun altını dolduran uygulamalarınız olursa, sipariş probleminiz olmaz.”
   </p>
   <p class="MsoNormal">
   </p>
   <p class="MsoNormal">
   </p>
   <p class="MsoNormal">
    Mikro kredi iki kız kardeşi girişimci yaptı
   </p>
   <p class="MsoNormal">
   </p>
   <p class="MsoNormal">
    Mikro kredi uygulamaları, her biri ayrı haberin konusu olabilecek çok ilginç kadın girişimci öykülerinin ortaya çıkmasını sağlamış. Hatta bunların arasında 80’ninden sonra girişimciliğe başlayan kadınlar bile var. Sakaryalı Sezgi Tekin ve Sezer Yüce isimli kız kardeşler de bu ilginç öykülere iki güzel örnek. Sezer Yüce ilk aldığı mikro kredi ile kendine bir sanayi makinesi alır ve ayakkabı keçesi dikmeye başlar. İşvereni istifa edince bu işten sonuç alamaz. 1200 lira tutarındaki ikinci mikro kredisini çekince, bu kez şimşir adlı bitkiyi yetiştirmeye başlar. Şimşir, çevre ve bahçe düzenlemesinde kullanılan bir bitki. 20 bin fide diken Yüce, bunları kasım ayında poşetleyip satmayı planlıyor. Sezer Yüce’nin daha önce bir girişimcilik tecrübesi yok. Eşi felç geçirince o da çalışmaya ve kendi ayakları üzerinde durarak evini geçindirmeye karar vermiş. Kardeşi Sezgi Tekin’in de benzer bir hikâyesi var. O da 1200 liralık mikro kredi ile evini düzenleyip ücret karşılığı yatalak hasta bakımına başlamış. Şimdiki hedefi bu işin sertifikasını da alıp köydeki evini bir tür rehabilitasyon merkezine çevirmek. 55 yaşındaki Sezgi Tekin daha önce de eşinin işsiz kalması üzerine evinde Çerkez peyniri yapıp satmış ve hem evine bakmış hem de çocuklarını okutmuş. Şimdi girişimcilikteki ikinci baharını yaşıyor.
   </p>
  </font>
 </div>
 <div>
 </div>
 <div>
 </div>
</div>


## Yorumlar

### Resat Ozturk, 22 June 2009, 00:00
> Yolunuz acik olsun kutluyoruz  aldiginiz yollarla moral buluyoruz.

Kaynak: [www.aksiyon.com.tr](http://www.aksiyon.com.tr:80/aksiyon/haber-24331-istihdam-sorununa-hanim-eli-degecek.html), [web.archive.org (arşiv bağlantısı)](http://web.archive.org/web/20120629024955/http://www.aksiyon.com.tr:80/aksiyon/haber-24331-istihdam-sorununa-hanim-eli-degecek.html)
