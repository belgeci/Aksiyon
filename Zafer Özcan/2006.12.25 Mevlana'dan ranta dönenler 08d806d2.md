# Mevlana'dan ranta dönenler

*Zafer Özcan 2006.12.25*

<font class="agenda2NewsSpot">
 800. doğum yıldönümü vesilesiyle 'Mevlana yılı'na girilirken, onun evrensel mesajını istismar edenler çoğalıyor. Getirisi yüksek bir Mevlana sektörü doğmuş.
</font>
<font class="newsDetail">
 Mevlana'nın asırları aşan davetinin etkisi, daha İstanbul Atatürk Havaalanı'nda kendisini hissettirmeye başlıyor. Konya uçağı yolcularının neredeyse tamamı bu çağrıya kulak verenler. Konya'ya vardığımızda ise çok daha kesif bir Mevlana rüzgârı estiğini hissediyoruz. Otellerde yer bulmak imkânsız. Onun kabrini ziyaret için bile uzun kuyrukları göze almanız gerekiyor. Davete icabet edenlerdeki renklilik, mesajlardaki evrenselliğin göstergesi. Hz. Pir'i görmeye gelen her milletten insan görmek mümkün yılın bu ayları Konya'da.
 <br/>
 <br/>
 UNESCO'nun 2007'yi Mevlana yılı ilan etmesi, şehirdeki havayı da etkilemiş. Geçen yıllara göre çok daha fazla etkinlik var. Mevlana haftası bile bu yıl 17 gün sürüyor. Büyükşehir Belediye Başkanı Tahir Akyürek, 2006 faaliyet takvimini, Mevlana yılının provası olarak nitelendiriyor. Başkan Akyürek'e göre 2007'deki onlarca uluslararası etkinlikten en önemlisi kuşkusuz Mesnevi tercümeleri. Ölümsüz eseri İngilizce, Fransızca, İtalyanca, Almanca ve Farsça basan belediyenin hedefi, bu sayıyı 20 dile çıkarmak.
 <br/>
 <br/>
 Mevlana yılı bir yana yine UNESCO'nun 'sema'yı, insanlığın somut olmayan kültür mirası listesine alması da şehre ilgiyi artıran etkenlerden. Mevlevilerin sema ayinleri, bu kararla ortak bir insanlık mirasına dönüştü. 2007 için dikkat çekici projelerden biri de, Mevlana'nın hayatını anlatan 73 dakikalık çizgi film. Yine belediyenin hazırlattığı bu çalışmanın İngilizce dublaj çalışmaları sürüyor. Dünyadaki 15 önemli başkentte gerçekleştirilecek sema törenleri ise Başkan Akyürek'i en fazla heyecanlandıran proje. Aslında Mevlana etkinlikleri 55 ülkeye ulaşacak; ancak bu başkentlere özel önem veriliyor.
 <br/>
 <br/>
 KONYA MEVLANA DEMEK; AMA
 <br/>
 <br/>
 Konya'nın hemen her köşesinde Mevlana'nın etkisini hissetmek mümkün. Bu etki her zaman olumlu sonuçlanmıyor. Olur olmaz her işyerinin adını Mevlana koymaktan, rastgele her mekânda ve her türlü amaç için 'sema' icra etmeye kadar uzatabiliriz, olumsuzluklar listesini. 'Mevlana etli ekmek' veya 'Mevlana tüpçüsü' tuhaflıklara iki örnek sadece.
 <br/>
 <br/>
 Günümüzde tören olarak sunulan; ama aslında bir tür Mevlevi ayini olan sema, Mevlana ve Konya'nın unutulmaz simgesi. Semazenin dönüşleri, bütün dünyanın bildiği en önemli Mevlana ve Mevlevilik sembolü. Vefatının ya da kendi deyimiyle 'düğün gecesinin' (şeb-i arus) 733. yılıydı, bu idrak edilen. 2007 ise onun doğumunun 800. yıldönümü. Her yıl, 'gel, ne olursan ol yine gel' davetiyle başlayan ve protokol konuşmalarıyla sona eren törenler işin görünen yüzü. Peki bunun dışında neler oluyor Konya'da, ona ve onun fikirlerine dair? Sahi, gerçekten Hz. Mevlana günümüzde nasıl anlaşılıyor? Mirasına sahip çıkma adına, onu istismar edenler var mı? Din dışı Mevlana portreleri, kimin projesi? Aksiyon bütün bu soruların cevabını, Konya'da aradı
 <br/>
 <br/>
 Konya'da sema icrasını yapanları üç bölümde incelemek mümkün. Birincisi, Kültür ve Turizm Bakanlığı Güzel Sanatlar Genel Müdürlüğü bünyesindeki Konya Türk Tasavvuf Musıkisi Topluluğu Müdürlüğü'nün çalışmaları. 1991'de, tasavvuf musıkisi ve semayı, aslına ve geleneğe uygun icra ve Türkiye'yi yurtdışında temsil etme amacıyla kurulmuş bir topluluk. 15 semazen ve 29 kişilik mutrib ekibi (ses ve saz sanatçıları) ile hizmet veriyor. Her yıl Şeb-i Arus törenlerinde de bu ekip görev alıyor.
 <br/>
 <br/>
 İkinci grup ise para karşılığı bu işi yapan sivil sema ekipleri. Eskiden beri bu işi yapanlar kadar, sonradan ortaya çıkarak sema icra edenler var bu kategoride. Bunların aralarında, sema karşılığı para alsa da işi aslına uygun yapanlar ve Hz. Pir'e gereken saygıyı gösterenler bulunuyor. En kötüsü ise uygunsuz mekânlarda, semazen niteliklerine sahip olmayan bir ekiple ve aslına uygun olmayan ritüellerle bu işi yapanların bulunması. Onlar hem böylesine muhteşem bir değeri istismar ediyor hem de dış dünyaya yanlış bir Mevlevilik imajı veriyor.
 <br/>
 <br/>
 Üçüncüsü ise semayı tamamen gönüllü, dervişane bir anlayışla Allah rızası için yapan ve aslına uygun olmasına da son derece dikkat eden insanlar. Onların şahit oldukları ve özellikle yurtdışı programlarda yaşadıkları, bu işin dervişane yapıldığında ne gibi sonuçları olabileceğinin göstergesi.
 <br/>
 <br/>
 Mevlana severlerin en büyük sıkıntısı, ikinci gruptakiler. Sema'nın, iyi para kazandıran bir sektöre dönüşmesinden dertliler. Bazen bir işyeri açılışında, bazen bir lokantada, bazen bir turistik otelin  eğlencesinde, daha vahimi içki içilen bir ortamda, 'sema' adı altında icra edilen törenler, bu kültüre ve o abide şahsiyetin manevi mirasına en büyük kötülüğü yapıyor. Özellikle Kapadokya'daki içkili mekânda sema gösterilerinin yapılması büyük tepki topluyor.
 <br/>
 <br/>
 DANSÖZLÜ SEMA VE 1 NİSAN ŞAKASI
 <br/>
 <br/>
 Konya Türk Tasavvuf Musıkisi Topluluğu Müdürü Ömer Faruk Belviranlı'nın başından geçen olay, dinî bir ayinin dış dünyaya nasıl sunulduğunun açık göstergesi: "Antalya'daki bir otelde turistleri eğlendirmek için bir Türk gecesi düzenlemişlerdi. Gecedeki programda sırasıyla sema, semah ve dansöz yer alıyordu! Turistlere sema ile dansözün aynı kategoride sunulması gibi vahim hatalar sürekli yapılıyor maalesef."
 <br/>
 <br/>
 Sema'nın rant kapısı olması elbette çok acı; ancak bu işi aslına ve manasına uygun yapması için kurulan Kültür Bakanlığı'na bağlı ekiplerin bazı icraları da olumsuz örnekler olarak kayıtlara geçiyor. Geçen yıl 1 Nisan'da valiye şaka yapma amacıyla, valilik önünde gerçekleştirilen sema gibi. Bu işten para kazanan semazen grupları da bu fırsatı kaçırmıyor: "Devletin sema ekipleri bunu yaparsa, benim ekibim de restoranda, düğün salonunda bu işi yapabilir. O zaman kimse bize bir şey diyemez!" Görüldüğü gibi sema'nın hakkını vermek ve örnek olmak için kurulan bir ekibin, bu işteki küçük falsoları dahi 'sema sektörüne' malzeme olabiliyor. Bu arada bakanlığın kadrolu semazenlerinden bazılarının kendilerini 'profesyonel semazen' olarak tanıtması da tepki çeken diğer bir ayrıntı. Çünkü semazenliğin profesyoneli olmaz; olsa olsa kıdemlisi olur.
 <br/>
 <br/>
 Yıllardır semazenlik yapan Kültür Bakanlığı sanatçılarından Abdülkadir Dikici, semayı bir geçim kapısı haline getirmeyi, bu işe karşı yapılabilecek en büyük kötülük olarak nitelendiriyor: "Hz. Mevlana'yı bugüne anlatma bir gönül işidir ve Allah rızası için, Mevlana gibi yapılmalıdır. Sema bir dua ve zikirdir sonuçta. Bunu ekmek kapısı haline getiren, yapan da yaptıran da Hak katında mesul olur." 2007'nin Mevlana yılı ilan edilmesinin, rant savaşını daha hızlandırdığı tespitini de yapan Dikici, "Herkes 2007'den ne kaparım telaşında; bu çok yanlış" diyor.
 <br/>
 <br/>
 Hz. Mevlana'nın soyundan gelenlere Çelebi deniliyor. Onlardan biri de Konya'da yaşayan, Selçuk Üniversitesi emekli öğretim üyesi Dr. Selahattin Hidayetoğlu. Baba tarafından Çelebi olan Hidayetoğlu, eskilerin deyimiyle 'dertli' bir insan. Hz. Mevlana'nın günümüzde Konya'da bile yeteri kadar tanınmadığı ve anlaşılamadığından yakınıyor: "O der ki; 'hamdım, piştim, yandım' oysa günümüzde biz dindarlar ham olduğumuzu bile fark etmiyoruz." Mevlana ve onun mirası semanın neden bu kadar istismar edildiği, neden bir sektör haline dönüştürüldüğünü Hidayetoğlu'nun tespitlerinden anlamak mümkün aslında. Onu en çok üzen, 'büyükler' diye tanımladığı siyasiler ve devlet yöneticilerinin; müftülerin ve hatta ilahiyat hocalarının bile Mevlana'yı hakkıyla bilmemesi: "Maalesef  Mevlana'yı okuyan yok. Vaizler onu bilmez. Hoca bilmezse talebe ne yapsın. Mesnevi herkese hitap eden bir kitaptır. Konyalılar da Mevlana'yı bilmiyor, bilmedikleri için sevmiyorlar; oysa sevmek bilmektir."
 <br/>
 <br/>
 Mevlana ve sema denilince hep olumsuzluklardan bahsetmek olmaz elbette. Yurtdışı programlarında yaşananlar, hakkı verildiğinde Hz. Pir'in mirasının ne büyük bir kaynak olduğunun ispatı.  Belviranlı, yaşadıklarını paylaşıyor: "Ezan ve kaside okunurken kendinden geçen, gözleri yaşaran rahipler ve rahibeler bile gördük. En ilginci, yurtdışı programlarında seyircinin son derece bilinçli olması. Adeta nefes almadan programı izleyecek kadar saygılılar ve sorularından, pek çoğunun Mesnevi'yi okuyarak programa katıldığını anlıyoruz. Özellikle Amerikalılar Mesnevi'yi çok okuyor."
 <br/>
 <br/>
 Program sonrası gelen sorular noktasında da ilginç anekdotları var ekibin. Yabancılarla Türklerin sorularındaki farklılık, Mevlana algısı noktasında da ipuçları veriyor. "Türklerin bize tek sorusu vardır" diyor Belviranlı; 'başınız dönmüyor mu?' Yabancıların soruları ise son derece farklı. "Semaya başlamadan önce ekip neden yeri öpüyor, sağ ayağını sol ayağı üzerine neden koyuyor?" gibi... Kendilerini en fazla zorlayan soru ise son derece ilginç; "Semazenler gerçekten derviş mi, yoksa para için bu işi yapan memurlar mı?" Belviranlı, bu soruya tatmin edici bir cevap veremediklerini belirtiyor. Devlet memuru olsalar da, kaybolmaya yüz tutmuş ve yozlaştırılmış bir dinî geleneği aslına uygun şekliyle icra eden ve samimiyetle bu işi yapan insanlar olduklarını belirtmenin dışında
 <br/>
 <br/>
 11 EYLÜL'ÜN PANZEHİRİ OLABİLİR
 <br/>
 <br/>
 Mevlevi ayini semada görev alan aslında iki grup var. Birincisi semazenler, diğeri ise mutriban heyeti. Bir yönüyle Türk musıkisi icra eden mutriblerin eğitimi hafızlıkla başlıyor.  Topluluğun mutrib grubundan Ahmet Çalışır, "Yabancılar açısından sema neden önemli?" sorusuna, güncel bir cevap veriyor: "11 Eylül sonrası ortaya atılan iftiralar ve karalamalara karşı, İslam'ın gülen yüzü ve estetik boyutunu ortaya koyabilmek için sema ayinleri son derece önem kazandı. İslam'ın terörle anılması ve bu propagandanın dünya geneline yayılmasına karşı, semayı panzehir olarak kullanma şansımız var. Çünkü Cenab-ı Hakk'ın 'cemal' tecellisinin yansıması olarak elimizdeki en güçlü argüman musıkidir. İnsanlarda güzel sanatlara karşı fıtraten bir meyil vardır. Mevlevilikle ilgisi olan da, olmayan da semayı çok seviyor. Muhtevasına sadık kalırsanız, sema bu amaca hizmet eder."
 <br/>
 <br/>
 Son zamanlarda Mevlana konusunda âdeta bir muhteva ve samimiyet testinden geçen Konya'da bu işi dert edinen insanlar, Tasavvuf Musıkisi ve Mevlevi Kültürünü Araştırma Derneği'ni kurmuş. Başkanlığını işadamı Mustafa Göçer'in yaptığı derneğin amacı, Mevlevi kültürünü en doğru şekilde günümüze taşımak. Kendisi de semazen olan Göçer, 80 kişiye yakın bir grupları olduğunu ve farklı ekiplerle dünyanın dört bir yanına sema icrası için gittiklerini söylüyor. Onların grubundaki herkesin aslında kendi mesleği var. Kimi doktor, kimi eczacı, kimi memur, kimi öğrenci, kimi de işadamı. Gittikleri ülkelerde yaşadıkları da son derece ilginç ve sıra dışı. Bir tanesinden bahsediyor Göçer: "Paris'teki bir program sonrası, İspanyol bir bey yanımıza geldi. Eşinin de, kendisinin de Müslüman olduklarını söyledi; ama hikâyeleri çok ilginçti. Eşi bir gün rüyasında Mevlevileri görmüş. Onların arasından sakallı bir zat kendisine, 'Konya'ya git, seni bir aile orada misafir edecek, onların sözlerine itibar et' demiş. Bunun üzerine tatillerinde Konya'ya gelmişler. Mevlana çarşısını gezerken, semazen kıyafetleri hazırlayan bir esnafın dükkânını görünce, bayan oradaki sikkelerin (semazen başlığı) rüyasında gördüklerinin aynısı olduğunu fark etmiş. Kısa sürede o esnaf ve eşiyle kaynaşmışlar ve aldıkları davet üzerine onlara yemeğe gitmişler. Akşam da onların evinde kalmışlar. Bu ziyaret onların hidayetine vesile olmuş."
 <br/>
 <br/>
 Aslında Mevlana ve onun felsefesinin, fikirlerinin doğru anlaşılabilmesi ve günümüze aktarılması için ilmî araştırmalara ihtiyaç var. Bu amaçlara hizmet etmesi için kurulması planlanan Mevlana Enstitüsü ise tam yarım asırlık bir uğraş sonucu, ancak geçtiğimiz yıl faaliyete geçebilmiş. Selçuk Üniversitesi bünyesinde 2005'te açılan Mevlana Araştırma Enstitüsü'ne ait ilk girişimler, 1955'te başlamış.
 <br/>
 <br/>
 Enstitü Müdürü Dr. Nuri Şimşekler, onu doğru anlamak ve anlatmak adına bu projenin büyük önemi olduğunu belirtiyor. Peki, Mevlana hakkındaki temel yanlışlar neler? İlk problem Batı'da, özellikle de Amerika ve Kanada'da Mevlana ve Mevlevilik kültürünün dinler üstü olarak değerlendirilmesi. Oysa bir İslam âlimi olan Mevlana'nın en meşhur vecizelerinden biri; "Ben Kur'an'ın kölesiyim ve Hz. Muhammed'in (SAV) yolunun tozuyum" cümlesi. Bu ifade bile onun bakış açısını anlatmaya yetiyor. Dr. Şimşekler, "Onu bu yönüyle tanıtamazsak, bizden sonraki kuşaklar Mevlana'yı çok daha farklı ve seküler bir şahsiyet olarak karşılarında bulabilir" diyor. Aslında böyle bir merkezin kuruluşu 50 yıl gecikmeseydi, belki şu anki yanlış anlamaların büyük bölümü engellenmiş olabilirdi. Türkiye'de onu dinler üstü veya din dışı olarak değerlendiren fazla kimse yok; ancak bizde farklı açılardan yanlış anlamalar var. Mesela bazı gruplar Mevlana'nın ne sema ile ne de ney ile günümüzdeki gibi bir ilgisinin olduğunu  savunuyor. Oysa Mesnevi'nin ilk 18 beytinde sürekli neyden bahsediliyor. Dr. Şimşekler, Mevlana'nın ney sesinden haz alan bir şahsiyet olduğunu vurguluyor. Sema ise tamamen Hz. Pir'in bir mirası. Divan-ı Kebir'deki şiirlerin birçoğunu sema ederken söylediğini ve etrafındakilerin de yazdıklarını belirtiyor.
 <br/>
 <br/>
 Aslında söylenmesi gereken şu; Mevlana'yı bir cümlesi veya yaşamından alınacak tek bir kesitle anlatmaya çalışmak veya herhangi bir sistemin içine oturtmak son derece yanlış. Onun çizgisini tek bir cümleyle özetlemek mümkün: Samimi, dürüst ve gösterişsiz bir kulluk yolu.
 <br/>
 <br/>
 SEVGİLİNİN CEMÂLİNİ ANLAYABİLMEK
 <br/>
 <br/>
 Dr. Şimşekler, yurtdışında Mevlana üzerine yapılan araştırmalarda ortaya çıkan bir yanlış anlamaya da dikkat çekiyor. O da, şiirlerinde kullandığı bazı kavramlardaki mecazın  anlaşılamaması; güzel yüz, sevgilinin dudağı veya mey (şarap) gibi İslamiyet'i ve tasavvufu bilmeyen Batılılar, bu benzetmelerin anlamlarını çözemeyerek, onu içki içen, güzel kadınlar için şiirler yazan bir kişilik gibi aktarabiliyor. Bu metaforların bütün Doğu edebiyatında kullanıldığını hatırlatan Dr. Şimşekler, "Sevgilinin yüzü ifadesini, Hakk'ın cemali olarak algılayabilmek için, İslam'ı da, tasavvufu da, Doğu edebiyatını da bilmek gerekir. Bu anlatımlar onun yanlış tanınmasına zemin hazırlıyor." diyor.
 <br/>
 <br/>
 Sonuçta Mevlana ölümünün üzerinden geçen 733 yıla rağmen hâlâ fikirleriyle dünyayı etkileyen bir Allah dostu. Günümüzde her ne kadar istismar edilse, rant kapısı olsa, yanlış nakledilse de, o davetini iletmeye devam ediyor. Fikirlerinden, felsefesinden etkilenen insanlar, İslam'la şerefleniyor ve akın akın ziyaretine geliyor. Hz. Pir'in mezarının bulunduğu Mevlana Müzesi, Topkapı ve Ayasofya ile birlikte Türkiye'nin en çok ziyaret edilen müzesi konumunda. Yılda ortalama 1 milyon 400 bin kişi bu davete icabet ediyor ve bunların 200 bine yakını yabancı. Bu yıl sadece ihtifal denilen anma törenlerinin yapıldığı 1-17 Aralık döneminde, 73 bin 491 kişi müzeyi ziyaret etmiş. Bu da aslında onun yolunun ne kadar aydınlık olduğunun göstergelerinden. Tabiî ki anlayana ve kıymetini bilene
 <br/>
</font>

Kaynak: [www.aksiyon.com.tr](http://aksiyon.com.tr/aksiyon/haber-19361-34-mevlanadan-ranta-donenler.html), [web.archive.org (arşiv bağlantısı)](http://web.archive.org/web/20101210153850/http://aksiyon.com.tr/aksiyon/haber-19361-34-mevlanadan-ranta-donenler.html)
