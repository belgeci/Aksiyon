# Magazinden kurultaya...

*Zafer Özcan 2005.01.10*

<div>
 <p>
  <font>
   Sosyal demokratlar yine bir kurultayın eşiğinde. Baykal’ın yeni rakibi ise  Şişli Belediye Başkanı Mustafa Sarıgül. Bugüne kadar karşısına birçok muhalif çıkan ancak genel başkanlık için hep rakipsiz kalan Baykal, bu kez beklediğinden daha sıkı bir rakiple karşı karşıya!
   <br/>
   <br/>
   “Balçiçekçiğim, ben seninle siyaset sohbeti yapacağımızı sanmıştım. Bu soruyla olayı iyice magazine döktün. Lütfen magazine girmeyelim.” Bu cümleler CHP lideri Deniz Baykal’a ait. Geçtiğimiz temmuz ayında bir gazeteciye verdiği söyleşide, “Mustafa Sarıgül’ün çıkışlarına ne diyorsunuz?” şeklindeki soruya verdiği cevaptı yukarıdaki ifadeler... CHP liderinin, kamuoyunda “popüler muhalif” imajı çizen Sarıgül’ü fazla ciddiye almadığının bir göstergesiydi adeta. Ancak bugün gelinen noktada şartlar eskisi gibi değil. Sarıgül hareketinin partiyi yeni bir kurultaya sürüklemesi, mızrağın artık çuvala sığmadığını gösteriyor.
   <br>
    <br>
     Yolsuzluk yaptığı gerekçesiyle partiden ihracı istenen Sarıgül’ün, Yüksek Disiplin Kurulu’ndaki oylamadan sekize yedilik sonuçla galip ayrılması, “kurultaylar partisi” CHP için yeni bir kurultayın fitilini de ateşledi. Yüksek Disiplin Kurulu’ndan çıkan sonuca çok sinirlenen Baykal, rakibinin kurula rüşvet verdiğini iddia etti ve “hodri meydan” dedi. Bugüne kadar karşısına birçok muhalif çıkan ancak genel başkanlık için hep rakipsiz kalan Baykal, bu kez beklediğinden daha sıkı bir rakiple karşı karşıya. Kemal Derviş’i liderlik yarışı için bir türlü ikna edemeyen muhalifler, şimdi kitlelerle iletişimi son derece iyi olan Sarıgül’e destek veriyor. Gelinen noktada ise Mustafa Sarıgül, genel başkanı için artık magazin haberden, politika haberine terfi etmiş durumda!
     <br>
      <br>
       Pragmatik bir siyasetçi
       <br>
        <br>
         Şişli Belediye Başkanı Mustafa Sarıgül aslında ilginç çıkışları ve icraatları ile bir süredir kamuoyunun gündeminde. Erzincan kökenli; ancak eğitimini Şişli ve çevresinde yapar. Gençlik kollarından başlayarak CHP’de çeşitli görevler üstlenir. Bu açıdan tabandan geldiği söylenebilir. Gençliğinde bir dönem İETT’de memur olarak çalışır. Tıpkı AK Parti lideri Recep Tayyip Erdoğan gibi... 18. Dönem milletvekilliği ve Galatasaray Spor Kulübü yönetim kurulu üyelikleri onun kamuoyunda daha fazla tanınmasına vesile olur. Yıldızının parlaması ise 1999 seçimlerinde DSP’den Şişli Belediye Başkanı seçilmesiyle başlar. İsmail Cem, Hüsamettin Özkan ve Kemal Derviş’in DSP’den ayrılarak başlattıkları harekete katılır. Cem liderliğindeki Yeni Türkiye Partisi çatısı altında bir süre siyaset yapar. Bu partide gelecek olmadığını fark ederek, 2002 seçimlerinde bu kez CHP’den Şişli adayı olur. Yüzde 65’i aşan büyük bir oranla tekrar başkanlık koltuğuna oturduğunda bütün dikkatleri üzerine toplar. Zira, partisi “kale” olarak nitelendirilen bir  çok ili kaybederken, onun rekor oy oranı medyanın ilgisini çekmiştir.
         <br/>
         <br/>
         Zaten her şey bu seçimden sonra başladı. Mustafa Sarıgül, CHP yönetimine eleştiriler yöneltti. Parti lideri gibi hareket ederek çeşitli illerde mitingler düzenlemede bir sakınca görmedi. Partisinin ‘müzmin muhalif’ pozisyonundan duyduğu rahatsızlığı sık sık dile getirdi. Mitinglere birçok partilinin katılması, bazı yerlerde il başkanları tarafından karşılanması ve ‘Başbakan Sarıgül’ sloganlarının sık sık duyulması, genel merkezde “Neler oluyor?” sorularına yol açtı. Onun CHP liderliği için bir alternatif olarak ortaya çıktığının belirginleşmesi tabii ki karşılıksız kalmadı. Hakkındaki yolsuzluk iddiaları bizzat kendi partisi tarafından ortaya atıldı.
         <br/>
         <br/>
         Sarıgül’ün Amerika ilgisi
         <br/>
         <br/>
         Geçen haftaki disiplin kurulu oylamasından önce bardağı taşıran son olay, aslında Menemen’de yaşandı. Kubilay’ın katledilişinin 74. yılındaki anma törenlerine katılan Sarıgül’le CHP’liler arasında protokol tartışması, gelişmelerin yönünü gösteren bir “işaret fişeği” idi. Bu olay lokal gibi görünse de aslında partinin genelinde bir kutuplaşma yaşandığını gözler önüne serdi. Partide artık “Sarıgülcü” bir cephe var. Yirmiye yakın milletvekili onu desteklediğini açıkça söylemekten çekinmiyor. Kılıçlar çekildi, saflar yavaş yavaş belirginleşiyor. Baykal ise bütün bu olup bitene karşı gardını almış durumda. En büyük kozu ise bugüne kadar kendisini hiç yarı yolda bırakmayan CHP delegeleri!
         <br/>
         <br/>
         Türkiye’nin en köklü partisinin potansiyel lider adayının, kitlelerin nabzını tutmakta son derece başarılı olduğu bir gerçek. Hangi hamleyi ne zaman yapacağını iyi biliyor. Mesela bu ay içinde Brüksel’de bir resepsiyon vererek, Türkiye’ye müzakere tarihi veren Avrupalı liderlere teşekkür etmeyi düşünüyor. Bu esnada Avrupalı sosyal demokratlara hitaben konuşma yapmayı planlaması, parti yönetimini çileden çıkarmaya yetiyor. Bir lider gibi hareket etmesi, Baykal cephesindeki tepkileri daha da arttırıyor.
         <br/>
         <br/>
         Amerika ziyareti ise onun siyasi yaşamından bir başka ilginç ayrıntı. Bir süre önce bu ülkeyi ziyaret eden Sarıgül, Radikal’den Funda Özkan’a davet sahibi olarak ‘Beyaz Saray’ın adresini vermişti. Sarıgül’ün bu ziyaret ile ilgili ifadeleri de dikkat çekiciydi: “ABD’li yetkililer dört yıldır benim çalışmalarımı yakından takip ediyor. Siyasi uzmanlar, 28 Mart seçimlerinden önce 1,5 ay sürekli olarak seçim çalışmalarımı inceledi. CHP gençlik kollarından yetişen siyasetçi olarak özellikle gecekondu bölgelerindeki çalışmalarımdan çok etkilendiklerini söylediler. Onlar da şu soruyu soruyor: Şişli’de yüzde 70’e yakın oy alan sosyal demokrat bir aday, Türkiye genelinde niye almasın?”
         <br/>
         <br/>
         CHP’yi Genç Parti gibi bir son mu bekliyor?
         <br/>
         <br/>
         Bu açıklama aslında iki önemli işaret taşıyor. Birincisi Mustafa Sarıgül artık CHP’nin genel başkanlık koltuğu için kendisini tek alternatif olarak görmeye başladı. Bu açıdan planlarını koltuktan ziyade, sonrasında gireceği muhtemel seçimler için yapıyor. İkincisi ise iktidar yürüyüşünde Türk siyasetinde çok eski bir alışkanlık olan, “ABD’den icazet alma” stratejisini önemsiyor. Kendisinin “ABD’nin desteğini alan siyasetçi” gibi algılanmasını istiyor.
         <br/>
         <br/>
         Sosyal demokrasinin fikri altyapısını oluşturan isimlerle konuştuğumuzda Mustafa Sarıgül olayına fazla girmek istemediklerini gözlemliyoruz. Onun ciddi bir fikri altyapısının olmamasını eleştirmelerine rağmen, bu görüşlerini açıkça söylemek istemiyorlar. Daha çok Sarıgül’ün liderlik yolunda harcadığı para gündeme getiriliyor ve “şeffaf olmayan sistemin onu daha da büyüttüğü” görüşü ağırlık kazanıyor. Yani potansiyel lider adayı, sosyal demokrasinin ağır toplarını şu aşamada hiç de heyecanlandırabilmiş değil...
         <br/>
         <br/>
         CHP ve sosyal demokrasi üzerine yazılarıyla dikkati çeken Koç Üniversitesi Öğretim Üyesi Prof. Dr. Fuat Keyman, Sarıgül olayını sosyal demokrasinin geldiği nokta açısından üzücü, CHP’nin içinde bulunduğu durum açısından “doğal bir gelişme” olarak nitelendiriyor. Keyman’a göre partinin müstakbel lider adayı Avrupa Birliği, Irak meselesi, işsizlik, ekonomi gibi Türkiye’nin temel konularıyla ilgili ciddi bir söyleme sahip değil. İsmi etrafında dönen rüşvet ve yolsuzluk iddiaları ise cabası. Böyle bir ismin, CHP’de liderlik için büyük bir güç haline gelmesini Keyman, “CHP’nin Genç Parti’lileşmesi süreci” olarak yorumluyor.
         <br/>
         <br/>
         Keyman, Mustafa Sarıgül’ü bu noktaya getiren temel faktörün, içine kapanan, halka hiçbir şey söyleyemeyen ve Türkiye’ye hiçbir vaadi olmayan bizzat kendi partisi olduğunun altını çiziyor. Sürecin bundan sonrası için Keyman’ın öngörüleri ilginç: “CHP’nin Sarıgül’le yoluna devam etmesi mümkün değil. Ama aynı zamanda artık Deniz Baykal’ın da partide kendi iktidarını sürdürmesi çok zor. Büyük bir kavga başlayacak ve Baykal rakibini tasfiye ederken, kendisi de tasfiye olacak. Ondan sonra da CHP, ya yeniden yapılanıp kendine gelebilir ya da daha büyük bir kaosun içine sürüklenebilir.”
         <br/>
         <br/>
         Senem Kurt, Gazi Üniversitesi Siyaset ve Sosyal Bilimler’de doktora öğrencisi. Bir süre önce Mustafa Sarıgül’le siyasi partiler dersi için bir mülâkat yapan Kurt, partinin sorunlarının yapısal yönden ele alınmak yerine popüler söylemlere sığınılmasını eleştiriyor. Ona göre aynı sorun Sarıgül hareketinde de yaşanıyor. CHP’nin seçkinci elitist tarzının, farklı toplumsal aktörlerle arasındaki bağları gittikçe zayıflattığı tespitini yapan Kurt, “Sorun, sosyal demokrasinin toplum karşısında, hem farklı, güçlü ve demokratik bir Türkiye vizyonu oluşturma hem de toplumsal sorunlara ve taleplere cevap bulma düzlemlerinde inandırıcılığını ve güvenilirliğini kaybetmesi temelinde ortaya çıkmaktadır. Bu bağlamda CHP’nin ve Sarıgül hareketinin her şeyden önce toplumda bir umut ışığı olarak kabul görmesi ve güvenilirlik vurgusunu sağlam temellere oturtması gerekmektedir.” diyor.
         <br/>
         <br/>
         Tablo pek umut vaat etmiyor
         <br/>
         <br/>
         Partinin en kıdemli isimlerinden olan ve birçok muhalifle aynı kaderi paylaşarak partiden dışlanan Ertuğrul Günay da, mevcut tabloyu “umutsuz” olarak nitelendirenlerden. Mevcut yönetimin parti için iyi bir gelecek vaat etmediği tespitini yaparak, bu yönetime alternatif olarak ortaya çıkan isimler için de aynı kaygıları taşıdığını vurguluyor. Ertuğrul Günay, CHP’nin kötü yönetiminin temelinde politikasızlık ve sosyal demokrat iddialardan vazgeçmenin yattığını düşünüyor. Özgürlükçü ve eşitlikçi olmak yerine, statükocu ve tutucu bir düzen partisine dönüşmenin bu noktaya gelmede en önemli unsur olduğu tespitini yapıyor.
         <br/>
         <br/>
         Partinin temel sorunu da zaten fikri noktadaki bu tıkanıklığı bir türlü aşamaması. Bu açıdan lider değişse bile anlayış değişmediği sürece, bırakın kurultayları “kitleleri etkileyebilen liderler” bile artık sosyal demokratlara heyecan vermiyor. 29 Ocak’taki olağanüstü kurultay, Baykal ile Sarıgül’ün kozlarını paylaşmasına sahne olacak. Ancak görünen o ki, Türkiye’nin en köklü partisinin düzlüğe çıkabilmesi yolunda bu hamur daha çok su götürecek!
         <br/>
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </p>
 <p>
  <font>
   (Bu yazı 1672 kez okunmuştur)
  </font>
 </p>
</div>


Kaynak: [www.aksiyon.com.tr](http://www.aksiyon.com.tr:80/yazdir.php?id=19366), [web.archive.org (arşiv bağlantısı)](http://web.archive.org/web/20050828221044/http://www.aksiyon.com.tr:80/yazdir.php?id=19366)
