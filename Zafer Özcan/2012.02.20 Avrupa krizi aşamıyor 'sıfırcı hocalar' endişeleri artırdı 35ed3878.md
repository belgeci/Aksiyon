# Avrupa krizi aşamıyor, ‘sıfırcı hocalar’ endişeleri artırdı

*Zafer Özcan 2012.02.20*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Avrupalı liderler, maliye bakanları ve bürokratlar sürekli bir araya gelmelerine rağmen devam eden ekonomik krize ilaç olacak tedbirler bir türlü alınamıyor. Uluslararası kredi kuruluşlarının not indirimi, AB’de soğuk duş etkisi yaptı.
  </font>
 </div>
 <div id="newsText">
  <font class="detail-text">
   <p>
    Avrupa’nın ekonomik kriz gündemi, 2012’de de değişeceğe benzemiyor. Bir yandan Yunanistan’ı kurtarma planı bu ülkeden istenen teminatların gelmemesi sebebiyle gecikirken diğer yandan 2011’in son iki çeyreğinde Avro Bölgesi’nde yaşanan küçülme ile ekonomilerin resesyona girmesi endişeleri artırıyor. Bunlara ilaveten, ‘küresel ekonominin sıfırcı hocaları’ diye bilinen kredi derecelendirme kuruluşlarının 9 Avrupa ülkesinin kredi notunu düşürmesi, olumsuz gelişmelerin üstüne tuz biber ekti. Moody’s; Fransa, İngiltere ve Avusturya’nın kredi görünümlerini durağandan negatife çevirirken aralarında İtalya, İspanya ve Portekiz’in de bulunduğu 6 Avrupa ülkesinin kredi notunu düşürdü. Diğerlerinin bir, İspanya’nın notu ise iki kademe birden düşürüldü. Bütün bu gelişmeler 2012’nin Avrupa açısından oldukça zor geçeceği tahminlerini doğruluyor.
    <p>
     Önce son büyüme rakamlarına bakalım…  Avrupa’nın geçen yılki büyüme rakamları beklentilerin altında kalırken Avrupa Birliği’nin motoru yine Almanya oldu. 2010’da yüzde 3,7’lik büyüme kaydeden Alman ekonomisi, 2011’i de yüzde 3’lük büyümeyle kapattı. Fransa’da ise büyüme rakamları yüzde 1,7’de kaldı. Avrupa’nın diğer büyük ekonomisi İtalya ise geçen yılı yüzde 0,4’lük büyümeyle kapatırken ülkede 2011’in son iki çeyreğinde yaşanan daralma dikkat çekiyor. Bu da İtalya’nın resesyona girdiği anlamına geliyor. Resesyona giren diğer AB üyesi ise ekonomisi nispeten daha iyi durumdaki Hollanda. 2011 üçüncü çeyrekte yüzde 0,4 küçülen Hollanda, dördüncü çeyrekte yüzde 0,7 küçülerek resesyona girdi. Hollanda geçen yılı yüzde 1,2’lik büyümeyle kapattı. Avro Bölgesi ve AB geneline bakıldığında ise 2011’in son çeyreğinde yüzde 0,3’lük küçülme dikkat çekiyor. Geçen yıl ilk üç çeyrekte AB ekonomisi düşük yüzdeyle de olsa büyümeye devam etmişti.
     <p>
      Sadece ekonomi konuşuyor
      <p>
       Ekonomik resesyon mevcut endişeleri artırsa da şu anda AB’nin önündeki en acil sorunun Yunanistan olduğu görülüyor. 130 milyar avroluk ikinci kurtarma paketinin serbest bırakılması için AB bu kez işi sıkı tutuyor. Yunan hükümetinin verdiği taahhütleri yeterli bulmayan başta Almanya olmak üzere birliğin büyük ülkeleri, artık Yunanistan’a AB’nin şımarık çocuğu rolünü oynatmamaya kararlı görünüyor. Nitekim Alman Maliye Bakanı Wolfgang Schaeuble, son açıklamasında ülkesinin Yunanistan’a yardım edeceğini söyledi ancak bunun ‘dipsiz bir kuyu’yu doldurmak anlamına gelmediğinin de altını çizdi. Yunanistan ve halkına karşı sorumluluklarının bilincinde olduklarını ifade eden Schaeuble, bu yaklaşımıyla bir yandan krizdeki komşuyu rahatlatırken ülke yönetimini uyarmayı da ihmal etmedi: “Yunanistan’a yardım etmek için elimizden geleni yapmak istiyoruz. Yardım edebiliriz ancak dipsiz bir kuyuya sürekli para akıtamayız.” Kurtarma paketi için nihai karar alınmadan önce tüm şartların yerine getirilmesi gerektiğini belirten Schaeuble, zamanın daraldığına ve tüm şartların yerine getirildiğine ilişkin şüpheleri bulunduğunu da ifade etti.
       <p>
        Aslında Yunanistan’ın atanmış teknokrat başbakanı Papadimos ve iki büyük parti bu kez ekonomik tedbirleri almakta kararlı görünüyor. Ekonomik tedbir paketi, hem PASOK hem de Yeni Demokrasi Hareketi’nin desteği ile Yunan Parlamentosu’nda onaylandı. Hatta iki partide pakete hayır oyu veren vekiller partilerinden ihraç edildi. Elbette, yıllardır ortalama 30 bin dolar millî gelir ile refah içinde yaşamaya alışmış Yunan toplumunu acı reçeteye ikna etmek kolay değil. Nitekim tasarruf paketi meclisten geçer geçmez Atina sokakları savaş alanına döndü. Halkın bunu kabullenmesi kolay görünmüyor; ancak başka çıkış yolu da yok! Nisanda seçime hazırlanan partiler, tabloyu gördükleri için AB’nin istediği yazılı taahhütleri de vermek zorunda kaldı. Yunanistan’dan istedikleri güvenceyi alamadıkları için geçen hafta maliye bakanları toplantısını iptal eden AB’nin, yazılı taahhütlerin de gelmesiyle önümüzdeki hafta 130 milyar avroluk yardım paketini serbest bırakması bekleniyor. Yunanistan, 2010’da AB’den 110 milyar avroluk bir yardım daha almıştı.
        <p>
         Yunan halkının kabullenmek istemediği kemer sıkma politikaları, ülkenin uzun yıllar zor bir dönem geçireceğini ortaya koyuyor. Çünkü Yunanistan’daki siyasi liderlerin onay verdiği ekonomik tedbirler paketi, asgari ücretin yüzde 22 indirilmesi, yıllardır AB ortalamasının üzerinde seyreden emekli maaşlarının düşürülmesi, 3 yıl içinde 150 bin devlet memurunun işten çıkarılması ve kamudaki maaşlara 10 yıl boyunca zam yapılmaması gibi ağır bedeller içeriyor. Son 20 yılda popülist politikalarla sürekli devlet memuru sayısını artıran, maaşlara AB ortalamasının üstünde zam yapan, Türkiye tehdidi gerekçesiyle askerî harcamaları şişiren, sürekli yüksek oranda cari açık veren, bütçesini denkleştirememesine rağmen AB’nin mali desteğiyle sürekli borçlanarak yaşayan ve kamu iktisadi teşekküllerini özelleştiremeyen Yunanistan’da artık tatlı hayat ve siesta zamanı bitmiş görünüyor. Ünlü Yunan yazar Herkül Milas, ülkede yaşanan durumu şu sözlerle net şekilde özetliyor: “Son 20 yılda ekonomiyi hiç konuşmayan bir ülkeydik. Şimdi sadece ekonomiyi konuşuyoruz. Başka hiçbir gündemimiz yok.”
         <p>
          <strong>
           Krize lider dayanmıyor
          </strong>
         </p>
         <p>
          Yunanistan’ın durumu artık sadece Avro Bölgesi’nde değil, dünya ekonomisindeki endişeleri de artırıyor. Ekonomik İşbirliği ve Kalkınma Örgütü (OECD) Başkanı Angel Gurria, Yunanistan’ın iflasının Avrupa’nın geri kalanı ve dünya ekonomisi için beklenmedik sonuçlara yol açabileceği uyarısında bulundu. Gurria, “Derhal bir kurtarma anlaşması için pratik olarak bütün parçalar yerine konulmalı. Bugün bu tür bir senaryo için iki yıl önceye göre daha iyi durumda olmamıza rağmen, hangi beklenmedik sonuçların ortaya çıkabileceğini gerçekten bilmiyoruz.” sözleriyle aslında Avrupalı liderlere mesaj verdi.
          <p>
           Bu arada ekonomik kriz Avrupa ülkelerine siyasi bedeller ödetmeye devam ediyor. Yunanistan, İtalya, İspanya, Macaristan gibi ülkelerdeki ekonomik kriz kaynaklı siyasi değişim son olarak Romanya’yı da vurdu. Krize karşı hükümetin aldığı kemer sıkma önlemleri halktan sert tepki gören Başbakan Emil Boc, istifa etti. Romanya sokaklarındaki durum Yunanistan’dakinden farklı değil. Halk isyanda...
           <p>
            Denizbank Başekonomisti Dr. Saruhan Özel, Eylül 2008’de ABD’de Lehman Brothers yatırım bankasının iflası ile fitili ateşlenen global krizin, Avrupa Merkez Bankası’nın 2011 sonunda Avrupa bankalarına yaptığı 3 yıllık fonlama ile bittiğini düşünüyor. Bundan sonra yaşanacakların ise artık krizden çıkışın yönünü değil, hız ve şiddetini belirleyeceğini öngörüyor. Gerçekten de son hamleler bu görüşü teyit ediyor ancak bir farkla… Avrupa’nın krizden çıkışı hem çok yavaş hem de etkileri çok şiddetli ve yıkıcı olacak. Kapalı kapılar ardında alınan ekonomik kararların sokaklardaki yansımaları, Avrupa ülkelerine siyasi bedeller ödetmeye devam edecek.
           </p>
          </p>
         </p>
        </p>
       </p>
      </p>
     </p>
    </p>
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=84B68AF88973C361C723C1AFB7B157D3?newsId=31884), [web.archive.org (arşiv bağlantısı)](http://web.archive.org/web/20120225003426/http://www.aksiyon.com.tr:80/aksiyon/newsDetail_getNewsById.action;jsessionid=84B68AF88973C361C723C1AFB7B157D3?newsId=31884)
