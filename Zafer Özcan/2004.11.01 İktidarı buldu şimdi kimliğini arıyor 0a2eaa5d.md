# İktidarı buldu, şimdi kimliğini arıyor

*Zafer Özcan 2004.11.01*

<div>
 <p>
  <font>
   Kurulduktan hemen sonra iktidara gelen AK Parti, ülke meseleleri ile uğraşırken bir yandan da partileşme çabasını sürdürüyor. AK Parti ile 1983 şartlarının ANAP’ı benzer özellikler taşıyor.
   <br/>
   <br/>
   Kuruluşundan yaklaşık on beş ay sonra tek başına iktidara gelen AK Parti, iki yılda fırtınalı bir icraat dönemi yaşadı. Gerek iç gerekse dış politikada yoğun bir gündemin tam göbeğinde iktidarı devralan partinin kurumsallaşma aşamasını tamamlamadan hükümet kurması, kimlik ve ideoloji arayışını da beraberinde getirdi. İstanbul’da düzenlenen ve uluslararası bir katılımın olduğu “muhafazakar demokrasi” sempozyumu da bu arayışın bir sonucuydu. AK Parti, kendi kimliği olarak ortaya koyduğu “muhafazakar demokrat” söylemini bu toplantı ile uluslararası akademik çevrelerde de tartışmaya açarak bütün dünyaya ilân etti. Siyaset bilimci Dr. Yalçın Akdoğan’ın hazırladığı “muhafazakar demokrasi” kitapçığı ise partinin fikri altyapısının özeti olarak kamuoyuna deklare edildi.
   <br>
    <br>
     14 Ağustos 2001’de kurulan AK Parti artık üç yaşını doldurdu, iktidar dönemi ise ikinci yılına girdi. Her ne kadar kurumsal kimlik deklare edilmiş olsa da, partinin partileşme süreci halen tartışılıyor. Uzun zaman da tartışılacak gibi. Merhum Cumhurbaşkanı Turgut Özal’ın Anavatan Partisi’nin kurucu isimlerinden Hüsnü Doğan, kurumsallaşma ve partileşme tartışmasının AK Parti için uzun soluklu bir süreç olduğu kanaatinde. Doğan, AK Parti için bir değerlendirme yapmanın erken olduğunu söylüyor: “Biz bu sorunu ANAP’ta yaşamıştık. Rahmetli Özal, cumhurbaşkanı olarak Çankaya’ya çıkacağı zaman hepimizin fikrini aldı. Ben, ‘Yukarı çıkmak hakkınız, çok da güzel yaparsınız ama parti ne olacak?’ dedim. Kuruluşunun üzerinden altı yıl geçmesine rağmen halen ANAP’ın istikrarlı hale gelmesi ve parti kimliğinin oturmasını konuşuyorduk.” diyor. Doğan, özellikle ihtilaller dolayısıyla Türkiye’de parti geleneği oluşturmanın güçlüğüne işaret ediyor. Kesintili siyasi yaşamın bizde Batı tipi parti geleneklerinin oluşmasına izin vermediğine işaret ederek, “Düşünün CHP’nin yeniden açılması dışında ülkedeki en yaşlı parti ANAP ve onun da yaşadığı sıkıntılar ortada” yorumunu yapıyor.
     <br>
      <br>
       Erdoğan Özal’a göre daha demokrat
       <br>
        <br>
         1983’ün ihtilal şartlarında kurulan ANAP’la 28 Şubat süreci sonrası siyasi hayata atılan AK Parti arasında birçok bakımdan benzer özellikler var aslında... Her şeyden önce iki parti de olağanüstü şartların ürünü. ANAP, 1980 ihtilalinin getirdiği şartları da kullanarak halktan büyük destek almıştı. AK Parti ise ülkedeki büyük ekonomik krizin hemen sonrası kurularak, kitleler için umut oldu. Her iki parti de tek başına ve anayasayı değiştirebilecek bir çoğunlukla iktidara geldi, değişim ve dönüşümü temel politika olarak benimsedi. Karizmatik ve reformist yönleriyle öne çıkan Turgut Özal ve Recep Tayyip Erdoğan, Türkiye’yi Avrupa’ya taşıma konusunda ciddi adımlar attı.
         <br/>
         <br/>
         Bir başka dikkat çekici nokta her iki partideki eğilimler. ANAP dört eğilimin (milliyetçi, muhafazakar, liberal ve sosyal demokrat) bir araya gelmesiyle kurulmuştu; AK Parti’de ise eski Milli Görüşçüler, İslamcılar, liberaller ve merkez sağ kökenli politikacılar var. Bütün bu açılardan bakıldığında AK Parti’nin partileşme süreci ile ANAP arasında bir paralellik söz konusu... ANAP’ın kurucu kadrosunda yer alan ve hükümetlerde bakanlık yapan Vehbi Dinçerler, iki partinin kurumsallaşma süreçlerini değerlendirirken benzerliklerle birlikte küçük farklara işaret ediyor. Dinçerler’e göre AK Parti’deki eğilim sayısı ANAP’a göre daha az.
         <br/>
         <br/>
         Vehbi Dinçerler, iki parti lideri arasında da farklılık olduğu kanaatinde. Turgut Özal yaratılışı ve tecrübelerine dayanarak fikri otoritesini yüksek oranda kullanan bir lider; Erdoğan’ı ise daha demokratik bir yaklaşımla partisini ve ülkeyi yöneten bir lider olarak tanımlıyor. Erdoğan’ın demokratik tavrına örnek olarak da Irak’a asker gönderme tezkerelerini gösteriyor. Birinci Körfez Savaşı’nda Turgut Özal’ın asker göndermek için çıkardığı ilk tezkerenin reddine rağmen, vakit geçirmeden ikinci ve üçüncü tezkereleri çıkartarak büyük bir baskıyla istediğini elde ettiğini hatırlatan Dinçerler, “Erdoğan ise ilk tezkere reddedilince Meclis kararına saygı duyarak yeni tezkere için ısrar etmedi. Yeni tezkere savaş sonrasına kaldı” diyerek iki liderin tavır farkını ortaya koyuyor. Dinçerler, AB konusunda da iki parti arasında ortak bir isteklilik olmasına rağmen tavır farkı olduğunu belirterek, “Biz o zaman, şimdiki iktidarın sergilediği kararlılığı gösteremedik” tespitini yapıyor. Dinçerler, AK Parti’deki en büyük eksikliğin ise parlamentodaki büyük temsil gücünü iyi kullanamamak olduğunu da belirtiyor. Ona göre, partinin ortak akıl ve kolektif anlayış bakımından alması gereken epey mesafe var.
         <br/>
         <br/>
         Zafere giden orduyu herkes alkışlar
         <br/>
         <br/>
         AK Parti’nin kurumsallaşma sürecinin en önemli adımlarından birisi İstanbul’da düzenlenen Uluslararası Muhafazakar Demokrasi sempozyumuydu. Bu sempozyumun fikri altyapısını Liberal Düşünce Topluluğu (LDT) hazırladı. Zaten AK Parti gerek kuruluş sürecinde, gerekse sonraki dönemde liberal görüşlerden etkilenmişti. Sempozyuma katılan bir çok yabancı konuşmacı da yine LDT’nin portföyündendi. Bu açılardan AK Parti’nin kurumlaşma sürecini yakından izleyen isimlerden birisi de LDT Başkanı Prof. Dr. Atilla Yayla. Prof. Yayla da, partinin olağanüstü bir dönemden sonra erken seçime girdiğini ve henüz kurumsallaşma fırsatı bulamadan iktidar olduğunu düşünenlerden. Bu gibi durumlarda iktidarın nimetlerinin birçok kişiyi bir arada tutabileceği tespitini yapan Yayla, “Eğer kurumlaşamazlarsa sonları ANAP’a benzeyebilir. O da olağanüstü bir dönemde iktidara geldi ve iktidarın nimetlerini kullandı. Bu gibi durumlarda iktidarın nimetleri çok kişiyi bir arada tutar, zafere giden orduyu herkes alkışlar” sözleriyle parti kurmaylarını uyarıyor.
         <br/>
         <br/>
         Muhalefet tecrübesi çok önemli
         <br/>
         <br/>
         Yayla’ya göre bir partinin kurumsal kimliğinin oturabilmesi için muhalefet tecrübesine sahip olması gerekiyor. Buna ek olarak fikri bir çizgi şart. Yayla, uzun vadede siyasetin mutlaka bir fikre dayanması gerektiğini vurguluyor. AK Parti’nin muhafazakarlık etiketi ile bu fikri inşa sürecini başlattığını ancak bunun kesintiye uğradığını hatırlatan Yayla, partinin belirli periyotlarda muhafazakarlık üzerine toplantılar yapması ve yayınlar çıkarması gerektiğini söylüyor. Hatta partide bu amaçla çalışan birimler olmalı.
         <br/>
         <br/>
         Atilla Yayla’nın dikkat çektiği ve eleştirdiği bir diğer husus ise AK Parti’deki muhafazakarlık anlayışının sadece konjonktüre ve yerel kaynaklara dayanarak inşa edilmek istenmesi. Partideki bazı isimlerin yeni kavramlar türeterek büyük fikri hamleler yaptığını ileri sürmelerini eleştiriyor: “İçeriği olmayan yeni tezler ortaya atılıyor. Oysa insanlığın büyük birikimini yok sayamazsınız. AK partide böyle bir sorun var. Muhafazakarlığı sadece konjonktüre ve lokal kaynaklara dayalı inşa çabası beyhude bir çabadır. Hem evrensel birikimden hem yerel birikimden faydalanılmalı, hareket noktası da evrensel değerler olmalıdır. AK Parti’de böyle bir tehlike gözlemliyorum. Bu tehlikeyi kısmen AB ve IMF süreci azaltıyor çünkü bunların telkin ettiği bazı doğrular var. Onları mecburen uyguluyorlar.”
         <br/>
         <br/>
         AK Parti’nin işi zor
         <br/>
         <br/>
         Geçmiş dönemde ANAP’ın fikri altyapısına bir süre destek veren siyaset bilimci Prof. Dr. Naci Bostancı ise felsefi altyapı ve kimlik açısından AK Parti’nin işinin zor olduğunu düşünüyor. AK Parti’yi, “2002 Türkiye’sinin özel şartlarında yerleşik olanın üstüne yeni sınırlar çizmeyi becermiş bir parti olarak” tanımlayan Bostancı, “Parti, iki yıllık icraat döneminde ‘muhafazakar demokrat’ adlandırmasıyla yeni bir kimlik inşası girişiminde bulundu. Bunun başarılı ve geniş kitleleri tanımlayıcı bir adlandırma olduğunu söylemek kolay değil. Daha çok, ‘milli görüşçülük’ suçlamalarına karşılık savunmacı bir ruhla ve ikameci bir anlayışla dolaşıma sokulduğu intibaı veriyor” tespitini yapıyor. Bostancı ayrıca hükümetin uygulamalarında, yeni sıfatını hak edecek reformist nitelikler görmenin de zor olduğunu belirterek, “Zaten farklılık ve yenilik, ülkenin şartlarını değiştirerek yeni bir güzergah açılmasının gerekli olduğu zamanlar için söz konusudur. AK Parti’nin bugüne kadarki tavrı söylem düzeyinde farklılık, icraat düzeyinde ise devamlılık şeklinde oldu” diyor.
         <br/>
         <br/>
         Bostancı bütün bunlara rağmen AK Parti’nin halen kurumlaşma şansı olduğunu düşünüyor. En önemli siyasi fail konumunda olmasının da AK Parti için büyük bir şans olduğunun altını çizen Bostancı, “Etkili bir muhalefetin yokluğunun her zaman bir avantaj teşkil etmeyeceğini, hatta bazen zaman içinde güçlü iktidarları içten çürüten bir iklim oluşturacağını da ıskalamamak gerekiyor” uyarısını yapıyor.
         <br/>
         <br/>
         Erken iktidar partileşme için avantaj
         <br/>
         <br/>
         Bütün bu yaklaşımlara cevap vermek de elbette AK Parti’nin fikri inşasını yapan isimlerin başında gelen siyaset bilimci Dr. Yalçın Akdoğan’a düşüyor. Hatırlanacağı gibi Akdoğan’ın “Muhafazakar Demokrasi” isimli, partinin manifestosu olarak nitelendirilebilecek kitabı başlangıçta akademik çevrelerde tartışılmış ve bazı eleştiriler almıştı. Akdoğan, halen Başbakan Tayyip Erdoğan’ın siyasi danışmanlığını ve partideki aktif görevini sürdürüyor. Erken başlayan iktidar sürecinin parti için bir dezavantaj olup olmadığı sorusuna Akdoğan, farklı bir yaklaşım getirerek, “AK Parti, hem bir parti hem bir siyasal harekettir. Bu yüzden  kısa zamanda iktidara gelmesi, kurumsallaşma noktasında büyük bir sorun doğurmadı” cevabını veriyor. Akdoğan, kuruluşundan sonra iktidara gelemeyen siyasi partileri, “biraz hamasi, biraz romantik, biraz da irrasyonel politik tasavvura kayabiliyorlar” diye nitelendirerek, AK Parti’nin iktidarda olmasının daha gerçekçi bir yapılanmaya sebep olduğu görüşünü savunuyor. Ancak, erken iktidar olmanın, ülke meselelerinin parti meselelerinin önüne geçmesine sebep olduğunu da kabul ediyor.
         <br/>
         <br/>
         Üzerinde çok durulan ANAP’la benzerlik meselesine Akdoğan’ın yaklaşımı oldukça farklı. ANAP’ı bir ‘terkip’ partisi olarak nitelendiriyor. Orada eğilimlerin kendi özelliklerini koruyarak bir araya geldiğini, ortak hedefi yitirmeye başlayınca da, bu eğilimlerin ayrışmaya başladığını söylüyor. Akdoğan’a göre AK Parti, farklı partilerden gelen insanların belli ilkeler ve değerler üzerinde buluşma noktası. “Yani birileri oturup bir kimlik belirleyip farklı çevrelerden insanları bir araya getirmiş değil. Belli hassasiyetler, değerler, öncelikler ve duygular taşıyan çayların belli bir hedefe akmak için bir nehir oluşturması gibi bir durum” tanımını yapıyor.
         <br/>
         <br/>
         Tayyip Erdoğan’ın kişisel rolünü ve karizmatik liderliğini önemli bir faktör olarak zikreden Yalçın Akdoğan, partinin kendini tanımladığı ‘muhafazakar demokrat’ kimlik konusunda, “Bu siyasal kimlik masa başında hazırlanarak yukarıdan dikte edilen bir kimlik değil, ortak aklın ve kolektif değerlerin ürettiği bir siyaset tarzının şekillendirdiği bir kimliktir” değerlendirmesini yapıyor. Aslında bu kimlik Akdoğan’ın tespitlerine göre bir arayışın ürünü. Ancak bu tanımın, parti yönetimi ve tabanda tamamen sahiplenip paylaşıldığını da ekliyor. Bu kimliğin seçmen kitlesine yansımasını ise zamana bırakıyor.
         <br/>
         <br/>
         Muhafazakarlık deyiminin imajı kötü
         <br/>
         <br/>
         Ak Parti’nin ortaya koyduğu muhafazakarlık tanımının bazı çevrelerde sahip olduğu kötü imaj da, Yalçın Akdoğan’ın dikkat çektiği hususlardan. Muhafazakarlığın Türkiye’de algılanmasından kaynaklanan bazı sorunların olduğu tespitini yapıyor. Yani sorun AK Parti’nin kendini böyle tanımlaması değil, bizzat sıfatın genel özellikleri. “Muhafazakarlık, Türkiye’de genel olarak değişime direnen ve tutuculuk anlamında bir ‘siyasal tutum’ olarak kullanılıyor, oysa muhafazakarlık batıda daha derinlikli bir siyasal ideolojidir” diyen Akdoğan, İngiltere’de en büyük reformları Muhafazakar Parti’nin yaptığını, AK Parti’nin ne Türkiye’de zaman zaman merkez sağ partilerce ve hatta CHP’yle temsil edilen muhafazakar (statükocu) anlayışını, ne de batıda ilk dönem muhafazakarlarının skolastik tavırlarını yeniden üretmek çabası içinde olduğunu söylüyor.
         <br/>
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </p>
 <p>
  <font>
   (Bu yazı 1460 kez okunmuştur)
  </font>
 </p>
</div>


Kaynak: [www.aksiyon.com.tr](http://aksiyon.com.tr:80/yazdir.php?id=17605), [web.archive.org (arşiv bağlantısı)](http://web.archive.org/web/20051220174845/http://aksiyon.com.tr:80/yazdir.php?id=17605)
