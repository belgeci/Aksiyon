# Bütçeyi vatandaş denkleştirecek!

*Zafer Özcan 2012.11.12*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   2013 yılı Bütçe Kanun Tasarısı görüşmeleri, Plan Bütçe Komisyonu’nda devam ederken, gelecek yıl artması öngörülen bütçe açıklarını yine orta gelir grubunun vergileri kapatacak. Maliye Bakanı Mehmet Şimşek ise yeni bütçenin toplumsal refahı gözeteceğini ve halktan alınanın yine vatandaşa hizmet olarak döneceğini vurguluyor.
  </font>
 </div>
 <div id="newsText">
  <font class="detail-text">
   <p>
    Meclis’teki bütçe görüşmeleri bu yıl 29 Ekim olaylarının gölgesinde başladı. Plan ve Bütçe Komisyonu’ndaki sunumunun 30 Ekim’de olması, aslında Meclis’in en nezih isimlerinden Maliye Bakanı Mehmet Şimşek için bir şanssızlıktı denebilir. Siyasi kavga ve polemiklerden her zaman uzak kalan ve işine odaklanan Şimşek’i, komisyonda, CHP’lilerin artık klasikleşen ‘biber gazı protestoları’ ve onun tamamlayıcısı ‘limon şovları’ karşıladı. CHP’li üyelerin öncüsü ise her zamanki gibi İstanbul Milletvekili Mevlüt Aslanoğlu’ydu. Bir aylık bütçe maratonunun daha başında Aslanoğlu ve komisyon üyesi olmayan CHP’li Mahmut Tanal, havayı elektriklendirmeyi başardı! Komisyon Başkanı Lütfi Elvan, sağduyulu tutumuyla salvoları ustalıkla savuştururken, atışmalar bütçe görüşmelerinin nasıl geçeceğine dair epey fikir veriyordu.
    <p>
     Meclis’te yıllık planın en önemli parçalarından biri, şüphesiz bütçe görüşmeleri. Kasım ayları her yıl bütçe maratonuna sahne oluyor. 17 Ekim 2012’de Meclis’e sunulan Merkezî Yönetim Bütçe Kanunu tasarısının 30 Ekim’de başlayan komisyon görüşmeleri, 26 Kasım’a kadar sürecek. Tasarı, başta Meclis Başkanlığı olmak üzere bütün bakanlıkların bütçeleri görüşülüp komisyondan geçtikten sonra, yasalaşması için Genel Kurul’a sevk edilecek.
     <p>
      2013 bütçesi, Bakan Şimşek’in 4, AK Parti hükümetlerinin 11. bütçesi. Bakan Şimşek, toplumsal refahı gözeten, büyüme ve istihdamı destekleyen, en önemlisi mali disiplini koruyan bir bütçe hedeflediklerini söylüyor. Aslında bu üç nokta, 10 yıllık AK Parti döneminin temel çizgisi denebilir. Toplumun düşük gelirli kesimlerini bütçeden ayrılan paylarla desteklemek, altyapı yatırımları ve özel sektör destekleriyle büyüme ve istihdamı her zaman ön planda tutmak, bütün bunları yaparken de mali disiplinden taviz vermemek... Bugün AK Parti için ekonomik bir başarıdan söz edilebiliyorsa, bu üç noktanın altını çizmek gerekiyor. Aynı anlayışı sürdürmesi beklenen 2013 bütçesinin toplam gideri 404 milyar lira olarak planlanıyor. Bütçe gelirleri ise 351 milyar lira. Bu durumda gelecek yıl öngörülen bütçe açığı 33,9 milyar lira olacak. 2012 sonu bütçe açığının ise 33,5 milyar lira olması bekleniyor. Kısacası gelecek yıl bütçe açığı artacak. Açığın, tahmin edilen seviyede mi yoksa daha fazla mı olacağını ise biraz da dışarıdaki ekonomik konjonktürün gidişatı belirleyecek. 2013 bütçesinde ayrıca 19 milyar lira faiz dışı fazla verileceği hesaplanıyor. Türkiye’nin 2013’te 53 milyar lira faiz ödemesi yapacağını da belirtelim.
      <p>
       Türkiye’nin son yıllarda ekonomideki en büyük kazanımı, şüphesiz, mali disiplinin sağlanması. Son 10 yılda kamu borcunu millî gelirin yüzde 39’una kadar indirerek bu alanda Avrupa’nın en az borçlu ekonomilerinden biri hâline gelen Türkiye, hâlen AB içinde Maastricth Kriterleri’ne uyabilen tek ülke. Gelişmiş ekonomilerde finans sektörü büyük sıkıntı yaşarken, Türkiye küresel krize rağmen bankacılık sistemini sağlam tutup OECD ülkeleri arasında bankalara nakit enjekte etmeyen tek ülke oldu. Bu başarılara rağmen ekonominin geçmişten gelen derin yapısal sorunları çözülebilmiş değil. Hâlâ dış ülkelerin tasarruflarıyla büyüyen, gelirden vergi alamayıp bunun yerine dolaylı vergilere umut bağlayan, yüksek cari açığa ‘ekonomik yavaşlama’ dışında çözüm üretemeyen ve kayıt dışı üretim ve istihdamı azaltamayan bir ülke konumundayız. Elbette bu alanda son yıllarda olumlu gelişmeler var ancak 10 yıldır tek başına iktidarda bulunan bir partiden, yapısal sorunları çözme adına daha fazla mesafe alması beklenirdi. Nitekim Mehmet Şimşek, gerek son dönemdeki basın toplantılarında, gerekse bütçe sunuş konuşmasında, vergi sistemindeki değişiklikler ve kayıt dışı ile mücadele konusundaki yeni çalışmaları anlattı. Bu konuların şimdi gündeme alınması ister istemez, ‘Bugüne kadar neden yapılmadı?’ sorularını beraberinde getiriyor.
       <p>
        <img alt="" height="331" src="http://web.archive.org/web/20141112064134im_/http://medya.aksiyon.com.tr/aksiyon/2012/11/12/zafer-butce-2.jpg"/>
       </p>
       <p>
        <strong>
         Tasarrufsuz büyüme olur mu?
        </strong>
       </p>
       <p>
        Cari açık kadar popüler olmasa da aslında Türk ekonomisinin en ciddi yapısal sorunlarının başında iç tasarrufların düşüklüğü geliyor. 2002’de yüzde 18’lerde seyreden iç tasarruflar, günümüzde yüzde 12’lerde. Oysa büyüme oranlarında sık sık kendimizi kıyasladığımız Çin’de iç tasarruflar yüzde 40 seviyesinde. Türkiye başka ülke vatandaşlarının tasarruflarını kullanarak büyümeye devam ediyor. Bunun ne kadar sağlıklı olduğu önemli bir soru.
        <p>
         Diğer konu elbette vergi meselesi… Türkiye, gelirden alınan vergilerin toplam vergi gelirlerindeki payına bakıldığında, OECD ülkeleri arasında sadece Meksika ve Şili’den daha iyi durumda. Dolaylı vergilerin en yüksek olduğu üç OECD ülkesi ise yine Türkiye, Meksika ve Şili. Kısacası gelir vergisi açısından ne gelişmiş ülkelerle ne de bizim gibi gelişmekte olanlarla kıyaslanacak durumdayız.
         <p>
          Sürecin en olumlu yanı ise artık hükümetin meseleyi ciddi şekilde gündemine alması. Nitekim 2013 bütçe sunuş konuşmasında Şimşek, vergiyi tabana yayma ve bunun için de en önemli aşama kabul edilen kayıt dışı ile mücadele noktasında önemli mesajlar verdi. Şimşek, kayıt dışı ile mücadelenin en az terörle mücadele kadar önemli olduğunu düşünüyor. Peki, bu çerçevede neler yapılacak? İlk adım vergi sistemini etkinlik, basitlik ve verimlilik ilkeleri doğrultusunda gözden geçirmek. Maliye Bakanlığı, yeni Gelir Vergisi Kanunu çalışmalarını tamamladı. Ekonomi Koordinasyon Kurulu’na sunulan kanun taslağında, istisna ve muafiyetlerin kapsamı daraltılarak vergi tabanı genişletiliyor, beyannameye dayalı vergileme genişletiliyor. Vergi Usul Kanunu da yeniden yazılıyor. Temmuzda yürürlüğe giren yeni Türk Ticaret Kanunu sonrasında bu kanun daha da önem kazandı. Ekonomi yönetiminin hedefi daha basit, sade, anlaşılabilir, adil ve uygulanabilir bir Vergi Usul Kanunu ortaya çıkarmak. Vergi sistemindeki düzenlemelerin tamamlayıcısı ise kayıt dışı ile mücadele stratejisi olacak. Maliye Bakanlığı, ekonomideki kayıt dışılığı azaltarak hem haksız rekabeti önlemeyi hem de KOBİ’lerin uluslararası rekabet gücünü artırmayı, bunu yaparken de vergi gelirlerini yükseltmeyi hedefliyor. İç tasarrufların artırılması için de son yıllarda bireysel emeklilik ve altın hesabı gibi yeni finans enstrümanları devreye sokuldu. Hedef Türk halkının yastık altındaki birikimini ekonomiye kazandırarak iç tasarrufları artırmak.
          <p>
           <strong>
            2013’te yükler artacak
           </strong>
           <p>
            Peki, bütçe açığının yaklaşık 5 milyar TL artacağının öngörüldüğü 2013’teki maliye politikaları vatandaşı nasıl etkileyecek? Öncelikle dış konjonktürün Türkiye açısından olumsuz olmaya devam edeceğinin altını çizmekte yarar var. Bütçe Kanun Tasarısı, Genel Kurul’a gelmeden önce ekonomi yönetimi için en iyi haber, uluslararası kredi derecelendirme kuruluşu Fitch’ten geldi. Uzun zamandır beklenen kredi notu artırımını ilan eden Fitch, Türkiye’nin uluslararası kredi notunu, 18 yıl aradan sonra, yatırım yapılabilir seviyeye (BBB-) çekti. Görünümü ise durağan olarak teyit etti. Bu gelişme yıl sonu için son derece önemli. Zira bütçe açığının arttığı bir dönemde faizlerin düşmesi, borsanın yükselmesi ve sıcak para girişinin artması anlamına geliyor not artırımı. Karar ayrıca, uluslararası ekonomi çevrelerinin ekonomi yönetimine bir güven işareti olarak da okunabilir. Aynı şekilde cari açığın ekonomi için ciddi bir risk unsuru görülmediği tespiti de yapılabilir.
            <p>
             Not artırımının olumlu etkileri şimdiden görülmeye başladı ancak bu gelişme bile ekonomi yönetiminin 2013’te işleri daha sıkı tutmasını engellemeyecek. Maliye Bakanlığı, yeni bütçede harcamaları kontrol altına almaya dönük ciddi tedbirler alıyor. Ödenek dışı harcamaların önüne geçiliyor. Bu yıl bütçe açığının tahminleri aşmasının en büyük sebebi, yatırımcı bakanlıkların kendilerine ayrılan ödenekleri aşmasıydı. Şimşek de bundan şikâyetçi ve tepkisini açık dille ifade etmekten çekinmiyor. O bakımdan artık ödenek dışı harcama çok zorlaşacak. Yeni dönemde ayrıca kamu harcamalarını kontrole dönük bir kurumsal yapı da oluşturuluyor. Özellikle mal ve hizmet alımlarına ilişkin kurumların her türlü harcaması kontrol altına alınacak.
             <p>
              Bütçe açıklarında önemli rol oynayan konulardan diğeri ise elbette sosyal güvenlik açıkları. Sosyal güvenliğe bütçeden transferler artıyor. Mehmet Şimşek’e göre ülkede yeni bir sosyal güvenlik reformuna ihtiyaç var. Şimşek, “Dünyada emeklilik yaşının 48 olduğu bir ülke yokken bizde bu hâlâ devam ediyor. 34 OECD ülkesinde ortalama emeklilik yaşı 65’lerde. Bu alanda bir reforma ihtiyaç var.” diyor. Elbette bu konu doğrudan Maliye Bakanlığı ile ilgili değil; ancak koalisyon hükümetlerinin mirası olan ‘erken emeklilik’ kamburu hâlâ ülkenin sırtından atılabilmiş değil. Görünen o ki 2005’teki reform da artık sorunları çözmüyor. Yeni dönemde hükümet bu konuyu gündeme alırsa -ki bütçe açıkları buna zorluyor- vatandaşa zamlar dışında ek külfetler de gelebilir. Birçok insanın emeklilik hayalleri ertelenebilir.
              <p>
               2013 bütçesinde, 2B arazilerinin satışından 4,8 ve özelleştirmeden ise 4 milyar lira gelir öngörüsü var. Ayrıca kentsel dönüşüm sürecinin de başta inşaat olmak üzere birçok sektörü hareketlendirmesi bekleniyor. Buna rağmen bütçe açığındaki artış beklentisi, iç talepteki durgunluğun devam etmesi, hükümeti daha farklı tedbirlere zorlayacak gibi görünüyor. Bu da yeni zamlar, vergi kalemlerindeki artışlar ve sosyal güvenlikteki yeni reform çalışması olarak halka geri dönecek gibi görünüyor.
               <p>
                2011’de hazırlanan Orta Vadeli Program’da, 2013 için öngörülen vergi gelirleri tutarı 305 milyar liraydı. Oysa 2013 bütçesinde vergi gelirleri 317,9 milyar lira olarak belirtiliyor. Aradaki 12,9 milyar liralık artış ise elbette vatandaşın cebinden çıkacak. 2013 bütçesinde, dolaylı vergilerin toplam vergi gelirlerindeki payı yüzde 69’a çıkıyor. Yani önümüzdeki yıl da bütçenin temel finansman aracı dolaylı vergiler olacak. Kısacası, bütçeyi yine vatandaş denkleyecek.
               </p>
               <p>
                <strong>
                 Bütçede aslan payı eğitim ve sağlığın
                </strong>
                <p>
                 2013 bütçesinden en büyük pay yine eğitime ayrılıyor. Bir önceki yıla göre yüzde 20’nin üzerinde artan eğitim bütçesi 68 milyar liraya çıkarak bütçe giderlerinin yüzde 17’sine ulaşıyor. FATİH projesine ayrılan pay ise 1,4 milyar TL. Bütçeden ikinci büyük kaynak ise geçen yıla göre yüzde 11 artışla (67,9 milyar TL) sağlığa. Hükümet, bunun karşılığını da alıyor. Sağlık hizmetlerinden memnuniyet 2003’te yüzde 39,5 iken, 2011’de yüzde 75,9. 2013 bütçesinde, tarım kesiminde küçük üreticilerin yaşadığı sıkıntıların dikkate alındığını görüyoruz. Tarımsal destek ödeneği 2013’te 13 milyar lira olacak. 2011’de 68 milyar dolarlık tarımsal büyüklüğe ulaşarak dünyanın yedinci, Avrupa’nın ise en büyük tarım ülkesi hâline gelen Türkiye’de tarım sektörü büyümeye devam ediyor. Buna karşılık küçük aile işletmelerindeki sıkıntılar da artıyor. Büyük oyuncular karşısında onların rekabet gücü yetersiz kalıyor. Hükümetin tarımsal destekleri artırma politikası daha çok küçük çiftçiyi ayakta tutmaya yönelik. 2013 bütçesinde kamu yatırımları da hız kesmiyor. AK Parti’nin üst üste üç seçimde oyunu artırmasında sağlık kadar altyapı yatırımları da önemli rol oynamıştı. Yeni bütçede altyapı yatırımları için ayrılan pay yüzde 20 artarak 39,2 milyar TL’ye çıkarılıyor.
                </p>
                <p>
                 <strong>
                  Hükümet, bütçe hedeflerini tutturamıyor
                 </strong>
                 <p>
                  2011’de yayımlanan Orta Vadeli Program’da (OVP) yüzde 5,2 olarak öngörülen 2012 yılı Tüketici Fiyat Endeksi (TÜFE) 2012 OVP’de yüzde 7,4’e revize edildi. Aynı şekilde yüzde 4’lük büyüme hedefi de yüzde 3,2’ye revize edildi. Yine 2011 OVP’de 21,1 milyar lira olacağı belirtilen bütçe açığı, 2012 OVP’sinde 33,5 milyar liraya revize edildi. Bu da yüzde 50’nin üzerinde bir sapma anlamına geliyor. Ekonomi yönetiminin hedef ve tahminlerindeki bu sapmalar elbette bütçe görüşmelerinde muhalefetin sert eleştirilerine sebep oluyor. CHP İstanbul Milletvekili ve Plan Bütçe Komisyonu Üyesi Prof. Dr. Aydın Ayaydın, temel göstergelerdeki bu sapmaların çok yüksek olduğunu belirterek “10 yıldır ülkeyi tek başına yöneten bir hükümetin ekonomi yönetiminin önünü daha iyi görmesi gerekmez mi?” diye soruyor. Dünya ekonomisindeki risklerin devam ettiğine işaret eden Ayaydın, bunlara ilaveten önümüzdeki 3 yılda 3 seçime gidileceğini ve dış politikada komşu ülkelerle artan gerilimlerin ekonomideki riskleri daha da artıracağını söylüyor. Ayaydın, eleştirilerini şöyle sıralıyor: “Türkiye ekonomisi yüksek iç talebe, yüksek ithalata ve dolayısıyla yüksek cari açığa dayalı tüketim merkezli bir ekonomi hâlindedir. Bu büyüme modeli, günü kurtarmaya yarayan sağlıksız, kalıcı olamayacak kısa vadeli bir çözümü işaret etmektedir. Üretime değil, tüketime dayalı, mevcut üretimi de dış dünya dövizlerine bağımlı bir ekonomide kuşku yok ki böylesi bir büyüme sürdürülemeyecektir. Maalesef Türkiye ekonomisi bir açmaza sürüklenmiştir. Ya rekor cari açık ya düşük büyüme!” Aydın Ayaydın, büyümeyi sürdürülebilir ve kalıcı hâle getirmek ve ekonomik kalkınmayı tamamlamak için en kısa sürede kendi tasarruflarımıza dayalı üretim modeline geçmek ve kayıt dışı ekonomiyi azaltmak zorunda olduğumuzun altını çiziyor.
                 </p>
                </p>
               </p>
              </p>
             </p>
            </p>
           </p>
          </p>
         </p>
        </p>
       </p>
      </p>
     </p>
    </p>
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=532A6B38F05A8D03990E3452C1D17D62?newsId=34056), [web.archive.org (arşiv bağlantısı)](http://web.archive.org/web/20141112064134/http://www.aksiyon.com.tr:80/aksiyon/newsDetail_getNewsById.action;jsessionid=532A6B38F05A8D03990E3452C1D17D62?newsId=34056)
