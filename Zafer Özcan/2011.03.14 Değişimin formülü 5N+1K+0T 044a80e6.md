# Değişimin formülü: 5N+1K+0T

*Zafer Özcan 2011.03.14*

<font class="agenda2NewsSpot">
 Uzun süredir, gerek içerik, gerek yazar kadrosu ve gerekse mizanpaj açısından değişim çalışmalarının yürütüldüğü Star, bundan böyle daha iddialı bir muhteva ve görünümle piyasada olacak.
</font>
<font class="newsDetail">
 <p>
  <p class="MsoNormal">
   Star gazetesi, bu hafta yeni yüzü ve içeriğiyle okurlarıyla buluşuyor. Uzun süredir gerek içerik, gerek yazar kadrosu ve gerekse mizanpaj açısından değişim çalışmalarının yürütüldüğü Star, bundan böyle daha iddialı bir muhteva ve görünümle piyasada olacak. Uzan Grubu’ndan çıktıktan sonra ciddi değişim geçiren Star gazetesi, şimdi de yayın hayatındaki en köklü dönüşüme hazırlanıyor. Genel Yayın Yönetmeni Mustafa Karaalioğlu, yaşadıkları süreci, “Aslında uzun süredir Star’da ciddi değişimler oldu. Yazar kadrosundan yayın felsefesine ve haber içeriklerine kadar değişiklikler yaptık. Hatta öyle ki okur kitlesi bile neredeyse tamamen değişti. Buna rağmen Uzan algısı ile hep mücadele ettik. Kurumsal imajımız eski anlayışla hatırlanmaya devam etti. Son değişimle eskiyi tamamen gömüyoruz ve yepyeni bir gazete ortaya çıkacak.” diyor.
  </p>
  <p class="MsoNormal">
   Bilindiği gibi Star gazetesinin kurucusu Uzan ailesi. Star Televizyonu’ndan sonra aynı isimle yazılı basın sektörüne giren Uzanların gazetesi, 2003 ve 2004’te AK Parti hükümeti ve Başbakan Erdoğan ile yaptığı mücadeleyle hafızalara kazındı. O günlerde atılan sansasyonel manşetler, bugün bile konuşuluyor. Yazılı basında en sansasyonel, en iri puntolu manşetlerle çıkan ve içerikten ziyade görselliğe önem veren, nev-i şahsına münhasır gazete olarak kendine yer edindi Star. Gazete el değiştirdikten sonra ciddi değişimlerden geçti ancak eski imajından da tam olarak kurtulamadı. Karaalioğlu, şimdi hazırladıkları yeni gazetenin o eski imaja son darbeyi indireceği kanaatinde. Özellikle yeni logo ve yeni mizanpajın, şu anki Star gazetesi ile hiçbir ilgisi yok. Böylesine radikal bir değişim, eski imajdan kurtulmak isterken, bir yandan da risk almayı gerektiriyor. Okura sıfırdan yeni bir gazete sunmanın riskli olduğunu kabul etmekle birlikte Karaalioğlu, “Bu kadar risk alınmadan da daha iyiye ulaşamayız. Buna rağmen ben okur sayımızın artacağını düşünüyorum. Reklam verenlerden de büyük ilgi gördük.” diyerek çok umutlu olduklarının altını çiziyor.
  </p>
  <p class="MsoNormal">
   TEK RAKİBİMİZ OKURDUR
  </p>
  <p class="MsoNormal">
   Son yıllarda medya üzerine yapılan tartışmalarda vazgeçilmez konu başlıklarından biri, yazılı basının geleceği. İnternet karşısında sürekli mevzi kaybeden yazılı basın, mevcut okurunu dijital medyaya kaptırmamak için mücadele veriyor. Medya uzmanlarına göre basılı gazeteler her zaman var olmaya devam edecek ancak okurun haber alma alternatifleri de artık eskiyle kıyaslanmayacak kadar fazla. Bu gelişmeler gazeteleri yeni arayışlara yöneltiyor. Mustafa Karaaalioğlu, Star’daki değişimin gerekçelerinden birinin de bu olduğunu belirtiyor. Yani yazılı basına, dijital medya karşısında mevzi kazandırma çabası. Bu bakımdan yaptıkları değişikliğin sadece logo ve mizanpajla sınırlı olmayacağının altını çiziyor. Star gazetesi yeni dönemde kendine doğrudan okurları muhatap alacak. Rakip olarak da refiklerini değil, okurları görecek. Peki, bu ne anlama geliyor?
  </p>
  <p class="MsoNormal">
   Karaalioğlu’na göre günümüzde son derece bilinçli ve donanımlı bir okur kitlesi var. İnternet aracılığı ile dünyayı izleyen, Türkiye gündemini yakından bilen, haber kanallarından sıcak habere anında ulaşabilen, hatta gündeme dair yorumlarını sosyal medyada paylaşabilen bir müşteri kitlesinden bahsediyoruz. Böyle bir müşteriye gazeteyi satmak elbette kolay değil. Star’ın yeni dönemde, ‘rakibimiz okur’ sloganını kullanmasının gerekçesi de bu noktada başlıyor. Hedef, okura internet ortamında veya televizyon kanallarında bulamayacağı bilgileri, ayrıntıları ve yorumları verebilmek. Bunun için dünyanın tanıdığı yazarlarla anlaşmalar yapılmış. Nobel ödüllü ekonomist, The New York Times yazarı Paul Krugman, The Independent gazetesi yazarı Robert Fisk, Washington Post yazarı Fareed Zakaria, Mısır’ın dünyaca ünlü gazetecisi Fehmi Huveydi, Time dergisi editörü Tony Karon, İsrail Haaertz gazetesi yazarı Gideon Levy bu isimlerden bazıları. Bunlara yenileri de eklenecek.
  </p>
  <p class="MsoNormal">
   Gazetenin yazarlar dışında içerikteki ikinci hamlesi, dosya haberciliği ve yazı dizilerini öne çıkararak okura her yerde bulamayacağı ayrıntıları vermek. Karaalioğlu, her gün en az bir röportaj gireceklerini söylüyor. Bunun için mevcut kadroda epey bir değişim yaşanmış. Yeni içeriğe uygun isimler transfer edilmiş. Mustafa Karaalioğlu, yeni dönemde Star’ın diğer bir özelliğini de ‘Yeni Türkiye’nin gazetesi olmak’ cümlesiyle tanımlıyor: “Okuyucu, Türkiye’nin değişimini Star gazetesi üzerinden okusun istiyoruz.” Türkiye’nin en önemli gündem maddeleriyle ilgili tartışmalara katkı veren bir gazete olmak istediklerinin de altını çizen Karaalioğlu, bu önemli tartışmalara örnek olarak ‘Yeni Anayasa’ gündemini veriyor.
  </p>
  <p class="MsoNormal">
   Türkiye’de özelde gazetelerin, genelde de medyanın okur nezdindeki itibarının son yıllarda azaldığı tespitini de yapan Karaalioğlu, bunun için okurun karşısına yeni bir anlayışla çıkmak istediklerini vurguluyor. Bunun formülünü de şöyle özetliyor: 5N+1K+0T... 5N+1K gazeteciliğin temel formülü olmakla birlikte sıfır tekzip (0T), yeni bir kavram. 0T kavramıyla vermek istedikleri mesajı da şöyle anlatıyor Mustafa Karaalioğlu: “Okura, ‘Bu gazeteden insanların özel hayatlarına, dinine, diline ve ırkına ait suçlamalar, karalamalar yapılmayacak. Kimseyi, kendini tanımlamak istemediği sıfatlarla haberlere konu etmeyeceğiz.’ mesajı veriyoruz.”
  </p>
  <p class="MsoNormal">
   Star’ın bu konudaki net tavrının okura güven vereceği ve medyanın bütününü de etkileyeceği tespitini yapan Karaalioğlu, “Bu açıdan mesleğimize de bir katkıda bulunmak istiyoruz. Ben inanıyorum ki Star Gazetesi’nin değişimi, bu yıl medyadaki en sansasyonel çıkış olacaktır.” yorumunu yapıyor.
  </p>
  <p class="MsoNormal">
   Temel hedeflerinin, insanların masalarının üzerinde akşama kadar kalabilecek, günün her saatinde baktıklarında yeni bir şeyler bulabilecekleri, prestijli bir gazete yapmak olduğunu vurgulayan Karaalioğlu, okura kendini iyi hissettirecek bir gazete olma vizyonuyla yola çıktıklarını kaydediyor. Yeni Star’ın sayfa sayısı artmakla birlikte fiyatı değişmiyor. Star Gazetesi, yeni yüzü ile 16 Mart Çarşamba günü okurlarıyla buluşacak.
  </p>
 </p>
</font>

Kaynak: [www.aksiyon.com.tr](http://www.aksiyon.com.tr:80/aksiyon/haber-28910-215-degisimin-formulu-5n1k0t.html), [web.archive.org (arşiv bağlantısı)](http://web.archive.org/web/20110417152905/http://www.aksiyon.com.tr:80/aksiyon/haber-28910-215-degisimin-formulu-5n1k0t.html)
