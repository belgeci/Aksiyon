# Krize rağmen fırsatlar ülkesi

*Zafer Özcan 2010.11.01*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Dünyanın en büyük ekonomisi Amerika, küresel kirizin merkezi olmasına rağmen ‘fırsatlar ülkesi’ konumunu sürdürüyor. Krizin neredeyse hiç uğramadığı Teksas ise Türk yatırımcılar için ciddi bir potansiyele sahip.
  </font>
 </div>
 <div id="newsText">
  <font class="detail-text">
   <p>
    <p class="MsoNormal">
     Engin Kalkan, Amerika’nın Teksas eyaletinde yaşayan bir Türk girişimci. 1984 yılından bu yana Amerika’da. Turgut Özal’ın devlet bursu ile eğitim için geldiği bu ülkeden bir daha ayrılmamış. Emlak ve inşaat sektöründe faaliyet gösteren Kalkan İnşaat’ın sahibi. Onun bir özelliği de, Amerika’da başarılı olmuş az sayıdaki Türk girişimciden biri olması. Dünyanın en büyük ekonomisinde, Türk girişimci sayısı son derece az. Engin Kalkan çeyrek asrı aşan Amerika tecrübesiyle, bu ülkenin girişimciler için tam bir fırsatlar ülkesi olduğunu düşünüyor; ancak doğru yatırımlara yönelmek kaydıyla. Elbette bu dev ekonomide iş yapıp ayakta kalmak ve devamında büyümek de son derece zor. 2008’de başlayan ve dünyayı kasıp kavuran küresel ekonomik krizin Amerika merkezli olduğu düşünülürse, bu ülkenin fırsatlar kadar riskleri de barındırdığı daha net ortaya çıkıyor.
    </p>
    <p class="MsoNormal">
     Amerikan ekonomisi, özellikle de bankacılık ve finans sistemi krizin etkilerini henüz tam anlamıyla üzerinden atabilmiş değil. İnşaat sektörü de son üç yıldır büyük bir darboğazın içinde. Bankaların elinde bulunan ve likidite edilmeye çalışılan gayri menkul toplamının 1 milyon adet civarında olduğu tahmin ediliyor. Bunun etkisiyle inşaat sektörünün 2012’den önce hareketlenmesi beklenmiyor. Krizden önce yıllık yüzde 5 - 10 arası gelir getiren gayri menkule büyük yatırım yapan Amerikan halkının, kriz sonrası sektöre eskisi kadar ilgi göstermesi beklenmiyor. Dolayısıyla kriz sona erse de inşaat sektöründe, kriz öncesi seviyenin yakalanması şu anda zor görünüyor.
    </p>
    <p class="MsoNormal">
     Ekonominin aktörleri işlerin düzelmekte olduğunu söylemekle birlikte temkini elden bırakmıyor. Ülkede krizin en az hissedildiği eyalet ise Teksas. Ülke genelindeki kitlesel işten çıkarmalar burada yaşanmamış. Tam tersine insanlar kriz döneminde iş için bu eyalete gelmiş. Göçün sebeplerinden biri de, eyalet gelir vergisinin olmaması. Petrol fiyatlarının yükselmesi de Teksas ekonomisine pozitif katkı yapıyor. Bunun yanında ekonomisi manipülasyona açık değil. Bütün Amerika’da olduğu gibi Teksas’ta da mortgage kredisi almak mümkün. Eyaletin farkı ise ev sahiplerini koruyan yasalarının olması. Teksas dışındaki hemen her eyalette, borcunu ödemeyen kişilerin evleri banka tarafından ellerinden alınabiliyor. Teksas’da ise kişi mortgage ile aldığı evini mesken olarak kullanıyorsa, borcunu ödeyemese bile banka eve el koyamıyor. Türkiye’de hep bireysel silahlanma, kovboylar ve şiddetle hatırlanan bir yer olmasına rağmen, gerçekler dışarıdan göründüğünden çok farklı. Teksas, ülkenin en güvenli eyaletlerinden.
    </p>
    <p class="MsoNormal">
     1,3 TRİLYON DOLARLIK EKONOMİ
    </p>
    <p class="MsoNormal">
     Teksas, Amerika’da bütçe fazlası veren 5 eyaletten biri. Amerika’nın ekonomik olarak en güçlü 5 şehrinin 4’ü Teksas’ta. Bunlar Houston, Dallas, San Antonio ve Austin. Teksas eyaletinin toplam ticaret hacmi 1,3 trilyon dolar. Tek başına dünyanın en büyük 11. ekonomisi. Eyaletin başkenti Austin, ticaret ve yatırım merkezi konumundaki Houston ise tek başına dünyanın 24. büyük ekonomisi. Ticaretin çok hızlı geliştiği Houston, Amerika’nın 4. büyük şehri. Toplam ticaret hacmi ise 440 milyar dolar. Ekonominin yüzde 49’u petrol ve enerjiden oluşuyor. Houston’un dış ticaretinde Türkiye 26’ncı sırada. Son 5 yılda Houston ile Türkiye arasındaki ticarette 1 milyar dolarlık artış olmuş. Türkiye ile ticarette tekstil, enerji – petrol, kimyasal ürünler, uçak parçaları öne çıkıyor. Özellikle THY’nin bu bölgeden siparişleri çok artmış durumda. Houston, Türkiye’den tekstil ürünleri ve mermer alıyor. Houston aynı zamanda New York’tan sonra ABD’nin en büyük ticaret şehri. Dünyanın en büyük 500 şirketinin 29’unun merkezi Houston’da. En büyük enerji şirketleri burada. Houston’da 92 konsolosluk bulunuyor. Ayrıca 35 uluslararası ticaret odası faaliyet gösteriyor.
    </p>
    <p class="MsoNormal">
     Houston Ticaret Odası, Avrupa – Ortadoğu ve Afrika Direktörü David F. Khawaja, Teksas eyaletinin ülke genelinde küresel krizden en az etkilenen bölge olduğunun altını çiziyor. Eyalet geneli ve özellikle Houston’un iş ve yatırım anlamında çok cazip olduğunu belirterek, “Gelir vergisi çok düşük. Şahsi eyalet vergisi yok. Yatırım masrafları Amerika ortalamasının altında. Yüzde 40 daha düşük. Bu yüzden bize yatırımcı ilgisi de çok yüksek.” diyor.
    </p>
    <p class="MsoNormal">
     Houston’un ilginç özelliklerinden biri de Amerika’nın sağlık merkezi olması. Merhum Cumhurbaşkanı Turgut Özal’ın ameliyat olduğu Houston, kısa süre önce vefat eden Türkiye Barolar Birliği Başkanı Özdemir Özok’un da kanser tedavisi için tercih ettiği şehirdi. David F. Khawaja’ya göre Türk şirketleri için Houston’da çok fazla fırsat var. Çünkü yatırımlara çok ciddi teşvik veriliyor. Küçük ölçekli yatırım olsa bile Houston’da temsilcilik açma imkânı var. Teksas’ta hâlen 300 binin üzerinde yabancı şirketin temsilciliği bulunuyor. Bölgenin bir özelliği de, Meksika ile komşu olması. Güney Amerika pazarına ulaşmak için çok önemli bir lokasyon. Khawaja, “Buradaki yatırımlarla bütün Güney Amerika’ya ulaşabilirsiniz.” diyor.
    </p>
    <p class="MsoNormal">
     ‘OBAMA İSTATİSTİK AÇIKLAMIYOR’
    </p>
    <p class="MsoNormal">
     David Wallace, Houston’un en renkli girişimcilerinden. 1982’den bu yana emlak işinde faaliyet gösteren Wallace, bir dönem İngiltere’de, Demir Leydi diye anılan efsane Başbakan Margaret Thatcher ile yakın çalışmış ve onun toplam 27 milyar dolarlık özelleştirme projesini yürütmüş. Teksas denince akla elbette petrol ve enerji sektörü geliyor. 70 ve 80’li yıllarda petrol ve enerji Teksas’ın en önemli gerçeği olsa da, daha sonra yerel yönetimlerin ekonomiyi çeşitlendirme projeleri sonuç vermiş. Teknolojik yatırımlar ve sağlık yatırımları ön plana çıkmış.
    </p>
    <p class="MsoNormal">
     David Wallace’a göre Türkiye’nin Amerika açısından en büyük önemi, Ortadoğu ve çevre ülkelere ulaşabilmek açısından bir merkez konumunda bulunması. Wallace, “Türkiye Ortadoğu’da liderlik potansiyeline sahip. Ekonomik anlamda, çevre ülkeler ve Ortadoğu’ya ulaşmak için Türkiye ile çalışmak önemli hâle geldi. Amerikan şirketleri Türkiye ile ticaretlerine bir de bu açıdan bakmalı. Türkiye artık dünyada dominant bir oyuncu hâline geliyor.” diyor.
    </p>
    <p class="MsoNormal">
     Houston’da yatırım danışmanlığı yapan, ABD’nin eski Katar büyükelçisi Chase Untmayer, Amerika krizden çıktı mı sorusuna temkinli bir cevap veriyor. Tecrübeli girişimci, bütün ekonomistlerin krizden çıktık dediklerini ancak istatistiklerin her zaman insanların düşüncelerinden önce gittiğinin unutulmaması gerektiğini vurguluyor. Bu durumu da birinci Bush döneminden bir anekdotla örneklendiriyor: “Birinci Bush döneminden böyle bir ders alındı. O zaman da bir kriz vardı ve krizde istatistikler çıkışı gösterdiğinde Başkan Bush bunu kutladı. İnsanların hayatında kriz devam ettiği için seçmen buna çok bozuldu. Bush’un ikinci dönem için Clinton’a kaybetmesinde bu kutlamanın etkisi vardır. İstatistikleri kullanmak siyasetçi için çok tehlikelidir. Onun için Obama aynı duruma düşmek istemiyor ve istatistik açıklamıyor.”
    </p>
    <p class="MsoNormal">
     Untmayer’in temkinli iyimserliğini Amerikan bankacılık sektöründe de görmek mümkün. Küresel krizde, özellikle mortgage kredisi dağıtan Amerikan bankalarının büyük yara alması, ülkedeki bankacılık alışkanlıklarını da önemli ölçüde etkilemiş. Toplam 8 bin bankanın faaliyet gösterdiği Amerika’da, krizden önce kredi dağıtma yarışına giren sektör artık bu noktada son derece ketum davranıyor. En büyük sıkıntıyı da girişimciler yaşıyor. İş adamı Ayaz Nasır, gelinen noktayı şöyle anlatıyor: “Kriz sonrası bankalardan kredi almak artık çok zorlaştı. Çok tutucu davranıyorlar. Ellerindeki parayı çok sağlam yere vermek istiyorlar. Finansman kullanmak zorlaştı. Eskiden bir işin yüzde 80’ini bankadan finanse edebiliyordunuz, şimdi ancak yüzde 60’ını finanse ediyorlar.”
    </p>
    <p class="MsoNormal">
     Türk girişimci Engin Kalkan, eski çarpık sistemin içine girmeyen bankaların küresel kriz sürecinde çok hızlı büyüdüklerini belirterek, “Kriz sürecinde bankacılık sistemi rehabilite oldu.” diyor. Amerika’da her şeyin kredi ile döndüğünü, her şeyin borç üzerine kurulu olduğunu belirten Kalkan, “Böyle bir sistemde kredi sisteminde sıkıntı olursa bütün ülke sıkıntıya girer. Onun için hükümet piyasaya sürekli para pompalıyor. Krizde piyasaya pompalanan paranın 2 trilyon dolara ulaştığı tahmin ediliyor.” tespitini yapıyor.
    </p>
    <p class="MsoNormal">
     TUSKON BİZE FIRSATLARI GÖSTERDİ
    </p>
    <p class="MsoNormal">
     Austin, Teksas eyaletinin başkenti. Seattle’dan sonra Amerika’nın en büyük teknoloji merkezi. Dell ve IBM gibi dev şirketlerin merkez ofisleri de bu şehirde bulunuyor. Austin de Houston gibi krizden en az etkilenen şehirlerden. Houston’daki 5 bin Türk’e karşılık, burada 2 bin kadar Türk yaşıyor. Türklerin önemli bölümü öğrenci. Buna karşılık şehirde az sayıda Türk esnaf da bulunuyor. Onlardan biri de Celil Tunç. Çanakkale kökenli Tunç, 2002’den beri Amerika’da yaşıyor. Alışveriş merkezlerinde esnaflık yaparak büyümeye çalışan Tunç, aynı zamanda Austin ile Türkiye arasındaki ilişkilerin gelişmesi için de çaba sarf ediyor.
    </p>
    <p class="MsoNormal">
     Celil Tunç’un Türkiye – Austin hattındaki partneriyse Margie Moore. Türkiye Sanayici ve İş Adamları Konfederasyonu’nun 2009 yılında İstanbul’da gerçekleştirdiği birinci dünya ticaret zirvesine katılan Moore, bu yıl gerçekleştirilen ikinci zirveye katılımın yüksek olması için de Austin ve çevresinde kulis faaliyetleri yürütmüş bir isim. Margie Moore Teksaslı girişimcilerin Türkiye’yi yakından tanıması adına bu zirvelerin büyük önemi olduğunu düşünüyor. 24 yıldır perakende ve hizmet sektörüne danışmanlık yapan başarılı iş kadını, Türkiye’de çok önemli iş fırsatları olduğunu düşünüyor.
    </p>
    <p class="MsoNormal">
     Tuskon’un, bu yıl Haziran ayında gerçekleştirdiği ikinci dünya ticaret zirvesine katılan 50 kişilik Amerikan heyetinin 31’i Teksas ve Mississippi eyaletlerindendi. Mississippi heyetine Eyalet Sekreteri Delbert Hosemann başkanlık etti. Hosemann, ilk kez geldiği Türkiye’de, Türk insanının eyaletindeki insanlara çok benzediği tespitini yapıyor. İki tarafın da sıcak, misafirperver ve çok çalışkan olduğunu söylüyor. Eyaletiyle Türkiye arasında çok parlak bir geleceğin olabileceğine inancını vurguluyor. Delbert Hosemann, eyalet sekreteri sıfatıyla, bölgesindeki bütün yatırımlardan da sorumlu. Kendisini, ‘24 saat ekonomik işbirliklerinden sorumlu yönetici’ olarak tanımlıyor. Türkiye ile ekonomik ilişkileri, ticareti ve eyaletindeki Türk girişimci sayısını da yeterli bulmuyor. Bunun geliştirilmesi için destek vermeye hazır olduğunun altını çiziyor. Mississippi kökenli 100’ün üzerinde iş adamının Türkiye ile iş yaptığını da belirterek, bu sayıların yeterli olmadığını ve potansiyelin bunun çok üzerinde olduğunu vurguluyor.
    </p>
    <p class="MsoNormal">
     Sonuçta bütün krizlere rağmen Amerika hâlâ bir fırsatlar ülkesi. Çünkü dünyanın en büyük ekonomisi her şeyden önce bir tüketim toplumu. İnsanlar her zaman gelirlerinden daha fazlasını harcıyor. Araştırmalara göre Amerikalılar kriz öncesi bütün gelirlerini harcıyordu. Kriz sonrası ise gelirlerinin yüzde 5’ni biriktirmeye başladı. Buna rağmen hala
     <span>
     </span>
     Dünyadaki toplam tüketimin yüzde 25’i Amerika’da gerçekleştiriliyor. Engin Kalkan, bu sebeple Amerika’da iş yapmak isteyen girişimcilere hizmet sektörünü öneriyor.
    </p>
    <p class="MsoNormal">
     Teksas’ta yaşayan Türklerin en önemli beklentisi, Türk Hava Yolları’nın Houston’a direkt uçuş koyması. THY hesabını nüfusa göre yapıyor ama buradaki talep Türk nüfusuna endeksli değil. Lutfhansa, KLM ve Aif France gibi havayolları Houston’a direkt uçuyor. Bu üç şirketi en fazla, Amerika’da yaşayan Pakistan, İsrail, Hindistan, İran kökenliler ve Balkanlılar tercih ediyor. Oysa THY’nin uçuşu olsa bu ülkelere gidip gelen insanların tamamı için öncelikli tercih olacağı aşikâr. Amerika, Türkiye’den göründüğü gibi New York – Chicago ve Washington’dan ibaret değil. Türklerin çoğunluğu bu bölgelerde yaşasa da, Amerika her eyaletiyle Türkiye için önemli ticaret imkânlarını barındırıyor. Bu eyaletlerin başında da, küresel krizden alnının akıyla çıkan ve ülkenin cazibe merkezi hâline gelen Teksas geliyor. Teksas’ın, artık sadece kovboylarıyla değil, bütün yönleriyle Türkiye’den fark edilmesi gerekiyor.
     <span>
     </span>
    </p>
    <p class="MsoNormal">
     KUTU
    </p>
    <p class="MsoNormal">
    </p>
    <p class="MsoNormal">
     Teksas Türk Amerikan Ticaret Odası
    </p>
    <p class="MsoNormal">
    </p>
    <p class="MsoNormal">
     Teksas Türk Amerikan Ticaret Odası (TTACC) 2005 yılından bu yana Houston merkezli faaliyet gösteriyor. Austin, Dallas ve San Antonio’da da şubeleri bulunuyor. Teksas eyaletindeki Türk iş adamlarının bir araya gelerek kurduğu odanın hedefi, Türkiye ve Amerika,
     <span>
     </span>
     özelde de Teksas ile Türkiye arasındaki ticareti geliştirmek ve dünyanın en büyük tüketiminin yapıldığı bu ülkeye daha fazla Türk firmasını ve ürününü sokmak. Oda başkanı Celil Yaka, Teksas eyaletinin Amerika’nın Türkiye ile ticaretinde açık ara liderliğini sürdürdüğünü belirterek, “2009 yılında Amerika ile gerçekleşen 10 milyar 750 milyon dolarlık dış ticaretimizin 2 miyar 200 milyon doları yani beşte biri Teksas’la yapılmaktadır.” diyor.
     <span>
     </span>
    </p>
    <p class="MsoNormal">
     Amerika’nın ticaret yaptığı ilk 40 ülke içinde sadece 10 ülkeye karşı ticaret fazlası verdiğini hatırlatan Yaka, bunlardan birinin de Türkiye olduğunu vurguluyor. Daha önce Türkiye’nin Amerika’ya ihracatının 5 milyar doları bulduğunu da belirterek, çözüm önerilerini sıralıyor: “Bunu çaresini sahada çalışmakla bulabileceğimize inanmaktayım. Türkiye Teksas’a öncelik vermeli. Çünkü Amerikan dış ticaretinin yüzde 14’ü Teksas’tan yapılıyor. Teksas tek başına dünyanın 11. büyük ekonomisi ama bir iş adamı Türkiye’ye gitmek istese direkt uçamaz. Türkiye’nin en yakın ticari ataşesine binlerce mil uzaktadır. Teksas ülkenin ekonomik krizden en az etkilenen bölgesi, bu fırsatı değerlendirmemiz gerektiğini düşünüyorum.”
    </p>
    <p class="MsoNormal">
     Teksas Türk Amerikan Ticaret Odası Amerika’ya yerleşmiş veya yerleşmeyi planlayan Türk girişimcilere de her türlü desteği veriyor. Celil Yaka yatırım planlayan Türk girişimcilerin Meksika’yı da göz önünde bulundurmaları gerektiğini vurguluyor. Bu dev tüketim toplumunun tekstil ihtiyacının yarısından fazlasını Meksika’dan karşıladığını hatırlatarak, “Nafta anlaşması sebebiyle gümrüksüz mal girişi mümkün. Meksika’da kurulacak tekstil fabrikası ülkenin konumu itibarıyla Güney ve Kuzey Amerika’ya rahatlıkla mal satabilir. Ticaret Odası olarak Meksika yatırım imkânlarını için araştırma yapmaktayız. Teksas ve Meksika ile ilgilenen iş adamlarımızın odamızla info@ttacc.org adresinden irtibat kurabilirler.” diyor.
    </p>
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-27851-213-krize-ragmen-firsatlar-ulkesi.html), [web.archive.org (arşiv bağlantısı)](http://web.archive.org/web/20130117080613/http://www.aksiyon.com.tr:80/aksiyon/haber-27851-213-krize-ragmen-firsatlar-ulkesi.html)
