# Ölmez ağacın hikâyesi

*Zafer Özcan 2006.01.09*

<div>
 <!--- Baslik, Spot, Resim kutusu ---------->
 <table>
  <tr>
   <td>
    <br/>
    <br/>
    <p>
     <font class="content">
      10 bin yıllık geçmişi bulunan zeytin ağacının en kıymetli ürünü  zeytinyağı, ülkemizde hak ettiği ölçüde bilinmiyor. Uzun zamandır ihmal edilen zeytinyağı, yıllık sıvı yağ tüketiminin sadece yüzde 5’ini oluşturuyor.  Üretimde dünyanın bir numarası olan İspanya’da yaşanan kuraklık ve don  kaynaklı  kriz ise  anvatanı  Anadolu olan sağlık kaynağı bu ürünü tekrar kıymete bindirdi.
     </font>
    </p>
   </td>
   <td>
    <!--- Resim Burada ---------->
    <img border="0" hspace="10" src="http://web.archive.org/web/20070608020438im_/http://www.aksiyon.com.tr/resim/579/58.jpg" vspace="10"/>
    <!--- Resim Burada ---------->
   </td>
  </tr>
 </table>
 <hr noshade="" size="1"/>
 <!--- Baslik, Spot, Resim kutusu ---------->
 <p>
  <font class="content">
   ‘Kışın neredeyse hiç kalp ilacı satamıyorum. Yaz aylarında ise raflar tamamen boşalıyor. Çünkü kışın sadece yerliler kalıyor burada. Yazları ise turistler çoğunlukta oluyor.” Edremitli eczacı Musa Gürel’in bu sözleri, zeytinyağının insan hayatındaki önemini gösteriyor. Bol bol zeytinyağı tüketen Edremitliler, tıpkı Giritliler gibi kalp ve damar rahatsızlıklarına karşı son derece dirençli.
   <br>
    <br>
     Şüphesiz bu durum tüm Türkiye için geçerli değil. Zeytinyağı, yıllık 1 milyon 200 bin ton olan sıvı yağ tüketiminin sadece 60 bin tonunu oluşturuyor. Bunun 35 bin tonunu da üreticiler tüketiyor, yani raflarda satış için yerini alan markalı ürün miktarı sadece 25 bin ton. Kişi başına tüketim ise yıllık 1 kilonun (900 gram) bile altında. Anadolu, dünya üretiminde bir zamanlar İspanya ve İtalya’dan sonra gelirken, şimdilerde Yunanistan ve Tunus gibi küçük ülkelere bile geçilmiş durumda. Suriye ile başa baş. Bizdeki bu düşüşe karşılık, dünyadaki zeytinyağı tüketimi ise her yıl 100 bin ton artıyor.
     <br/>
     <br/>
     İspanya krizine cevap verilebilecek mi?
     <br/>
     <br/>
     Zeytincilik ve zeytinyağı bu yıl her zamankinden daha fazla gündemde; çünkü dünyanın en büyük üreticisi konumundaki İspanya’da yaşanan kuraklık ve don olayları, sektörde büyük dalgalanmalara sebep oldu. Dünya üretiminin yüzde 40’ını karşılayan İspanya’daki yıllık rekolte 1 milyon tonu aşarken, bu yıl 600 bin tona kadar düştü. Ortaya çıkan açığı karşılama potansiyeline sahip ülkelerin başında Türkiye’nin gelmesi, üretici ve tüccarları heyecanlandırıyor. Zeytin ağacında meydana gelen hasarın 5 yıldan önce giderilememesi, uzun vadede Türk üreticisine dünya pazarlarından daha fazla pay alma fırsatı sunuyor. Bu konuda AK Parti ve CHP’li vekillerin geçen hafta mecliste bir araştırma önergesi vererek zeytin konusunda bir araştırma komisyonu kurulması kararı alması önemli bir adım.
     <br/>
     <br/>
     Türkiye, zeytinin yetişme şartları açısından elverişli iklim şartlarına sahip. Çanakkale Ezine’den başlayıp, Bergama, Yeni Şakran ve Zeytindağ Beldesi’ne kadar uzanan bölgede ‘Edremit Yağlık’ cinsi zeytin yetişiyor. Kemalpaşa, Küçük Menderes Havzası, Akhisar, Tire, Kuşadası, Aydın ve Milas’a kadar olan bölge ise ‘Memecik Yağlık’ denen cinsin merkezi. Bu iki ana bölgenin dışında zeytin ve zeytinyağı ilçelere kadar farklılıklar gösterecek çeşitliliğe sahip. Buna rağmen ülkemizde zeytinyağı kültürü yaygın değil. Ayvalık Ticaret Odası Başkanı Rahmi Gençer, Türkiye’de 30 milyon insanın zeytinyağının tadını bilmediğini iddia ediyor. Üreticilere, ‘en büyük probleminiz nedir’ diye sorduğumuzda, iç piyasa tüketiminin az olmasını söylemeleri bunun bir göstergesi zaten.
     <br/>
     <br/>
     Zeytinin lakabı: Ölmez ağaç
     <br/>
     <br/>
     Mustafa Gümüş, Ayvalık’taki zeytin bahçesinde çalışan 60’ın üzerindeki tayfayı, işlerini iyi yapmaları için sürekli uyarıyor. Amacı hasat sırasında ağaçtaki genç filizlerin zarar görmemesi. Tayfa, zeytin işçilerinin bu yöredeki adı. 20 yıldır kâhya olarak zeytin hasadında çalışan Mustafa Gümüş’ün işyeri zeytin bahçeleri. Kâhya ya da Ege’deki diğer adıyla ‘dayı başı’, tarım işçileriyle işveren arasındaki kişilere deniyor. Zeytin işçileri, kendi aralarında itimat edebilecekleri bir kişiyi kâhya olarak belirliyor. Ücret pazarlığını da bu isim yapıyor. Kâhyalar, daha yaz aylarında üreticilerle irtibata geçerek tarlalarda keşif yapıyor. Mahsul keşfi denen çalışmada, gelecek sezonda ortalama kaç ton ürün alınabileceği belirleniyor ve tayfa dağılımı planlanıyor.
     <br/>
     <br/>
     Zeytin ağacının en önemli özelliği hiçbir zaman ölmemesi. Bu yüzden lakabı da ölmez ağaç. Ayvalık ve Edremit yöresinde 300 yıllık ağaçlardan halen ürün alınıyor. Budamayla gençleşen ağaç sürekli kendini yenileyebiliyor. Doğal afetlerde de ölmüyor ama kendine gelebilmesi için asgari 5—6 yıl gerekiyor.
     <br/>
     <br/>
     Türkiye’de üreticinin zeytine olan ilgisinde son yıllarda ciddi artış var. Çünkü katma değeri yüksek ve üreticiye iyi para kazandırıyor. İspanya krizi bu sene kalitesine ve asit oranına göre yağ fiyatlarını hayli artırdı. Yağın kilosu 6—7 YTL oldu. Ülkemizde üç yıl öncesine kadar 90 milyon olan ağaç sayısı da 110 milyonu bulmuş durumda. Bu ilgi, Gemlik’te fidancılık sektörünü ortaya çıkardı. Tariş Zeytin Birliği Başkanı Cahit Çetin, zeytin fidanlarının sertifikalı olmasının hastalıklara karşı önemli olduğunu belirtiyor. Çetin’in üzerinde durduğu bir diğer nokta ise her zeytin türünün bölgesinin farklı olması. Fiyatı yüksek olduğu için herkes Gemlik zeytini dikmek istiyor; ama onun bölgesi Mudanya, Erdek ve Gemlik. Aydın’da bu ağacı diktiğinizde yetişiyor ama istenen verim alınamıyor. Bu yüzden bazı üreticiler diktikleri ağaçları bir süre sonra söküyor veya aşıyla türünü değiştirmeye çalışıyor.
     <br/>
     <br/>
     Verimi arttırmak için neler yapılabilir? Türkiye’de bir zeytin ağacından, bir hasat mevsiminde alınan ürün miktarı ortalama 9—10 kilo. Diğer ülkelerde bu oran 25—30 kilo. Aynı iklim ve coğrafi şartlara sahip Yunanistan bile ağaç başına bizden iki kat daha fazla verim alıyor. Zeytin üretiminde ‘var yılı—yok yılı’ kavramları var. Çünkü ağaç yapısı gereği bir yıl fazla ürün verirken, diğer yıl verimi düşürüyor. Türkiye’de yok yıllarında yıllık rekolte 70—80 bin tonlarda kalırken, var yılında bu rakam 220 bin tona kadar çıkabiliyor. Bu yılki beklentiler de yüksek. Ağaç başına düşen verimi rakip ülkeler seviyesine çıkarmak, rekabet edebilmek için çok önemli. Bu amaçla sağlıklı ve coğrafi özelliklere uygun fidan yetiştirmek dışında başka yapılması gerekenler de var.
     <br/>
     <br/>
     Bunlardan ilki budama. İspanya ve İtalya gibi zeytincilikte lider ülkelerde zeytin, aşağıdan taçlandırma denen yöntemle budanıyor. Dallar yukarı çıkmak yerine, zemine yakın hale geliyor. Ayvalık’ta zeytin üretimi yapan Ziraat Mühendisi Zeynep Kürşat, bu yöntemin hem hasat kolaylığı sağladığını hem de taneleri daha iri hale getirdiğini belirtiyor. Türkiye’de ise birçok üretici yukarı doğru budama yapıyor. Sebep ise keçi ve koyun zararından ağaçları korumak.
     <br/>
     <br/>
     Zeytindeki verimin artmasının ikinci önemli şartı sulama. ‘Damlama’ adı verilen sulama verimi artırıyor; ama Türkiye’de elektrik enerjisi tarlalara ulaştırılmadığı için sulamalar, tankerlerle taşınarak yapılıyor. Bu da çok su isteyen zeytin ağaçlarına yetmiyor. Verimdeki üçüncü önemli başlık ise hasat yöntemleri. Üreticinin büyük bölümü maliyeti düşürüp günlük verimi artırdığı için sırıkla vurarak zeytin hasadı yapıyor. Bu yöntem taze filizlerin kırılmasına sebep oluyor. Üretici bu yılın ürünü bir an önce, en az maliyetle toplamak isterken, gelecek yılın potansiyel ürününü yok ettiğini göremiyor. Hasatta en uygun yöntem elle sıyırma. Tarak kullanımı ve makine hasadı ise diğer yöntemler. Üretici Mustafa Kürşat, zeytin ağacının bir tür meyve ağacı gibi düşünülmesi gerektiğini, onun da en az diğerleri kadar bakım ve özene muhtaç olduğunu söylüyor.
     <br/>
     <br/>
     Zeytinyağında en önemli sorun tahşiş; yani farklı ve ucuz yağların karıştırılması. Pamuk yağı en fazla karıştırılanı; onu ayçiçeği yağı izliyor. Karışımların tespiti hassas aletlerle mümkün. Oysa Türkiye’de uluslararası Zeytinyağı Konseyi’ne akredite olmuş sadece iki laboratuar var. Cahit Çetin’in tüketicinin gerçek zeytinyağını ayırt edebilmesi için basit bir önerisi var: “Zeytinyağının özgül ağırlığı birin altındadır. Onun için hep üste çıkar. Yağı bir şişe içinde buzdolabına koyun, +4 derecede yağ kristalize olur, yani donar. 24 saat sonra bakın, eğer şişenin üstü donuyor, altı donmuyorsa o yağda karışım var demektir.” Zeytinyağı pahalı bir ürün, çünkü maliyeti yüksek. Cahit Çetin, pahalı görülen ancak insan sağlığına çok önemli katkıları olan zeytinyağı için,“İnsanlar içki ve sigara gibi lüks giderlerinden biraz kısarlarsa zeytinyağı tüketebilirler.” diyor.
     <br/>
     <br/>
     Üreticilerin hükümetten beklentileri
     <br/>
     <br/>
     Sektörün hükümetten ilk beklentisi küçük üreticiyi ilgilendiren prim sistemi. Türkiye’de kilo başına verilen prim, rakip ülkelere göre oldukça düşük. Oysa prim faturaya veriliyor. Bu da kayıt dışının önlenmesinde önemli bir ayrıntı. Düşük prim oranı, tüccarla çiftçi arasında pazarlık konusu oluyor. Tüccar çiftçiye, ‘prim alma, fatura kesmeyelim, ben prim farkının fazlasını sana öderim’ diyebiliyor. 2004’te kilograma verilen prim 25 kuruş. Bunu alan üreticinin hemen karşısındaki Yunan adalarında kilograma verilen prim ise 1,5 dolar. Türkiye’deki prim oranının bu yıl daha da düşmesi bekleniyor.
     <br/>
     <br/>
     Sanayicinin beklentileri ise ihracat teşvikleri noktasında yoğunlaşıyor. Üretici kendi markasıyla ihracat yaparsa tonuna 300 dolar, yabancı bir firmanın ismiyle yaparsa 180 dolar teşvik alıyor. Bu rakamların peşin ödenmemesi ve vergiden mahsup edilmesi en büyük sıkıntı kaynağı. İhracatçı nakit ihtiyacından dolayı teşviklerin peşin ödenmesini istiyor. Diğer ülkelerde ihracata prim, navlun, stoklama, ambalajlama, promosyon gibi desteklerle fiyat garantisi veriliyor. Eğer ihracatçı zarar ederse, aradaki farkı devlet ödüyor. İhracatçı firmalar bu durumun eşit şartlarda yarışı engellediğini söylüyor.
     <br/>
     <br/>
     Zeytinciliği geliştirmek için düşünülen yöntemlerden diğeri ise orman vasfını yitirmiş arazilere zeytin fidanı dikilmesi. 57. hükümetin Orman Bakanı Nami Çağan ile Tariş arasında imzalanan protokol, TEMA Vakfı’nın zeytinin bir orman ağacı olmadığı yönündeki itirazı sonucu hayata geçirilememiş. Gelinen noktada, kaybedilen 4 yıla rağmen TEMA’nın artık ikna olduğu biliniyor. Bu uygulamanın hayata geçirilmesi ülke ekonomisi için çok önemli bir gelişme.
     <br/>
     <br/>
     Üreticinin hükümetten diğer beklentisi ise zeytinyağının tanıtım ve tüketimine yönelik teşvik kampanyaları düzenlenmesi. Çünkü Türkiye, zeytinyağını en az tüketen üretici ülke konumunda. Diğer bir beklenti de özellikle küçük üreticiyi bilinçlendirmek ve verimi artırmak için Tarım Bakanlığı’nın taşra teşkilatlarını harekete geçirmesi. İlçelere kadar uzanan bu teşkilatlar, fidan dikiminden ağaç bakımına ve hasada kadar her konuda üreticiye önemli katkı sağlayabilir. Ancak üreticilerin bu imkânlardan yeteri kadar faydalanabildiklerini söylemek çok zor.
     <br/>
     <br/>
     Türkiye’de zeytinyağı denince akla ilk gelen kurumlardan biri hiç kuşkusuz Tariş. Geçmişi 1913’e kadar uzanan kurum, yıllarca siyasi tartışmalara konu oldu. Aşırı istihdamı, verimsizliği ile ekonomiye yük haline gelen Tariş, 16 Haziran 2000’de, IMF ile imzalanan anlaşmanın bir gereği olarak, muadili 17 tarım satış kooperatifi ile birlikte özerk yapıya kavuştu. Aradan geçen 5 yılda yeniden yapılanan kurum, bugün zeytinyağı pazarında liderliği Unilever firmasına ait Komili ile paylaşıyor. Tariş Zeytin Birliği, 28 bin ortaklı ve bünyesinde 33 kooperatif bulunan bir yapı. Aralarında ABD, Kanada, Japonya ve AB ülkelerinin de bulunduğu 37 ülkeye kendi markasıyla ihracat yapıyor. Ege’de üretilen zeytinyağının yüzde 25’ni alırken, toplam zeytinyağı ihracatının da yüzde 20’sini gerçekleştiriyor. Japonya’da faaliyet gösteren 600 İtalyan restoranının zeytinyağı ihtiyacını kendi markasıyla karşılıyor.
     <br/>
     <br/>
     Zeytinyağı tüccarları Tariş’in faaliyetinden memnun değil. Çünkü, ortaklarına iyi fiyat vermesi, piyasayı yükseltiyor. Tariş’in ortağı olan küçük üreticiler ise bu ilişkiden  memnun. İzmir’in Zeytindağ Beldesi, Zeytin ve Zeytinyağı Tarım Satış Kooperatifine üye küçük üreticiler gibi. Onlar kendi başlarına yapamayacakları işleri, Tariş’in öncülüğünde bir kooperatif çatısı altında birleşerek gerçekleştirmiş. Kendi zeytinyağı fabrikalarını kurmuşlar. Beldedeki üreticilerin zeytinlerini burada toplayıp, yağları hazırlayarak Tariş’e satıyorlar.
     <br/>
     <br/>
     Kooperatif Başkanı Mustafa Akçe,“Bu birliği sağlamadan önce yağımızı satmak için tüccarın peşinde koşardık. Şimdi tüccar bizim peşimizde.” diyor. Kooperatif Müdürü Fuat Çakır, Tariş’in özerkliğini kazandıktan sonraki yatırımlarının küçük üreticiyi kurtardığını söylüyor. Bu sebeple özel sektörün bu gibi yapılanmalara kızmasını normal karşıladıklarını belirtiyor. Zeytin Birliği Başkanı Cahit Çetin de, kurumun ortağı olan üreticiler tarafından seçimle iş başına getirilmiş. Üç yılda bir tekrarlanan seçimlerde, üreticinin birlik başkanını belirleme gücü var. Bu kooperatiflerin sosyal boyutuna dikkati çeken Çetin,“Ürününü ucuza alıp pahalı satmak iştahına biz engel oluyorsak ve alternatif üretiyorsak, sanayicinin Tariş’i sevmemesi normaldir.” diyor.
     <br/>
     <br/>
     Zeytin ve zeytinyağı hangi açıdan bakarsanız bakın Türkiye için stratejik öneme sahip ürünler. Her şeyden önce tarımdaki en önemli ihraç kalemi. Bilinçli üretici sayısının artması, ülke ekonomisinde bir yük haline gelen tarım sektörünü yeniden ayağa kaldırma potansiyeline sahip. Bu gerçeğin farkına da, herkesten önce hükümet ve bürokrasinin vararak, harekete geçmesi gerekiyor.
     <br/>
     <br/>
     ZEYTİNYAĞI HAKKINDA
     <br/>
     <br/>
     Zeytinyağı, Akdeniz yemek kültürünün vazgeçilmez unsuru. Diğer bitkisel yağlardan çok farklı, çünkü tohumdan değil meyveden elde ediliyor. Türkiye’de kuzeyden güneye doğru zeytinyağının rengi açık sarı, daha akışkan ve meyve kokusu az oluyor. Güneye doğru indikçe, rengi koyulaşıyor, daha kıvamlı hale geliyor ve meyve kokusu öne çıkıyor. Ayrıca, hemen her ilçede farklı bir tada bürünüyor. Çevresindeki bitki örtüsünden de etkileniyor. Mesela çevresinde elma bahçesi varsa, elma kokusunu o bölgeden çıkan zeytinde algılayabiliyorsunuz. Zeytinyağının aromatik değeri, zemin ve çevredeki bitki örtüsü, aldığı rüzgâr, kuzey ve güneye bakıp bakmaması, deniz kıyısında olması ve olmaması gibi birçok faktöre göre değişiyor. Likit yağlar içinde dekstatör denen uzmanların tadarak ayırdığı tek yağ olan zeytinyağı, aynı zamanda diğer sıvı yağların aksine doğal olarak ilk sıkıldığı haliyle tüketilebiliyor.
     <br/>
     <br/>
     RAKAMLARLA ZEYTİNYAĞI GERÇEĞİ
     <br/>
     <br/>
     Türkiye’de 36 ilde 595 bin hektar alanda zeytin tarımı ve zeytinyağı üretimi yapılıyor. 400 bin aile geçimini zeytincilikten sağlıyor. Toplam tarım alanlarının yüzde 2’sini oluşturan zeytinliklerin yaklaşık yüzde 75’i dağlık kır arazilerde olup, sadece yüzde 8’i sulanıyor. Sulanan zeytinliklerin çoğunda sofralık üretim yapılıyor. 2000 yılı itibariyle 1 milyon 800 bin ton olan dane zeytin üretiminin yüzde 55’i sırasıyla Aydın (yüzde 24), Balıkesir (yüzde 17) ve İzmir’de (yüzde 14) gerçekleşiyor. Zeytin ve zeytinyağı üretiminin yüzde 71’i Ege bölgesinde. Zeytin üretiminin yüzde 70,6’sı yağlık, yüzde 29,4’ü ise sofralık olarak değerlendiriliyor. Zeytinyağının yüzde 75—80’i üretildiği bölgelerde tüketiliyor. Üretici ülkeler arasında kişi başına tüketimde Yunanistan 22 litreyle ilk sırada. Onu 12 litreyle İtalya izliyor. İspanya’da 10,5, Tunus’ta 10, Suriye’de 6, Portekiz’de 5 ve Türkiye’de ise 1 litre. Son 11 sezonluk dönem esas alındığında (son yıl hariç), dünya zeytinyağı üretiminin yüzde 33’ü İspanya, yüzde 23,8’i İtalya, yüzde 17’si Yunanistan, yüzde 8,1’i Tunus, yüzde 4,6’sı Türkiye ve yüzde 4,3’ü Suriye tarafından karşılandı. Dünya genelinde halen yılda 2 milyon 200 bin ton zeytinyağı tüketiliyor. Türkiye yemeklik yağ sektörünün büyüklüğü yılda 1 milyon 200 bin ton. Bunun 165 bin tonu kahvaltılık margarin, 60 bin tonu yemeklik margarin, 135 bin tonu endüstriyel margarin. Ayçiçeği yağı 580 bin ton, mısırözü 99 bin ton, soya 2 bin ton, kanola 2 bin ton, pamuk yağı 13 bin ton, tereyağı 70 bin ton ve zeytinyağı ise 60 bin ton. Toplam sıvı yağ tüketiminde zeytinyağının payı ise sadece yüzde 5. İç pazarda yılda yaklaşık 60 bin ton zeytinyağı tüketiliyor. Zeytinyağının ihracat rakamı ise yılda ortalama 65 bin ton seviyesinde. Geçen yıl bu rakam 79 bin tona ulaştı. Bunun parasal karşılığı ise 227 milyon dolar.
     <br/>
     <br/>
     ZEYTİNYAĞINDAKİ KARIŞIMI ANLAMAK ZOR
     <br/>
     <br/>
     Türkiye'de özel sektörde zeytinyağı denince akla ilk gelen kurum kuşkusuz Komili. 1878 yılında, Midilli Adası'nın Komi Köyü'nde Hasan adlı bir zeytinyağı üreticisine kadar uzanıyor geçmişi. Komi'li Hasan'ın başlattığı kültür, günümüzde Unilever şirketinin çatısı altında yine Komili markasıyla sürüyor. Komili Ürün Müdürü Yasemin Balkanoğlu, pazar lideri olmalarına rağmen, diğer meslektaşları gibi iç piyasadaki tüketim azlığından şikâyetçi. Bunu iki önemli gerekçeye bağlıyor; ürünün pahalı olması ve ülkemizde zeytinyağı kültürünün yeteri kadar yerleşmemesi. Buna rağmen son yıllarda talebin gittikçe arttığına işaret ediyor. Yeni gelen neslin, bir öncekine göre zeytinyağı kültürüne daha yakın olduğu görüşünde. Balkanoğlu, "Nesil değiştikçe tüketim artacak. Çünkü artık medya zeytinyağına sahip çıkıyor, Meclis konuyu ele alıyor." diyor. Balkanoğlu'na göre sektörün bir numaralı sorunu, markasız yani açıkta satılan zeytinyağları. Türkiye'deki iç piyasa tüketiminin yüzde 60'ı bu tip yağlar. Balkanoğlu, "Zeytinyağı çok keskin bir koku ve tada sahiptir. O açıdan bir yağın yüzde 15'i zeytinyağı, gerisi karışım olsa bunu anlamak çok zor. Bize gelen numunelerde hep karışım var" diyor. Komili olarak üreticilerle güçlü bir iletişim ağı oluşturduklarını söylüyor Balkanoğlu ve ekliyor: "Özel sektör üretici ile sağlıklı iletişim kurar ve bilgi birikiminin onlara aktarırsa, üreticilerin bilinç düzeyi de artacaktır." Sofralık zeytinde TSE standartları zorunlu olmalı
     <br/>
     <br/>
     Marmara Birlik Başkanı Refi Taviloğlu ise sofralık zeytinin iç ve dış tüketiminin arttırılmasının öncelikle kaliteli zeytin üretimi ile mümkün olduğunu belirtiyor. Bunun için TSE 774 olarak bilinen, sofralık siyah zeytin standardının zorunlu hale getirilmesi gerekiyor. Çünkü ülkemizdeki sofralık siyah zeytin, 'işleme tekniği ve damak tadı' itibariyle yurtdışında kabul görmüyor. Türkiye'de zeytin ağacı sayısının sürekli arttığı bir gerçek ancak Taviloğlu, zeytin alanlarının genişleme yönünü eleştiriyor: "Türkiye zeytinlikleri sürekli daha sığ, daha susuz, daha dik topraklara, daha yüksek alanlara yani kısacası daha olumsuz koşullara doğru genişlemiştir. Bu durum ağaç başına verimi ve kaliteyi düşürüyor."
     <br/>
    </br>
   </br>
  </font>
  <br/>
  <!-------- end of YAZI ---------->
 </p>
</div>


Kaynak: [www.aksiyon.com.tr](http://www.aksiyon.com.tr:80/detay.php?id=23155), [web.archive.org (arşiv bağlantısı)](http://web.archive.org/web/20070608020438/http://www.aksiyon.com.tr:80/detay.php?id=23155)
