# Bu traktör bizim bostana gider mi abla?

*Zafer Özcan 2012.10.29*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Ankaralı girişimci Zeynep Erkunt Armağan, hâlen dünyada traktör üreten ilk ve tek iş kadını. Türk çiftçisine kendini kabul ettirmek için 1 milyon kilometre yol katederek traktörlerini bizzat pazarlamış. İşte bir iş kadınının sıra dışı girişimcilik öyküsü…
  </font>
 </div>
 <div id="newsText">
  <font class="detail-text">
   <p>
    Türkiye’nin ilk girişimcilerinden Mümin Erkunt’un hayat öyküsü, Cumhuriyet’in ilk yıllarında Konya’da başlıyor. 12 yaşındayken, ailesi Konya’dan Ankara’ya göç ediyor. İkinci Dünya Savaşı yıllarında devlet bursu kazanarak yurtdışında okuma imkânı elde eden, Ankara’nın parlak çocuklarından o. Üniversiteye Almanya Dresden’de başlıyor ancak 3. sınıfta Nazi Almanya’sının Türk öğrencileri sınır dışı etmesiyle, okulu yarım kalıyor. İsviçre ve Amerika’dan davet alan Mümin Bey, Almanca avantajından dolayı İsviçre’yi tercih ediyor. Cumhuriyet Türkiye’sinin yurtdışında okuttuğu ilk talebelerden biri olmasına rağmen Erkunt hep girişimcilik hayali kuran, idealist bir gençtir. O zamanlar ülkede sanayi olmadığı ve tarımsal üretim ağırlıkta olduğu için, en büyük hayali bir fabrika kurarak seri üretim yapabilmektir. İsviçre dönüşü, ailesinin elindeki küçük bir birikimle, kardeşini de yanına alarak döküm işine adım atar genç girişimci.
    <p>
     Yıllar içinde pek çok arkadaşını da sanayici olmaya teşvik edecek Erkunt’un 78 yıllık Ankara öyküsü işte böyle başlıyor. 90 yaşındaki Mümin Erkunt, yıllarca Ankara Sanayi Odası başkanlığı da yaptıktan sonra artık emeklilik günlerini yaşıyor. Onun dev sanayicilik mirasını ise kızı Zeynep Erkunt Armağan ve damadı Tuna Armağan devraldı. Zeynep Hanım, babasının iş yerinde başladığı sanayicilik öyküsünü hâlen kendi kurduğu Erkunt Traktör Fabrikası’nda sürdürüyor. Mümin Bey, nasıl bu ülkede sanayinin öncülerinden biriyse, Zeynep Hanım da Türkiye’de ilk yerli lisanslı traktörü üreten girişimci. Onun diğer özelliği, sadece ülkede değil, dünyada traktör üreten ilk ve tek kadın girişimci olması. Mümin Bey’in kurucusu olduğu döküm fabrikası ise bugün alanında Türkiye’nin öncü kuruluşlarından ve başında damadı Tuna Armağan bulunuyor.
     <p>
      Tezgâhların arasında bir çocuk
      <p>
       Zeynep Erkunt’un girişimcilik öyküsü, küçük bir çocukken babasının döküm fabrikasında başlıyor. Hafta sonlarını arkadaşlarıyla oynamak yerine fabrikada geçirmeyi tercih eden bir çocuktur. Kocaman tezgâhlarda yapılan işler ona büyüleyici gelmektedir. Akşam eve dönüş vaktinde babasının tezgâhların arasında kendini aradığını hatırlıyor. Daha o zamandan ileride bu fabrikada çalışmak istediğini söylerken, Mümin Bey kızına sürekli okumasını telkin etmektedir. Onun şu sözleri kulağına küpe olmuş âdeta: “Bir gün bu fabrika yanabilir, kapanabilir. Benim sana kalıcı olarak vereceklerim zihninde kalacak olanlardır ve bunları iyi değerlendirirsen başarılı olursun, hep kendini yetiştir ve mutlaka kitap oku.”
       <p>
        Babasının öğütlerini hiç unutmayan Zeynep Hanım, hafta sonları fabrikaya gitmeye devam etse de, okumayı da ihmal etmez. Hacettepe Üniversitesi’nde ekonomi bölümünü bitirdikten sonra da iş hayatına atılır. 22 yaşındadır ve babası onu bilgi işlem bölümünü kurmakla görevlendirmiştir. Babasının fabrikasında işe başlamıştır başlamasına ancak öyle ‘patron kızı’ konumunda değildir. Babasının katı prensipleriyle yüzleşmektedir artık. Diğer çalışanlardan hiçbir ayrıcalığı yoktur. Babası ona, iş yerinde yükselmesinin tek şartının başarılı olmak ve verilen işi en iyi seviyede yapmak olduğunu her defasında hissettirmektedir. Ancak genç girişimci kararlıdır. ‘Acaba buradan ayrılsam mı?’ diye düşündüğü günler de olur ama hiçbir zaman pes etmeyecektir.
        <p>
         Babası, önce fabrikanın bilgi işlem bölümünü kurmasını istemiştir. Başta bu iş ona kolay gelir. Üniversitede bilgi işlem dersleri almıştır fakat işler düşündüğü gibi gitmez. Çünkü bu sefer işin içinde insan faktörü vardır. Fabrikanın deneyimli çalışanlarının da desteği gerekmektedir; ancak her zaman bu desteği alamaz. “Size destek olmaya değil de, sizi sabote etmeye çalışıyorlarsa, işler kolay yürümüyor.” diyor, Zeynep Hanım. Bilgi işlem bölümünü kurarak fabrikayı otomasyona alma işi onu daha başlangıçta epey yıpratacaktır. İlaç ve akupunktur tedavisi bile görmek zorunda kalır. Buna rağmen bütün fabrikayı otomasyona almayı başarır. Elbette 1980’li yıllardan bahsediyoruz. Bilgi işlem denilen konu şimdiki kadar kolay değil. Ülkedeki sınırlı teknolojik imkânlarla bu işi yapmanız gerekiyor. O dönem bilgisayar denilen alet de şimdikilere kıyasla hayli büyüktür. Nitekim bazı bilgisayarlar fabrikaya vinç yardımıyla taşınır. Zeynep Hanım, 22 yaşında girdiği fabrikada 30 yaşına kadar âdeta beşinci viteste çalışır. Fabrikada sabahladığı geceler çok olur. Hatta bu dönemde bütün sosyal çevresini ve arkadaşlarını bile kaybettiğini üzülerek hatırlıyor. Buna rağmen vazgeçmez ve kısa sürede babasının vazgeçilmez elemanı olmayı başarır.
         <p>
          29 yaşına geldiğinde Erkunt Döküm’üm bilgi işlem müdürüdür artık. Babası onun başarılarını görünce satış bölümüne de vekâleten bakmasını ister. Bir süre devam ettikten sonra iki bölümün birden başında olmanın hem çok zor hem de verimsiz olduğunu fark eder ve babasına durumu anlatır. Bunun üzerine Mümin Bey, bilgi işleme bir müdür bularak kızını satış bölümünün başına getirir. O kadar tecrübeye rağmen babanın tavrında ve kurallarında bir değişim yoktur: “Bir gün fabrikadan çıkarken baktım aşağıya bir yazı asılmış. İsmimi gördüm, ‘Zeynep Erkunt vekâleten baktığı satış müdürlüğüne asaleten atanmıştır’ yazıyordu. Anladım ki o kadar başarıma rağmen babamın bana tavrı ve prensipli duruşu hiç değişmiyordu.”
          <p>
           Satış müdürlüğüne geldikten sonra Zeynep Hanım’ın şirketteki konumu her geçen gün daha da sağlamlaşır. Mali işler genel müdür yardımcısı olduğunda bile babasının tavrı değişmez. “Patronun kızı olduğu için yükseliyor denmemesi için babamız bize aslında çok eziyet etmiş o zaman ama şimdi geriye bakınca iyi ki etmiş diyorum. Ben çocuğuma bunu yapmam belki ama babam bana iyilik etmiş. Yoksa şimdi bu traktör fabrikasını kuramazdım.” diyor. ‘Soyadı ile bir yerlere geldi’ demesinler diye gece gündüz çalıştığını vurguluyor ve sonuçta şirket çalışanlarının saygınlığını kazanmayı başardığını ifade ediyor. Tabii bu süreç sadece Zeynep Hanım’ın Erkunt Döküm’e katkı yapmasıyla sonuçlanmaz. Kendi de bir döküm fabrikasının nasıl çalıştığını bütün ayrıntılarıyla öğrenme şansına sahip olur. Bütün operasyonu yakından görür. Bunlar, ileride kuracağı Erkunt Traktör için iyi bir altyapı olacaktır onun için. Zeynep Hanım fabrikayı o kadar iyi öğrenmiş ki Tuna Bey sıkıştığında hâlâ eşinden yardım isteyerek Erkunt Döküm’le ilgili ayrıntıları öğrenmeye devam ediyor.
           <p>
            Paris’te Koç’a çalım!
            <p>
             90’lı yılların başında Erkunt Döküm’ün en büyük rakibi, Koç Grubu’na ait Döktaş fabrikasıdır. Paris’te sektörün en önemli fuarlarından birine Döktaş’ın da katılacağını öğrenen Mümin Bey, fuar için kızını görevlendirir. Tuna Armağan ise o dönem Döktaş’ın satış müdürüdür. Zeynep Hanım, daha sonra evleneceği, en büyük rakibi Tuna Bey ile fuarda tanışır. Tuna Bey sonraları yine Koç Grubu markalarından Demirdöküm’ün genel müdür yardımcısı olur. Zeynep Hanım 31 yaşında, Tuna Armağan ile evlenir. İlk kararları Zeynep Hanım’ın Erkunt’tan ayrılması ve İstanbul’da yaşaması üzerinedir. Zira 10 yıllık yoğun tempo son derece yıpratıcı olmuştur ve şirketten ayrılma fikri Zeynep Hanım’a o dönem cazip gelmektedir. İşte tam bu noktada devreye Mümin Erkunt’un hamlesi girer. Tuna Bey’e şirkette iş teklif ederek Ankara’da kalmasını ister. Zira yıllardır emek verip yetiştirdiği kızını kaybetmek istememektedir. Ayrıca şirkete Tuna Bey gibi iyi bir profesyonel yönetici kazandırma fikri de Mümin Bey’in hoşuna gitmiştir. Tuna Bey gelen cazip teklifi eşinden habersiz kabul eder ve Zeynep Hanım’a sadece hayırlı olsun demek kalır. Böylelikle Paris fuarı Koç Grubu’na iyi bir çalım olur! Zeynep Hanım, “Babamın arkadan gelen bir erkek evladı olsa bu noktaya gelmeyebilirdi ama ben tek şansıydım. Çünkü bir ablam var ama o doktor ve sanayicilikle hiç ilgilenmedi.” diyor.
             <p>
              Tuna Armağan, 1992 yılında Erkunt Döküm’de genel müdür yardımcısı sıfatıyla işe başlar. Onun ilgi alanı üretimdir. Zeynep Hanım ise satış ve pazarlamadan sorumludur. “Tuna Bey bana hiç karışmadı, işlerime hiç müdahale etmedi. Başarılı olduysam bunda onun bu tavrının rolü vardır. Ben çocuk yetiştirebilecek her kadının iş yapma kapasitesi de olduğuna inanırım. Önemli olan erkeğin ona destek olması, en azından önünü kapatmamasıdır.” diyor. Erkunt Döküm’de işler iyi gitmektedir. Şirket, Tuna Bey’in de katkısıyla sektörün en önemli firmalarından biri olur; ancak içinde bir ukde kalmıştır ailenin. O da, nihai bir ürün yapmak. Bir traktörün neredeyse bütün teknik aksamını üretip ihraç etmektedirler, kafalarının bir yerinde ise ‘yerli lisanslı bir traktör üretmek’ hedefi vardır. Mümin Bey’in hayalini iyi bilen Tuna Armağan bu fikri ona açar ancak duayen sanayicinin fazla umudu yoktur: “Çok iyi olurdu ama nerede o günler…”
              <p>
               Zira Mümin Erkunt artık kemale ermiştir ve eski iş enerjisine sahip değildir. Buna rağmen Tuna Armağan 2001’de çalışmalara başlar. Başta bu sadece onun projesi olarak devam eder. 2003 yılında Erkunt Döküm ilk traktörü banttan indirir. İlk traktör üretilmiştir fakat bunu hemen trafiğe çıkarmayı düşünmezler. Üzerinde birtakım testler yapılır. Yakıt tüketimine bakılır. İşin teknolojisini iyi bildikleri için aile en sonunda bu işi yapabileceklerine kanaat getirir. Ve 2003’te Erkunt Traktör AŞ isimli ikinci bir şirket kurulur. Sincan Organize’de ayrı bir fabrika kurulur ve işin başına Zeynep Hanım geçer.
               <p>
                Erkunt Traktör Fabrikası 2004’ten itibaren seri üretime başlar. İlk iki yıl son derece sıkıntılı geçer. Zeynep Hanım uzun bir aradan sonra âdeta Erkunt’un ilk yıllarında yaşadığı sıkıntıları tekrar yaşayacaktır. İşler zorlaşınca Zeynep Hanım, döküm fabrikasından tamamen ayrılarak, sadece traktör işine odaklanır. 2006 yılından bu yana o artık bütün mesaisini traktör üretimi için ayırıyor. Kendisi hâlen sadece Türkiye’de değil, dünyada da traktör üreten ilk ve tek kadın girişimci olma özelliğine sahip. İlk yıllarda güçlü markalar arasında kendine pazar bulmakta zorlanan Erkunt, hâlen Türkiye’de yüzde 11 pazar payına sahip. Türkiye’de 31 traktör markası ve bunları üreten 20 şirket bulunuyor. Erkunt satışta ilk üçe kadar yükselmeyi başarmış. En önemli özelliği ise yerli lisansla üretim yapan tek fabrika olması. Zeynep Hanım’ın buradaki başarısıyla ilgili ilginç detaylara geçmeden önce, Türkiye’nin traktör üretimindeki durumuna bakalım.
                <p>
                 Türkiye’de ilk traktör fabrikasını 1953’te Uzel Ailesi, İstanbul Rami’de kuruyor. Yıllarca üretim yapan bu fabrika maalesef artık devam etmiyor. İkinci fabrikayı 1954’te Koç Grubu Ankara’da kurmuş ve Amerikan lisansı ile üretime başlamış. Bu firma hâlen Türk Traktör markası ile üretim yapıyor ve Türkiye’nin en büyük traktör üreticisi. Onun dışında bir de rahmetli Necmettin Erbakan’ın kurucusu olduğu, Konya’da üretime başlayan Tümosan yani (Türk Motor Sanayii) var. Onun dışında yine önemli gruplardan Hattatlar da Hema Grup adı altında traktör üretimi yapıyor. Zeynep Hanım, yabancı lisans kullanmadan üretim yapan tek firmanın Erkunt olduğunu belirterek, “Biz motorumuzu İngiltere’den getirtiyoruz ama üretim yerli. Lisanslı üretim değil, tasarımları kendimize ait. Erkunt traktörleri tamamen Türk markasıdır.” diyor.
                 <p>
                  Erkunt’un bunca yabancı ünlü marka arasında tutunabilmesi elbette kolay olmamış. Zeynep Hanım, 2005’ten itibaren yaptığı işi çiftçiye anlatabilmek için büyük bir emek sarf etmiş. Sadece ilk yıl 1 milyon kilometre yol katetmiş. Bunun yarısı satış, yarısı da satış sonrası hizmetler için. Üstü açık TIR kiralayarak traktörler taşınmış ve düzenlenen çiftçi günlerinde isteyen herkese deneme imkânı verilmiş. İsteyen her çiftçi traktörü tarlasında kullanmış. Tabii ilkin çiftçiden ilgi görmemiş. Buna rağmen ilk yıl 1244 traktör satmayı başarmışlar. Traktör üretiminde başka hiç kadın olmaması da Zeynep Hanım’ı zorlayan sebeplerden. Çiftçiye kendini kabul ettirmesi kolay olmasa da bu konuda epey mesafe almış. Aslında Türkiye’de kırsalda kadınlar traktör kullanıyor. Yani sadece erkeklere özgü bir tarım makinesi değil. Buna rağmen bir kadının işin üretim ve satışını yapması memlekette alışılmış durum değil. O şimdi bu alanda başarıya ulaşıp, sektörün sözcüsü haline gelmenin tadını çıkarıyor.
                  <p>
                   Piyasaya rakiplerine göre çok geç girmesine rağmen pazar payını kısa sürede yüzde 10’un üzerinde çıkarmak için tek yaptığı sadece bütün Türkiye’yi ve tarım kesimini dolaşmak değil Zeynep Hanım’ın. Erkunt Traktör’ün en önemli özelliklerinden biri, Türkiye’deki tarımsal üretim yapısına göre ürün geliştirmesi. Çiftçilerin ihtiyaç ve talepleri dikkate alınırken, bazen Erkunt yöneticileri söz konusu ihtiyaçları çiftçilerle birlikte belirliyor. Geçen ay banttan 50. traktör çeşidini indiren Erkunt’ta, her türlü arazi yapısı ve ürün çeşidine göre traktör üretiliyor. Bu da çiftçinin dikkatini çekiyor ve ilgi göstermesine sebep oluyor.
                   <p>
                    Bütün bu gelişmelerin temelini atan duayen sanayici Mümin Erkunt’a gelince... Babasının bu süreci büyük bir mutlulukla izlediğini ve bugün onun hayalini gerçekleştirmenin huzurunu yaşadığını belirten Zeynep Hanım, konuyla ilgili bir hatırasını da paylaşıyor: “Bir gün babamla birlikte karayoluyla İstanbul’a giderken Bolu civarında bir yerde tarlada bizim traktörlerden birini gördüm. Arabayı durdurdum ve babamı alarak çiftçinin yanına gittik. Çiftçi ile konuştuk ve kullandığı traktör hakkındaki görüşlerini sorduk. Adam çok memnun olduğunu söyledi. Ben de ona, ‘bunu üreten sanayici işte bu amca’ deyince adam çok şaşırdı ve sevindi. Babamın elini öptü, babama memlekete büyük iyilik yaptığını söyledi. Babam da bu tablo karşısında çok duygulandı ve memnun oldu.”
                    <p>
                     Zeynep Erkunt, makine yağı kokusuyla takım tezgâhlarının arasında büyüyen ve hayatı sanayicilikle yoğrulan bir insan. Sanayicilik âdeta onun kaderi olmuş. İşini çok severek yaptığı için bütün sıkıntıları atlatmayı başarmış. Ablası ise onun tersine sanayiciliğe hiçbir zaman ilgi duymamış. Zeynep Hanım’ın da biri erkek biri kız iki çocuğu var. Kızı tarih bölümü öğrencisi ve sanayi sektörüne ilgi duymuyor. 16 yaşındaki oğlu ise teknik işlere, makinelere küçüklüğünden beri meraklı. Hedefi de zaten makine mühendisi olmak. Oğlunun sanayiciliğe ilgi duyduğunu belirterek, yine de tercihi kendisine bıraktığını söylüyor. Bu şirketi babasının kendisi için kurmadığının altını çizerek, “Ben de çocuklarım için kurmadım. Zaten buraya geleceklerse bile önce dışarıdaki profesyonel hayatı görsünler istiyorum. Oğlum da severse ve başarılı olursa burada kariyerine devam edebilir, karar kendisine ait.” diyor.
                    </p>
                    <p>
                     Araziler küçülürken traktörler neden büyür?
                     <p>
                      Zeynep Erkunt, işi gereği tarım sektörünü yakından takip ediyor. Tarımdaki genel gidişatı ve çiftçi alışkanlıklarını sürekli gözlemleme şansına sahip. Çiftçilere yönelik en önemli tavsiyesi, komşuda gördükleri traktörü değil, ihtiyaçları neyse ona göre traktör almaları. Dağ eteğinde bahçesi bulunan ve yokuş yukarı çift sürmek zorundaki bir çiftçi için dört çeker traktörün gerekli ama arazisi düz bir çiftçi için israf ve gereksiz olduğunu belirterek, “Traktör komşuya göre alınmaz, böyle bir rekabet çiftçiye sadece zarar verir. Daha büyük almak daha çok mazot harcamak demektir. Türkiye’de miras hukuku sebebiyle araziler zaten sürekli bölünüyor. Araziler küçülürken traktörlerin büyümesini anlamıyorum.” diyor. Erkunt Traktör sırf bu sorunların önüne geçmek için isteyen çiftçilere danışmanlık hizmeti de veriyor. Zeynep Hanım yeni nesil çiftçilerin daha bilinçli olduğu tespitini yapıyor.
                      <p>
                       Meslektaşlarım beni tehdit etti!
                       <p>
                        Türkiye’nin uzun yıllar ciddi tarım politikaları geliştiremediğini belirten Zeynep Erkunt, son yıllarda ülkenin bir tarım politikasına kavuştuğunu söylüyor. Çiftçilerin en büyük eksiğinin eğitim olduğunu vurgulayarak, “Okuldaki eğitimden ziyade yaptıkları işle ilgili eğitimden bahsediyorum. Hâlâ dededen, babadan ne gördülerse onu yapma çabası var. En azından sulama ve ilaç kullanımı bilinçli olsa çok şey değişir.” tespitini yapıyor. Zeynep Erkunt, son dönemde Türkiye tarımındaki en heyecan verici gelişmenin toprak bütünleştirme çalışmaları olduğunu söylüyor. Aslında hâlen Gıda Tarım ve Hayvancılık Bakanlığı’nın üzerinde çalıştığı toplulaştırma tarım sektörü için devrim niteliğinde bir çalışma olsa da, traktör üreticileri için olumlu bir gelişme değil. Bölünmeyen arazilerdeki traktör ihtiyacı azalacak. Nitekim Zeynep Hanım uygulamayı desteklediği için sektördeki rakiplerinden ciddi tepkiler almış. Buna rağmen uygulamanın önemini savunmaya devam ediyor: “Traktör imalatçıları beni tehdit bile etti. Aklını neyle yedin diyorlar! Sonuçta ben bu ülkede yaşıyorum, sürekli bölünen ve küçülen arazilerde gün gelir de tarım yapılamazsa kime traktör satacağız? Biz bu açığı kapatırız, yeter ki ülke tarımı kurtulsun. Çocuklarımıza nasıl bir ülke bırakacağız?”
                       </p>
                      </p>
                     </p>
                    </p>
                   </p>
                  </p>
                 </p>
                </p>
               </p>
              </p>
             </p>
            </p>
           </p>
          </p>
         </p>
        </p>
       </p>
      </p>
     </p>
    </p>
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://aksiyon.com.tr/aksiyon/haber-33945-bu-traktor-bizim-bostana-gider-mi-abla.html), [web.archive.org (arşiv bağlantısı)](http://web.archive.org/web/20130602043202/http://aksiyon.com.tr/aksiyon/haber-33945-bu-traktor-bizim-bostana-gider-mi-abla.html)
