# ‘Himmet’ Dede: Sabri Ülker

*Zafer Özcan 2012.06.18*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Ülker’in kurucusu Sabri Ülker geçen hafta aramızdan ayrıldı. Arkasında dünya çapında bir gıda devi, parlak bir ticari hayat ve güçlü bir manevi miras bıraktı. 92 yıllık ömründe vatan, millet yararına olacak işlerin hep destekçisi oldu.
  </font>
 </div>
 <div id="newsText">
  <font class="detail-text">
   <p>
    Türkiye sanayisinin çilekeş ve duayen bir patronu aramızdan ayrıldı geçen hafta. Gıda devi Ülker’in kurucusu Sabri Ülker, 92 yaşında hayata veda etti. 1920’de Kırım’da başlayan ve büyük sıkıntılarla devam eden hayat yolculuğunu, Türkiye ticaret ve sanayi hayatına damgasını vurmuş bir patron sıfatıyla sonlandırdı Sabri Bey. Arkasında, dünyanın da ilk 10 gıda şirketi arasında bulunan Ülker’i bıraktı. Sanayileşme yolculuğunda önü birkaç kez askerî darbelerce kesilmesine ve vesayetten çok çekmesine rağmen gemisini hiç karaya oturtmadan, dalgalı denizlerde başarıyla yönetmesini bilmiş bir kaptandı o. “Türkiye’nin en tanınan ve bilinen markalarının neredeyse hiç bilinmeyen ve tanınmayan patronları” diye tanımlamak yanlış olmaz Sabri Ülker ve Ülker ailesini. Merhumun en temel vasfı, görünür olmayı sevmemesi, işine odaklanması ve kendini değil, şirketini ön plana çıkarmasıydı. Bu özellik şimdi bayrağı ondan devralan büyük oğlu Murat Ülker’le devam ediyor.
   </p>
   <p>
    <img alt="" height="372" src="http://web.archive.org/web/20120623033857im_/http://medya.aksiyon.com.tr/aksiyon/2012/06/18/zafer-sabri-ulker-2.jpg"/>
   </p>
   <p>
    Sabri Ülker, 1920 Kırım doğumlu. Onun çocukluk yıllarında, Sovyet Sosyalist Devrimi yeni gerçekleşmiş, Avrasya coğrafyası ve özellikle bölgede yaşayan Müslüman halklar için hayatın en zor olduğu dönemler başlamıştır. Aile buradaki ağır şartlara ve baskı ortamına daha fazla dayanamaz ve 1929’da göç ederek İstanbul’a yerleşir. Ancak bu göç, tek cümle ile geçiştirilebilecek bir süreç değildir. Sabri Bey’in babası İslam Efendi, ailesini toplar, yanlarına alabildikleri kadar eşya ve biraz da parayla yola çıkar. Kendilerini İstanbul’a götürecek gemiye binecekleri sıra Sovyet polisi ellerindeki paralara el koyar ve İslam Bey’e sadece biraz bozuk para bırakır. Bu para ile babaları ancak birkaç parça kuru ekmek satın alabilir ve günler süren yolculukta aile kuru ekmekleri yiyerek İstanbul’a ulaşır. İstanbul’a geldiklerinde gemi iskeleye yanaşmaz, yolcular sandallarla karaya çıkmak zorundadır. Sandalcılar da para karşılığı bu işi yapmaktadır. Aile bir süre karaya çıkamaz, en sonunda İstanbul’daki akrabaları gelip onları gemiden indirir.
   </p>
   <p>
    İstanbul günleri başlamıştır artık. Aile geçim sıkıntısı çekmektedir ancak Bolşevik baskılarından kurtulmak her şeye değmiştir. Babası, Sabri Bey’i Kadırga İlkokulu’na yazdırır. Sovyet dönemi hafızasında silinmez izler bırakmıştır. Sabri Bey, Kırım günlerini, kendi adına açılmış internet sitesinde şöyle anlatıyor: “Çok acılı anlarımız, günlerimiz ve aylarımız geçti. Unutmak mümkün mü? Bütün bağ, bahçe ve tarlalara el konarak ‘Hepsi devletindir, baştan dağıtacağız’ dendi. Güzelim bağ ve bahçeler tanınmaz hâle geldi. Kendi düşüncelerinde olmayan, eğitimli, çalışkan insanları Urallar’a, Sibirya’ya sürmeler ve toplu kurşuna dizmeler başladı. Dr. Jivago filmindeki sahneler her tarafta yüzlerce defa tekrarlandı. Babamızı ve bizi defalarca bu sürgün kafilelerine soktular.”
   </p>
   <p>
    <span>
     <strong>
      43 numara ayakkabılı çocuk!
     </strong>
    </span>
   </p>
   <p>
    Kadırga İlkokulu’nu bitirdikten sonra, İstanbul Erkek Lisesi’ne kaydolur. Orta ikide ise parasız yatılı sınavına girerek Bilecik Lisesi’ni kazanır. Sabri Bey’in babası İslam Efendi, Kırım’da yüksek tahsil yapmış, ilahiyat eğitimi almış bir din âlimidir aslında. Ancak oradaki diplomalar Türkiye’de geçmediği için, hayatını bir süre Çatalca’da ziraatle uğraşarak kazanır. Tütün ekimi yaparak ailesini geçindirmeye çalışır. Bilecik’te parasız yatılı kazanan oğlunu okutmak en büyük idealidir ancak şartlar zordur ve ailenin maddi durumu iyi değildir. Küçük Sabri 11 yaşında yatılı okula gitmek için hazırlanır ancak ayağında okulda giymek için düzgün bir ayakkabısı bile yoktur. Sabri Bey’in yakınlarına anlattığına göre, aileyi tanıyan bir kundura ustası bir çift ayakkabı getirir ve Sabri onları valizine koyar. Bilecik’te valizden çıkardığı ayakkabılar 43 numaradır. Elbette ayağına çok büyük gelir ancak başka çaresi yoktur ve tam bir yıl o ayakkabıları giymek zorunda kalır. Sabri Bey o günleri anlatırken, kendisini de çok heyecanlandıran ilginç bir noktaya dikkat çekiyor: “Ayağımda o kocaman ayakkabılarla bir yıl okula gittim, yurtta kaldım ancak tek bir arkadaşım bile benimle dalga geçmedi, tek bir öğretmenim ‘Bunlar nedir?’ diye sormadı. Beni hiç mahcup etmediler. Demek o zaman öyle bir incelik ve hâlden anlama seviyesi varmış.”
   </p>
   <p>
    Ortaokulu Bilecik’te bitirip liseyi Kütahya’da okuduktan sonra yükseköğrenim için tekrar İstanbul’a gelir ve Sultanahmet İktisadi ve Ticari İlimler Mekteb-i Alisi’ne kaydını yaptırır. Üniversite başladığında 2. Dünya Savaşı da başlamıştır. Aile, Sovyet dönemindeki baskılardan kurtulsa da savaşın getirdiği sıkıntıları yakından hissetmektedir. Zor şartlarda yükseköğrenimini tamamlar Sabri Ülker. Onun okulu bitirdiği yıllar, 2. Dünya Savaşı’nın da sonlarıdır. Sabri Bey, ağabeyi Asım Ülker’le birlikte iş hayatına atılmak istemektedir ancak 1940’lar, genç Cumhuriyet için yokluk dönemleridir. Üretim için yeterli ekipmanı bulmak neredeyse imkânsızdır. İki kardeşin gözü ise bisküvi üretimindedir. Yokluk dönemlerini çocukluk yıllarında iliklerine kadar hisseden iki kardeş, kendileri gibi etraflarındaki çocukların da bisküvinin tadını unuttuğunun farkındadır. Onların iş kurma hevesleri bir yönüyle idealist yaklaşımlarından da beslenmektedir.
   </p>
   <p>
    Asım ve Sabri Ülker’in, öğrencilik yıllarında Besler fabrikasında çalışmışlıkları da vardır. Ayrıca aile bir süre şekerleme dükkânı da işletmiştir ve bisküvi üretimi en uygun sektördür. Ülker kardeşler ilk girişimcilik denemelerini Nohutçu Han’da yapar. Han, o dönemler İstanbul’un ticaret merkezi konumundaki Eminönü’nde ticaretin en canlı olduğu mekânlardan biridir. Ülker Grubu’nun hikâyesi de Nohutçu Han’ın 3. katında başlayacaktır. O zaman hanın 3. katında bir atölye vardır. Yaklaşık 100 metrekarelik iş yerinde kazanlar, kepçeler, kalıplar ve fırın gibi bisküvi üretiminde kullanılan alet edavat boş durmaktadır. İşyerinin sahibi bu aletleri daha önce başka bir girişimciye satmış ancak alan kişiler işleri yürütemeyince iade almak zorunda kalmıştır. Ülker kardeşlerin talip olduğu malzemelerin bir başarısızlık hikâyesi, daha ilk andan itibaren vardır. Üstüne üstlük makinelerin çok eski olması ve sık bozulmaları onlar için ayrı bir dezavantajdır. Bunlara bir de devrin şartları gereği yedek parça bulmanın zorluklarını da eklediğinizde, iki idealist kardeş için şartların ne kadar olumsuz olduğu ortadadır. Bütün olumsuzlukları olumluya çevirecek tek koz, azimleriyle birleştirdikleri girişimci ruhlarıdır. Sabri Ülker kısa sürede o eski aletleri tamir etmeyi öğrenir ve üretim başlar. O küçük atölyede günlük 200 kilo bisküvi üreterek yola çıkarlar.
   </p>
   <p>
    <span>
     <strong>
      Ülker soy ismi nereden geliyor?
     </strong>
    </span>
   </p>
   <p>
    Bu noktada sürece bir virgül koyup Ülker isminin üzerinde durmak gerekiyor. Zira bu ismin de ilginç bir öyküsü var. Uzun yıllar, ailenin kendi soy isimlerini marka yaptığını düşündü herkes ancak Sabri Bey’in oğlu Murat Ülker, 2006’da yaptığı açıklamada hiç bilinmeyen bir konuya açıklık getirdi. Ailesinin ilk soyadının ‘Devletler’ olduğunu ancak bunun hiç kayıtlara geçmediğini belirtti: “Soyadımız belirlenirken, o dönemde babam Ülker adıyla üretime de başlamış. Kendisine ‘Mr. Ülker’ denirmiş. O da madem ‘Mr. Ülker’ diyorlar, o zaman soyadımız da Ülker olsun diye karar vermiş.” Kısacası, Ülker aslında önce bir bisküvi markası oluyor, daha sonra da aileye soy isim...
   </p>
   <p>
    Murat Ülker’in, babası ve onun mesleğiyle alakalı bir hatırası daha var. Sabri Bey’in küçücük bir dükkânda başladığı bisküvicilik, o dönem meslekten bile sayılmaz. Murat Ülker’e ilkokul öğretmeni baba mesleğini sorar. Herkes bilinen bir meslek söylerken, sıra ona geldiğinde ‘Bisküvici’ der. Öğretmeni ikna olmaz ve “Evladım ben mesleğini sordum. Hırdavatçı gibi... Bisküvicilik diye meslek mi olurmuş!” sözleri ile Murat Ülker’e çıkışır. O da eve gelir gelmez babasına “Baba, sen niye diğer babalar gibi hırdavatçılık değil de bisküvicilik yapıyorsun?” sorusunu yöneltir. Sabri Bey, “Oğlum benim elimden sadece bu geliyor. Ben bisküviciyim.” diye cevap verir.
   </p>
   <p>
    Sabri Ülker’in bir özelliği de ilk yıllardan bu yana markalaşmaya ve tanıtıma verdiği önemdir. Türkiye’de aile şirketlerinin kendi kabuklarından çıkmaları, reklam ve tanıtımla tanışmaları ve markalaşma sürecine girmeleri ağırlıklı olarak ikinci nesille başlamıştır. İlk nesil, biraz da mütevazılığın getirdiği anlayışla, ortada fazla gözükmek istemez, klasik yöntemlerle satışın önemine inanır ve reklama harcanan parayı fuzuli görür. Oysa Sabri Ülker, şahsını ne kadar geri çekse de ilk günden itibaren markalaşmanın ve reklamın önemine inanmış bir patron. Nitekim Ülker’in ilk reklamları 1950’de başlıyor. Ünlü reklam sloganı ‘Akşama babacığım, unutma Ülker getir’ cümlesinin üzerine çok fazla reklam çekildi, çok fazla marka piyasaya sürüldü ve yepyeni mecralar ortaya çıktı ancak bu slogan hâlâ unutulmadı.
   </p>
   <p>
    Sabri Ülker, ilk yıllar dışında hayatından fazla ayrıntıya vâkıf olamadığımız bir patron. Onun nasıl biri olduğunu anlamak için yanında çalışanlara kulak vermek gerekiyor. 33 yaşında yanına girdiği Sabri Bey ile 10 yıl çalışan Mustafa Özel, ondan aldığı hayat ve ticaret derslerini paylaşıyor. İlk ders, işine odaklanmak üzerine. Sabri Bey şunları söylüyor: “İşinize odaklanın; başka işlerin cazibesi sizi ayartmasın. Tanıdığım iş adamlarının bir kısmı, sektörleri biraz dara girince, hemen tası tarağı toplayıp daha çekici gözüken işlere daldılar. Tabiatıyla, birçoğu muvaffak olamadı. Davulun sesi uzaktan hoş gelir. Her mesleğin püf noktaları vardır. Bunları üç-beş günde öğrenemezsiniz. Bisküvi işi yapan bazıları, zamanla işi bırakıp bez alıp satmaya başladılar. Fakat hamur işinden kumaş işine geçmek öyle kolay değildir. Pek az kişi iş değiştirdiğinde muvaffak olmuştur.”
   </p>
   <p>
    Sabri Bey’in 56 yıl süren aktif iş hayatında en önemli kavramların başında dürüstlük geliyor. Özel, onun bu özelliğini, Ülker’in 50. yıl kutlama töreninde anlattığı şu çarpıcı hadiseyle ifade ediyor: “1958 devalüasyonundan sonra, ülkede temel meta fiyatları sık sık yükselmekte, dolayısıyla sanayiciler de ürünlerine sürekli zam yapmaktadır. 27 Mayıs darbesinden birkaç ay önce, her nasılsa çok yükselen un fiyatı hükümet kararıyla geri çekilmiş, dolayısıyla elinde unlu mamul bulunanlar zarara uğramışlar. Sabri Ülker, bütün toptancılarına kendi el yazısıyla birer mektup gönderip ellerindeki bisküvi miktarlarını bildirmelerini istemiş. Mevcut stoku tespit ettikten sonra, eski (yüksek) bisküvi fiyatıyla yeni (düşük) fiyat arasındaki farkı hesaplamış ve bu farkı her bir toptancının bir sonraki siparişinden düşmüş. Böylece toptancılar, kendileri için önemli olabilecek bir zarardan kurtulmuşlar.”
   </p>
   <p>
    Peki, iş dünyasında maalesef çok sık rastlanmayan bu dürüst davranışın, bu iyiliğin dünyevi kârı ne olmuş? Onu da şöyle anlatıyor Sabri Bey: “27 Mayıs darbesinden sonra, ortalığa şöyle bir laf yayıldı: ‘İhtilalciler fiyatların düşmesini emretmişler! Yakında fiyatlar düşecek!’ Piyasalar bıçak gibi kesilmiş. Anadolu tüccarı kesesinde banknotlarıyla İstanbul’a gelmiş olsa bile, fiyatların düşmesini bekliyor, mal almıyor. Tabii bizim bunlardan haberimiz yok. Çünkü satışlarımız neredeyse ikiye katlanmış. Sonradan işittik ki kumaştan züccaciyeye kadar hiçbir yerden mal almayanlar, ‘Boş dönmektense bisküvi alalım, nasılsa Sabri Bey fiyatlar düşse bile zararımızı öder.’ diyorlarmış!”
   </p>
   <p>
    <span>
     <strong>
      Asıl hedef para değil
     </strong>
    </span>
   </p>
   <p>
    Mustafa Özel’e göre Sabri Ülker’in asıl hedefi para kazanmak değil, başarılı olmaktı. Bunun en önemli sebebi de yurdundan koparılmış olmasıydı. Sabri Bey’in sürekli “Güzel işler yapalım, başarılı olalım ve bir daha yurdumuzdan koparılmayalım, güçlü millet olmanın yolu, ticarette başarılı olmaktan geçiyor.” dediğini aktaran Özel, onun hayatına yön veren esas duygunun ‘başarmak’ olduğunu vurguluyor. “Başarı, iyi planlama ile inatçı uygulamanın çocuğudur.” diyor Dr. Özel. Ülker Grubu’nun hızlı büyümesinde odaklanmanın önemine işaret ediyor. Daha 90’ların başlarında, 1995, 2000 ve 2005’in ‘ana hedefleri’ belirlenmiştir: 1995’e kadar yağ ve fruktoz (şeker), 2000’e kadar süt, 2005’e kadar ise dondurma ve gazlı içecek sektörlerine girmek… Vakitsiz yatırım taleplerine Sabri Bey hep kulakları tıkarmış: “Kendisine, ‘Efendim, yazın sıcaklar başlayınca bisküvi ve bilhassa çikolata tüketimi azalıyor. Bu yıl dondurma işine başlasak mı?’ diye sorduğumda, kulaklarıma altın küpe olan şu cevabı vermişti: Süte hâkim olamayan, dondurma yapamaz evladım!”
   </p>
   <p>
    Planlamayı, etkili uygulama takip etmelidir. Mustafa Özel, bir gün Sabri Bey ile yöneticilerin performansını değerlendirirken, toplantılarda pek konuşmayan, fikrî katkısı sınırlı bir arkadaşı eleştirecek olur. Sabri Bey ise ona hemen müdahale eder: “Haklısın, kafası hiç çalışmıyor gibi gözükür. Aslında beyni her söyleneni sünger gibi emer. Tatbikatta ise çok inatçıdır. Bize böyle yöneticiler de lâzım. Herkes fikir üretirse, malı kim üretecek?”
   </p>
   <p>
    Evet, o fikirler bulundu ve o mallar üretildi. 1944’teki ilk atölyeden sonra, 1948’de ilk fabrika kuruldu. Sabri ve Asım Ülker’in eski Sağmalcılar köyündeki Takkeci Camii’nin yanında kurduğu fabrikayla bisküvi kapasitesi üç katına çıkarıldı. Ürünlerin, nakliye farkı alınmadan, fabrika fiyatına esnafa ulaştırılması sağlandı. 1970’lere gelindiğinde, Türkiye için ekonomi ve siyasette zor yıllar başlamıştı. Dönemin ekonomisi, ‘yüksek enflasyon’ ve ‘döviz darboğazı’ kıskacında kalmıştı. Pek çok işletmenin kapandığı bu zor dönemde Sabri Ülker, Ankara’da halka açık bir şirket olan Anadolu Gıda’yı kurdu. 1972’de ilk çikolata üretilirken, 1974’te 200 bin lira tutarındaki ilk ihracat gerçekleştirildi. 1980’den sonra da ürün ve sektör çeşitliliği ile entegre tesislerde üretim gündeme geldi. Yağ ve süt endüstrilerine girildi. 2000 yılında  görevini oğlu Murat Ülker’e devrederek ‘onursal başkan’ sıfatıyla aktif iş hayatını noktaladı.
   </p>
   <p>
    İşe dönük sıra dışı özellikleri, mesleğine aşkı ve başarma azminin yanında, ‘himmeti milleti olan’ insanlardan biriydi. En sıkıntılı zamanlarda bile, millete hizmet ettiğine inandığı kişileri korumaktan imtina etmedi. Onlardan biri 12 Eylül 1980 darbesinden sonra cuntanın hakkında yakalama kararı çıkardığı Fethullah Gülen Hocaefendi’ydi. Herkesin gölgesinden bile ürktüğü bir dönemde Sabri Bey, bir an bile tereddüt etmeden ona evinin kapılarını açmıştı. Hocaefendi, Sabri Bey’in bu vefasına, vefat haberini aldığı ABD’den gönderdiği taziyede de atıfta bulundu. Taziyede geçen şu cümleler Sabri Bey’i özetliyordu aslında: “... Himmeti ve hamiyetperverliği ile herkesin gönlünde taht kurmuş Muhterem Sabri Ülker Beyefendi’nin Hakk’a yürüdüğünü öğrenmiş olmanın hüznünü yaşıyorum. Diyar-ı gurbette olmam hasebiyle cenazeye iştirak edemeyişim beni ayrıca hüzünlendiriyor.”
   </p>
   <p>
    Sabri Ülker, elbette bir iş adamı portresinin içine sığdırılabilecek bir şahsiyet değil. 1944’te kurduğu Ülker, bugün 11 milyar doları aşan cirosu, 30 bin çalışanı ve GODİVA gibi dünya markalarıyla uluslararası bir gıda devine dönüştü. Oysa Sabri Bey, meselenin bu kısmıyla değil, manevi boyutuyla her zaman daha ilgiliydi. Yazıyı, Ülker’e yönelik şu sözüyle bitirmek, onun hayata ve ticarete bakışını önemli ölçüde özetliyor aslında: “Bugün, memlekete çok yararlı bir evlat yetiştirerek gurur duyan bir baba gibiyim.”
   </p>
   <p>
    <span>
     <strong>
      Mütevazı ve münzevi bir aile
     </strong>
    </span>
   </p>
   <p>
    Sabri Ülker’in iş hayatındaki başarısının ardında, özel hayatının da büyük etkisi var. Eşi Güzide Hanım’la mütevazı bir hayat seçmişti. Çocukları ve torunlarını da mütevazı hayat biçimine özendirmeyi ihmal etmedi. Güzide Hanım ve Sabri Bey’in hayatlarındaki en büyük acı, evlatları Ali Ülker’i küçük yaşta kaybetmeleriydi. Kaybettikleri evlatlarının anısını, adını verdikleri torunları Ali Ülker’de yaşattılar. Diğer evlatları Ahsen Özokur ve Murat Ülker hem ailenin mütevazı değerlerini hem de Sabri Ülker’in iş değerlerini benimsedi. Sabri Ülker de hayatının sonuna değin çocuklarının yanında yer aldı. Sabri Ülker, 2000 yılında Ülker Grubu’nun onursal başkanlığını üstlendi. Ondan yönetim bayrağını Holding İcra Kurulu Başkanlığı’nı üstlenen Murat Ülker aldı. Sabri Ülker son günlere kadar fikirleriyle Ülker Grubu’na yol göstermeye devam etti. Sabri Ülker, 2010’da, hayat arkadaşı Güzide Ülker’i kaybetmenin acısını yaşadı. Sabri Ülker, Türkiye’nin ekonomik kalkınmasına katkıda bulunmanın yanı sıra, toplumsal gelişmeye katkıda bulunmak konusunda da öncü rol üstlendi. Türkiye’nin eğitim altyapısını güçlendirmek için Millî Eğitim Bakanlığı ile ortak projeleri destekledi. Gelecek nesillere daha yaşanır bir Türkiye ve dünya bırakabilmek için sivil toplum kuruluşlarıyla koordinasyon içinde çalışmanın önemine inandığını ifade eden Sabri Ülker, TEMA Vakfı’nın kurucuları arasında yer aldı. Onun teşvikiyle Ülker, TEMA’nın köylerin kalkınmasına yönelik projelerini destekleyen ilk kurum olma özelliğini taşıyor.
   </p>
  </font>
 </div>
 <div>
 </div>
 <div>
 </div>
</div>


## Yorumlar

### mahmut bahar, 21 June 2012, 19:09
> Sabri Ülker öldü, her canlının ölümü tadacağı gibi o da öldü. Ben Ülker bisküvi fabrikasında çalışan bir işçiyim ve Sabri Ülker’e çok yakındım. Biz işçileri alır, çoğu kez sohbet ederdi. Bunu bazı sevdiği işçilerle yapardı ve çoğu kez de Hocaefendi’nin sözlerine yer verirdi. Hocaefendi’yi çok severd...

### halil kar, 21 June 2012, 15:27
> Sabri Ülker bu ülkenin gelişmesi için emek vermiş bir insan. Aramızdan ayrılmış olması çok büyük bir kayıp. Mütevazı ve dindardı.  Muhafazakâr kesimin sesi oldu. Vazife  artık Murat Ülker’in. Onun da bunu eksiksiz yapacağıma inancım tam. Sabri amcamızı gerçekten çok ama çok sevdik. Allah rahmet eyle...

### enes tuğrul, 21 June 2012, 15:22
> Sabri dedemiz çok iyi bir insandı. Bir genç olarak onu hep örnek aldım. Allah rahmet eylesin, gerçekten çok iyi bir insandı.

### serkan ayvaci, 20 June 2012, 01:21
> ALLAHÜTEALA RAHMET EYLESIN!

Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=EAE332A270FBEC5B0FE955DD8B89DDA2?newsId=32865), [web.archive.org (arşiv bağlantısı)](http://web.archive.org/web/20120623033857/http://www.aksiyon.com.tr:80/aksiyon/newsDetail_getNewsById.action;jsessionid=EAE332A270FBEC5B0FE955DD8B89DDA2?newsId=32865)
