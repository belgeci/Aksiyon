# Dondurmadan ihracat başarısına

*Zafer Özcan 2006.10.16*

<div>
 <!--- Baslik, Spot, Resim kutusu ---------->
 <table>
  <tr>
   <td>
    <br/>
    <br/>
    <p>
     <font class="content">
      Uğur Grubu’nun patronu Zeynel Abidin Takmaklı, mesleğe dondurma satıcılığı ile başladı. Bir zamanlar dondurma ürettiği makineleri şimdi dünyaya ihraç ediyor.
     </font>
    </p>
   </td>
   <td>
    <!--- Resim Burada ---------->
    <img border="0" hspace="10" src="http://web.archive.org/web/20071211174012im_/http://www.aksiyon.com.tr/resim/619/60.jpg" vspace="10"/>
    <!--- Resim Burada ---------->
   </td>
  </tr>
 </table>
 <hr noshade="" size="1"/>
 <!--- Baslik, Spot, Resim kutusu ---------->
 <p>
  <font class="content">
   ‘On bir yaşımdan on dört yaşıma kadar yaz aylarını dondurma satarak geçirdim. Kuşadası’na gider, hazirandan eylüle kadar kalırdım. O zamanlar fazla dondurmacı da olmadığından kazancı bol bir işti.” Bugün, 143 ülkeye ihracat yapan ve ticarî soğutmada Türkiye’nin lider firması Uğur Şirketler Grubu’nun Yönetim Kurulu Başkanı Zeynel Abidin Takmaklı, iş hayatına nasıl girdiğini anlatıyor bu sözleriyle. Dondurma satışından da anlaşılacağı üzere, Uğur Grubu’nun hikâyesi bir pastaneyle başlıyor aslında. Baba İbrahim Takmaklı, Sümerbank’ta çalışmaktadır. Aynı zamanda Nazilli’de bir pastanesi vardır. Yazları cironun önemli bölümünü oluşturan dondurma makineleri arıza yaptığında ise İzmir’den “ecnebi” ustalar getirilmektedir. Çünkü bu işi yapacak usta sayısı yok denecek kadar azdır o yıllarda.
   <br>
    <br>
     Kendisi teknisyen olan İbrahim Bey, 1954’te bozulan makineyi tamir etmeyi başarınca artık İzmirli ustalara ihtiyaç kalmaz. Bir süre sonra ise bu makinelerin imalatı gündeme gelir. İmalat o yıllarda bir zorunluluktur çünkü yurtdışından makine ithalatı yasaktır. İlk tamirattan 4 yıl sonra, 1958’de üretime başlarlar. 1976’ya kadar sadece dondurma makinesi üretirler, onu derin dondurucular izler. Uğur Soğutucuları şu anda birçok uluslararası firmanın tedarikçisi konumunda. Amerika’dan Avrupa’ya, Uzakdoğu’dan Yeni Zelanda’ya uzanan bir ihracat ağına sahip. Şirket ayrıca, üretim adedinde Avrupa’nın en büyük firması durumunda.
     <br/>
     <br/>
     HER İLDE DONDURMA ÜRETTİM
     <br/>
     <br/>
     Aydın’ın şirin ilçelerinden Nazilli’de üretime başlayarak dünya pazarlarının aranılan markası haline gelen Uğur’un hikâyesinde, Anadolu insanının girişimci ruhu, çalışkanlığı ve tevazusunun izlerini bulmak mümkün. Zeynel Abidin Takmaklı, ülkenin sanayi ile yeni tanıştığı 1950’lerde, teknolojik birikim, yedek parça ve uzmanlık gerektiren makine imalatının ne kadar zor olduğuna dikkat çekerek, “O zamanlar yılda 10 tane makine imal edebilmek büyük bir işti.” diyor. Babasının ekibiyle birlikte ürettiği makineleri gidip monte etmek, hatta içinde ilk dondurmayı yapmak da uzun süre Zeynel Bey’in yürüttüğü bir iştir. Serde dondurmacılık olduğu için, makinelerini kurduğu herkesin dondurma yapmasını istediğini belirtiyor.
     <br/>
     <br/>
     Hakkâri dışında bütün illere tek tek giderek dondurma makinesi götürmüş ve ilk dondurmaları yapmış bu sebeple. Hakkâri’ye gitmemesinin sebebi ise bu şehirdeki pastanecilerin bizzat Nazilli’ye gelerek makineleri satın alması. Dondurma sattığı yıllara ait bir de anısını paylaşıyor bizimle: “Kuşadası’na ilk gittiğim yıldı. Hazırladım dondurmayı, ama gelip alan yok. Benim satış yaptığım parkın yanında bir kız meslek lisesi vardı. Baktım satış olmuyor, oradan iki üç öğrenciyi ayarladım. Arkadaşlarınızı çağırın ücretsiz dondurma veriyorum dedim. Bir süre sonra baktım herkes geldi. İlk dondurmalar ücretsiz gitti ama onları alıştırdıktan sonra ücret almaya başladım ve çok iyi satış yaptım o yaz.” Takmaklı, kendisine yardımcı olan kızları da unutmamış, daha sonraki gidişlerinde onlara ücretsiz dondurma vermeye devam etmiş: “Bizim kültürümüzde vefa önemlidir. Bu yüzden onların dondurmalarını hiç ihmal etmedim.”
     <br/>
     <br/>
     Uğur Grubu, kalıptan tasarıma kadar, ürettiği soğutucuların her aşamasında var. Şirkette Ar-Ge’ye büyük önem veriliyor. Başlangıçta, yılda ancak on makine üretebilen şirket şimdi yıllık 300 bin adedin üzerine çıkmış durumda. Önümüzdeki yıldan itibaren yıllık üretimin 450 bine çıkarılması hedefleniyor. Neredeyse bütün dünyaya ihracat yapılıyor ancak Rus pazarının özel bir yeri var. Şirket Rusya’da pazar lideri konumunda. Mühendis kadar teknik ara elemana da ihtiyaç duyduklarını belirten Takmaklı, “Sanat okullarının 10 talebesi var. Eskiden imtihanla alınırdı. Yalnız bizim sıkıntımız değil bütün sanayicilerin sıkıntısı bu. Bir de kapasiteli çocuklar gitmiyor, nasılsa üniversiteyi kazanamayacağım diyenler gidiyor. O sebeple burada yetiştiriyoruz” diyor.
     <br/>
     <br/>
     MOTOSİKLET İŞİNDE FAHİŞ KÂR VAR
     <br/>
     <br/>
     Bir zamanlar ticari soğutucuda en büyük rakiplerinin Danimarka olduğunu belirterek, oradaki firmaların yüzde 85’inin yeniliklere ayak uyduramadıkları için kapandığını söylüyor. Takmaklı’ya göre yenilikleri izleyemeyen firmaların batması kaçınılmaz. Bu açıdan her yıl mutlaka yatırım yaptıklarını ve demode olan ekipmanları yenilediklerini belirtiyor.
     <br/>
     <br/>
     Ticarî soğutucunun yanı sıra ev tekstili, mermer, medikal ürünler, selüloz ve inşaat sektörlerinde de faaliyet gösteren grubun son gözdesi ise Mondial Motosikletleri. Mondial, Uğur’un üretimini Çin’de yaptırdığı motosiklet markası. Özellikle ticarî soğutma işinden dolayı ciddi bir bayilik ağı olan grubun bu işe girmesini şöyle açıklıyor Takmaklı: “Bu malı satabileceğimize emindik. Çünkü pasta dolabı, sebil ve buz makinesi gibi ürünlerde pazar lideriyiz. Bayilerimizi de iş ortağı gibi düşündük. Sonuçta 2005 ilk yılımızdı ve 65 bin motosiklet sattık.” Şirketin bu başarısının rakipleri rahatsız ettiğini de belirterek, önlerini kesmek isteyenler olduğunu da belirtiyor. Gerekçe ise Mondial’ın pazara girmesiyle düşen fiyatlar. 1500 YTL’ye sattıkları motosikletlerin, piyasada 4 bin YTL’ye satıldığını belirterek, “Hepsi anlaşmışlar, fahiş kâr yapıyorlardı. Bu açıdan bize karşı kılıçlarını çekmiş durumdalar.” diyor. Türkiye’de satılan Kawasaki ve Harley Davidson gibi büyük motorlar dışındaki motosikletlerin yüzde 95’i Çin’de üretiliyor. Geriye kalan yüzde 5’in üretim yeri ise Hindistan ve Tayvan gibi ülkeler.
     <br/>
     <br/>
     Mondial’in üretim yeri de Çin ancak, şirket oradaki fabrikayı buradan gönderdiği 20 mühendis ile denetliyor. Buna ek olarak başka firmalardan transfer edilen Çinli mühendisler de bu denetime katılıyor. Şirket bu açıdan her türlü garantiyi kullanıcıya veriyor. Buna ilaveten Nazilli’de yapılan 10 milyon dolarlık yedek parça deposu, müşteri memnuniyetini destekleyen unsurlardan. Çünkü ithal ürünlerde en ciddi sıkıntılardan biri de yedek parça.
     <br/>
     <br/>
     Takmaklı, Mondial markasının hikâyesini ise şöyle anlatıyor: “Mondial, evrensel demek. Türkçe isim bulamadın mı diyeceksiniz, haklısınız ama biz Uğur isminden çok çektik. İlk imalatı yaptığında, babama hayırlı uğurlu olsun diyenlerden mülhem ismimiz Uğur olarak kalmış. Ancak İngilizce ve diğer dillerde yumuşak G olmadığı için adamlar bunu telaffuz edemiyor. Yumuşak G krizini motosiklette de yaşamamak için İngilizceye yakın bir isim bulduk.” Türkiye’de halen toplam 176 motosiklet ithalatçısı var. Takmaklı buna rağmen Türkiye’de motosiklet kullanma alışkanlığının çok düşük olduğunu, hatta bu konuda Yunanistan’ın bile gerisinde olduğumuzu belirtiyor.
     <br/>
     <br/>
     EN BÜYÜK SORUNUM YABANCI DİL
     <br/>
     <br/>
     Deneyimli sanayici, iş dünyasındaki tecrübelerini paylaşırken bir noktanın özellikle altını çiziyor; yabancı dil. En fazla sıkıntısını çektiği konunun dil bilmemek olduğunu özellikle vurguluyor. Dil meselesi yüzünden başına gelenleriyse esprili bir dille anlatıyor: “Yurtdışına gittiğim zaman yanımda tercüman götürüyorum. Muhatabıma Türkçe olarak 5 dakika anlatıyorum, bakıyorum tercüman bunu bir dakikada tercüme ediyor. Bu durumdan çok huylandım, sözlerim tam aktarılmıyor mu diye endişe ettim. Sonra buna çözüm bulmak için bir karar aldım. Artık cümle cümle konuşuyorum. Bir cümle söylüyorum, tercüman çeviriyor.”
     <br/>
     <br/>
     Takmaklı, kendisi lisandan çok çektiği için olsa gerek çocuklarının yurtdışında eğitim görerek dil öğrenmeleri için ısrarcı olmuş. Çok iyi yabancı dil bilmesine rağmen uluslararası fuarlarda yabancı müşteriler karşısında pasif kalan meslektaşlarını da eleştiriyor, özellikle de alıcı olanları. Hatta bu durumda gördüğü Türk sanayicileri fırçaladığı da çok olmuş! Bu sebepten olsa gerek, “Fırçaladığım arkadaş beni tanımadığı için çoğunlukla bakanlık yetkilisi falan sanıyor.” diyor.
     <br/>
    </br>
   </br>
  </font>
  <br/>
  <!-------- end of YAZI ---------->
 </p>
</div>


Kaynak: [www.aksiyon.com.tr](http://www.aksiyon.com.tr/detay.php?id=25599), [web.archive.org (arşiv bağlantısı)](http://web.archive.org/web/20071211174012/http://www.aksiyon.com.tr/detay.php?id=25599)
