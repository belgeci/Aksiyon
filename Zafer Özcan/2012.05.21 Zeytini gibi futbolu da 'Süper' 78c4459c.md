# Zeytini gibi futbolu da ‘Süper’

*Zafer Özcan 2012.05.21*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Geçen sezon Bank Asya 1. Lig’de son hafta kümede kalan Akhisar, kimsenin beklemediği bir başarıya imza atarak ligi şampiyon tamamladı. Bu sonuçla Süper Lig’deki tek ilçe takımı ve Ege’nin Süper Lig’deki tek temsilcisi unvanını kazandı.
  </font>
 </div>
 <div id="newsText">
  <font class="detail-text">
   <p>
    1990’ların ‘tütün başkenti’, şimdilerde zeytiniyle anılıyor. Türkiye’de kendine özgü sofralık zeytin türlerine sahip tek şehir. Ayrıca Hilaliye Eğitim Kurumları’nda yetişen binlerce hafızıyla da meşhur. Yıllarca siyasilerden il olma sözü almış, hatta plakalar bile verilmiş ancak hiçbir zaman hayaller gerçek olmamış. İstanbul-İzmir karayolunun tam üstündeki gelişmeye açık konumu, bereketli ovaları, güçlü sanayisi, ünlü markaları ve 150 bini aşan nüfusuyla Ege’nin yükselen yıldızlarından. Manisa’nın Akhisar ilçesinden bahsediyoruz. Ancak son bir haftadır Akhisar bu özelliklerinin hiçbiriyle gündemde değil. Şehirde ve elbette bütün Türkiye’de Akhisar Belediye Gençlik Spor’un sıra dışı başarısı konuşuluyor. Akhisarspor, gelecek yıldan itibaren Spor Toto Süper Lig’de mücadele edecek. Bank Asya 1. Lig’de sadece iki sezon mücadele eden ve geçen yıl düşmekten kıl payı kurtulan Akhisar, ikinci sezonda kimsenin beklemediği bir başarıya imza atarak ligi şampiyon tamamladı. Bu sonuçla Akhisar, Süper Lig’deki tek ilçe takımı ve Ege Bölgesi’nin Süper Lig’deki tek temsilcisi unvanını kazandı. İlçede şimdilerde bu olağanüstü başarının hem şaşkınlığı hem de sevinci yaşanıyor. Daha doğrusu şehirde kimsenin ayakları yere basmıyor demek yanlış olmaz! Daha şimdiden ilçede Fenerbahçe, Galatasaray, Beşiktaş ve Trabzonspor gibi takımlarla maç yapacak olmanın heyecanı yaşanıyor. Peki, bu inanılmaz başarı, bu kadar kısa sürede nasıl geldi? Akhisar için Süper Lig macerası sadece tek sezonluk bir rüya mı? Süper Lig, zeytin diyarına neler katacak? Bu soruların cevabını Akhisar’da aradık.
   </p>
   <p>
    Daha çok 23 Nisan ve 19 Mayıs törenleri ile amatör lig maçlarına ev sahipliği yapması için planlanmış, şehrin içinde ancak yanından geçtiğinizde farkına bile varamayacağınız kadar gösterişsiz, sadece 4 bin 800 seyirci kapasiteli şehir stadında başlıyor bütün hikâye. Bu stadın ev sahibi, artık bir Süper Lig takımı. Akhisar’ın futboldaki en büyük destekçisi Belediye Başkanı Salih Hızlı. Hiçbir maçta takımı yalnız bırakmayan Hızlı, başarı için gerekli bütün objektif kriterleri yerine getirdiklerini vurguluyor. Süper Lig’e çıkmak için ekstra hiçbir şey yapmadıklarını, sadece olması gerekenleri yaptıklarını söylüyor. Aslında ona göre Akhisar, yaptıklarıyla değil daha çok yapmadıklarıyla bu noktaya geldi. Peki, neydi yapılmayanlar?
   </p>
   <p>
    Mesela yönetimde bir hiyerarşi oluşturulmamış, herkes kendi vazifesiyle ilgilenmiş, kimse kimsenin görev alanına müdahale etmemiş, başkasından rol çalmamış. Alınan başarısız sonuçlarda teknik heyet ve futbolculara sitem edilmemiş, kırıcı eleştiriler yapılmamış ve yanlarında olunarak destek verilmiş. Yapılanlara bakıldığında ise her kararı istişare ile almak, yöneticilerin birbirinin rızası olmadan hareket etmemesi, transfer edilen futbolcuların sağlam karakterli ve uyumlu isimlerden seçilmesi ve futbol dünyasında çok konuşulan birlik beraberlik meselesini bir edebiyat veya basına görüntü olmaktan çıkarıp içselleştirmek var. Elbette bu faktörlerin yanında bütçe meselesi de gündeme geliyor. Futbol artık dev bir endüstri ve çok büyük rakamlar konuşuluyor. Hızlı, bu süreçte takım bütçesinin başarıda kendileri için bir kriter olmadığını düşünüyor: “Bank Asya’da sanırım bizden daha düşük bütçeli bir takım yoktu. O bakımdan böyle bir sonucu bütçeye bağlı almadık.”
   </p>
   <p>
    Sonucun parayla alınmadığı, kulüp bütçesine bakınca daha net görülüyor. Akhisar Belediyespor’un toplam bütçesi 7,5 milyon TL. Oysa Süper Lig’de sadece yayın geliri olarak takımın kasasına 10 milyon TL girecek ve alınacak puanlarla bu daha da artacak. Takıma dağıtılan şampiyonluk primlerinde en yüksek prim 140 bin, ortalaması ise 100 bin lira. Rakamlar mütevazı ancak Akhisar’ın benzer durumdaki pek çok kulüpten bir farkı var, o da ödeme ahlakı. Kulübün hiçbir futbolcuya borcu yok. Bu da elbette bir oyuncu için çok önemli bir ayrıntı.
   </p>
   <p>
    Akhisarspor’un eski başkanı ve belediye başkan yardımcısı Ömer İşçi ise başarı faktörleri listesine istikrarı da ekliyor. Gerçekten de takımı 8 senedir, yani 3. Lig’den beri aynı ekip yönetiyor. Şimdiki başkan Hüseyin Eryüksel, Ömer İşçi’nin ekibinde görev aldıktan sonra başkanlığı devralmış. Yönetimde bulunanların hepsi futbolu bilen isimler. Yıllardır kulüp üst liglere çıktığında takımın iskeletinin bozulmadığını, teknik ekibin ve yönetimin değişmediğini, bunun da futbolcuları motive ettiğini belirten Eryüksel, futbolda istikrarın önemine işaret ediyor. Başarı faktörlerini sıralarken ilginç bir noktaya daha temas ediyor Eryüksel. O da Türkiye’de yaşanan değişim sürecinin futbola etkileri: “Ülkede son yıllarda her alanda yaşanan değişimden futbol dünyasının etkilenmemesi mümkün değil. Daha önce bizim gibi mütevazı Anadolu takımlarının önü masa başı oyunlarla kesilirdi. Şimdi hem medyada daha fazla yer buluyoruz hem de daha adil bir yönetim anlayışı var. Adil yönetim olunca ve medyada görünür hâle gelince gayrinizami davranışların da önü kesiliyor. Anadolu takımları sahadaki başarılarıyla gündeme gelebiliyor. Bence Akhisar’ın başarısındaki en önemli faktör budur.”
   </p>
   <p>
    Eryüksel’in altını çizdiği hususlardan biri de hatalardan ders almak. Futbol takımının geçmişine bakıldığında hep benzer bir tablo görülüyor. Önce 3. Lig’de ilk sezonda düşmekten son maçta kurtulmak, devamındaki sezon gelen şampiyonluk; 2. Lig’de ilk sezon yine düşme potası, ikinci yıl şampiyonluk ve nihayet Bank Asya’da ilk sezon son hafta kümede kalış ve ikinci sezon şampiyonluk. Eryüksel bütün bunların hep hatalardan ders alınarak yola devam edilmesinin ispatı olduğunu düşünüyor.
   </p>
   <p>
    Süper Lig erken geldi
   </p>
   <p>
    Akhisar’da bir yandan Süper Lig coşkusu yaşanırken diğer yandan stat meselesi konuşuluyor. Akhisar Şehir Stadı’nın kapasitesi sadece 4 bin 800 kişi. Gece maçları için ışıklandırması da yok. Kulüp Başkanı Hüseyin Eryüksel, stadın Bank Asya 1. Lig kriterlerine uygun olduğunu ancak Süper Lig için Futbol Federasyonu’nun tam 7 kriterine uygun olmadığını söylüyor. Kriterleri sağlamak için en az 4-5 milyon liralık yatırım gerekiyor ki bu durumda bile federasyonun onay vereceği garanti değil. İlçenin yeni stadı projelendirilmiş ve yakında ihaleye çıkacak. Yeni stat, 13 bin seyirci kapasitesinin yanı sıra UEFA kriterlerine de uygun olacak ancak bunun için de bir yıllık bir takvim söz konusu. Uzun sözün kısası şampiyonluk coşkusu bittikten sonra Akhisar’ı bir stat problemi bekliyor. Henüz son nokta konulmasa da Eryüksel, taraftarın yeni sezonda maçları Manisa ve İzmir’de oynamaya hazır olması gerektiği mesajını veriyor. Elbette bu durum büyük kulüpleri ve yıldız oyuncuları ilçede görmek isteyen taraftar için hazmedilmesi zor bir durum. Peki, neden böyle oldu?
   </p>
   <p>
    Akhisar Belediye Başkanı Salih Hızlı, Süper Lig ile stadın zamanlamasını tutturamadıklarını söylüyor. Aslında yönetimin hesabı 3 yıl içinde Süper Lig’e çıkmaktı, stat takvimi de buna göre yapılmıştı ancak teknik heyet ve futbolcular herkesi ters köşeye yatırınca hesaplar biraz karıştı! Şimdi hedef Süper Lig’de kalıcı olmak ve maçları da Akhisar’a taşımak. İlk sezon maçlar dışarıda da oynansa ilçenin Süper Lig’den beklentisi çok büyük. Öncelikle herkes Akhisar’ı tanıyacak ve şehrin marka değeri artacak. Başkan Salih Hızlı, şehirde devam eden birçok proje olduğunu belirterek futboldaki başarının kent dinamiklerini harekete geçireceğini ve bütün projeleri olumlu etkileyeceğini düşünüyor. Başkana göre elde edilen sonucu sadece futbol takımı ve yönetimin değil, bütün şehrin başarısı olarak görmek gerekiyor.
   </p>
   <p>
    Akhisarspor’un taraftar grubu Akigolar, benzerlerinden farklı yönleriyle dikkat çekiyor. Onların en büyük özelliği, dostluk ve centilmenliğe verdikleri önem. 1. Lig’deki iki sezonda Akhisar’a gelen bütün rakip taraftarlara önce kahvaltı veren, devamında statta en iyi şekilde ağırlayan ve ayrılırken de yanlarına kumanyaları ile Akhisar’ın meşhur zeytinyağından hediye eden ilginç bir taraftar portresinden bahsediyoruz. Hatta zeytinyağı şişeleri Akigo markalı. Takım kendi evinde maç kaybettiğinde dahi onların bu davranışı hiç değişmemiş. Hedefleri Süper Lig’e bu özellikleriyle örnek olmak.
   </p>
   <p>
    Akigoları, her maçtan önce toplandıkları şehir merkezindeki ‘Hergelen’ kahvehanesinde buluyoruz. Kahvehaneye, her taraftara açık olduklarını vurgulamak için ‘Hergelen’ adı verilmiş. Taraftar grubunun Tatu lakaplı tribün lideri Yalçın Utçu, en önemli özelliklerinin centilmenlikleri olduğunu vurguluyor. Süper Lig’de son zamanlarda yaşanan taraftar şiddetinden çok rahatsız olduklarını belirten Tatu, buna bir son vermek için yeni sezonda bütün taraftar gruplarının liderlerini Akhisar’a davet ederek bir centilmenlik toplantısı yapmak istediklerini söylüyor. En azından daveti kabul edenlerle bunu yapmaya kararlılar.
   </p>
   <p>
    Akigoların tek şikâyeti, Manisaspor taraftarından. Süper Lig’e çıktıktan sonra kendilerini tebrik etmeyen tek kulübün Manisaspor olmasından yakınıyorlar. Hatta Akhisar şampiyonluk maçına çıktığında Manisaspor taraftar grubunun internet sitesinde Rize’ye başarı dilenmesi onları çok kırmış. Kendisi ligden düşerken ilçesinin Süper Lig’e çıkmasını Manisa’nın hazmedemediğini belirten Tatu, bu sebeple maçları Manisa’da oynamak istemediklerini, eğer yönetim böyle bir karar alırsa protesto yürüyüşü yapacaklarını belirtiyor.
   </p>
   <h3>
    <span>
     Akhisar Belediyespor Kaptanı Emrah Eren: Futbol hayatımda böyle yönetim görmedim
    </span>
   </h3>
   <p>
    <strong>
     -Akhisar’a nasıl transfer oldunuz?
    </strong>
   </p>
   <p>
    Hamza hocanın yardımcısı Fuat hoca benim Adanaspor’dan takım arkadaşım. Beni arayınca ona hayır deme şansım yoktu. O sırada Denizlispor’dan ayrılmıştım. Teklif gelince kabul ettim ama Akhisar’ın hangi ile bağlı olduğunu bile bilmiyordum. Çok güzel bir ortam bulacağımı söylediler. Ben de geldim.
   </p>
   <p>
    <strong>
     -Nasıl bir ortam buldunuz?
    </strong>
   </p>
   <p>
    Beklediğimden çok daha iyisini buldum. Ben hayatımda böyle bir yönetici grubu ile çalışmadım. Şampiyonlukta bence en büyük pay yönetimindir. Akhisar çok güzel bir şehir ve burayı çok sevdim.
   </p>
   <p>
    <strong>
     -Bu yıl Süper Lig hedefi var mıydı?
    </strong>
   </p>
   <p>
    Sezon başında ne yapacağımıza dair bir fikrim yoktu. Ancak ikinci yarıdan itibaren bu fikre inanmaya başladık. Gidişat o yöndeydi.
   </p>
   <p>
    <strong>
     -Süper Lig’de hedefiniz ne?
    </strong>
   </p>
   <p>
    Biz çok kısıtlı bir bütçeyle küçük bir ilçede çok güzel şeyler başardık. Aynı başarıyı devam ettirmek istiyoruz. Elbette şampiyon olacağız demiyorum ama elimizden gelenin en iyisini yapmak istiyoruz.
   </p>
   <h3>
    <span>
     Akhisar Belediyespor Teknik Direktörü Hamza Hamzaoğlu: Kafamızın bir yerinde Süper Lig hep vardı
    </span>
   </h3>
   <p>
    <strong>
     -Geçen sezon takımı düşme potasındayken devraldınız. Nasıl oldu Akhisar’da görev almanız?
    </strong>
   </p>
   <p>
    Ben Eyüpspor’u çalıştırırken Akhisar bizim rakibimizdi, dolayısıyla tanıdığım bir takımdı. Geçen yıl ben Denizli’den ayrıldım ve bir süre sonra Başkan Hüseyin Eryüksel beni aradı, görüşmek istedi. Bunun üzerine bir araya geldik ve 5 saatlik bir toplantı yaptık. Yönetim kurulu ile her şeyi konuştuk, anlaştık ve göreve başladım.
   </p>
   <p>
    <strong>
     -Neydi o zaman Akhisar’ın sizden beklentileri?
    </strong>
   </p>
   <p>
    Bana açıkça şunu söylediler: “Biz hepimiz futbolu seviyoruz. Başarılı olmak istiyoruz ama işin doğrusu Bank Asya’da tecrübemiz yok, bu işi amatör ruhla yapıyoruz. Siz gelin bize profesyonel destek verin.” Bunu açık yüreklilikle ifade ettiler. Öyle dedikleri zaman ben bir şeyler yapabileceğimizi düşündüm. Çünkü bu lafı kolay kolay bir başkan bir teknik direktöre söylemez. Teknik direktöre verilen değeri ve benim birikimime olan saygılarını gösterdiler. Bunun üzerine yola çıktık. İlk yıl çok zor oldu ve son anda ligde kalmayı başardık, Allah’a şükür bu yıl şampiyonluk geldi.
   </p>
   <p>
    <strong>
     -Nasıl bir ortam buldunuz Akhisar’da?
    </strong>
   </p>
   <p>
    Her şey çok iyi; yönetimden taraftara, çalışanlardan tesislere kadar hepsi çok iyi. Başarı için bu unsurların hepsine birden ihtiyaç var ve Akhisar’da bunların hepsi mevcut. Şehir halkı takımı çok sahipleniyor. Çok seviyorlar ve biz de onlara layık olmak için çalışıyoruz.
   </p>
   <p>
    <strong>
     -Bir yıl önce kümede kalmak için mücadele eden bir takımın, ertesi yıl şampiyon olmasında size göre temel faktörler neler?
    </strong>
   </p>
   <p>
    Ben 3 yıllık bir plandan bahsediyordum. Çünkü gerçekçi olmak gerekiyordu. Biz bu işi zamana bıraktık. Taraftarı beklentiye, futbolcuları da strese sokmak istemedik. Bu açıdan uzun vadeden bahsettik ama kafamızın bir yerinde hep Süper Lig hedefi vardı. Bunu yapabileceğimize inanıyorduk ama çok dile getirmedik. Temel faktör, gerekeni yapmak ancak bunu dillendirmemek oldu. Yönetim işimize hiç karışmadı ancak her isteğimizi yerine getirdiler. Karşılıklı güven vardı ve sonuç geldi.
   </p>
   <p>
    <strong>
     -Akhisar artık Süper Lig’deki tek ilçe takımı. Ayrıca Ege’nin de tek temsilcisi. Bu size biraz fazla sorumluluk yüklüyor mu?
    </strong>
   </p>
   <p>
    Biz sorumluluklarımızı biliyoruz. Temsil ettiğimiz değerlerin farkındayız. Bu sebepten üzerimize ayrıca yük almaya gerek yok diye düşünüyorum. Sonuçta bir futbol takımıyız ve futbol oynayacağız. Süper Lig’de hem Akhisar halkının misafirperverliğini hem takımımızın centilmenliğini göstermek istiyoruz, rakiplerimize karşı pozitif futbol oynayarak lige renk katmayı amaçlıyoruz.
   </p>
   <p>
    <strong>
     -Genelde şöyle deniyor: “Evet, Akhisar bir sürpriz yaptı ama burada kalıcı olamaz.”
    </strong>
   </p>
   <p>
    Olabilir ama insanlar bu sene şampiyon olacağımıza da ihtimal vermiyordu. Önyargılar olabilir ama bunlardan etkilenmiyoruz. Yaptığımız işin farkındayız, bunları yapmaya da devam edeceğiz. Ayrıca ligden düşebiliriz de. Futbolda bunlar var ama kalıcı olacağımıza inanıyoruz.
   </p>
   <p>
    <strong>
     -Uzun yıllar Süper Lig’de oynadınız, futbol camiasında çok tanınan bir isimsiniz. Ne gibi tepkiler geldi bu sonuçtan sonra?
    </strong>
   </p>
   <p>
    Çok güzel telefonlar alıyorum, şampiyon olalı günler oldu ama hâlâ telefonlarım susmuyor. Bizim için çok dua edenler oldu. Bizi eskiden tanıyanlar bize ulaştı. Böyle bir ortamda bize de iyi şeyler yapmak düşüyor. Benim kariyerim acısından da bu başarı güzel oldu. Malatya, Eyüp, Denizli’den sonra bu benim çalıştırdığım dördüncü takım. Süper Lig’de de Saffet Susiç’in yardımcılığını yapmıştım. Akhisar antrenörlük kariyerimde en önemli takım ve benim için tekrar Süper Lig’e dönüş kapısı oldu.
   </p>
   <p>
    <strong>
     -Akhisar yeni sezonda maçlarını başka bir statta oynayacak gibi görünüyor. Bu sizi strese sokuyor mu?
    </strong>
   </p>
   <p>
    Biz nerede olsa oynarız ama Akhisar’da oynamak istiyoruz. Gelenleri ağırlamak ve bu heyecanı şehre yaşatmak istiyoruz. Şartlar uygun olmazsa başka yerde de oynayabiliriz.
   </p>
   <p>
    <strong>
     -Aileniz burada mı yaşıyor?
    </strong>
   </p>
   <p>
    Ailem İstanbul’da yaşıyor, çocukların okulları var, ben gidip geliyorum, bazen onlar maçlara geliyor. Bu şekilde idare ediyoruz.
   </p>
   <p>
   </p>
   <p>
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr/aksiyon/newsDetail_getNewsById.action;jsessionid=8519B1C1CA4D58BFB82017645E8EF753?newsId=32631), [web.archive.org (arşiv bağlantısı)](http://web.archive.org/web/20140810105200/http://www.aksiyon.com.tr/aksiyon/newsDetail_getNewsById.action;jsessionid=8519B1C1CA4D58BFB82017645E8EF753?newsId=32631)
