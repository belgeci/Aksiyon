# Bilişim, 'popüler kültür'e teslim!

*Zafer Özcan 2006.09.11*

<div class="pNewsDetailMainContent ctx_content" itemprop="articleBody">
 CeBIT izlenimlerini Aksiyon'la paylaşan, teknoloji meraklısı işadamı Alphan Manas'a göre, fuara katılanlar popüler kültürün bütün unsurlarını kullanıyor.Türkiye'nin en büyük teknoloji etkinliği sayılan CeBIT fuarı, birçok kişi için şaşırtıcı yeniliklerle dolu bir dünya. Yıllardır gerek Türkiye'de, gerekse yurtdışında bilişim fuarlarının sıkı takipçilerinden olan iş adamı Alphan Manas'ı heyecanlandıran ise yeni buluşlar ve yeni ürünler değil. Bilişim dünyasındaki gelişmeleri zaten günü gününe izlediği için, o daha çok Türkiye'nin bilişimdeki durumuna ve insanların teknoloji merakına şahitlik edebilme peşinde. Teknolojiyi ihtiyacı kadar kullanan biri için, teknoloji fanatiği bir iş adamı ile fuarı gezmek heyecan verici olduğu kadar, özgüven de sağlıyor. Yeni ürünlere yönelik bilinçli ve etkili soruları olan bir ziyaretçinin yanında dolaşmanın farkından olsa gerek
 <br/>
 <br/>
 Bu yıl 6.sı düzenlenen CeBIT Euroasia fuarını Alphan Manas'ın rehberliğinde turluyoruz. Fuarda onun dikkatini çeken ilk nokta, Türkiye için yeni bir alan olan navigasyon sistemleri. Araçlara monte edilen ve adres bulmaya yarayan sistem bir süredir İstanbul'da kullanılıyor. Görevliye ilk sorusu, "Sistem online çalışıyor mu, güncel veri akışı var mı?" oluyor. Cevap elbette olumsuz. Çünkü İstanbul'daki navigasyon, ayrıntılı adres bilgilerinin sisteme yüklenmiş halinden ibaret. Yol durumu, trafik durumu gibi güncel verilerle desteklenen bir yapı değil. Oysa Avrupa ve Amerika'da kullanılan sistemler online veri akışı sağlıyor. Yoldaki trafik durumunu anında görebiliyor ve buna göre ulaşılacak mesafe için süre hesaplaması yapıyor. Manas'a göre güncel veri akışı sağlamayan bir sistem İstanbul'da işe yaramaz. Çünkü bizde sorun, gideceğin yeri bulabilmek değil, varış süremizi doğrudan etkileyen trafik şartlarını bilmek: "Biz zaten ülke olarak doğal navigasyon kullanıyoruz. Kenara çekip adres tarifi isteyebiliyoruz. Batı'da böyle bir manzara göremezsiniz. O bakımdan bu işte önemli olan sürücüye anında trafik bilgisi ulaştırabilmektir."
 <br/>
 <br/>
 Alphan Manas bilişim fuarında ciddi bir telekom firmaları tekeli olduğu görüşünde. Bu sadece Türkiye için değil, dünya için de geçerli. Bütün uluslararası fuarlarda aynı manzarayı görmek mümkün. Hatta onun bu noktada bir de iddiası var: "Cep telefonu, LCD TV ve dijital makineleri çıkarırsanız, bu fuarlar ziyaretçilerinin üçte ikisini kaybeder. Çünkü parayı onlar kazanıyor ve en fazla yatırımı da onlar yapıyor." 16 yıldır bu gibi fuarları izleyen teknoloji meraklısı iş adamı, gözlemlediği değişimleri de olumlu buluyor; özellikle katılımcı profili açısından. Ona göre artık Türkiye'deki bilişim fuarları doğrudan son kullanıcıya hitap ediyor. Bu durum ilginin artmasına sebep oluyor.
 <br/>
 <br/>
 ARTIK VÜCUT DEĞİL ELBİSE SERGİLENİYOR
 <br/>
 <br/>
 Mesela bundan 5-6 sene önceki benzer fuarlarda çocuk yaşta katılımcı görmek mümkün olmazdı. Şimdi 8-16 yaş kuşağının büyük ilgisi var. Bu değişimde firmaların teknolojiyi hayatın içine sokmadaki becerisinin önemli rolü olduğu tespitini yapıyor. Ziyaretçilere, son teknolojileri kullanma deneme imkânı verilmesi ilgiyi daha da arttırıyor. Bu yılki fuarın önemli farklarından biri de, İnovasyon'un ön plana çıkarıldığı bir numaralı salondu. Manas, iş dünyasında yenilik anlamına gelen bu konunun yavaş yavaş gündeme alınmasını umut verici buluyor.
 <br/>
 <br/>
 Bilişim fuarıyla ilgili en ilginç gözlem ise şirketlerin yeni teknolojileri tüketiciye sunumunda yaşanan değişim. Manas, "Olaya insan vücudu gibi bakarsak, eskiden sadece iç organlar sergilenirdi, şimdi ise kıyafetler sergileniyor" diyor. Yani artık mutfağı görmüyoruz. Şirketler önceden mutfakta yaptıkları işleri göstermek için yarışırken, şimdi mutfakta hazırladıklarını göstermek için yarışıyor. Birçok insan, 'bu ürün nasıl üretilmiş, hangi teknoloji kullanılmış' diye sormuyor. 'Bu ürün bana ne veriyor, hayatımı nasıl kolaylaştırıyor' sorusu artık en önemli belirleyici. Manas, toplumun diğer alanlarında olduğu gibi, bilişim ve teknolojide de bir tür 'popüler kültür' hâkimiyetinin yerleşmekte olduğunu söylüyor. Firmalar büyük emeklerle oluşturdukları ürünlerin tanıtım ve satışında, eğlence ve magazin kültüründen fazlasıyla faydalanıyor. Artık sporcusuz, mankensiz, şovsuz, dans gösterisiz bir bilişim fuarı düşünmek neredeyse imkânsız. Hayatımızın her alanına giren popüler kültür, bilişim fuarlarına teknoloji maskesiyle dadanmış durumda!
 <br/>
</div>


Kaynak: [www.aksiyon.com.tr](http://www.aksiyon.com.tr:80/zafer-ozcan/bilisim-populer-kulture-teslim_520368), [web.archive.org (arşiv bağlantısı)](http://web.archive.org/web/20151025085556/http://www.aksiyon.com.tr:80/zafer-ozcan/bilisim-populer-kulture-teslim_520368)
