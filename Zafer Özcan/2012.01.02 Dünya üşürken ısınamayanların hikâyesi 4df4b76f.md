# Dünya üşürken ısınamayanların hikâyesi

*Zafer Özcan 2012.01.02*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Anadolu’nun bağrından kopup dünyanın dört bir yanında öğretmenlik yapan, hiç bilmedikleri diyarlardaki çocuklara ışık olmak için yıllarca gurbete katlanan genç eğitimcilerin hikâyeleri artık kitaplara konu oluyor.
  </font>
 </div>
 <div id="newsText">
  <font class="detail-text">
   <p class="MsoNormal">
    Talebelik yıllarında sırtına palto alacak kadar parası olmadığı için hep üşüyen bir öğrenciydi. Mezuniyetten sonra öğretmenliğe başlayıp ilk paltosunu aldığında, “Ben, insanlar hep üşür sanırdım, meğer palto giyince üşümüyorlarmış.” diyecek kadar Anadolu saflığına sahip bir eğitim gönüllüsüydü. Ankara’da başlayan eğitim macerası Moğolistan tayiniyle taçlanmıştı bir süre sonra. Kuş uçmaz, kervan geçmez bu uzak ve bir o kadar da soğuk diyarı, hizmetleriyle kısa zamanda ısıtmayı başarmıştı. Yaklaşık bir asır sonra gerçekleşen vuslatın heyecanıyla, Tanrı Dağları’nın eteklerindeki insafsız soğuklara aldırmadan, kâh tulumunu giyip okul inşaatlarında çalışıyor kâh takımlarını giyip genel müdür sıfatıyla bakanları ağırlıyordu. Osman Sarı’nın meşhur ‘Önden giden atlılar’ şiirine can vermişti farkında olmadan. Eğitime, ilgiye ve en önemlisi şefkate muhtaç Moğol çocuklarına baktıkça içinden bir şeylerin kopup gittiğini hissediyordu. Talebelikte olduğu gibi artık üşümüyordu belki; ama asla ısınamıyordu da. Öyle ya, Ata emaneti Moğolistan üşürken o nasıl ısınabilirdi!
   </p>
   <p class="MsoNormal">
    Yine soğuk bir kış günü ulaştı vuslat haberi. Moğolistan’ı ısıtmayı gaye edinen o Anadolu delikanlısı elim bir trafik kazasında aramızdan ayrılmıştı. Vasiyeti gereği, inşaatında çalıştığı, Tanrı Dağları’nın yamacında bulunan Moğol Türk Lisesi’nin bahçesine gömüldü. O yalçın dağlardan esen sert rüzgârlar artık önce onun kabrini ziyaret ediyor. Ve önden giden atlı Adem Tatlı, hâlâ üşümeye devam ediyor. Kim bilir belki, kuruluşunda emek verdiği okulların, koca ülkeyi ısıtmasını bekliyor…
   </p>
   <p class="MsoNormal">
    Harun Tokak’ın dördüncü kitaba ulaşan Önden Giden Atlılar serisinin ilk hikâyesiydi, Adem Tatlı’nın kısa ama bir o kadar da bereketli ömrü. Yeni Şafak gazetesinde başlayan öyküler, artık kitaplarla da okura ulaşıyor. “Yurtdışına giden fedakâr arkadaşlarımıza karşı bir vefa duygusu içimizde hep vardı.” diyerek söze başlıyor Tokak. Örnekleri kendinden menkul hareketin ürettiği hikâyelerin peşine düşme, onları kayda geçirme fikri de rahmetli Adem Tatlı’yla başlar. Çünkü Adem Hoca’yı çocukluğundan beri tanımaktadır. Ankara’da bir süre beraber çalışırlar. İkilinin yolları Adem Bey’in Moğolistan tayini ile ayrılsa da görüşmeye devam ederler. Nitekim Harun Bey, vefa gereği ilk yazısını Adem Hoca’nın vefatından sonra kaleme alır. İlk öykünün okurdan bu kadar ilgi görmesi diğer yazıları ve kitapları da beraberinde getirir. Önden Giden Atlılar’la başlayan seri, Yoldakiler, Kime Emanet ve Kınalı Küheylanlar ile devam ediyor.
   </p>
   <p class="MsoNormal">
    Dünyanın dört bir tarafına dağılarak Türkiye’yi en iyi şekilde temsil eden eğitim gönüllülerinin kendilerini anlatmadığını belirten Tokak, “Birilerinin onların fedakârlıklarını anlatarak, yaşanan destansı hayatları, insanlığa model olabilecek öyküleri ortaya çıkarması gerekiyordu.” diyor. Kendinde biriken hikâyeleri öncelikle birkaç edebiyatçıya yazmaları için teklif eder. Olumlu cevap alamayınca, zamanın Yeni Şafak Pazar Eki editörü Mehmet Gündem devreye girer ve bunları gazeteye yazmasını ister. Sonuçta, Adem Tatlı’nın hikâyesinden başlayarak, önden giden atlıların yaşadıklarını kayıt altına almaya başlar.
   </p>
   <p class="MsoNormal">
   </p>
   <p class="MsoNormal">
    Umut medeniyeti inşası
   </p>
   <p class="MsoNormal">
    2006 yılındaki Türkçe Olimpiyatları’nda Ukraynalı öğrenci Elfira, Osman Sarı’nın Önden Giden Atlılar şiirini muhteşem bir yorumla seslendirir. Şiir aslında Afrika fatihleri için yazılmıştır; ancak Türk öğretmenlerle şiir arasında bir kesişme yaşanır. Örnekleri kendinden menkul hareketin destansı hikâyeleri artık yolunu bulmuştur. Adem Hoca’nın hikâyesi STV’de Yusuf Ziya Özkan tarafından seslendirilince ilgi daha da artar. İkinci yazının sorumluluğu artık düşündüğünden fazladır. O hafta Ramazan Bayramı’na denk gelmiştir. Gazeteye bu kez bir bayram yazısı düşer. Yazılarında konu ettiği kişi hayattaysa hikâyeyi mutlaka ilk ağızdan dinlemeye özen gösteren Tokak’ın misafiri, Antalya’da birlikte çalıştığı ve daha sonra Dağıstan’da görev yapan Remzi Ceylan olur. Harun Hoca, Remzi Bey’e gurbette ramazanı sorar. Dinledikleri gerçekten insanın burnunun direğini sızlatacak cinstendir. Nitekim hikâyeler ‘Gurbette Bayram’ yazısıyla devam eder. Fedakârlık ve adanmışlık sadece öğretmenlerle sınırlı değil elbette. Hayatta en çok ihtiyaç duydukları zamanda çocuklarını gurbete gönderen anne babalar mesela. Yahut bu okulların açılabilmesi için kazançlarını gözlerini kırpmadan infak eden esnaflar. Sürecin her aşaması buram buram diğerkâmlık kokuyor. Peki, bu hikâyelerin kahramanları Türkiye adına gurbette nasıl bir gelecek inşa ediyor? Sorunun cevabına geçmeden önce çarpıcı bir tespit yapıyor Harun Tokak: “Dünyanın neresine gidersem gideyim karşılaştığım en önemli şey umutsuzluk. Bugün Doğu’da, Orta Asya’da hangi ülkeye giderseniz gidin edebiyat eserlerine baktığınızda tamamı umutsuzluk üzerinedir. Beyaz Gemi’de bunu görürüsünüz. Gün Olur Asra Bedel’de bunu görürsünüz. Hep karanlık ve umutsuzluk vadeden bir gelecek tasavvuru vardır.” Bu tespitten sonra söz gönüllüler hareketine geliyor. Tokak’a göre yurtdışında görev yapan fedakâr öğretmenlerin yeni nesillere en büyük vaadi: umut. Onlar bulundukları ülkelere sevgi ve umut aşılıyor.
   </p>
   <p class="MsoNormal">
    Bu öğretmenler, tavır ve davranışlarıyla bırakın öğrencileri, aileleri bile derinden etkiliyor. Harun Bey, sadece Kırgızistan’ın Bişkek şehrinde, Türk okullarında öğrenim gören 35 öğrencinin boşanmış ailelerinin, öğretmenler vesilesiyle tekrar bir araya geldiği bilgisini veriyor. Aslında tek başına bu bile hikâyelerdeki hayatların, insanlar üzerindeki tesiri hakkında fikir vermeye yetiyor. Tokak bunu, ‘umut inşası’ diye nitelendiriyor. Dünyanın her yerinde anne babaların çocuklarını eğittiğini belirten Tokak, “Ziyaret ettiğim ülkelerdeki Türk okullarının velileriyle görüşüyorum. Bana hep, ‘burada okuyan çocuklarımız bizi eğitiyor’ diyorlar. Çünkü eğitim kadar bu çocuklara evrensel ahlaki değerler de anlatılıyor. Okulların öğrencileri dünya vatandaşı oluyor. Bu durum ailelere de yansıyor.” tespitini yapıyor.
   </p>
   <p class="MsoNormal">
    Okulların ve eğitim gönüllülerinin bir özelliği de farklı ırkların ve milletlerin çocuklarına birlikte yaşamayı öğretmesi. Geçmişte babaları, dedeleri kavga etmiş olsa da  bu çocuklar kardeş olmayı öğrenebiliyor. 1995 yılında Gazeteciler ve Yazarlar Vakfı başkanlığı yapan Harun Tokak, vakfın organize ettiği, Türkiye ve Dünya Karması arasındaki maçın gelirleriyle Bosna’da 3 okul açtıklarını hatırlatarak okulların önemli bir özelliğine işaret ediyor: “Okula kayıt için ön şartımız, babaları birbirini öldüren Boşnak, Hırvat ve Sırp çocukların bir arada okumasıydı ve bunu gerçekleştirdik. Şimdi okullarda Boşnak, Sırp ve Hırvat çocuklar bir arada okuyor ve biz artık onların gelecekte kavga etmeyeceklerini umut ediyoruz. Aynı durum Kuzey Irak için de geçerli. Orada da babaları kavga eden çocuklar bir arada okuyor. Bu çocuklar kendi ülkelerine ve insanlığa umut oluyor.”
   </p>
   <p class="MsoNormal">
    Hikâye ve romanları sürekli acı ve umutsuzluk aşılayan Doğu’nun literatürüne, eğitim gönüllülerinin öykülerinin de girmesi gerektiğini düşünüyor Tokak. Nitekim öğretmenlerin yaşadıklarının Avrasya coğrafyasında ve bu ülkelerin edebiyat çevrelerinde de ilgi görmeye başladığını belirtiyor. Önden Giden Atlılar serisi Rusça ve Kazakçaya çevrilmiş, sırada İngilizce ve Tacikçe var. Yazar, “Eğer bu yazılar öyle bir dikkati ortaya koyduysa o bile benim için yeterlidir.” diyor.
   </p>
   <p class="MsoNormal">
   </p>
   <p class="MsoNormal">
    Çanakkale’den Asya’ya
   </p>
   <p class="MsoNormal">
    Harun Tokak’ın kaleme aldığı hikâyelerde tarih bazen yüzyılın başını gösteriyor. Okurları Çanakkale ve Kurtuluş Savaşı yıllarında seyahat ettiriyor. Konu ilerledikçe, yüz yıl önce yazılan destanlar ile bugünküler arasındaki bağlantılar ortaya çıkmaya başlıyor. Çanakkale’deki Kınalı Hasan ile Kırgızistan’daki Kınalı İsmail’in öyküsünde olduğu gibi…
   </p>
   <p class="MsoNormal">
    Çanakkale Savaşı’nın Türkiye Cumhuriyeti’nin önsözü olduğunu belirten Tokak, “O savaşı kaybetsek Cumhuriyet diye bir kitabımız olmayacaktı belki de. O önsöz Mehmetçiğin ruhu ile yazılmıştır. Ben o ruhu çok önemsiyorum.” diyor.  Çanakkale’de bir medeniyet yattığını vurgulayan Tokak, o ruhun bugün yurtdışındaki öğretmenlerin hayatında tekrar vücut bulduğuna inanıyor. Çanakkale destanının en bilinen öykülerinden biridir, Kınalı Hasan’ın yaşadıkları. Anne babası, üç oğlunu ellerine kına yakarak cepheye göndermiştir. Komutanı bu kınaların hikmetini sorunca Hasan annesine mektup yazmış ancak cevap gelmeden şehit düşmüştür. Kardeşi Mustafa da Çanakkale’de şehadet şerbetini içer. Hikâye burada bitti sanılır; ama bitmemiştir. Üç kardeşin en küçüğü Kınalı İsmail, Çanakkale’den sonra Sakarya Savaşı’na da katılır ve orada Yunanlara esir düşerek Yunanistan’a götürülür. Yozgat’ın Sorgun ilçesi Yerlitaş köyünde üç oğlunun yolunu gözleyen Selvi Ana ve Hüseyin Ağa ise bir süre sonra umutlarını keser ve daha sonra kısa aralıklarla ikisi de hakkın rahmetine kavuşur.
   </p>
   <p class="MsoNormal">
    1915’te köylerinden ayrılan üç kardeşten ikisi şehit düşerken Kınalı İsmail, uzun süren esaretten sonra 1929’da köyüne döner. 14 yıllık ayrılıktan sonra geldiği köyünde ne anne babasını bulabilir ne de onlardan kalan malları. Ailesinden kalan arazileri işgal edilmiş olmasına rağmen İsmail hayatına devam eder, daha sonra da evlenir. Onun da üç oğlu olur ve adlarını Hasan, Mustafa ve Yusuf koyar. Hikâyenin fazla bilinmeyen bu yönü Tokak’ın karşısına bir Kırgızistan ziyaretinde çıkar. Kınalı öğretmen diye birinin bahsini duyar ve onunla tanışmak ister. 17 yıldır Kırgızistan’da öğretmenlik yapan İsmail Öğretmen, meğer Çanakkale’de şehit düşen Kınalı Hasan’ın yeğeni, esaretten kurtulup köyüne dönen Kınalı İsmail’in de torunudur. Babası Yusuf Bey ise hâlen Sorgun ilçesinde yaşamaktadır. Ailede gelenek hâline geldiği için annesi onu da ellerini kınalayarak gurbete göndermiş ve lakabı Kınalı Öğretmen kalmıştır. “Demek ki Çanakkale ruhu, Kınalı Hasan’ın vefatı ile bitmemiş. Türkiye’den taşarak Avrasya bozkırlarında ışık saçmaya devam ediyormuş. Biz de buna şahitlik ettik.”
   </p>
   <p class="MsoNormal">
    Öğretmenlerin öyküleri bir yana, son yıllarda dünyanın neresinde bir felaket ve yıkım olsa, imdat çağrılarına cevap veren yine Anadolu insanı oluyor. Son olarak geçen ramazan ayında Somali’deki açlığa karşı yine tek yürek olmuştu Türkiye halkı. Kendisi çok zengin olmamasına rağmen, ihtiyaç sahiplerine, muhtaçlara sahip çıkma anlayışı mesafe tanımaksızın devam ediyor Anadolu insanının. Bu topraklar dünyanın her yerine nasıl yetişebiliyor?
   </p>
   <p class="MsoNormal">
    Harun Tokak, dünyaya sahip çıkma anlayışının bu topraklarda zaten var olduğunu; ancak bir dönem ateşin biraz küllendiğini söylüyor. Her şeyin bir zaman ve zemini olduğunu belirterek “Hocaefendi (Fethullah Gülen) gibi bir insan o ruhu tekrar harekete geçiriyor. O ruh demek ki bir kıvılcım, bir işaret bekliyormuş. Benim hayallerim de köyümün dağları ile sınırlıydı; ama Hocaefendi’yi tanıyınca ateşin nereye düşerse düşsün orayı değil, önce bizi yaktığını fark ettim.” diyor. Hocaefendi’nin Anadolu’daki birçok insanın ufkunu köylerinden alarak dünyaya çevirdiğini belirtiyor: “Şimdi Anadolu insanı tekrar, dünya üşürken ısınamaz hâle geldi.”
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-31460-186-dunya-usurken-isinamayanlarin-hik%C3%A2yesi.html), [web.archive.org (arşiv bağlantısı)](http://web.archive.org/web/20120217093726/http://www.aksiyon.com.tr:80/aksiyon/haber-31460-186-dunya-usurken-isinamayanlarin-hik%C3%A2yesi.html)
