# Namibya’da ilk Türkler

*Zafer Özcan 2011.06.27*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   <strong>
    <span>
     Afrika’da gidilmedik ülke bırakmamaya kararlı olan Türk girişimciler, son olarak kıtanın alt ucundaki Namibya’ya da ulaştı. Hedef, yatırım yapmak ve okul açmak...
    </span>
   </strong>
  </font>
 </div>
 <div id="newsText">
  <font class="detail-text">
   <p>
    <p class="2011yenimetin">
     <span>
      Haritaya bakıldığında kıtanın alt ucunda kalan, Türkiye’de adı neredeyse hiç gündeme gelmeyen bir Güneybatı Afrika ülkesi Namibya. Türk elçiliğinin bulunmadığı, Türk okulunun olmadığı, hatta bugüne kadar hiçbir Türk’ün yatırım yapmadığı nadir ülkelerden biri. Namibya’nın Türkiye’ye en yakın elçiliği ise Almanya’da. İki ülke karşılıklı vize uyguluyor ve bu ülkeden vize alabilmek için Namibya’nın Berlin büyükelçiliğine başvurmak gerekiyor. Son 5 yıldır dünyanın en uzak bölgelerine kadar giderek ticaret ve yatırım imkânları arayan Türk girişimciler, Namibya’ya ilk kez nisanda ulaştı. Güngören Sanayici ve İş Adamları Derneği (GÜSİAD) üyesi 9 kişilik heyet, Berlin’den aldıkları vizeyle Namibya’yı ziyaret etti. Karşılıklı ticaret ve kültürel işbirliği fırsatları konuşuldu. Heyet, Eğitim Bakanı ile de görüşerek ülkede bir Türk okulu açmak için de söz aldı.
     </span>
    </p>
    <p class="2011yenimetin">
     <span>
      GÜSİAD heyetinin başkanı Erdoğan Akbaş, Afrika’yı yakından tanıyan ve kara kıtada önemli yatırımları bulunan bir girişimci. İstanbul Merter’de mobilya aksesuarları ticaretiyle uğraşan Akbaş, TUSKON’un dış ticaret köprüleri vesilesiyle Afrika pazarını keşfetmiş. Kendisi hâlen, bir Orta Afrika ülkesi Malavi’de mobilya üretim ve ticareti yapıyor. Akbaş’a ait ArtLine firması ülkede kendi sektöründe bir numara. Ülkedeki bütün banka şubelerinin mobilya dekorasyonlarını ArtLine firması üstlenmiş. Nijerya’da da mobilya üreten Akbaş, bu ülkede ise 6 ortakla beraber faaliyet gösteriyor ve firması ülkede ilk üçte bulunuyor. Afrika pazarıyla bu kadar ilgili olunca elbette yeni pazarları da keşfetmeye çalışıyor. Son gezi de bu keşif çabasının sonucu. GÜSİAD heyetinin Namibya’ya gitmesi kolay olmamış elbette. Vize için ülkenin Berlin büyükelçiliğine müracaat edilmiş. Vize talebinden sonraki gelişmelerse çok ilginç.
     </span>
    </p>
    <p class="2011yenimetin">
     <span>
      Elçilik, vize için davet etmek yerine, Ticari Ataşe Mekondjo Kapanda Girnus’u görevlendirerek İstanbul’a gönderir. Bayan Girnus, İstanbul’a gelerek ülkesine seyahat etmek isteyen grubu yakından tanımak ister. Hem GÜSİAD’ın yönetim kurulu toplantısına katılır hem de dernek üyelerini iş yerlerinde ziyaret eder. Gidecek heyete ülkesiyle ilgili bilgiler verir. Hangi alanlarda ticaret yapılabileceğini anlatır. Kısacası, gezi heyetini bu ziyarete hazırlar. Akbaş, “Namibya gibi çoğumuzun adını bile ilk kez duyduğu bir ülkeden bu kadar profesyonel bir yaklaşım beklemiyorduk. Daha gitmeden gösterilen ilgiden memnun kaldık.” diyor. Bu profesyonel yaklaşım başkent Windock’ta da devam eder. Ülkedeki ilk Türk ziyaretçiler özenle karşılanır, transferler kusursuzdur, otellerde yerler ayrılmıştır. Yemekler verilir. Türk heyeti sadece otel ücreti öder, diğer konularda bütün masraflar karşılanır.
     </span>
    </p>
    <p class="2011yenimetin">
     <span>
      Namibya, 2,2 milyon nüfusuna rağmen yüzölçümü olarak Türkiye’nin iki katı büyüklükte. Sanayi ve üretim gelişmemiş. Ülkenin en büyük gelir kaynağı, turizm. Özellikle de çöl turizmi. Bunun yanında elmas madenleri bulunuyor ve ülkede elmas işlemeciliği çok yaygın. Namibya’nın bir özelliği de limanları. Limanlara gelen ürünler, Afrika içlerine buradan dağılıyor. Ülke aynı zamanda, Afrika’nın Güney Amerika’ya açılan kapısı konumunda.
     </span>
    </p>
    <p class="2011yenimetin">
     <span>
      Heyet Başkanı Erdoğan Akbaş, ticari işbirliği için yapılan görüşmeler ve alınan mesafelerden de bahsediyor. Ülkede öncelikle tarım ve imalat sanayii ile ilgili yatırımlara ciddi ihtiyaç olduğunu belirterek, yabancı yatırımlara verilebilecek bütün desteklerin verildiğini söylüyor. Heyetteki iş adamlarından, Assante Gömlekleri sahibi Mustafa Akyol, ilk etapta 200 adet gömlek satarak Namibya ile siftahı yapan isim olmuş. May Yapı sahibi Muammer Yüksel Yavuz, bir inşaat yatırımı için anlaşma sağlamış. Şehir merkezinde inşa edilecek 17 katlı bir rezidans projesi için görüşmeler hâlen devam ediyor. Yağmur Tarım’ın sahibi Zekeriya Yiğit ise ülkeye organik gübre satmak için prensip anlaşması yapmış. Otoman Halıcılık sahibi Levent Kılıç ise ülkede satış mağazaları açmak ve halı ticareti yapmak istiyor. Levent Bey’in bir hedefi de ülkenin iç kesimlerine 100 adet halı tezgâhı kurarak, hem istihdam sağlamak hem de imalata girmek. Erdoğan Akbaş ise Namibya’yı Afrika’da yatırım yapacağı 3. ülke olarak belirlemiş. Klasik çalışan bir mobilya imalatçısı ile görüştüğünü belirterek, “O firma ile ortaklık yapmayı planlıyorum. Hedefim şirketin modern mobilya üretimini yapmak. Teklifim karşı tarafın ilgisini çekti. Şu anda görüşmeler sürüyor.” diyor.
     </span>
    </p>
    <p class="2011yenimetin">
     <span>
      Afrika’ya yatırım yapan ilk Türk girişimcilerden Erdoğan Akbaş, kara kıtaya yatırım düşünen girişimcilere önerilerde de bulunuyor. Genelde yurtdışı, özelde de Afrika’ya yatırım planlayan girişimcilerin öncelikle TUSKON’un dış ticaret faaliyetlerini yakından izlemelerini söylüyor. Kendisinin bütün çalışmalarını bu vesileyle yaptığını belirterek, girişimcilere TUSKON’un birikiminden faydalanmalarını öneriyor. Afrika’da başlangıçta epey zorlandıklarını belirterek, bu ülkelerin hemen tamamının Avrupa’nın sömürgesi olduğunu hatırlatıyor. Türkiye’den yatırım için gelen bazı girişimcilerin Afrikalıları küçümsedikleri tespitini yapan Akbaş, böyle düşünenlerin başarısız olarak geri dönmek zorunda kaldıklarını vurguluyor. Malavi ve Nijerya’daki yatırımlarında, Türkiye’den iyi ustalar götürdüklerini ve onlara şirketlerde hisse verdiklerini söyleyen başarılı girişimci, Afrika’da yapılacak her yatırımda işe sahip çıkacak birkaç kişinin buradan gitmesinin önemli olduğunu vurguluyor.
     </span>
    </p>
    <p class="2011yenimetin">
     <span>
      Erdoğan Akbaş, Afrika pazarında başarı için bir formül de geliştirmiş. Kısaca ASİL dediği formülün açılımı; adam, sermaye, inanç ve lisan... Yatırımların başında duracak yani göç ederek oraya yerleşecek bir adam, yeterli sermaye, işe inanmak ve lisan bilmek. Afrika özelinde İngilizce veya Fransızca çok önemli. Bu dört şartı yerine getiren yatırımlar için Afrika’da büyük fırsatlar olduğuna inanıyor.
     </span>
    </p>
    <p class="2011yenimetin">
     <span>
     </span>
    </p>
    <p class="2011yenimetin">
     <span>
      HEM TİCARET HEM OKUL
     </span>
    </p>
    <p class="2011yenimetin">
     <span>
     </span>
    </p>
    <p class="2011yenimetin">
     <span>
      Bugün dünyanın 120 ülkesinde faaliyet gösteren Türk okullarının hem bu kadar yaygınlaşması hem de kısa sürede başarıya ulaşmasında iş adamlarının önemli rolü var. Son yıllarda yurtdışına yatırım için giden Türk girişimciler okullara ciddi destek veriyor. Yabancı bir ülkede kalıcı olmanın yolunun ticari olduğu kadar kültürel alanda ve eğitim alanında da yatırım yapmaktan geçtiğine inanan iş adamları, Türk okullarına destek veriyor. Afrika ise ticaret ile eğitim arasındaki karşılıklı işbirliğinin en somut yaşandığı coğrafya. Namibya’ya giden ticaret heyeti de öncekilerde olduğu gibi ülkeye Türk yatırımı kadar Türk okulları da götürmeyi hedefliyor. Bunun için de Eğitim Bakanı Dr. Abraham Lyambo ile görüşmeler yapılmış. Türk girişimcilerin özel okul açma talebi bakan tarafından olumlu karşılanmış. Hatta Namibya tarafı hızlı davranarak okul için 59 dönümlük bir arazi bile göstermiş. Erdoğan Akbaş, Namibya Eğitim Bakanı’nı Türkiye’ye davet ettiklerini belirterek “Kendisi burada bakanlık yetkilileriyle bir araya gelecek. Bu görüşmelerden sonra okul meselesi somutlaşacak ve Namibya’da ilk Türk okulu faaliyete geçecek.” diyor.
     </span>
    </p>
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-29807-35-namibyada-ilk-turkler.html), [web.archive.org (arşiv bağlantısı)](http://web.archive.org/web/20130115045953/http://www.aksiyon.com.tr:80/aksiyon/haber-29807-35-namibyada-ilk-turkler.html)
