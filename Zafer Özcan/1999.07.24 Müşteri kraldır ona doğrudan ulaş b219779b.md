# Müşteri kraldır, ona "doğrudan" ulaş

*Zafer Özcan 1999.07.24*

<div class="pNewsDetailMainContent" itemprop="articleBody">
 Bir grup insan bol yıldızlı otelin toplantı odasında memnuniyetin verdiği bir trans halini yaşıyor. Gülen yüzlerle etrafını süzüyor. Herkes birbirini kutluyor. Duygu sağnağı, küçük dahi olsa başarılı insanların tanıtımı, sahnede ağlamalar, minnet duygularının belirtilmesi, 'bu iş olmasa idi ne yapardık' nakaratları....
 <br/>
 <br/>
 Durun durun. Hemen bunlar Titancı deyip kestirip atmayın. Eğer aktif bir insansanız, pazarlamacı ruhuna sahipseniz rahatlıkla yapabileceğiniz bir iş sahasından bahsediyoruz.
 <br/>
 <br/>
 Bir satıcının anlatması veya göstererek tanıtması aracılığı ile bir tüketim malı veya hizmetinin tüketiciye evinde, işyerinde veya başka bir ortamda yüzyüze pazarlanması yöntemi olan, 'doğrudan satış', veya diğer adıyla 'evde satış' ülkemiz için yeni bir pazarlama stratejisi. Türkiye için 1990'lı yıllardan sonra gündeme gelen 'doğrudan pazarlama', 1994 yılında Doğrudan Satış Derneği'nin de kurulması ile resmiyet kazandı.
 <br/>
 <br/>
 Alıcıya beğenmediği, tatmin olmadığı ürünü iade garantisi veren doğrudan satış stratejisi, bu yönüyle tüketici haklarını ön planda ele alan bir ticari faaliyet. Doğrudan satış şirketleri kişiden kişiye veya bir ev toplantısında küçük gruplara tanıtım yöntemiyle satış yolunu tercih ediyor. Doğrudan satışın en önemli özelliği müşteriye tanıdığı asgari 7 günlük vazgeçme süresi. Bu süreyi 3 aya kadar uzatan şirketler de var. Müşteri bu süre zarfında, memnun kalmadığı ürünü iade edip, ödediği ücreti geri alma hakkına sahip.
 <br/>
 <br/>
 Doğrudan satış şirketleri, Türkiye'de Doğrudan Satış Derneği ve dünya genelinde merkezi Brüksel'de bulunan Avrupa Doğrudan Satış Dernekleri Federasyonu (FEDSA) ile merkezi  Washington DC'de olan Dünya Doğrudan Satış Dernekleri Federasyonu (WFDSA) çatısı altında örgütlü. Halen 69 derneğin üye olduğu WFDSA üç yılda bir bütün üyelerinin bir araya geldiği, Dünya Doğrudan Satış Kongresini düzenliyor.
 <br/>
 <br/>
 Ülkemizde faaliyet gösteren Amway, Aphrodie Estetique, BMS, Eczacıbaşı Avon, Oriflame, Herbalife ve Tupperware doğrudan satış şirketlerini çatışı altında toplayan Doğrudan Satış Derneği (DSD)'nin amacı tüketici haklarını korumak, tüketiciye kalite ve tatmin garantisi sağlamak. 'Tüketici hakları herşeyden önce gelir' sloganı ile yola çıkan DSD, ülkemizde daha önce zaman zaman gündeme gelen ve 'Piramit Düzen' olarak adlandırılan saadet zinciri tarzı örgütlenmelerin, tüketiciye vereceği zararları da önleme gibi bir işlevi  üstleniyor. Türkiye'de DSD'ye üye bu yedi şirketin geçen yıl elde ettiği 30 trilyonluk ciroyu, 300 bin kişilik bir distribütör grubu gerçekleştirdi.
 <br/>
 <br/>
 Sistem nasıl işliyor?
 <br/>
 <br/>
 Doğrudan satış yöntemiyle pazarlama işi yapan şirketler, distribütörlük sistemini kullanıyor. Alış veriş yapmak isteyen kişinin şirkete önce üye olması gerekiyor. Şirkete üye olmak için de bir sponsor gerekli. Şirkete üye olmadan, mevcut üyelerden alışveriş yapmak isteyen tüketiciler, yararlandıkları distribütöre de kâr ödediklerinden, üyelik fiyat avantajı sağlıyor.
 <br/>
 <br/>
 Şirketin sadece kullanıcısı olmayıp, satış yoluyla bu işten kâr elde etmek isteyenler ise çevrelerine birebir veya ev ve iş yerlerinde küçük grupları toplayarak ürünlerini tanıtabiliyor. Bu satıştan ortalama, her ürün için %30 civarında kâr elde etmek mümkün. Şirketin her üyesi aynı zamanda, üye kaydetme yetkisine sahip bir sponsor olarak değerlendiriliyor. Distribütörün aldığı her ürünün, kaydettiği her üyenin şirkette puan olarak karşılığı var. Bütün üyelerin, aşağıya doğru zincirleme olarak devam eden süreçte aldığı ürün ve kaydettiği üyelerden, en tepedeki distribütör de pay alıyor.
 <br/>
 <br/>
 Bu sistemde temel özellik, üstünüzdeki distribütörün sizden maddi kazanç sağlaması karşılığında yardım ve bilgi desteği vermesi. Sponsorunuz size vereceği destekle sizin de bir organizasyon kurmanızı sağlıyor, karşılığında yaptığınız her alışveriş ve grubunuza katılan her üyeden puan alıyor.
 <br/>
 <br/>
 Cayma Bildirim Belgesi
 <br/>
 <br/>
 Doğrudan satışın en önemli özelliği alıcının araya toptancı ve perakendeci girmeden mal ve hizmeti direkt olarak, üretici firmadan alması. Bu tür bir satış organizasyonuna toptancı ve perakendeci kârı da dahil olmadığı için, tüketici daha ucuza alış verişini gerçekleştirebiliyor. Kapıdan pazarlama yöntemiyle tüketicinin aldatılmasının mümkün olduğu günümüzde, güvenilir olmanın göstergesi ise Cayma Bildirim Belgesi.
 <br/>
 <br/>
 DSD'ye üye yedi şirket, sattıkları ürünleri tüketici memnun kalmadığı takdirde, ücreti iade ederek, geri alabiliyor. Bunun için tüketicinin de hiçbir özür beyan etmesi gerekmiyor, 'memnun kalmadım' gerekçesi yeterli bir mazeret. Bu sebeple cayma bildirim belgesi olmayan veya tatmin garantisi vermeyen doğrudan satış şirketi veya kişisel distribütörlerden mal veya hizmet alınması son derece sakıncalı.
 <br/>
 <br/>
 Performans aylık değerlendiriliyor
 <br/>
 <br/>
 Şirketin verdiği puanların değeri aylık olarak düşünülmüş. Yani bir sonraki ayda bir önceki ayda elde ettiğiniz puan işinize yaramıyor. Her puanın şirket açısından maddi karşılığı yok. Belli bir limite geldikten sonra, şirket puanınızı paraya çevirerek, üyelik sırasında açtığınız banka hesabına yatırıyor. Bir aylık sürede belli bir puan limitine ulaşamazsanız, o ay kazandığınız puanlar yok sayılıyor. Onun için distribütörün ürün kârı dışında puan yoluyla elde edeceği kazancı aylık olarak düşünmesi ve tedbirini alması gerekiyor. Her yaş ve meslekten distribütörleri bulunan doğrudan satış şirketlerinin önemli bir avantajı da, küçük bir sermaye ile herkese iş kurma fırsatı tanıması.
 <br/>
 <br/>
 Kişisel gelişim
 <br/>
 <br/>
 Konu ile alakalı ülkemizde de faaliyet gösteren Network 21 sisteminin en önemli özelliği kişisel gelişimi hedefleyen bir sistem hizmeti vermesi. Şirketin Amway distribütörleri için aylık olarak yayınladığı kitap serisi, Sistem Yayınlarının Kişisel Gelişim dizisi. Doğan Cüceloğlu'nun editörlüğünde hazırlanan ve Dale Carnegie, Florance Litauter, Noman Vincent Peale, Alexis Carrel gibi dünya çapında yazarların bu alandaki en önemli eserlerini içeren kitap serisi, distribütörlerin okuma alışkanlıklarına ve kişisel gelişimine de katkıda bulunuyor. 'Güzel gören güzel düşünür, güzel düşünen hayattan lezzet alır' felsefesini temel alan sistemin üst düzey distribütörleri, insanımızın temel sıkıntılarından olan tavır problemine de, bu yöntemle çözüm arıyor.
 <br/>
 <br/>
 Doğrudan satış ve manipülasyon
 <br/>
 <br/>
 Doğrudan satış yöntemiyle iş yapan şirketlerin belli periyotlarla, tanıtım organizasyonları oluyor. Bazı şirketler bu organizasyonları direkt olarak gerçekleştirirken, bazıları da bilgi ve sistem desteğini farklı kuruluşlarla sağlamayı tercih ediyor. Şirket toplantılarının temel özelliği, üyelere heyecan vererek, motivasyonu güçlendirmek ve bu itici gücü işe yansıtmak.
 <br/>
 <br/>
 Amway, BMS ve Oriflame gibi doğrudan satış şirketleri, satış ve organizasyonda yüksek cirolara ulaşan, başarılı distribütörlerine elmas, zümrüt, yakut, inci, altın ve gümüş gibi pırlanta isimleri veriyor. İşin büyüklüğü pırlantanın değeri ile doğru orantılı. Bütün dünyada olduğu gibi Türkiye'de de bilgi sistemini en etkili  şekilde Amway distribütörleri kullanıyor. Amway distribütörlerine bilgi desteği veren Network 21 şirketi düzenlediği toplantıların Türk ve yabancı konukları yaptıkları heyecanlı konuşmalarla, üyeleri harekete geçiriyor. Bu işten zengin olan kişilerin lüks yaşamlarından kesitler barkovizyonla yansıtılıyor. Özellikle toplumsal heyecanın kullanıldığı bu toplantılarda, işin geleceğine yatırım yapılması, manipülasyon tehlikesini gündeme getiriyor. Çünkü burada insanlar akıl ve mantıktan ziyade, heyecan ve duygu yoğunluğu ile gelecekleri ile ilgili karar alıyor.
 <br/>
 <br/>
 Doğrudan satış şirketleri hakkında bazı tereddütleri olan ya da bu işi yapabilmek için kendisini ve sosyal çevresini yeterli bulmayan kişiler, bu tür şaşaalı tanıtım organizasyonları ile fikirlerini değiştirebiliyor. Duygu sağnağı, küçük dahi olsa başarılı insanların tanıtımı, sahnede ağlamalar, minnet duygularının belirtilmesi, 'bu iş olmasaydı ne yapardık' ifadeleri, doğrudan satış şirketleri veya bu şirketlere bilgi ve sitem desteği veren kuruluşların toplantılarının vazgeçilmez argümanları.
 <br/>
</div>


Kaynak: [www.aksiyon.com.tr](http://www.aksiyon.com.tr:80/zafer-ozcan/musteri-kraldir-ona-dogrudan-ulas_504726), [web.archive.org (arşiv bağlantısı)](http://web.archive.org/web/20150828033631/http://www.aksiyon.com.tr:80/zafer-ozcan/musteri-kraldir-ona-dogrudan-ulas_504726)
