# Rekabetin yolu ARGE’den geçer

*Zafer Özcan 2011.02.07*

<font class="agenda2NewsSpot">
 Türkiye, dünya ARGE liginde henüz iddialı olamasa da, özel sektörün ürün geliştirme ve inovasyona yönelik faaliyetleri sürekli artıyor. Üniversitelerle yapılan işbirlikleri KOBİ’lerin önünü açıyor.
</font>
<font class="newsDetail">
 <p>
 </p>
 <p class="MsoNormal">
  Sevgi Kul, Denizli’de yaşayan bir ziraat mühendisi. Şehir merkezinde faaliyet gösteren Burcu Pastaneleri’nde çalışıyor. Görevi ise pastanenin ARGE faaliyetlerini yürütmek. Daha somut ifadeyle, üzüm çekirdeğinden unlu mamul imal etmek. Bu pastanede satılan her türlü unlu mamul, üzüm çekirdeğinin öğütülmüş hâli katılarak, bir ARGE çalışmasıyla üretiliyor. Sağlıklı yaşam gurularının en önemli antioksidanlardan kabul ettiği üzüm çekirdeği normalde öğütülmüş hâlde, süt ve yoğurtla birlikte tüketiliyor. Bu çok faydalı maddeyi pasta ve unlu mamullerde kullanmak ise Sevgi Hanım’ın fikri. O bu fikrini, üniversitenin ve KOSGEB’in bilimsel ve maddi destekleri ile geliştirerek üretim sürecine sokmayı başarmış. Bu örnekte de görüldüğü gibi araştırma ve geliştirme faaliyetleri giderek tabana yayılıyor. Bir Anadolu şehrindeki pastane zinciri, ARGE elemanı istihdam edebiliyor ve geliştirdiği özgün ürünlerle rakiplerine fark atabiliyor.
 </p>
 <p class="MsoNormal">
  Araştırma-geliştirme (ARGE) ve ürün geliştirme (ÜRGE) faaliyetleri, günümüz sanayi sektöründe rekabetin vazgeçilmez unsurlarından biri hâline gelmeye başladı. Sadece sanayide değil, ticaret ve hizmet sektörlerinde, hatta eğitim alanında bile, müşterilerine rakiplerinden daha farklı ve özgün seçenekler sunabilen şirketler bir adım öne geçiyor. ARGE, Türkiye’de hem kamu sektörünün hem de özel sektörün yıllarca ihmal ettiği bir konu. Bu alandaki bilinç yeni yerleşmeye başladı. Dünya ARGE liginde henüz anlamlı bir yere sahip olmasak da son yıllarda KOSGEB, TÜBİTAK gibi kurumlar eliyle hükümetin bu alandaki uygulamaları desteklemesi ve küresel rekabet ortamının getirdiği zorunluluklar, Türk şirketlerinin ARGE motivasyonunu ciddi oranda artırdı. Sadece büyükler değil, küçük ve orta büyüklükteki işletmeler bile bu konuda artık vites yükseltiyor.
  <span>
  </span>
 </p>
 <p class="MsoNormal">
  ARGE’ye artan ilgi rakamlara da yansıyor. Örneğin 2002’de Türkiye’nin yıllık ARGE harcaması 3 milyar dolarken, bu rakam 2008’de 7,1 milyar dolara yükselmiş. 6 yılda yüzde 137’lik artış olmuş. Aynı şekilde Türkiye’nin tam zaman eş değer ARGE personeli sayısı 2002’de 29 binken, 2009’da 73 bin 500’e çıkmış. Bu da demek oluyor ki 7 yılda yüzde 154 oranında artmış. TÜBİTAK verilerine göre araştırmacı sayısı 2002’de 24 binken, 2009’da 58 bin olmuş. 7 yıldaki artış oranı yüzde 141. Buna rağmen araştırmacı insan gücü hâlâ en önemli darboğaz. Özellikle yetkin bilim, teknoloji ve proje yöneticisi ile teknisyen ve destek elemanı sayısı çok sınırlı. ARGE’deki gelişmenin en iyi izlenebileceği alan şüphesiz patent başvuruları. 2002’de Türkiye sadece 85 adet uluslararası patent başvurusu yaparken, 2008’de bu sayı 361’e çıkmış. Yerli patentte ise 2009’da yapılan 2 bin 588 başvurudan 456’sı tescil edilmiş. Faydalı modellerde yine 2009’da toplam 2 bin 882 başvuru yapılırken, bunların 2 bin 179’u tescil edilmiş. Bu sayılar ve değişimler, Türkiye’de ARGE’ye yönelik giderek artan ilgiyi ve yapılan yatırımları ortaya koyuyor.
 </p>
 <p class="MsoNormal">
  Türkiye’de özel sektör, ARGE harcamaları, ARGE personel sayıları ve patent başvuruları gibi konularda hem OECD hem de AB ortalamasının hâlâ gerisinde. Bugün 113 milyar doları aşmasıyla övündüğümüz ihracatımızın sadece yüzde 10’u markalı. Oysa markalı ihracat yapabilmek için ARGE şart.
 </p>
 <p class="MsoNormal">
  Peki, özel sektör bu konuda neler yapıyor? ARGE’ye ne kadar bütçe ayırıyor? Yeni ürünler geliştirebiliyor mu? Yenilikçi üretim anlayışı cirolara nasıl yansıyor? Aksiyon, bu dosyada şirketlerin ARGE serüvenini mercek altına alıyor.
 </p>
 <p class="MsoNormal">
  BİR ARGE ŞİRKETİ: DİZAYN GRUP
 </p>
 <p class="MsoNormal">
  Türkiye’de ARGE yatırımları denince iki firma öne çıkıyor: Arçelik ve Dizayn Grup. Koç Grubu bünyesindeki Arçelik, 90’lardan bu yana ARGE’ye yaptığı yatırımların bugün meyvesini topluyor. Avrupa’nın en önemli beyaz ve elektronik eşya üreticilerinden biri hâline gelmek kolay bir iş değil. Ancak Arçelik’in arkasında Koç Topluluğu’nun bulunması onların önünü açıyor. İşe sıfırdan başlayan Dizayn Grup’un başarıları ise Türkiye’deki KOBİ’ler ve yüksek teknolojili üretim yapmak isteyen firmalar için örnek bir model. 1987’de ısıtma ve sıhhi tesisat sektöründe proje geliştirmek ve uygulamak amacıyla kurulan Dizayn Grup’ta ARGE departmanının başlama tarihi 1990. Makine Mühendisi İbrahim Mirmahmutoğulları’nın kurduğu Dizayn Grup’u doğrudan ARGE’ye yönelten, sermaye yetersizliği. “Sermaye yoksa projecilik yapacaksınız.” diyen Mirmahmutoğulları, şirket biraz gelir elde edince ilk iş olarak ARGE bölümünü kurduklarını söylüyor. Bu kararın o zamana göre ne kadar sıra dışı ve cesur olduğunu anlamak için aslında küçük bir karşılaştırma yapmak yeterli. Arçelik gibi dev bir şirketin ARGE departmanı kurma tarihi 1994.
 </p>
 <p class="MsoNormal">
  Dizayn Grup bundan 21 yıl önce ARGE bölümünü kurduğunda, bu kavram henüz Türkiye’de yoktur demek yanlış olmaz. Belki sadece çok uluslu firmalar için geçerli olabilecek araştırma ve geliştirme faaliyetleri, Türkiye’de henüz bilinmemektedir. Sanayicilerdeki yaygın anlayış, ‘Batılılar yapar, biz de lisans hakkını alır ve kullanırız’ şeklindedir. Mirmahmutoğulları’nın o dönem yaşadıkları da Türkiye’deki sanayicilik mantığı hakkında ipuçları veriyor: “ARGE bölümünü kurduğumuzda bize ‘İcat mı çıkaracaksınız, eski köye yeni âdet getirmeyin!’ diye en yakınlarımız bile telkinlerde bulundu. Buna rağmen bölümü kurduk ve hemen üniversite ile işbirliğini başlattık.”
 </p>
 <p class="MsoNormal">
  ARGE serüvenine, Yıldız Teknik Üniversitesi öğretim üyelerinden Prof. Dr. İsmail Teke ile başlayan şirket, onunla çalışmaya devam ediyor. Bu süreçte elbette gerek projeler, gerekse ekip oldukça büyümüş durumda. Şu anda Dizayn Grup bünyesinde çalışan 25 akademisyen ve 50 mühendisin tek işi araştırma ve ürün geliştirme olarak belirlenmiş. Şirket şu ana kadar 85 adet patent almış. Patenti almaktan daha önemlisi, bu patentlerin endüstriye dönüşmesi. Dizayn’ın en başarılı olduğu alan da bu zaten. Dünyada patentlerin endüstriye, yani üretim ve ticarete konu olabilme oranı yüzde 1. Mirmahmutoğulları, “Biz her aldığımız patentin endüstriye dönüşmesini isteriz. Bu alanda Türkiye’de bir numarayız.” diyor.
 </p>
 <p class="MsoNormal">
  Dizayn Grup’ta, alınan bir patente ortalama 5-7 yıl yatırım yapılıyor. O patentten şirketin para kazanması 7 yılı buluyor. Fason üretimle ciddi kâr etmek mümkünken elbette Türkiye’de patronların bu yatırıma tahammül etmesi kolay değil! İşin güzel tarafı iş dünyasında artık bu anlayışın değişmeye başlaması. ARGE bölümlerindeki hızlı artış ve innovatif (yenilikçi) ürünlerle yakalanan kârlar, patronların, özellikle de yeni nesil patronların, bu alana yatırım yapma heveslerini artırıyor.
 </p>
 <p class="MsoNormal">
  ‘5 YILLIK MESAFE 1 YILA İNİYOR’
 </p>
 <p class="MsoNormal">
  Son yıllarda ARGE yatırımlarıyla öne çıkan ve bunu cirosuna yansıtan şirketlerden biri de Süvari Giyim. Gün içinde göbek çevresine bağlı olarak 4 santimetreye kadar genişleyebilen pantolon, droplu gömlek ve x-ray cihazında ötmeyen kemer gibi ürünler, üniversiteyle yapılan işbirliği ve ARGE çalışmalarının sonuçları. Süvari Giyim Yönetim Kurulu Başkanı Ahmet Coşkun, söze, ülkemizde üniversite ile sanayinin yıllardır bir türlü buluşamadığı tespitiyle başlıyor. Coşkun’a göre bu iki kurumun entegre olması gerekiyor. Çünkü sadece işletmelerin değil, üniversitelerin de buna ihtiyacı var. Coşkun, bu entegrasyonun önemini son yıllarda daha iyi anlamaya başladıkları itirafını yapmaktan da çekinmiyor. Gerçekten de Türkiye’nin ARGE konusunda geride kalmasının en önemli gerekçelerinden biri, üniversite ile sanayi arasındaki kopukluk. Şirketler, üniversitedeki teorik birikimden faydalanarak üretimlerini geliştirmeyi planlamadıkları gibi; üniversitelerin de kendi teorilerini firmalar kanalıyla hayata geçirme gibi bir hevesleri olmamış.
 </p>
 <p class="MsoNormal">
  Adana merkezli Süvari Giyim, kurulduğundan bu yana, Çukurova Üniversitesi ile işbirliği yapıyor. Son yıllarda buna Mimar Sinan Üniversitesi de eklenmiş. Süvari, her yıl gerçekleştirdiği ‘innovatif ürünler yarışması’ için Mimar Sinan ile işbirliği yapıyor. Buradaki amaç, üniversitenin tekstil-tasarım bölümlerinde okuyan öğrencilere yeteneklerini ortaya koyma fırsatı vermek ve buradan çıkacak fikirleri sanayiye aktarmak. Dereceye girenlere para ödülünün de verildiği yarışmada ortaya çıkan özgün fikirler Süvari ARGE bölümünde değerlendirmeye alınıyor. Ahmet Coşkun, üniversite ile işbirliği yapmaktan her zaman avantaj sağladıklarını vurguluyor: “Bu ilişki karşılıklı. Biz de onlara işin pratiğini anlatıyoruz. Yönetici arkadaşlarımız, ‘ihracat nasıl yapılır’, ‘yurt dışı ile nasıl çalışılır’ gibi konularda öğrencilere seminer veriyor. Bu işbirliğinin ciromuza ciddi katkıları oldu. Üniversite ile işbirliği sonucu ortaya çıkan ARGE birikimi, firmaların 5 yılda alacağı mesafeyi 1 yıla indirebiliyor.”
 </p>
 <p class="MsoNormal">
  Yıllık cirosunun yüzde 2’sini ARGE’ye ayıran Süvari, bunun karşılığını daha şimdiden almaya başlamış. İnnovatif ürünlere girmeden önce Süvari mağazalarından düzenli alışveriş yapan 150 bin kayıtlı müşterileri varken, yenilikçi ürünlerle bu sayı kısa sürede 600 binin üstüne çıkmış.
 </p>
 <p class="MsoNormal">
  Son yıllarda büyük atılım yapan çikolata firması Şölen de yıllık cirosunun yüzde 1,5’ini ARGE çalışmalarına ayırmasıyla dikkat çekiyor. Şölen, hem Gaziantep Üniversitesi hem de TÜBİTAK ile ortak projeler yürütüyor. Firmanın yakın dönemde piyasaya sürdüğü ve en iddialı ürünlerinden olan Biscolata Stix, TÜBİTAK ile ortaklaşa yürütülen bir ARGE çalışmasının sonucu. Yönetim Kurulu Üyesi Elif Çoban, ürünler kadar, dünyada çikolata pazarını da yakından izlediklerini ve hangi ürünlerin talep gördüğünü ve öne çıktığını tespit ederek üretimlerini çeşitlendirdiklerini vurguluyor.
 </p>
 <p class="MsoNormal">
  Elif Çoban’a göre Türkiye’de sanayi sektörünün önündeki en büyük engellerden biri, nitelikli insan kaynağının yetersizliği. ARGE çalışmalarında şirketlerin insan kaynağı sıkıntısı yaşadığı tespitini yaparak bunun için en iyi çözümün ‘üniversite-sanayi işbirliği’ olduğunu belirtiyor. Sanayide çalışan mühendis ve teknik elemanların yetişmesinde ve kendilerini geliştirmesinde üniversitelere büyük ihtiyaç olduğu tespitini yapan Çoban, sanayinin de ellerindeki teorik bilgiyi hayata geçirme şansı vererek üniversiteleri geliştirdiğinin altını çiziyor. Elbette Anadolu’daki KOBİ’lerin İstanbul, Ankara veya İzmir’deki üniversitelere ulaşma imkânı az. ARGE bölümlerini yönetebilecek nitelikteki insan kaynağını da bu şehirlerden Anadolu’ya taşımak kolay değil. Bu sebeple KOBİ’lerin akademik birikimden faydalanabilmesi için Anadolu’daki üniversitelerin devreye girmesi şart.
 </p>
 <p class="MsoNormal">
  Elif Çoban, son yıllarda Anadolu’daki üniversite sayılarının artması ve bunlardaki hızlı gelişimin, sadece eğitimin değil, sanayinin de önünü açacağı kanaatinde. Şölen’in Gaziantep Üniversitesi ile yaptığı işbirliğinin bunun güzel bir modeli olduğunu vurguluyor: “Burada işbirliğine önem vermek lazım. Ben biliyorum demek yerine farklı birikimleri bir araya getirmek gerekiyor. Birikiminizi üniversite ile birleştirmek iki tarafı da kalkındırıyor. Antep’teki çikolata laboratuarımız Avrupa’dan akredite ve çok iddialı bir yapı. Bu noktaya gelmemizde üniversitenin katkılarını inkâr edemeyiz.”
 </p>
 <p class="MsoNormal">
  Araştırma ve geliştirmeye yönelik yatırımları ve yenilikçi ürünleriyle dikkati çeken diğer bir Anadolu markası ise Konyalı Selva. Son yıllardaki atılımları ile makarna tanımına farklı bir bakış açısı getiren İttifak Holding bünyesindeki Selva, ürün geliştirmeye yaptığı yatırımların karşılığını fazlasıyla alan firmalardan. 3 dakikada hazır hâle gelen şipşak makarna ile ıspanaklı ve peynirli mantıyı ilk kez üreten Selva’nın ARGE birimi, 3 yıl boyunca şirketin çıkaracağı yeni ürünlerin programını hazırlamış bile. Selva Genel Müdürü Mehmet Karakuş, bu saatten sonra rekabet avantajı olmayan ürünleri çıkarmakla şirketlerin alacağı bir mesafe olmadığını düşünüyor.
  <span>
  </span>
 </p>
 <p class="MsoNormal">
  Mehmet Karakuş, Selçuk Üniversitesi Gıda Mühendisliği Bölümü’nde okuyan bir öğrencinin Selva’nın makarna tesislerini en az 4 kez görmeden mezun olmasının mümkün olmadığını belirtiyor. Öğrencilerin, hocalarının da teşvikiyle fabrikayı sürekli ziyaret ettiklerini söyleyen Karakuş, “Sanayicilikte bundan böyle sıradan yaklaşımlarla, farklılaşma olmadan başarıya ulaşmak mümkün olmayacak.” tespitini yapıyor.
 </p>
 <p class="MsoNormal">
  Üniversitelerin birikiminden faydalanan diğer bir gıda markası ise Nazo. Aromalı içecek sektörünün lider markası Nazo, Nazlı Gıda bünyesinde yer alıyor. Yönetim Kurulu Başkanı Ethem Kurt, üniversite ile işbirliğinin şirketlere yaptığı katkılar kadar, üniversite öğretim üyeleri ve öğrencilerine faydalarının da altını çiziyor. Hedeflerinin, üniversite-piyasa buluşmasını sağlamak’ olduğunu vurgulayan Kurt, Türkiye’de bu ilişkinin çok kopuk olduğunu söylüyor.
 </p>
 <p class="MsoNormal">
  Nazlı Gıda, üniversite öğrencileriyle yaptığı projeye ‘Nazlı Challange’ adını vermiş. Projenin ilk ayağında, İstanbul Arel Üniversitesi Reklamcılık ve İletişim Bölümü öğrencilerinin katılımı ile reklam-senaryo yarışması yapılmış. Firmanın markalarından Dabi Dabi için düzenlenen yarışmada katılımcılardan, 3 saniyede markayı anlatabilecek bir reklam filmi senaryosu hazırlamaları istenmiş. Dereceye giren ilk üç öğrencinin hazırladığı reklam filmleri de geçen yıl televizyonlarda gösterildi. Projenin son derece başarılı olduğunu ve Anadolu’daki üniversitelerde de devam edeceğini belirten Ethem Kurt, sanayicilerin sadece öğretim üyelerinden değil, öğrencilerden de faydalanması gerektiğini vurguluyor.
 </p>
 <p class="MsoNormal">
  Ayakkabı sektörünün yenilikçi ürünleriyle dikkat çeken markası King Paolo, üniversite-sanayi işbirliğinden ne gibi sonuçlar çıkabileceğinin en güzel örneklerinden. Sektörde henüz 14 yıllık bir geçmişi olmasına rağmen sıradan üretim yerine ayak sağlığı ve rahatlığını öne çıkaran ürünleri ile rakiplerinden ayrışan şirket, Fatih Üniversitesi ile yaptığı işbirliğinin meyvelerini topluyor. King Paolo Ayakkabı Yönetim Kurulu Başkanı Hüseyin Turan, ayakkabı sektöründe innovatif ürün yapmanın zorluklarını anlatarak başlıyor söze: “İşe erkek ayakkabısıyla başladık. Daha sonra ‘klimalı ayakkabı’ sloganıyla içinde hava sirkülasyonu olan, üniversitede testleri yapılmış ve doktor tavsiyeli bir ürün tasarladık. Ayakkabıda yenilik yapmak kolay değil. Bunu tüketiciye kabul ettirmek daha zor. Bu ürünün üretim bandını yaptırmak, sistemini kurdurmak için bile ciddi yatırım yaptık. Buna rağmen ilk anda ilgi görmedi ama vazgeçmedik. Fatih Üniversitesi ile ortak çalıştık. 30 kişiye giydirerek denemeler yaptık. Tüketicinin görüşlerini aldık. Zamanla bu ürünler büyük ilgi görmeye başladı.”
 </p>
 <p class="MsoNormal">
  Klimalı ayakkabı dışında King Paolo farklı müşteri grupları için de alternatif üretimler yapıyor. Ayak şişmesine karşı üretilen ve daha çok hamile kadınların tercih ettiği ayakkabılar, strese karşı geliştirilen yeni modeller
  <span>
  </span>
  tüketiciden büyük ilgi görmüş. Şirketin en önemli özelliklerinden biri de sürekli tüketici ve pazar araştırması yapması. Bugüne kadar 5 bini aşkın tüketicinin ayak ölçümlerini yaptıklarını ve ayakkabı ile ilgili şikâyetlerini dinlediklerini belirten Turan, ellerinde ciddi bir veri tabanı oluştuğunu vurguluyor. Firma bu verileri dikkate alarak yeni ürün tasarımları yapıyor.
  <span>
  </span>
 </p>
 <p class="MsoNormal">
  Son tahlilde, şirketlerin öykülerinde de görüldüğü gibi, araştırma-geliştirme ve ürün geliştirmeye yapılan yatırımlar, bu yolda üniversitelerle sağlanan işbirliği; bir yandan teori ile pratiği buluştururken diğer yandan şirketlerin üretim vizyonlarını değiştiriyor. Üniversitelerin desteğiyle gerçekleştirilen ARGE çalışmaları tabana yayılırken, şirketler hem daha nitelikli üretim yapıyor hem marka algılarını güçlendiriyor hem de cirolarını katlıyor.
 </p>
 <p class="MsoNormal">
 </p>
 <p class="MsoNormal">
  SANAYİNİN İÇİNDE BİR ÜNİVERSİTE
 </p>
 <p class="MsoNormal">
  Günümüzde üniversitelerin sanayiye ne gibi katkılar sağlayabileceğinin etkili örneklerinden biri, Fatih Üniversitesi bünyesinde faaliyet gösteren Endüstriyel Otomasyon Teknolojileri Araştırma Geliştirme ve Uygulama Merkezi, kısa adıyla FOMER. Devlet Planlama Teşkilatı’nın desteği ile kurulan merkez, üniversite civarındaki organize sanayi bölgelerindeki birçok firmaya rekabet gücü kazandırılmasını hedefliyor. İkitelli Organize Sanayi Bölgesi, Beylikdüzü Bakırcılar Sanayi Bölgesi, Hadımköy Atatürk Organize Sanayi Bölgesi gibi önemli sanayi bölgelerinde faaliyet gösteren FOMER, üniversite-sanayi işbirliği için önemli bir model ortaya koyuyor.
 </p>
 <p class="MsoNormal">
  Fatih Üniversitesi Elektrik ve Elektronik Bölümü Öğretim Üyesi ve FOMER Müdürü Prof. Dr. Erkan İmal, konuya öz eleştiriyle giriyor. Hocaların genelde teorik çalıştıkları, dışa açılmadıkları ve sanayiyi geliştirmek gibi bir anlayışa sahip olmadıkları eleştirisini yapıyor.
 </p>
 <p class="MsoNormal">
  ARGE yapabilmek için akademik bilgi birikimine ihtiyaç olduğunun altını çizen Prof. İmal, “Üniversitelerde bu bilgi var ama önemli olan bunun uygulanıp uygulanmamasıdır.” diyor. Üniversitelerdeki araştırma sonuçlarının sanayiye aktarılması gerektiğini belirten Prof. İmal, Türkiye’de bu çalışmaların yeni başladığını oysa Amerika ve İsrail gibi ülkeler ile Avrupa Birliği’nin bu konularda ciddi mesafe aldığını vurguluyor. Türkiye’nin gelişmiş ülkeler arasında yerini alabilmesi için üniversite-sanayi işbirliğinin şart olduğunu da belirten Erkan İmal, “Bizde daha çok teknoloji transferi yapılıyor, oysa teknolojiyi transfer eden değil, üreten ülke olmamız gerekir.” yorumunu yapıyor.
 </p>
 <p class="MsoNormal">
  Erkan İmal’in bu tespitleri aslında Fatih Üniversitesi bünyesinde büyük ölçüde hayata geçirilmiş durumda. FOMER’in ilk hedefi, endüstriyel otomasyon konusunda, sanayideki nitelikli eleman açığını kapatmak. Çünkü yüksek teknolojileri ancak nitelikli elemanlar kullanabiliyor. Üniversitelerin, uygulaması zayıf mühendisler yetiştirdiğini belirten Prof. İmal, “Bu mühendisler piyasada ileri teknoloji kullanacak kıvama gelemiyor. Biz FOMER’de bu açığı kapatmaya çalışıyoruz.” diyor. FOMER herkese açık. Öğrenciler kadar, piyasada çalışan mühendisler de gelip burada kendilerini ileri teknoloji kullanımı noktasında geliştirebiliyor. Şirketler, eksiklerini tamamlamak için elemanlarını eğitime gönderebiliyor. Bir program dâhilinde talep eden herkese eğitim veriliyor. Hâlen sanayide kullanılan yüksek teknolojik ekipmanların hepsinden FOMER bünyesinde var ve her ihtiyaca uygun uygulamalı eğitim verilebiliyor.
 </p>
 <p class="MsoNormal">
  Üniversite bünyesinde bir merkez olmasına rağmen FOMER bir tür iktisadi işletme gibi çalışıyor. Hedef kitlesi de şirketler. Bir yıldır faaliyette olan merkezin amacı, sanayide ileri teknoloji kullanımını yaygınlaştırmak. Çünkü ileri teknoloji kullanımının yaygınlaşması, üretimde kaliteyi de beraberinde getiriyor.
 </p>
 <p class="MsoNormal">
 </p>
 <p class="MsoNormal">
  KOSGEB VE TÜBİTAK’TAN ARGE DESTEĞİ
  <span>
  </span>
 </p>
 <p class="MsoNormal">
  ARGE faaliyetlerine önem vererek rekabet güçlerini artırmak isteyen şirketler, KOSGEB ve TÜBİTAK tarafından destekleniyor. KOSGEB’in ‘ARGE, İnnovasyon ve Endüstriyel Uygulama Destek Programı’, bilim ve teknolojiye dayalı yeni fikir ve buluşlara sahip şirket ve girişimcilerin desteklenmesini hedefliyor. Küçük ve Orta Büyüklükteki İşletmelerde ARGE bilincinin yaygınlaştırılması ve bu alandaki kapasitelerin de artırılmasını hedefleyen programın amaçlarından biri de, inovasyon projelerinin ticarileşmesini sağlamak. En az 12 en çok da 24 ay devam eden desteklerde, üst limit 200 bin liraya kadar çıkarken, destek oranları da yüzde 75 olarak belirlenmiş.
 </p>
 <p class="MsoNormal">
  Türkiye’de ARGE kullanımının yaygınlaşmasında önemli bir işlev üstlenen TÜBİTAK ise bu alandaki projeleri, ‘sanayi ARGE projeleri destekleme programı’ ile destekliyor. Programın amacı, sanayi kuruluşlarının ARGE projelerine yüzde 60’a varan oranlarda hibe şeklinde destek sağlamak. Buna ek olarak kurum bünyesinde kurulan, Teknoloji ve Yenilik Destek Programı Başkanlığı (TEYDEB) ise ülkenin ekonomik ve sosyal refahını artırmak için sanayi kuruluşlarının araştırma, teknoloji geliştirme ve yenilikçilik yeteneğinin geliştirilmesini teşvik için destek programları geliştiriyor ve bunları uygulamaya sokuyor.
 </p>
 <p>
 </p>
</font>

Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=F047DCEBE7E270F8612E4C9094B363EC?newsId=28622), [web.archive.org (arşiv bağlantısı)](http://web.archive.org/web/20110213045932/http://www.aksiyon.com.tr:80/aksiyon/newsDetail_getNewsById.action;jsessionid=F047DCEBE7E270F8612E4C9094B363EC?newsId=28622)
