# Bu ramazanda fiyatlara da zincir vuruldu!

*Zafer Özcan 2008.09.01*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Türkiye’de her ramazan ayında gıda  fiyatları tartışması yaşanır. Bu ramazana da ciddi tartışmalarla girildi ancak fiyatlar bu kez eskisi gibi artmadı.
  </font>
 </div>
 <div id="newsText">
  <font class="detail-text">
   Türkiye’de her ramazan ayında gıda fiyatları tartışması yaşanır. Özellikle bakliyattaki artışlar haber konusu olur; stokçuluk, karaborsacılık, fırsatçılık gündeme gelir. Halkın ramazanda daha fazla tüketme eğilimine, yardım faaliyetlerindeki artışların eklenmesiyle bozulan arz-talep dengesinde kaybeden genellikle tüketici olur. Artan fiyatlar tüketicinin cebini yakmaya devam eder. Aynı tartışma bu sene de yaşandı. Ağustos başında, Türkiye Ziraatçılar Derneği Başkanı İbrahim Yetkin’in yaptığı ramazan ve fiyat uyarısı, tartışmaları tetikledi. Bir takım çevrelerin ramazan vurgununa hazırlandığında ısrar eden başkanın uyarısı Maliye ile Tarım Bakanlığı’nı da harekete geçirdi. Adeta ramazan öncesi gıda enflasyonuna karşı bir lobi oluştu. Gelinen noktada bu lobinin başarıya ulaştığı söylenebilir. Çünkü Türkiye uzun yıllar sonra ramazan ayına fahiş fiyat artışlarıyla girmiyor. Dünyadaki gıda krizinin etkisiyle son bir yılda neredeyse katlanan gıda fiyatlarında, son bir ayda yüzde 30’ları bulan düşüş yaşanıyor. Tüketici açısından elbette bu olumlu bir gelişme; ancak madalyonun farklı yüzleri de var. Bu dosyada, meselenin ihmal edilen boyutlarına yakından bakacağız.
   <br/>
   <br/>
   Gıda fiyatları meselesi aslında son bir yılın, sadece Türkiye’de değil, dünyada da en önemli gündem maddelerinden. Küresel ısınma ve onun sonucu yaşanan kuraklık, kuraklığın getirdiği üretim kayıpları, bir yandan gıda arzını sınırlarken, diğer yandan fiyatları arttırdı. Şiddeti azalsa da, devam eden bu sorunun üzerine ramazan ayının gelmesi, Türkiye açısından küllenen ateşi tekrar alevlendirdi. Bunun üzerine, Ramazan ayının hemen öncesinde biz de piyasa çıktık. Araştırmalarımız sonucunda gördük ki, fiyatlar yapılan spekülasyonların çok altında seyrediyor. Türkiye’nin önde gelen bakliyat üreticilerinden Tat Bakliyat Genel Müdürü Şerafettin Memiş, “Artışı bir kenara bırakın, özellikle bakliyat fiyatları şu an dipte.” diye özetliyor gelinen noktayı. Kırmızı mercimek dışında bütün ürünlerde fiyatların düştüğünü söylüyor. Ona göre, bunun iki temel sebebi var. Birincisi, son aylarda artan fiyatlardan dolayı tüketimin azalması ve ramazanın hasat mevsimine denk gelmesi. Hasat mevsimi arz artışı anlamına geldiğinden, fiyatlar ister istemez düşüyor. Hububat, Bakliyat ve Paketleme Sanayicileri Derneği (PAKDER) Başkanı Tevfik Dinçer, her ramazanda yaşanan fiyat artışlarında bu yıl tersi bir durum olduğunu belirterek, “Şunu rahatlıkla söyleyebiliriz. Bu ramazanda fiyat artışı yaşanmayacak. Ramazan sonrası ise gıda fiyatlarında daha da gerileme bekliyoruz.” diyor. Ramazanın adeta simgesi haline gelen, ‘kumanyalar’a talepteki ciddi azalma da, bu görüşleri destekliyor. Önceki yıllarda iki ay öncesinden başlayan kumanya talepleri bu yıl ramazan başlamasına rağmen eski seviyesine ulaşmış değil.
   <br/>
   <br/>
   EN BÜYÜK ZARARI ÇİFTÇİ GÖRÜYOR
   <br/>
   <br/>
   Meselenin birçok boyutu olsa da, yaşanan tartışmalardan ve düşen fiyatlardan en az tüketiciler kadar etkilenen iki kesim var. Birincisi, sürekli günah keçisi haline getirilen gıda toptancıları ve elbette çiftçiler. Yani fiyatların düşmesi tüketici açısından çok cazip görünse de, özellikle çiftçileri tam da hasat döneminde adeta krize sokuyor. Aslında sürekli gündeme getirilen spekülasyon işte bu noktada başlıyor. Ürünü para etmeyen çiftçi büyük alıcıların kucağına düşüyor. Bu yılki hasadı yok pahasına elden çıkarmak zorunda kaldığı için de bir sonraki yıl üretmek istemiyor. Zaten kuraklık sebebiyle yaşanan üretim kayıplarına bir de çiftçinin kaçışı eklendiğinde, fiyatların kısa sürede tekrar tırmanacağını tahmin etmek zor değil. Üretici boyutunda hâlen bu sıkıntı yaşanıyor. Buna en etkili örnek fasulyeden verilebilir.  Türkiye’nin en kaliteli fasulyesinin üretildiği Konya’da geçen yıl üreticiden 2 liraya alıcı bulan dermason cinsi fasulye, bu yıl 1,4 liraya kadar geriledi. Buna rağmen alıcı bulunamıyor. Bu konudaki gelişmeleri internet üzerinden, Konya borsasından izlemek mümkün. Ürünü geçen yılki fiyatın altında bile satamayan üreticinin önümüzdeki yıl ne yapması beklenebilir ki! 30 yıldır sektörde faaliyet gösteren Şerafettin Memiş, her ramazan öncesi yapılan yaygaranın sahiplerine seslenerek, basının önünde konuşanların biraz daha sorumluluk duygusuyla hareket etmelerini öneriyor: “Bakliyat fiyatları son bir ayda çok düştü. Ziraatçıların temsilcisi olduğunu söyleyenler yaygara yapıyor ve bizatihi ziraatçılara zarar veriyor. Yarın Türkiye’de üretilen çeltiğe alıcı bulamayacaklar, bir dahaki sene ise çeltik ekicisi de bulamazlar. Kendi tarımımızı bitiriyoruz.”
   <br/>
   <br/>
   GIDA TOPTANCILARI GÜNAH KEÇİSİ Mİ?
   <br/>
   <br/>
   Her ramazan öncesi koparılan yaygaraya Pirinç Değirmencileri Derneği Başkanı Turgay Yetiş de tepkili. Yılbaşından itibaren bu yönde yapılan açıklamaların piyasaları adeta kilitlediğini söylüyor. İnsanların son aylarda bakliyat, özellikle pirinç tüketiminden kaçtığını, bunun ise en başta çiftçiyi vurduğunu, gelişmelerden sanayicilerin de olumsuz etkilendiğini vurguluyor: “Bu tür açıklamaları yapanların kime ve neye hizmet ettiklerini anlamak mümkün değil. Ancak, bütçesinin neredeyse yarısını gıdaya ayıran halkımıza hizmet etmedikleri ortada.” Pirinçte geçen yıl bütün dünyada yüzde 100’e varan artışlar yaşandığını hatırlatan Yetiş, bu oranın Türkiye’de yüzde 75’de kaldığını vurguluyor. Mart-mayıs arasında tavan yapan fiyatlar ise o tarihten beri düşüş eğiliminde. Yetiş’e göre, pirinç ve bakliyat fiyatları konusunda bir günah keçisi aranıyorsa, pirinç sanayicileri ve toptancılardan önce bu açıklamaları yapanlara bakmak gerekiyor.
   <br/>
   <br/>
   Gelişmelerden en dertli kesim kuşkusuz Rami esnafı. Onlar her fiyat artışı tartışmasında ‘günah keçisi’ ilan edilmekten, hedef gösterilmekten bıkmış durumda. Vaziyeti soran basın mensuplarına, kendi fiyatlarını belgeleriyle gösterip, bu işte bir yanlışlık varsa suçlunun biraz da farklı yerlerde aranması gerektiğini söylüyorlar. Aslında bakliyatta, özellikle de pirinçte düşen fiyatların temelinde, geçen yıl yaşanan kriz ve siyasîlerin buna müdahalesinin önemli etkisi var. Basında Türkiye’de pirinç kıtlığı yaşandığına dair haberler yer almış, dünyadaki gelişmeler de bu olayın üstüne tuz biber ekince fiyatlar bir anda artmış ve Toprak Mahsulleri Ofisi’nin satış merkezlerinde uzun kuyruklar oluşmuştu. Ardından yaşanan gelişmeler Türkiye’de aslında bir pirinç kıtlığı olmadığını ortaya koymuş, koparılan yaygaranın gerçek durumu yansıtmadığı anlaşılmıştı. Bu suni krizden kimlerin beklentisi olduğu ise her zamanki gibi karanlıkta kaldı; ancak Başbakan Erdoğan o dönem, artan fiyatlara tepki olarak halka, ‘pirinç yemeyin’ çağrısı yapmıştı. İşte şimdi düşen fiyatların arkasında bu çağrının önemli etkisi olduğunu düşünüyor sektör temsilcileri. Türkiye’de kişi başı yıllık 8,5 kilo olan pirinç tüketimi, şu sıralar 3,5-4 kiloya kadar düştü. Bu gelişme bile aslında fiyatların söylendiği gibi artması için bir gerekçe olmadığının göstergesi.
   <br/>
   <br/>
   Fiyatlarla ilgili kafa karışıklığında, medyada yayınlanan market fiyatlarındaki dengesizliğin de önemli rolü var. Perakende ayağına baktığınızda aynı ürün üzerindeki fiyatlar o kadar değişken ki, bunları kullanarak ‘fiyatlar artmadı’ demek de mümkün, ‘fiyatlar fırladı’ demek de… Gıda fiyatlarını konuşurken, öncelikle market ile toptan fiyatını iyi ayırmak gerekiyor. Çünkü şu anda marketteki fiyatların sorumlusu da Rami esnafıymış gibi gösteriliyor. Marketlere bakıldığında ise ürünlerin, markalara göre değişen fiyatlarını dikkate almak çok önemli. Çünkü bazı büyük gıda firmaları aslında tüketiciye üründen önce markasını sunuyor. Bu da fiyatları katlayabiliyor. Örnek vermek gerekirse, Türkiye’de en fazla tüketilen pilavlık Osmancık pirincinin market fiyatları, markasına göre 3,79 liradan başlayıp, 7,15 liraya kadar çıkıyor. Hatta baldo pirincin bir kilosunun markasına göre 9,65’e kadar yükseldiğini söylemek mümkün. Bu durumda basında ‘pirinç fiyatı 10 lirayı buldu’ başlığını da atabilirsiniz; ama bu bir manipülasyondan öteye gitmez. Kısacası şu anda perakende de, 3,5 liradan pirinç almak mümkün.
   <br/>
   <br/>
   İşin diğer boyutuna gelince, sürekli karaborsacılık - vurgunculukla suçlanan gıda toptancılarının fiyatları da ortada. En çok tüketilen Osmancık pirincinin Rami’deki toptan fiyatı 2 ile 2,3 lira arasında değişiyor. Baldo’da rakam 2,75’e çıkıyor. Markette kilosu 6,5 liraya satılan dermason fasülyenin yine Rami fiyatı 2 lira. Rakamlar gösteriyor ki, bu tartışmaları yaparken ürünlerin bir üretici, bir toptancı bir de market fiyatı olduğunu unutmamak ve değerlendirmeyi buna göre yapmak lazım. Türkiye’de özellikle küçük üreticiye ağır yükümlülükler getiren perakende anlayışı, fiyatların raflarda bir anda çok yükseklere çıkmasına sebep olabiliyor. Özellikle büyük marketçilere, raf kirası, katılım bedeli, gondol parası, insert bedeli gibi birçok ekstra ücret ödemek zorunda kalan üreticinin malının rafta bu kadar yükselmesinin bedelini toptancıya yüklemek, meselenin doğru analiz edilmesini engelliyor.
   <br/>
   <br/>
   Gıda toptancısı Ertuğrul Yılmaz, Rami esnafının kendini anlatamadığı ve sesini duyuramadığını düşünüyor. Toptancının 2,2 liraya verdiği pirincin market rafında 7 liraya kadar yükselmesinin hesabının kendilerinden sorulmasını da yine buna bağlıyor. Gıda toptancısı Erkan Purde de aynı görüşte. Onun önerisi, fiyat analizi yaparken imalatçı-toptancı ve perakendeci kıyaslaması yapılması. Bu yapılmadan ortaya atılan fiyat tartışmaları en fazla küçük üretici ve küçük esnafa zarar veriyor. Rami esnafının müşterileri semt pazarcılarından, büyük marketlere; yemek şirketlerinden paketçi firmalara kadar sektörün neredeyse bütün oyuncuları. Bakliyatı paketleyerek ve kendi markasını basarak satan firmalar da malı onlardan alıyor. Ertuğrul Yılmaz, paketleme yapıldığında yapılan masrafın fiyata yansıtılmasını normal buluyor; ancak bazı firmaların 10 kuruşluk masrafı 1 lira olarak yansıttıklarının da altını çiziyor. Tevfik Dinçer fiyatlardaki artışların en fazla gıda toptancılarını rahatsız ettiğinin altını çiziyor: “Artış olunca zaten tüketim ve satış düşüyor. Şu anda bunu yaşıyoruz. Biz piyasa aktörleri olarak istikrardan yanayız. Manipüle olan piyasa yerine, istikrarlı ve düzenli piyasada çalışmak bizim lehimize.”
   <br/>
   <br/>
   Rami esnafı her yıl özellikle hasat zamanlarında bu gibi fiyat tartışmalarının başlamasını kasıtlı buluyor. Yani tam yeni ürün zamanı fiyatlar düşsün, çiftçi malını zararına satsın, bu sebeple gelecek yıl ekim yapmasın, üretim azalsın ve tabi fiyatlar fırlasın! İthalat gündeme gelsin. Türkiye’yi son yıllarda en büyük pazar gibi gören bazı tarım ihracatçısı ülkeler, üretimin artması ve ülkenin tarımda kendi kendine yetmesinden elbette memnun olmuyor. Petrolden sonra en büyük bütçeyi, başta sıvı yağ olmak üzere gıda ithalatına ayıran bir ülkede, tarımda normal ve istikrarlı devam eden bir üretim ve pazarlama sürecinin yaşanması, içte ve dışta önemli rahatsızlıklara yol açıyor. Gıda fiyatlarında hassas bir toplum olan Türkiye’nin bu konudaki duyarlılıkları da rahatlıkla, ‘fiyatlar fırladı’ tartışması başlatılarak istismar edilebiliyor!
   <br/>
   <br/>
   <br/>
   <br/>
   RAMAZAN AYI GIDA SEKTÖRÜNÜN İKRAMİYESİ
   <br/>
   <br/>
   Gıda fiyatları konusunda konuşması gereken sektörlerinden başında ise perakendeciler geliyor. Çünkü üzerinde en fazla tartışılan konu, raflardaki fiyatlar. İstanbul Perakendeciler Derneği (PERDER) üyesi ve Çağrı Marketleri Yönetim Kurulu Başkanı Ahmet Kara, bu gibi spekülatif durumlarda en büyük görevin son tüketiciye düştüğüne inanıyor. Çünkü günümüz tüketici çağı ve eskisine göre çok daha bilinçlenen tüketici hem üretimin, hem de perakendenin gidişatını belirleyebiliyor. Gıda sektörünün üretimden, perakendeye kadar çok büyük bir camia olduğunu hatırlatan Kara, bunun içinde mutlaka fırsatçıların, suiistimalcilerin olabileceğini; ancak bu konuda genelleme yapmanın doğru olmayacağını düşünüyor. Türkiye’de artık stokçuluk döneminin geride kaldığını ve son yıllarda büyük ivme kazanan organize yerel perakendenin, pazardaki fiyatların dengelenmesinde önemli fonksiyon üstlendiğinin altını çiziyor Kara.
   <br/>
   <br/>
   Aslında bütçesinin en az yarısını gıdaya ayıran Türk halkı, tüketimde eskisine göre son derece bilinçli. Ahmet Kara, müşterilerinin çoğunun ellerinde insertler ve fiyat katalogları ile marketleri dolaşarak en iyi kalite ve en uygun fiyatı aradıklarını söylüyor. Bu durumda spekülatif artışlara tepki vermek de tüketicinin elinde aslında. Pirinçteki fahiş artışlara karşı azalan tüketim, fiyatların kısa sürede inmesine sebep oldu. Bu örnek bile tüketicinin gücünü göstermesi açısından manidar. Aynen diğerleri gibi Ahmet Kara da, bu sene ramazan ayında ciddi fiyat artışları olmadığını söylüyor. Koparılan yaygaranın aksine bu yıl fiyatların geçen yıla oranla çok daha makul kaldığını belirtiyor. Ramazan ayı gıda sektörü için, yıllardır bir ikramiye niteliğinde. Perakendeciler arasında ‘ramazan ikramiyesi’ deyimi oldukça yaygın. Çünkü ramazanda ortalama yüzde 30 artan satışlardan bütün sektör nasipleniyor.
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://aksiyon.com.tr:80/aksiyon/newsDetail_getNewsById.action;jsessionid=6D71D7D9C16416FDBDF232C7DCA840DB?newsId=23054), [web.archive.org (arşiv bağlantısı)](http://web.archive.org/web/20131112130726/http://aksiyon.com.tr:80/aksiyon/newsDetail_getNewsById.action;jsessionid=6D71D7D9C16416FDBDF232C7DCA840DB?newsId=23054)
