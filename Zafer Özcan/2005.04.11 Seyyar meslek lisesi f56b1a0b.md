# Seyyar meslek lisesi

*Zafer Özcan 2005.04.11*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Konteynırlarla farklı semtlere taşınan Gezici Eğitim Merkezleri, hayatında hiç çalışmamış kadınlara iş hayatına atılma fırsatı veriyor. Özellikle çocuklarını büyütmüş evli bayanlar, kursların en geniş öğrenci kitlesini oluşturuyor
  </font>
 </div>
 <div id="newsText">
  <font class="detail-text">
   Şennur Kuru bir overlokçu. Tekstil sektöründe çalışmaya, iki çocuk annesi olduktan sonra başlamış. Hiçbir iş tecrübesi olmamasına rağmen, çalıştığı firmada şimdi iyi bir konuma gelmiş. Uzun zamandır aynı sektörde çalışan eşiyle meslektaş olmanın ve aile bütçesine katkı yapmanın mutluluğunu yaşıyor. Onun bu noktaya gelmesinde İstanbul Tekstil ve Konfeksiyon İhracatçıları Birliği'nin (İTKİB) başlattığı Gezici Eğitim Merkezleri'nde aldığı eğitimin rolü var. Nurten Akyol ise henüz bu merkezlerin birinde kursiyer. Küçükçekmece Belediyesi'nin bahçesinde kurulan merkezde makine eğitimi alıyor. Açık lisede okuduğu için fazla bir iş alternatifi olmayan Akyol'un hayali, üç haftalık kursun ardından sigortalı olarak çalışabileceği bir işe girmek.
   <br/>
   <br/>
   "Eli kırılmış elemanlar"
   <br/>
   <br/>
   İTKİB'in Gezici Eğitim Merkezi Projesi 2002'den beri sürüyor. Şu ana kadar toplam 2382 vasıfsız insan, bu merkezler vasıtasıyla eğitilmiş, çoğu da işe yerleştirilmiş. Başbakanlık Dış Ticaret Müsteşarlığı'na bağlı olarak faaliyet gösteren birliğin yöneticisi Erbil Cihangir, eğitim alan kursiyerleri, 'eli kırılmış elemanlar' olarak tanımlıyor. Vasıfsız bir insanın elinin kırılması, onun bir iş yerinde istihdam edilebilir olduğu anlamına geliyor. Kurumun böyle bir proje başlatmasının gerekçesini ise tekstil ve hazır giyim sektörünün yüzde 80'lik kısmını oluşturan 'mavi yakalılar'ın teknik becerilerini geliştirerek verimli olmalarını sağlamak olarak açıklıyor.
   <br/>
   <br/>
   İTKİB'in eğitim faaliyetleri gezici merkezlerle sınırlı değil elbette. Avcılar Hazır Giyim Meslek Lisesi, Yenibosna Hazır Giyim Meslek Lisesi, Küçükçekmece Endüstri Meslek Lisesi Konfeksiyon Makineleri Bakım ve Onarım Bölümleri'nde, teorik ve pratik eğitimler verilerek sektöre vasıflı elemanlar kazandırılıyor. Erbil Cihangir, bu okullarda verilen uygulamalı eğitimin, bir tekstil ve hazır giyim şirketinde ne yapılıyorsa hepsini kapsadığını söylüyor. Gezici eğitim merkeziyle ilgili olarak da şunları söylüyor: "İçinde dersliklerimiz olan konteynerleri TIR'lara yükleyip, en fazla fabrikanın olduğu veya işsizliğin yüksek olduğu semtlere götürüp kuruyoruz. Belediyelerle işbirliği yaparak işverenlere ve halka bedava eğitim verdiğimizi anlatıyoruz. Fabrikalar yetersiz gördükleri elemanlarını gönderiyor. İşe girmek isteyen gençler de bize geliyor." Eğitim, kurs gibi değil de üretim disiplini içinde veriliyor. Böyle eğitim alanlar çalıştıkları firmalara kolayca uyum sağlayabiliyor.
   <br/>
   <br/>
   Sektörün karşılaştığı en önemli sorunlardan biri kalifiye eleman sıkıntısı. Özellikle overlokçu, ilikçi, kalıpçı, son kontrolcü, ütücü gibi sık sık firma değiştiren bir kitlenin olması, işten ayrılmaların çok fazla yaşanması hızlı üretim yapan firmalarda istihdam sorunu meydana getiriyor. Vasıfsız ve tecrübesiz işçilerle çalışmak istemeyen firmaların imdadına söz konusu eğitim projesi bir nebze olsun yetişiyor. En azından vasıfsız ve yetersiz olan elemanların eğitimini üstlenerek. Şüphesiz bu eğitimler sırasında makine kullanımı, bakımı, tamiri hususlarında da bilgiler veriliyor.
   <br/>
   <br/>
   İstanbul'un Küçükçekmece, Esenyurt, Çekmeköy, Ümraniye gibi farklı bölgelerinde halen 7 konteyner faaliyette. Her birinde aynı anda 20 kişi eğitim alıyor. Bunların en az 17'si kurs sonrası işe yerleştiriliyor. Erbil Cihangir, başlangıçta sadece İstanbul'u düşündüklerini gelen yoğun talep üzerine Denizli, Giresun ve Ankara'ya da birer konteyner gönderildiğini söylüyor. Çorlu'nun ise kendi imkanlarıyla bir gezici eğitim merkezi kurduğunu belirtiyor.
   <br/>
   <br/>
   Gezici Eğitim Merkezleri Sorumlusu Ayşe Kurt, kurs süresince sadece teknik eğitimle yetinmediklerini söylüyor. İşe yerleştirmeden önce kursiyerlere görgü ve davranış kurallarının anlatıldığı, iş başvurusunun nasıl yapılacağının öğretildiği bir dizi seminer de veriliyor. Bu amaçla sektördeki yöneticilerden yardım alınıyor. Kurslara 18-30 yaş arası kişiler kabul ediliyor. Ayşe Kurt daha çok evli ve çocuklu bayanların başvurduğunu belirtiyor. Çocukları belirli yaşa gelen bu insanların üretim yaparak eşlerine destek olma çabasında olduklarını söylüyor.
   <br/>
   <br/>
   Artık tasarıma dönme zamanı
   <br/>
   <br/>
   İTKİB'in Gezici Eğitim Merkezi'nden yararlanan sanayicilerden biri Uğur Şeşen. Tekstil sektöründe en büyük sorunun eleman sıkıntısı olduğunu söyleyen Şeşen, eleman alırken özellikle İTKİB kökenlileri tercih ettiğini belirtiyor: "Hiç iş bilmeyen elemanı imalathanede yetiştirmek hem çok zor hem de zaman alıyor. Ayrıca, kimse bu konuda bütçe ayırmak istemiyor. Bir elemanın yetişmesi iş yerinde üç ayı buluyor. Oysa burada zamanla yarışıyoruz. O bakımdan biz geçen yıl müşteri taleplerini, gezici merkezlerden gelen elemanlarla yaptığımız üretim sayesinde karşılayabildik."
   <br/>
   <br/>
   İTKİB'in sektör adına üzerinde durduğu konulardan bir diğeri de, işin tasarım ve moda boyutu. Bu amaçla Mimar Sinan Üniversitesi bünyesinde kurulan Moda ve Tasarım Enstitüsü'nün önümüzdeki yıl faaliyete geçmesi planlanıyor. Erbil Cihangir, başlangıç olarak sektördeki tasarımcıları daha bilinçli hale getirmek için çalıştıklarını vurguluyor. Her sezon yeni trendleri anlatan seminerler yapılıyor. Bu amaçla İtalyanlarla ortak çalışmalar yürütülüyor. Batı'daki önemli trend büroları ile ortak projeler yapılıyor. Gelecek yıl kurulacak moda enstitüsü ile sıfırdan tasarım eğitimlerinin de başlayacağını belirten Cihangir, "Hem yeni tasarımcılar yetişecek, hem mevcutların düzeyi daha da yukarı çekilecek. Bu çalışma, gezici eğitim merkezleriyle okullarda verilen eğitimin bir sonraki aşamasıdır." diyor.
   <br/>
   <br/>
   Türkiye'nin üretim anlamında hiçbir eksikliği bulunmadığını hatırlatan Cihangir, "Firmalarımızı koleksiyon satar hale getirebilirsek bu bizim için müthiş bir adım olacaktır. Firmalar kendi bünyelerinde tasarım ve koleksiyon hazırlama birimleri kurmalı. Bu birimler modayı çok yakından izlemeli. Türkiye'de çok büyük bir hammadde var. O hammaddeyi bu trendler paralelinde kullanmalılar. Pazarlara yeniliklerle çıkılması gerekiyor artık." diyor.
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-14282-34-seyyar-meslek-lisesi.html), [web.archive.org (arşiv bağlantısı)](http://web.archive.org/web/20120622181834/http://www.aksiyon.com.tr:80/aksiyon/haber-14282-34-seyyar-meslek-lisesi.html)
