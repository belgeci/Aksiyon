# Depremin ilacı kentsel dönüşüm

*Zafer Özcan 2011.10.31*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   <p class="MsoNormal">
    Van depremi, kentsel dönüşüm tartışmalarını yeniden gündeme taşıdı. Depreme hazırlık için önem taşıyan kentsel dönüşümde Türkiye’nin ciddi mesafe alması için yasal değişiklikler şart.
   </p>
  </font>
 </div>
 <div id="newsText">
  <font class="detail-text">
   <p class="MsoNormal">
    Van ve çevresinde meydana gelen büyük deprem, bir kez daha sağlıksız yapılaşma, depreme dayanıksız bina ve kentsel dönüşüm konularını gündeme taşıdı. 12 yıl önce Marmara’da yaşanan büyük felaketin ardından yapı denetimi kavramı hayatımıza girdi ve o tarihten sonraki binalar Deprem Yönetmeliği’ne uygun inşa edilmeye başlandı. Van’da yıkılan binaların genellikle 1999 depreminden önce inşa edilenler olması, yapı denetimi konusunu yeniden öne çıkardı. Neredeyse tamamı deprem bölgesi olan Türkiye’de binaların hâlâ önemli bölümü eski ve Deprem Yönetmeliği’ne uygun değil. Mevcut yapıları depreme dayanıklı hâle getirmek zor ve çok daha masraflı bir çalışma gerektirdiğinden, gündem ister istemez kentsel dönüşüme kayıyor. Kentsel dönüşümde bugüne kadar inisiyatif belediyelerdeydi ancak artık özel sektör de bu işe müdahil olmak istiyor.
   </p>
   <p class="MsoNormal">
    Zaman gazetesinin geçen hafta düzenlediği sektör toplantısına katılan İnşaatçıların gündeminde de kentsel dönüşüm vardı. Çevre ve Şehircilik Bakanı Erdoğan Bayraktar’la bir araya gelen sektörün önde gelen iş adamlarına göre inşaat sektörünün en önemli sorunlarından biri, kentsel dönüşüm ve Kat Mülkiyeti Yasası’ndaki eksiklikler. Gayrimenkul Yatırım Ortaklığı Derneği (GYODER) Başkanı Işık Gökkaya, sektörde 3 aylık dilimlerde ortalama 120 ile 150 bin arası konut satıldığını hatırlatarak, kentsel dönüşümdeki sıkıntılar sebebiyle konut arzında istenilen seviyeye ulaşılamadığını belirtiyor. Kentsel dönüşüm için hukuki altyapıdaki sıkıntılara işaret eden GYODER Başkanı, “Eski bir apartman veya sitede bulunan bütün daire sahipleri bu işe evet dese bile bir kişi hayır dediğinde o bina yıkılamıyor. O kadar insanın hayatı bir kişinin eline bırakılmamalı. Kat Mülkiyeti Kanunu buna göre tekrar düzenlenmeli” diyor.
   </p>
   <p class="MsoNormal">
    Sinpaş Yönetim Kurulu üyesi Ömer Faruk Çelik, kentsel dönüşümün çok konuşulan bir mesele olmasına rağmen özel sektörün işin içinde olmamasını eleştiriyor. Kat Mülkiyeti Yasası’nı, ‘evlere şenlik’ diye tanımlayan Çelik, “Yaşlı bir teyzemiz, ‘ben burada doğdum ve burada öleceğim diyerek, yüzde 99’un ortak kararını engelleyebiliyor. Özel sektör de devreye giremeyince kentsel dönüşümde mesafe alınamıyor” yorumunu yapıyor. Sur Yapı Yönetim Kurulu Başkanı Altan Elmas ise herkesin eleştirdiği kentsel dönüşüm ve kat mülkiyeti konusunda somut bir teklif getiriyor. Elmas’a göre bu problemi ancak demokrasi çözebilir. Türkiye’de yüzde 66 Meclis çoğunluğu ile anayasa değiştiğine işaret eden Elmas, “Kentsel dönüşüm çalışmalarında demokrasi esas alınmalı. Kanun buna göre düzenlenmeli. Kat maliklerinin üçte ikisinin evet dediği projelere onay verilmeli” kanaatinde.
   </p>
   <p class="MsoNormal">
    İnşaat sektörünün önde gelen isimlerinin görüşlerini tek tek not alan Bakan Erdoğan Bayraktar ise sektördeki tecrübesinin getirdiği birikimle katılımcılara somut çözümler vadediyor. 11 yaşından beri inşaatın içinde olduğunu belirten Bayraktar, inşaat sektörünü, ülke kalkınmasında ‘lokomotif ve amiral gemisi’ olarak nitelendirdi. Bayraktar ülkedeki konutların durumuyla ilgili somut bilgiler de verdi. Türkiye’de, köyler dâhil toplam 20 milyon adet konut stoku bulunduğunu belirten Bayraktar, “Bunların en az yüzde 50’si değişmeye ve yenilenmeye muhtaç” tespitini yaptı ve yenilenme ihtiyacının yanı sıra, Türkiye’de aile yapısının gittikçe küçüldüğüne ve bunun da yeni konut ihtiyacına sebep olduğuna işaret etti. “Hâlen aile nüfusumuz ortalama 3,8 kişi ve her geçen gün küçülüyor, çekirdek aileler artıyor. Yeni konut ihtiyacı sürekli çoğalıyor. Ayrıca köyden kente göç devam ediyor. Hâlen Türkiye nüfusunun yüzde 75’i kentlerde yaşarken, orta vadede oran yüzde 95’e yükselecek. Şehirleşme olgusu sürecek. O bakımdan konut sektörü dinamik kalmaya devam edecek.”
   </p>
   <p class="MsoNormal">
    Çok tartışılan kentsel dönüşüm meselesine de değinen Erdoğan Bayraktar, kat mülkiyetinin müstakil parsel olmamasına rağmen yasada öyle tanımlandığını hatırlatıyor. Kat mülkiyetinin bir ortaklık meselesi olarak tanımlanması gerektiğini vurgulayan Bayraktar, “Bugüne kadar yapılamadı ama Türkiye artık bu noktaya geldi. Kanunu değiştirmek istiyoruz. Ancak değişim, herkesin sorumluluk alması ile olur. Sadece Erdoğan Bayraktar yapamaz. Halka rağmen iş yapılmaz” diyerek, sektör oyuncularını şikâyet ettikleri konuda sorumluluk almaya davet etti. Bayraktar, sektörden gerekli desteği alması durumunda, mevcut düzeni değiştirmek için her türlü riski almaya hazır olduğunun da altını çizdi. Özel sektör devreye girmeden kentsel dönüşümün başarılı olamayacağını belirten Bayraktar, iş adamlarının reformlar için hazır olmalarını istiyor.
   </p>
   <p class="MsoNormal">
    Mütekabiliyet yasası değişecek
   </p>
   <p class="MsoNormal">
    İnşaat sektörünün sıkıntıları, Kat Mülkiyeti Yasası ve kentsel dönüşümden ibaret değil tabii ki. Toplantıda son günlerin önemli gündem maddelerinden mütekabiliyet yasası, inşaat ruhsatlarının basitleştirilmesi, belediyelerin imar yetkilerini geciktirmesi ve Yapı Denetim Yasası’nın değişmesi gibi çok önemli konu başlıkları da gündeme geldi. Ağaoğlu Grubu Yönetim Kurulu Başkanı Ali Ağaoğlu, Türkiye’nin büyümesi için yabancı yatırımcıya ihtiyacı olduğunu hatırlatarak, “Dış kaynak sağlamanın en kolay ve kalıcı yolu yabancıya mülk satışıdır. Mütekabiliyet meselesinin en kısa sürede halledilmesi, piyasalarda bu kadar oynaklığın olduğu bir dönemde sektörün önünü açar” diyor. Dumankaya İnşaat Yönetim Kurulu Başkanı Halit Dumankaya ise ruhsat alma süreci noktasındaki sıkıntıları dile getiriyor. Yıllarca TOKİ Başkanlığı yapan Erdoğan Bayraktar’ın elbette bu meselelere yönelik çözümleri de hazır.
   </p>
   <p class="MsoNormal">
    Ruhsat alma sürecinin basitleştirilmesi ve yapı denetiminde beyan esasına geçilmesi için çalışmaların sürdüğünü belirtiyor öncelikle. Yasal değişikliklerin tamamlanmasının ardından, yapı ruhsatı için 2 aylık bir zaman belirlendiğini belirten Bayraktar, “İki ayda ruhsat alamayan müteahhitler doğrudan bakanlığa müracaat edebilecek. Haklılarsa ruhsatları biz vereceğiz, imarları da biz yapacağız” diyerek, sektöre önemli bir müjde veriyor. Bunların çok ciddi reformlar olduğunun altını çizen Bayraktar, mütekabiliyet şartı aranmaksızın yabancıya mülk satışı konusunda da hazırlıkların tamamlandığını vurguluyor. Dünyada hâlen, aralarında ABD, Kanada, Brezilya ve İngiltere’nin de bulunduğu 62 ülkenin mütekabiliyet şartı aramaksızın yabancıya mülk sattığını belirten Bayraktar, özellikle Körfez ülkelerinden Türkiye’ye talep olduğunu ve yasal düzenlemenin en kısa sürede çıkacağını kaydediyor. Bayraktar, Yapı Denetim Yasası’nın da değişeceğini ve yerine teknik müşavirlik sisteminin geleceğini belirtiyor.
   </p>
   <p class="MsoNormal">
    Türkiye hâlen müteahhitlik işleri anlamında yabancı ülkelerden en fazla iş alan dünyadaki ikinci ülke. Buna karşılık kârlılıkta ilk 10’da bile değiliz. Bakan Bayraktar bunun gerekçesini, senaryo yazan ülke olmamamıza bağlıyor. Özel sektörün gelişmesi için her türlü desteği sağlama sözü de veren Bayraktar, “Devleti korumak özel sektörü korumaktır. Onlar iyi çalışırsa devlet kazanır. Hem vergi gelirleri hem de istihdam artar. Bizim görevimiz sadece özel sektörü iyi denetlemektir” diyor.
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=29CF6772451EFB290EA797B204C380B9?newsId=30876), [web.archive.org (arşiv bağlantısı)](http://web.archive.org/web/20140901191330/http://www.aksiyon.com.tr:80/aksiyon/newsDetail_getNewsById.action;jsessionid=29CF6772451EFB290EA797B204C380B9?newsId=30876)
