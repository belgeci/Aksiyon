# İnşaat sektöründe artık markalar konuşacak

*Zafer Özcan 2012.06.11*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Kentsel dönüşüm, 2B ve mütekabiliyet gibi yasaların çıkması, durgunluk yaşayan inşaat sektörünü hareketlendirdi. Yabancıya konut satışında mütekabiliyet şartının kaldırılması, yurtdışında da ilgi görebilecek projeleri öne çıkardı. Sektöre giren büyük grupların hedefi marka projelere imza atmak.
  </font>
 </div>
 <div id="newsText">
  <font class="detail-text">
   <p>
    Gayrimenkul sektörü, son yıllarda iş dünyasının en gözde yatırım alanlarından biri hâline geldi. Farklı sektörlerdeki büyük yatırımları ve geleneksel iş kollarıyla öne çıkan şirketler, portföylerine bir de ‘inşaat ve gayrimenkul sektörünü’ ekliyor artık. Türkiye’nin deprem riski altında bulunması, 20 milyona yakın konut stokunun en az yarısının sorunlu olması, bunlara ek olarak sektörü yakından ilgilendiren 2B, mütekabiliyet ve kentsel dönüşüm gibi yasaların bu dönemde çıkması, yatırımcıların iştahını kabartan gelişmeler. Özellikle Mütekabiliyet Yasası’nın da Meclis’ten geçmesi ve yabancıya konut satışında, karşılıklılık şartının kaldırılması, Türkiye’deki inşaat ve gayrimenkul sektörünü uluslararası arenaya da taşımış oldu. Şimdi sektördeki şirketler, nitelikli, uluslararası değeri olabilecek ve diğerlerinden farklı projeler geliştirme peşinde. İnşaat şirketleri ürünlerini artık sadece yurtiçinde değil, yurtdışında da marka yapma peşinde. Onlardan biri de, 2006 yılından bu yana sektörde faaliyet gösteren Zorlu Gayrimenkul. Zincirlikuyu’daki eski Karayolları arazisini 800 milyon dolara satın aldıktan sonra 2,5 milyar dolar yatırım bedeliyle Zorlu Center’ı projelendiren grubun hedefi, uluslararası alanda İstanbul’un marka değerini artıracak bir projeye imza atmak.
   </p>
   <p>
    Zorlu Holding’de gayrimenkulden sorumlu Yönetim Kurulu Üyesi Emre Zorlu ve Zorlu Gayrimenkul Genel Müdür Yardımcısı Mehmet Even, inşaat sektöründeki son gelişmeleri ve Zorlu Center projesindeki hedeflerini anlattı.
   </p>
   <p>
    <strong>
     -Gayrimenkul ve inşaat sektörüyle ilgili gidişattan memnun musunuz?
    </strong>
   </p>
   <p>
    <strong>
     <span>
      Emre Zorlu:
     </span>
    </strong>
    Sektöre uzun vadeli bakmak lazım, geçen 5 yıla bakıldığında 2009 krizini de dâhil etsek bile büyük gelişme var. Gayrimenkul ve inşaat, Türkiye’deki lokomotif sektörlerden. Ev tekstilinden beyaz eşyaya kadar tüm sektörleri tetikliyor. Geçen yıllarda sektör dışından firmalar da sektöre girmeye başladı. Biz 2006’da bankacılıktan çıktıktan sonra en önemli sektör olarak gayrimenkulü gördük ve yatırım yaptık. Bana göre önümüzdeki 5 sene, sektör için biraz daha akıllanma senesi olacak. Çok fazla firma bu alana girdi. Bu kadar arz olunca, talep yeterli olmayabilir, dökülmeler olabilir. Buna rağmen potansiyel hâlâ çok fazla. Türkiye’de ortalama yaş 27, Anadolu’da her hanede 5-6 kişi yaşıyor. Yeni hanelere ihtiyaç olduğu görülüyor. Türkiye büyüyor ve konut açığı devam ediyor. Çekirdek ailelerin sayısı artıyor. Gayrimenkulün ikinci özelliği ise çok iyi bir yatırım aracı olması. Özellikle belirli kalitede gayrimenkul yatırımı yaptıysanız değerini çok fazla yitirmeden kalabiliyor. Yurtdışında çok fazla değer kayıpları gördük ama Türkiye’de o kadar sarsıntı olmadı. Bu da yatırımcıyı inşaata doğru yönlendirmeye başladı.
   </p>
   <p>
    <strong>
     -Sektörde bir markalaşma arayışı gözlemliyoruz. Markalı konut diye bir kavram hayatımıza giriyor denebilir mi?
    </strong>
   </p>
   <p>
    <strong>
     <span>
      Mehmet Even:
     </span>
    </strong>
    Bu biraz mecburiyetten kaynaklanıyor. En değerli yer neresiyse, herkes orada iş yapmaya başlayacak. Markalaşabilmek için, işi iyi bilmek ve projenin daha kaliteli olması şart. Bunu yapabildiğiniz zaman zaten marka oluyorsunuz. Markalaşma bana göre sektörün geleceğini belirleyecek. Tüketici güvenilir marka istiyor. Sadece konutta değil, ticari gayrimenkullerde de artık markalaşma çok önemli hâle gelecek.  Türkiye’de inşaat sektöründe kâr marjları çok yüksek görülüyor ama maliyetler iyi hesaplanamıyor. Birçok yatırımcı bunu işe girdikten sonra fark ediyor. Oysa gayrimenkul yatırımlarının çok fazla ek maliyetleri olabiliyor. Bu kadar yanlışa rağmen hâlâ iş bittiği zaman yatırımcıya kâr kalıyor ama bu zorluklar gelecekte daha da artacak. Gelecekte kâr marjları daha da düşecek.
   </p>
   <p>
    <strong>
     -Bu yanlış hesaplar konut maliyetlerinin tüketiciye daha yüksek yansımasına yol açıyor mu?
    </strong>
   </p>
   <p>
    <strong>
     <span>
      Even:
     </span>
    </strong>
    Konut maliyeti ikiye ayrılıyor; bir lokasyona göre, bir de arz-talebe göre belirlenen maliyet. Konut maliyetine ihtiyaçlar, içine yapılan yatırım ve arazi fiyatı olarak bakıyorsak tabii ki etkiler. Konutların satış fiyatını yükseltebilir, bu tür yanlış hesaplamalar.
   </p>
   <p>
    <strong>
     Zorlu:
    </strong>
    Şu anda yatırımcılar yanlış hesap yaptığı için insanlar dairelere gereğinden fazla para ödüyor demek bana göre yanlış olur. Siz çok sıra dışı bir üretim yapmıyorsanız eğer, fiyatlar üzerinde her zaman bir arz-talep dengesi olur. Günümüzde hiçbir ürünün fiyatı yapılan yatırımdan hesaplanamıyor, müşteriye bakarak hesaplanıyor. Gayrimenkulde fiyatların artmasının sebebi talebin artmasıdır. Ben günümüzde üretici tarafından fiyatın belirleneceği bir ürün olduğunu düşünmüyorum. Çok farklı, çok sıra dışı bir ürün olmadığı sürece…
   </p>
   <p>
    <strong>
     -Peki, bahsettiğiniz tüketici talebi ne yönde değişiyor?
    </strong>
   </p>
   <p>
    <strong>
     <span>
      Zorlu:
     </span>
    </strong>
    Öncelikli olarak insanlar artık belirli kaliteyi istiyor. Isı yalıtımı, deprem güvenliği artık standart hâle geldi. Mesela sosyal yaşam alanları öne çıkıyor. Sadece daire değil, dairenin çevresi, yaşadığınız alanın durumu önem kazanıyor. Onun dışında lokasyon çok önemli. Lokasyon illa en iyi yer değil, şehrin büyüme potansiyeli görülen yerler olarak düşünülmeli. Müşteri, şimdi bu parayı veriyorum ama ileride burası ne kadar değer kazanacak, buna da bakıyor. Daire satışlarında çevre yolları, ulaşım altyapısı büyük önem kazandı. Havaalanı, metrolara yakınlık ve ulaşım çok önemli. Metro projeleri konutların değerini artıran bir etkendir. Günümüzdeki konut projelerinde ulaşım altyapısı ve toplu taşıma altyapısı çok belirleyici hâle geldi.
   </p>
   <p>
    <strong>
     <span>
      Even:
     </span>
    </strong>
    Burada önemli bir konu daha var. Kafamızda İstanbul’u dünyanın en güzel şehri olarak konumlandırıyoruz ama şehre yakından baktığımızda üzerine klima takılı, binlerce çanak antenin olduğu, yeşil alanları olmayan binalar görüyoruz. Bunlar, kafamızdaki İstanbul imajıyla çelişiyor. Güzel olan, son dönemde bu sıkıntıların fark edilmesi. Devletin desteği ve özel sektörün devreye girmesiyle yeni konut alanları ortaya çıkabiliyor artık. Eski Türkiye’de bu işlere finansman bulmak çok zordu. Bir de insanlar artık daha iyisini talep ediyor. Sadece üst gelir grupları değil, orta sınıflar da daha nitelikli yaşam koşulları istiyor. Bunlar da yapılan işlerin kalitesini artırıyor.
   </p>
   <p>
    <strong>
     -Kentsel Dönüşüm Yasası Meclis’ten geçti, 2B arazilerinin satışından elde edilecek gelirin yüzde 90’ı burada kullanılacak. Size göre kentsel dönüşüm sektörü nasıl etkileyecek?
    </strong>
   </p>
   <p>
    <strong>
     <span>
      Zorlu:
     </span>
    </strong>
    Kentsel Dönüşüm Yasası herkesin beklediği bir konuydu. Dikkatli olunması gereken, uzun soluklu ve özellikle hem Türkiye’nin hem de İstanbul’un çehresini değiştirecek bir gelişme diye değerlendiriyorum.
   </p>
   <p>
    <strong>
     <span>
      Even:
     </span>
    </strong>
    Ben kentsel dönüşüm süreciyle Türkiye’nin çok önemli bir fırsat yakaladığını ve bunu heba etmemesi gerektiğini düşünüyorum. Daha yaşanılabilir, daha insani, yeşil alanları daha fazla ve estetik yönü ihmal etmeyen şehirler kurabilmek için kentsel dönüşüm çok iyi değerlendirilmeli.
   </p>
   <p>
    <strong>
     -Mütekabiliyet Yasası neler getirecek?
    </strong>
   </p>
   <p>
    <strong>
     <span>
      Zorlu:
     </span>
    </strong>
    Yasadan önce zaten bize dış talep vardı. Zorlu Gayrimenkul olarak bizim bakışımız, sadece yabancılara daire satmak değil. Yabancı firmaların Türkiye’ye yatırım yapması konusunda çalışma yapıyoruz. Asıl önemli olan da budur. Bire bir yatırımlardan ziyade, yabancı firmaların gelip dünyaya İstanbul’u anlatması lazım. İngiliz bir firma, Miami’deki bir rezidansı İngilter’de satabiliyor. Bizde de bu olacak. Türkiye’deki iyi projeleri bulup kendi müşterilerine bunu anlatacaklar. Bu açıdan yasa önemli. Firmaların portföylerine İstanbul’u ve Türkiye’deki gayrimenkul yatırımlarını da almalarını sağlayacak. Türkiye uluslararası gayrimenkul yatırımcılarının portföyüne girmiş olacak.
   </p>
   <p>
    <strong>
     <span>
      Even:
     </span>
    </strong>
    Türkiye’nin uluslararası bir pazar olması çok önemli. Yapılması gereken bir düzenlemeydi. Gayrimenkul satışının kısıtlanması serbest piyasaya zaten uymuyordu. Sektörde kalitenin artması ve uluslararası projeler yapabilmek için yasa tetikleyici olacaktır.
   </p>
   <p>
    <strong>
     -Biraz da Zorlu Center’ı konuşalım. Projeye bakıldığında uluslararası kaygılarınızın olduğu görülüyor. Zorlu Center, Zorlu Grubu kadar İstanbul’a da katkı yapabilecek mi?
    </strong>
   </p>
   <p>
    <strong>
     <span>
      Zorlu:
     </span>
    </strong>
    Öncelikle biz bu işi,  50 senede bir çıkabilecek proje olarak görüyoruz. Bu kadar büyük bir alanı, şehrin bu kadar merkezî bir yerinde bulabilmek sadece Türkiye değil, bütün dünya için zor bir konu. 800 milyon dolar değer biçilmesi de bundan kaynaklanıyor. Zorlu ailesi bir işi yaparken en iyisi olsun diye bir anlayışa sahip. Ailenin kültüründe bu var. Performans Sanatları Merkezi, projeyi benzerlerinden farklı bir kategoriye sokuyor. İstanbul için sadece gayrimenkul anlamında değil, kültürel dokuya da katkı yapacak bir proje.
   </p>
   <p>
    <strong>
     <span>
      Even:
     </span>
    </strong>
    Yap-sat mantığı ile tasarımı yapılıp o lokasyonda çok daha ciddi paralar kazanılabilirdi. Performans Sanatları Merkezi’ne ayrılan yer, alışveriş merkezi için ayrılabilirdi ve gelir ikiye katlanırdı ama bütün bunlardan vazgeçildi. Dolayısıyla, dünyada olup Türkiye’de olmayan işler yapılmak istenmiş, bu açıdan gurur verici. Yaptığımız işe çok inanıyoruz. Ağır bir yükün altına girildi ama altından da kalkıldı denebilir. Yabancılar bizimle çalışmak için sıraya girdi, bu açıdan da yapılan işin iyi olduğunu görebiliyoruz.
   </p>
   <p>
    <strong>
     -Türkiye ve İstanbul’un dünyada yükselen değerler olduğunu gözlemliyoruz. Siz projelerinizi yurtdışına anlatmada yükselen bu algıdan faydalanıyor musunuz?
    </strong>
   </p>
   <p>
    <strong>
     <span>
      Zorlu:
     </span>
    </strong>
    Uluslararası temaslarımızda sırf kendi projemizin anlatımını yapmıyoruz. Bizim amaçlarımızdan biri uluslararası platformda Türkiye ve İstanbul’un gerçek değerini gösterebilmek. İstanbul’un değerini gösterirsek zaten bizim değerimiz de artacaktır. İnsanlara kendi projemizi anlatmaktan ziyade ülkeyi tanıtmak daha önemli. Biz doğru bir zamanda yatırım yapıyoruz çünkü dünyada Türkiye ve İstanbul yükselen değerler. Bu ilgi daha da artacak. Biz de İstanbul ve Türkiye’yi iyi temsil edecek ve onlara değer katacak bir proje üzerinde çalışıyoruz.
   </p>
   <p>
    <strong>
     -Zorlu Center dışında sektörde ne gibi yatırımlarınız var?
    </strong>
   </p>
   <p>
    <strong>
     <span>
      Zorlu:
     </span>
    </strong>
    Aktif projelerimiz adet olarak çok fazla değil ama yatırım değeri olarak Türkiye’deki en büyük yatırım firmalarından biri hâline geliyoruz. Zorlu Grubu’nun iki projesi, Zorlu Center ve Levent’teki ofis inşaatı, 3 milyar dolar yatırım değerine ulaştı.
   </p>
   <p>
    <strong>
     <span>
      Even:
     </span>
    </strong>
    Gayrimenkul sektöründe kalıcıyız. Hatta birçok kolda faaliyet göstermeyi hedefliyoruz. Aldığımız arazinin ve gayrimenkulün daha iyi konuma getirilerek pazarlanması, proje geliştirme, yatırım değerlemesi gibi alanlarda da faaliyet gösterip sektördeki diğer firmalara da hizmet vermeyi hedefliyoruz. Zorlu Gayrimenkul’ü başka gruplar kendi projelerini geliştirmek için de kullanabilecek. Amacımız bu işi uluslararası platformda iyi bir yere getirmek ve sektöre hizmet vermek.
   </p>
   <h3>
    <span>
     Broadway müzikallerini istanbul’a getirecek
    </span>
   </h3>
   <p>
    Manisa’da bulunan Vestel fabrikasıyla Avrupa’nın en büyük elektronik ve dayanıklı tüketim malları üreticilerinden biri olan Zorlu Grubu, bünyesindeki 60 şirkette 25 bin kişiyi istihdam ediyor. 2011 yılını 3 milyar dolar ihracatla kapatan grup, Zorlu Center projesi ile gayrimenkul sektöründeki önemli markalardan biri hâline gelmeyi hedefliyor. Mart 2007’de 800 milyon dolar bedelle, Zincirlikuyu’da bulunan eski Karayolları arazisini satın alan grup, İstanbul’un en değerli arsasında, 2,5 milyar dolar yatırım bedeliyle, Türkiye’nin ve dünyanın en prestijli gayrimenkul projelerinden birini gerçekleştiriyor. En doğru projeyi bulmak için Haziran-Kasım 2007 tarihleri arasında “Zorlu Center Mimarlık ve Kentsel Tasarım Yarışması” düzenlenirken, yarışmaya yerli ve yabancı toplam 117 firma başvurdu. Bunlar arasından 13 uluslararası mimarlık ofisi yarışmaya katılmaya hak kazandı. Kazanan proje firmaları ise Ağa Han ödüllü ünlü Türk Mimar Emre Arolat (EAA) ve yine Ortadoğu’nun en iyi mimarı seçilerek dikkat çeken Türk mimar Murat Tabanlıoğlu (Tabanlıoğlu Mimarlık) ortak girişimi oldu. Projenin bir özelliği bölgedeki yoğun trafiği rahatlatacak yeni yol ve tüneller içermesi, ayrıca toplam 20 milyon liralık yatırımla yapılacak yeşil alan ve ağaçlandırma çalışmaları.
   </p>
   <p>
    Yapım aşamasında toplam 4 bin kişiye istihdam sağlayan projeyi diğerlerinden ayıran en temel fark ise bünyesinde bulunan 3 bin 70 kişi kapasiteli Performans Sanatları Merkezi. 300 milyon dolar yatırım yapılan ve 50.000 m² alana sahip olan Zorlu Center Performans Sanatları Merkezi, dünyanın önde gelen müzikal, konser, dinleti, tiyatro ve dans gösterileri, resim sergisi ve müzayedeleri gibi birçok sanatsal faaliyete ev sahipliği yapacak. Böylece İstanbul, Avrupa’daki birçok şehirle bu konuda rekabet edebilecek. Aynı zamanda Londra – West End, New York - Broadway’de gösterimi gerçekleşen müzikallerin ve oyunların dünya prömiyerleri sergilenecek. Grup bu organizasyon için New York’ta Broadway’de 100 yıldır tiyatro işleten ve ünlü müzikalleri sergileyen Nederlander Grubu ile anlaşma imzaladı. Zorlu Center bünyesindeki oteli ise dünyadaki önde gelen lüks oteller zinciri Raffles Grubu işletecek.
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-32802-insaat-sektorunde-artik-markalar-konusacak.html), [web.archive.org (arşiv bağlantısı)](http://web.archive.org/web/20120706043648/http://www.aksiyon.com.tr:80/aksiyon/haber-32802-insaat-sektorunde-artik-markalar-konusacak.html)
