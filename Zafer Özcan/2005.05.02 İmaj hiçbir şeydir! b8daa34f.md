# İmaj hiçbir şeydir!

*Zafer Özcan 2005.05.02*

<div>
 <p>
  <font>
   Ali Saydam, iletişim profesyonellerinin, iş dünyasının ve akademik camianın yakından tanıdığı bir isim. İletişimde yaygın ve kabul görmüş kalıplara karşı çıkmasıyla zaman zaman polemiklere konu olan ve hatta eleştiriler alan bir isim. Onun çalışmalarını izleyip yazılarını okuyanlar sık sık, “İletişimde mesajı nasıl verdiğiniz değil, karşı taraftan nasıl algılandığı önemlidir. Dahice yapılmış her parlak reklam ürünü sattırmaz.” uyarısına şahit olmuştur.
   <br/>
   <br/>
   Uygulamadan geldiği için halkla ilişkiler ve reklamın daha çok sonuçlarıyla ilgilenen Ali Saydam, şimdi bütün görüş ve birikimlerini, ‘Algılama Yönetimi’ adlı kitabında topladı. Kitap, iletişimin ölçülebilen bir bilim dalı olduğunu gösterdiği kadar, onun akıl ve gönül penceresini de ortaya koyuyor.
   <br>
    <br>
     Algılama Yönetimi, bir kitap ismi için biraz sıkıcı ve zorlayıcı bir izlenim bırakıyor. Saydam gibi ürünü tüketici ile buluşturma becerisi tartışılmaz bir iletişimci, daha çok dikkat çekecek bir isim bulamaz mıydı diye düşünüyorsunuz başlangıçta. Bu başlığın önemi ve etkisi ise sayfaları çevirdikçe ortaya çıkıyor. Çünkü Algılama Yönetimi çok önemli bir sürecin adı olmasına karşın, üzerinde durulan, çok yazılıp çizilen bir kavram değil. Yazar da zaten bu sıkıntıyı satırlarında sık sık dile getiriyor. Bu açıdan bakıldığında Ali Saydam’ın çalışması, Algılama Yönetimi adı verilen bilim dalı üzerine yapılmış teoriyle pratiğin buluştuğu önemli bir eser. Yazar hemen girişte algılamanın oluşum sürecini şöyle özetliyor; “Sonucu asıl belirleyen, işin akıl boyutu değil, algılamanın ve algıların esas temelini atan, gönül ve vicdan boyutuydu. Vicdanı ve gönlü sadece akılla yönetmeye çalışmak ise ulaşılmak istenen başarıyı, tam bir felakete dönüştürebiliyordu.”
     <br>
      <br>
       İletişim denen ve reklamcının elinde, piyasada dönen paradan daha fazla pay kapabilmenin aracı haline dönüşen süreç, aslında hiçbir zaman sabit ve değişmez kurallara sahip değil. Aynı mesajlar, kültürden kültüre, ülkeden ülkeye farklı etkiler oluşturabiliyor. Bu açıdan insanların gelenek, alışkanlık, dini inanç ve kültürel özelliklerini dikkate almadan yapılan reklam ve pazarlama çalışmalarının, fikirler ne kadar parlak ve güçlü olursa olsun, başarısızlık ihtimali çok yüksek. Yazar neredeyse 500 sayfayı bulan hacimli çalışmasında hep bu önemli ayrıntılara dikkati çekerek, iletişim profesyonelleriyle hayat tecrübelerini paylaşıyor. Sözgelimi gönül-namus ve vefa gibi bizim dilimizde tek kelime ile anlatılan ve büyük güce sahip kavramları, İngilizce’de birkaç kelimeyi bir araya getirip, güç bela tarif edebilirsiniz. Bu sebeple Ali Saydam iletişimcilere şu soruyu soruyor: “Bu kavramların özüne aşina olmaksızın, Türklerden oluşacak bir hedef kitleyi ilgilendirecek kendine özgü bir iletişim tasavvurunu geliştirmek nasıl mümkün olabilir?”
       <br>
        <br>
         Yazar çalışmasında, son yıllara damgasını vuran ‘imaj’ ve ‘imaj yönetimi’ kavramlarını da eleştiriyor. Hatta bu konuda ciddi bir iddiasını da ifade etmekten çekinmiyor: “Algılama yönetiminin tam da karşıtı olan imaj yönetiminin hem kavram, hem uygulama itibariyle tarihe gömülüp, günlük hayatımızdan silinip gideceğinden kimse kuşku duymasın!” Sonuç olarak Ali Saydam, işini yaparken başına gelen ilginç olaylarla da süslediği kitabında, hem meslektaşları hem de iletişim profesyoneli olma hayali kuran gençler için kapsamlı bir ufuk turu yapma imkanı veriyor. Hacim sizi aldatmasın, akıcı üslubu ile son derece de keyifli ve kolay okunabilen bir kitap.
         <br/>
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </p>
 <p>
  <font>
   (Bu yazı 995 kez okunmuştur)
  </font>
 </p>
</div>


Kaynak: [www.aksiyon.com.tr](http://www.aksiyon.com.tr:80/yazdir.php?id=21071), [web.archive.org (arşiv bağlantısı)](http://web.archive.org/web/20051201004814/http://www.aksiyon.com.tr:80/yazdir.php?id=21071)
