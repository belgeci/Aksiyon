# Sınırda hayat ekonomisi

*Zafer Özcan 2013.01.07*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Suriye’deki çatışmalar sınır illerindeki ekonomik hareketliliğin niteliğini değiştiriyor. Karşılıklı ticaret artık tek taraflı. Bütün ihtiyacını Hatay ve Gaziantep’ten karşılayan muhalifler, sınırdaki esnaf ve üreticiyi büyütüyor.
  </font>
 </div>
 <div id="newsText">
  <font class="detail-text">
   <p>
    Suriye’deki iç karışıklıkların, ticaretinin büyük bölümünü çevre ülkelerle yapan Hatay, G.Antep ve Kilis gibi illerdeki ekonomiyi ne kadar olumsuz etkilediği konuşuldu bugüne kadar. Oysa sınırda kamuoyuna yansıyandan çok farklı bir hayat yaşanıyor. İç savaşla birlikte bütün üretim gücünü kaybeden ve en temel ihtiyaç maddelerini dahi üretemez hâle gelen Suriye, artık bütün ihtiyaçlarını Hatay ve Gaziantep’ten karşılıyor. Bu illerde sadece Suriye için üretim yapan şirketler bile var. Özellikle muhaliflerin yönetimi ele geçirdiği bölgeler, bütün ticaretini Türkiye’nin güneyiyle gerçekleştiriyor. Suriyeli zenginlerin getirdikleri nakit ise ayrı bir konu. Hâlen Hatay’daki Türk bankalarında Suriye pasaportu ile getirilen dövizin miktarı 1,5 milyar dolara ulaşmış vaziyette. Buna karşılık krizden en olumsuz etkilenen sektörler ise nakliyecilik ve turizm. Buna bir de Ortadoğu pazarına ulaşmakta zorlanan ihracatçıları eklemek gerekiyor. Peki, Hatay’ın önde gelen iş adamları Suriye krizine nasıl bakıyor?
   </p>
   <p>
    <img alt="" height="208" src="http://web.archive.org/web/20130113003123im_/http://medya.aksiyon.com.tr/aksiyon/2013/01/07/kapak-hatay-(1).jpg"/>
   </p>
   <p>
    Genelde Hatay ili, daha özelde ise merkez ilçe Antakya ve sınırda bulunan Reyhanlı, Türkiye’de Suriye ile temasın en yoğun olduğu bölge. Savaş öncesinde iki ülke arasındaki üst düzeyde devam eden ilişkilerden en fazla nasiplenen yerler, şimdi de savaş ekonomisinden istifade ediyor. Antakya’dakilerin  önemli bölümü dil sorunu yaşamıyor. İki taraf arasında akrabalık ilişkileri çok fazla. Hatay Birleşik Sanayici ve İş Adamları Derneği Başkanı (BİRSİAD) Ali İşgören, aslen Arap kökenli değil ancak dedelerinin Suriye geçmişi var. Osmanlı döneminde Suriye’de yaşayan aile, daha sonra Hatay’a göç etmiş. O bakımdan komşu ülkenin diline ve kültürüne hâkim. Nakliye ve turizm açısından sıkıntı yaşansa da savaş nedeniyle iki halk arasındaki temasın daha da arttığı tespitini yapıyor. Suriye’nin iç çatışmalar yüzünden imar açısından büyük kayba uğradığını söyleyerek ülkenin yeniden yapılanma sürecinde pastadan en fazla payı yine Hatay’ın alacağını söylüyor. Suriye’den pasaportuyla gelen varlıklı insanların bütün maddi birikimlerini Hatay’a getirdiğini söyleyen İşgören, Antakya merkezinde 7 İş Bankası şubesinin bulunmasına da dikkati çekiyor.
   </p>
   <p>
    Antakya’nın tarihî Uzun Çarşı’sının tanınmış esnaflarından İsmail Hakkı Kumru da benzer tespitler yapıyor. İç savaştan önce Antakya’ya 60 kilometre uzaklıktaki Halep’te 1400 kuyumcu dükkânı olduğunu söylüyor Kumru. Şimdi bunların hiçbiri faaliyette değil. Antakya merkezde ise 170 kadar kuyumcu esnafı var ve Suriye’den altın getiren mülteciler işlerini burada görüyor. İsmail Hakkı Kumru, Suriyelilerin Türk bankalarına, nakit kadar, kiralık kasa yöntemiyle altın da yatırdıklarını söylüyor. Savaştan önce 1 Suriye lirası 38 kuruşa tekabül ederken, şimdi değeri 17,5 kuruşa kadar gerilemiş vaziyette. Başka bir anlatımla Suriye para biriminin değeri ‘ölü’ diye tabir edilen seviyeye geriliyor. Türkiye Merkez Bankası da artık Suriye Lirası kabul etmiyor. O bakımdan altın ve döviz yatırımı Suriyeliler için çok daha avantajlı.
   </p>
   <p>
    <img alt="" height="333" src="http://web.archive.org/web/20130113003123im_/http://medya.aksiyon.com.tr/aksiyon/2013/01/07/kapak-hatay-(9).jpg"/>
   </p>
   <p>
    Kumru, düğünlerini Hatay’da yapan Suriyelilerin takıları da kendilerinden aldığını söylüyor. Tecrübeli esnafın şu tespitinin altını çizmek gerekiyor: “Hatay’da zaman zaman gösteri yapıp ‘Savaş bizi mahvetti!’ diye bağıranlara kulak asmayın. Esas işleri iyi gidenler onlar ama siyasi ve ideolojik sebeplerden dolayı protesto yapıyorlar.”
   </p>
   <p>
    Suriyeli mültecilerin bir etkisi de kiralara olmuş elbette. Reyhanlı’da bin liranın altında kiralık ev bulmak zor, Antakya’da ise kiralar 700-800 lira civarında. Maddi durumu iyi Suriyeliler bir yıllık kiraları peşin ödüyor. Özellikle ev sahipleri gelişmelerden çok memnun. En fakir insanın dahi elindeki son parasını Antakya’da harcadığının altını çiziyor Kumru. Devlet, çadır kentte kalan mültecilerin temel ihtiyaçlarını karşılıyor; ancak pasaportsuz, kaçak giriş yapanlar çadır kentte kalamıyor. Bunlar arasında çok muhtaç durumda bulunan Suriyeliler de var. Antakya esnafı bu konuda da sorumluluk üstlenmiş. İsmail Hakkı Kumru, bize elindeki listeyi gösteriyor. Yardıma muhtaç Suriyelilerin isim ve adresleri bunlar. Garibanlara, duyarlı vatandaş ve esnaf sahip çıkıyor.
   </p>
   <p>
    Sabuncu Halep’e sabun satıyor
   </p>
   <p>
    İç savaştan önce Suriye’nin İstanbul’u diye bilinirdi ülkenin ticari başkenti Halep. Sınıra yakınlığı sebebiyle en fazla ticaret Hatay ve Antep’le olurdu elbette. Savaştan önce Halep’in bir de sabunları ünlüydü. Fransa’nın Marsilya şehriyle birlikte dünyanın en büyük sabun üreticisiydi. Sabun, Suriye’nin önemli ihraç kalemlerindendi. Yılda 25 bin ton katı sabun üreten Halep’te şimdi bir gram bile üretim yok. Oradaki bazı üreticiler şimdi Hatay’da, Hataylı ortaklarıyla üretime devam ediyor. Haleplilerin boş bıraktığı pazarları ise yine doğal katı sabun üretimiyle öne çıkan Hataylı üreticiler dolduruyor. Mehmet Aydın markasıyla doğal zeytinyağı ve defne sabunu üreten Antakyalı girişimci Ömer Faruk Aydın, “Çatışmaların başlamasıyla Irak pazarı bize açıldı, talebe yetişemiyoruz. Irak bütün sabun ihtiyacını Halep’ten karşılıyordu, orada üretim durunca bize yöneldiler.” diyor. Son dönemde gerek Iraklılar, gerekse Suriyeli iş adamları Ömer Faruk Aydın’a ortak üretim teklifi yapmış. Hatta Halepli üreticiler kendi markalarını korumak için, ona fason üretim yapmasını teklif etmiş. Genç girişimci kendi markasını büyütmek için cazip teklifleri reddettiğini söylüyor. Hatay’da belli başlı 5 sabun üreticisi var. Sabunda iddialı diğer bölge ise Gaziantep Nizip. İki tarafın üreticileri de Halep’in boşalttığı pazarlar için üretim yapıyor.
   </p>
   <p>
    İç çatışmanın sınır illerindeki ekonomiye etkilerini incelerken istihdam boyutuna da işaret etmek gerekiyor. Çünkü Suriye’den gelen mülteciler arasında Hatay ve çevresinde kaçak çalışan ciddi sayıda kalifiye eleman bulunuyor. Bunlar arasında doktorlar, mühendisler bile var. Ömer Faruk Aydın, Suriyelilerin kalifiye eleman olduklarını belirterek “Hem nitelikli insanlar hem de dil sorunu yok. O bakımdan Türk firmaları için Suriyeli çalışanlar önemli bir alternatif hâline geldi.” diyor.
   </p>
   <p>
    <img alt="" height="187" src="http://web.archive.org/web/20130113003123im_/http://medya.aksiyon.com.tr/aksiyon/2013/01/07/suriye-harita.jpg"/>
    Savaş ve çatışmalar denince akla gelen hususların başında elbette medikal sektörü ve temel ihtiyaç maddeleri bulunuyor. Hatay’da medikal malzemeleri üreten iş adamı Mehmet Can Uçar, muhaliflerin bütün medikal malzeme ihtiyaçlarını Hatay’dan karşıladığını söylüyor. Suriye olayları başladıktan bu yana şirketinin cirosunun yüzde 30 arttığını belirten Uçar, ameliyat malzemesinden gazlı beze kadar her ürünü gönderdiklerini söylüyor. Medikal malzemeler dışında Suriye’den en fazla çocuk bezi, mama, bisküvi ve enerji içecekleri talep görüyor. Sınır illerinde bütün üretimini Suriye’ye gönderen küçük işletmeler bile bulunuyor. Uzun sözün kısası, yaygın propagandanın aksine ve istisnalar haricinde Suriye’deki çatışmalar, sınır illerindeki ekonomiye olumlu yansıyor. Hataylılar ise buna rağmen, çatışmaların bir an önce bitmesini ve sınır ticaretinin barış ortamında sürmesini temenni ediyor.
   </p>
   <p>
    <strong>
     Nakliyeciler olumsuz etkilendi
    </strong>
   </p>
   <p>
    Suriye’deki çatışmalardan olumsuz etkilenen sektörler de var elbette. Genel durum, küçük esnaf ve üretici kazanırken, ihracatçılar kaybediyor. İhracatçıların en önemli sorunu Suriye pazarını kaybetmek değil, Suriye üzerinden geçen karayollarını artık kullanamamak. Hatay’ın önde gelen sanayicilerinden Hat Boru Yönetim Kurulu Başkanı Mehmet Kılıçlar, savaşla birlikte Ortadoğu’ya sevkiyatın olumsuz etkilendiğini söylüyor. Suriye güzergâhını kullanamayan ihracatçılar Lübnan, Ürdün, Suudi Arabistan, Birleşik Arap Emirlikleri, hatta Yemen’e satış yapamıyor. Son iki yıldır başta Arabistan ve Ürdün olmak üzere ihracatlarının yüzde 50’sini Ortadoğu’ya gerçekleştirdiklerini belirten Kılıçlar, “Şimdi bu pazarlar neredeyse kapandı. Kendimize başka pazarlar bulmak zorunda kaldık.” diyor. Elbette üretici malını satamayınca bundan nakliye sektörü de doğrudan etkileniyor.
   </p>
   <p>
    <strong>
     Asıl darbeyi kamyoncular yedi
    </strong>
   </p>
   <p>
    Mehmet Kılıçlar’ın altını çizdiği konu aslında sadece boru sektörü değil, bütün ihracatçı sektörler için geçerli bir sorun. Suriye’deki çatışmaların en büyük zararı, Suriye pazarının kaybedilmesi değil, Ortadoğu pazarının geçiş yollarını kapatması. Akdeniz bölgesindeki yaş sebze ve meyve ihracatçıları için hem Suriye hem de Ortadoğu, Rusya ve AB ile birlikte en büyük pazarlar konumunda. Savaştan ilk darbeyi yaş sebze ve meyve ihracatçıları yedi. Yaz aylarında gerçekleşmesi gereken ihracat yapılamadı. Suriye’deki sıkıntılar tırların geçiş yollarını kapatınca Ortadoğu’ya ihracatta ciddi aksamalar yaşandı. Sektörün Suriye kaynaklı toplam kaybı 200 milyon doları buldu. Reyhanlı ilçesinde bulunan Cilvegözü sınır kapısından geçen tır sayılarına bakıldığında, ihracatçı firmalar ve onların taşımasını yapan lojistik sektörünün krizden nasıl etkilendiği daha net ortaya çıkıyor. Temmuz 2011’de Cilvegözü sınır kapısında Suriye tarafından (bir ayda) 15 bin araç geçiş yaparken, Temmuz 2012’de bu sayı 3 bin 23’e düşmüş, Ağustos 2012’de ise neredeyse durma noktasına gelerek sadece 30 adet olarak gerçekleşmiş. Hatay, Ortadoğu’ya ticaretin merkezi konumunda olduğundan, halen İstanbul’dan sonra ikinci büyük tır filosuna sahip şehir konumunda. Kayıtlı 10 bin tır bulunan şehrin, lojistik anlamında gelişmelerden ne kadar olumsuz etkilendiğini tahmin etmek zor değil.
   </p>
   <p>
    Çatışmaların vurduğu diğer sektör turizmdeki rakamları da vermek gerekiyor. 2011 yılı Temmuz ayında Hatay’a gelen yabancı sayısı 280 bin kişiyken, sayı 2012 Temmuz ayında 55 bin kişiye kadar gerilemiş. Bunların elbette büyük çoğunluğunu sınırdan pasaportuyla giriş yapan Suriyeliler oluşturuyor. Turistik ziyaret ve alışverişler bu süreçte yerini uzun vadeli konaklama ve harcamalara bırakıyor.
   </p>
   <p>
    Öte yandan çatışmaların başlamasından bu yana Suriye’de kapanan fabrika sayısının 400’ü geçtiği tahmin ediliyor. Fabrikalarını kapatan iş adamları paraları Hatay’a bavulla veya katır sırtında getiriyor. Hatay bankalarındaki Suriye mevduatı 1,5 milyar doları buldu. Suriye’de iç çatışmaların başladığı Mart 2011’den bu yana, Türkiye’ye gelerek şirket kuran Suriyeli esnaf ve girişimcilerin sayısı da 30 bini aştı. Bunların önemli bir kısmı başta Hatay olmak üzere sınır illerindeki Türk iş adamlarıyla ortaklık yapıyor. Bazı iş adamları paralarını bankalarda veya altın hesaplarında değerlendirirken, bazıları da yatırımlarını Türkiye’ye kaydırmayı tercih ediyor.
   </p>
   <hr/>
   <h2>
    <span>
     Hatay’dan Halep’e hiç odun sobası gitmemişti
    </span>
   </h2>
   <p>
    <strong>
     <img alt="" height="430" src="http://web.archive.org/web/20130113003123im_/http://medya.aksiyon.com.tr/aksiyon/2013/01/07/kapak-hatay-(6).jpg"/>
     <span>
      ÜLKÜ ÖZEL AKAGÜNDÜZ
     </span>
    </strong>
   </p>
   <p>
    Suriye’deki savaştan kaçmayı başarmış bir kanarya, Antakyalı bir ailenin odasını şenlendiriyor şimdi. Kuşlar özgürlüğü akla getirir her zaman; ama ‘duvardaki kafes’, içinde bombalardan kaçmış bir kanarya yoksa, her zaman bu kadar sarsıcı bir etki uyandırmaz. Sınır şehirlerine has o esrarengizliği de hissedersiniz bu odada. Halepli kanaryanın Antakya evine konuk oluşundaki tabiilik, iç içelik… Ve başka bir şey daha; Suriye’yle Hatay arasındaki alışverişin savaşla birlikte uğradığı akıl almaz değişim… Canlılığından bir şey yitirmeyen sınır ticareti ‘zaruret’ üzerinden yol almakta bugün. Adı ve hikâyesi bilinmeyen Suriyeli adam, ihtimal, karnını doyurmak için kanaryasını satmak zorundaydı.
   </p>
   <p>
    Zaruret deyince ne gelir aklınıza; un, bebek bezi, mama, antibiyotik, röntgen cihazı, battaniye… Biz gelmeyenleri de sıralayalım; hızar, elektrikli hasır, mum, gaz lambası, mazot, odun sobası, mutfak tüpü… Şimdi hepsi için kısa bir izah lâzım, undan başlayalım. Suriyeli hanımlar, köylerde bile ekmek pişirmez. Üç kuruşa bir kucak dolusu ekmek alınabildiği için muhtemelen böyle bir gelenek yerleşmemiş o topraklarda. Bu yüzden Türkiye’den çoğunlukla insani yardım malzemesi olarak giden un, evlere değil, fırınlara dağıtılıyor. Gerçi şu günlerde fırın önünde bekleşmek de epey tehlikeli ama…
   </p>
   <p>
    Bebek bezi, yaraya tampon olarak kullanılıyor, antibiyotik ise farenjit, bronşit için değil, yine savaş yaraları için aranıyor. Gelelim hızara; kışları mazot sobasıyla ısınmaya alışkın Suriye halkını parklarda, koruluklarda ağaç keserken hayal edebilirsiniz şu günlerde. Çöl ikliminde zümrüt gibi parıldayan ağaçların ısınmak için kesilmesi durumun vahametini yeterince anlatıyor olmalı. Vaktiyle oradan buraya getirilen mazotun yönü değişmiş çünkü. Artık Hatay’dan, Halep’e mazot gidiyor. O kargaşada, pahalılıkta mazot bulamayanlar işte, nasıl tutuşturulduğunu güç bela öğrendikleri odun sobalarına hücum ediyor. Antakya’da ‘çantacı’ denen tüccarların kıran kırana pazarlık yaptığı Halep Çarşısı’na bugün yolunuz düşse, ikinci el odun sobası yüklenmiş bir kamyonetin Suriye’ye doğru yol aldığını görebilirsiniz.
   </p>
   <p>
    <img alt="" height="281" src="http://web.archive.org/web/20130113003123im_/http://medya.aksiyon.com.tr/aksiyon/2013/01/07/kapak-hatay-(3).jpg"/>
    Savaştan sonra sınır ticaretinin bittiğini düşünenler nasıl da yanılıyor! Arapçanın hüküm sürdüğü çarşıda hayat, Antakya’nın meşhur ‘kadı kaçıran’ yağmurlarına rağmen gürül gürül akıyor, küçük dükkânlarda istiflenmiş koliler, fiyat soran, hesap yapan, tokalaşan Suriyeli tüccarlar… ‘Çantacı’ Musa’nın dükkânına göz gezdirmeniz bile şu sıralar Suriye’nin nelere ihtiyaç duyduğunu anlamanıza kâfi gelir. Üst üste sıralanmış mum paketleri söz gelimi, elektrik kesintisinin had safhada olduğu Suriye için ekmek ve su kadar önemli bugünlerde. “İstanbul’daki mum fabrikası, bize mum yetiştiremiyor artık, on telefonumuzdan sadece ikisini açıyorlar.” diyen Musa, bu sene piyasaya sürülen elektrikli hasır satışını da şöyle izah ediyor: “Kilimlerin altına seriyorlar bu hasırı. Akşamları bir saat elektrik gelse, o süre içinde ısındıklarını kâr sayıyorlar.” Hemen her dükkânda rafları dolduran şampuan kutuları ise Suriye halkının en zor şartlarda bile bu üründen vazgeçmediğini gösteriyor. Kamyonete mum, pekmez ve şampuan yüklemek için hazırlanan Musa, önemli bir noktaya dikkat çekiyor burada: “Suriye gümrüğü muhaliflerin eline geçtiği için rüşvet bitti ve işler açıldı aslında. Önceden rüşvetsiz iş olmuyordu. Suriyeliler on şampuan alsak ne kadar gümrük öderiz diye düşünüyorlardı, şimdi tıka basa gidiyor arabalar. Bir de biz sadece Halep’e mal gönderebiliyoruz. Hama, Humus ve Şam yolu açıldığında işlerimiz on misli artacak.”
   </p>
   <p>
    Suriye’den ne geliyor şu sıra? Her zamanki gibi çay ve kakuleli kahve tabii; ama bir de ancak Hataylılarla sohbet ettiğinizde ortaya çıkan ürünler var; zeytin, zeytinyağı, nar ekşisi ve ceviz gibi… Köyleri kısmen güvende olan Suriyeliler, hasat zamanı gidip zeytinleri toplayıp yağını sıktırmış, ağaçlardan cevizleri indirip nar ekşisini şişelemiş ve para kazanmak umuduyla yeniden Hatay’a dönmüş. Uzun Çarşı’da bitkisel ürünlerin yer aldığı bir mağaza işleten Fatih Hadutoğlu’na bakılırsa, muhalifler bu ticaretten memnun değil: “Zeytinyağının ve zeytinin ülke dışına çıkması yerine Suriye halkına ulaşmasını istiyorlar. Ancak orada pazar bulmakta zorlanan çiftçi, ürününü kaçak yollarla Antakya’ya getirmek zorunda kalıyor.” Fatih Bey de savaşın bilhassa sınır ticaretini etkilemediği görüşünde. Elbette, vize muafiyetinin ardından yaşanan canlılığı bulmak mümkün değil bugün, o günlerde Şam’a ve Halep’e giderken Antakya çarşılarını da ihya eden yerli turist artık yok; fakat varını yoğunu toparlayıp gelen, şehirden ev kiralayan ve her türlü ihtiyacını çarşıdan karşılayan Suriyeliler var. O ihtiyaçlardan bazıları, alışkın olmayanı şaşırtabilir; kozmetik ürünleri mesela…
   </p>
   <p>
    <strong>
     Suriyeliler Türkçe öğreniyor
    </strong>
   </p>
   <p>
    Eczacı Hatice Genco, savaş yüzünden ülkelerini terk etmiş kadınların fondöten, rimel ya da sürme satın almalarını önceleri tuhaf karşılamış; fakat sonra süslenme ihtiyacıyla hayata tutunma çabası arasında bir bağlantı kurmuş. Elbette bu bir normalleşme arayışı olabilir; ancak geleneğin, acıyı yaşayış biçimindeki farklılığın ve kültürel kodların etkisini de göz ardı etmemeli. Kilis’te bir barakaya sığınan ve üzerinde tek kat elbisesi bulunan Halepli Nuran söz gelimi, yakasındaki ışıltılı broşu İstanbullu gazetecinin yakasına iliştirirken sessizce mırıldanmıştı: “Ben hep diyorum ki ölürsem bile boyalı öleyim. Bizde sürmesiz, allıksız gezmek ayıptır, hem kocakarılar bile ‘Ne bu hâlin?’ diye çıkışırlar. Komşuma sor bak, burada her gün oturup ağlıyoruz; ama yine de gözümüzden sürme eksik olmaz.” Şimdi burada, birkaç soru geliyor akla. Sınır komşusu oldukları hâlde yeterince tanışmayan iki toplum, savaşın getirdiği zaruretle hakiki komşulara dönüşebilir mi? Yargılamak yerine, anlamaya çalışabilirler mi, hatta birbirlerinden bir şeyler öğrenebilirler mi? Bugün birçok apartmanda bir Suriyeli komşu barınıyor neticede.
   </p>
   <p>
    Antakyalı hanımlar, ilk günlerin şaşkınlığı içinde Suriyeli sığınmacılara sahip çıkamadıklarını kabul ediyor. Herkes önce kendi akrabasının evini döşemek için kolları sıvamış, bir vakit sonra kuru yerde yatan komşular fark edildiğinde ise, “Bizim hiç değilse yatağımız var.” diyerek koltuk takımını Suriyeli komşusuna gönderen ‘ensar’ hanımlar ortaya çıkmış. Bu bilinç, tahammüllü olmaya da zorlamış onları; üst katınızdaki daireye, geceleri uyku alışkanlığı olmayan 20 kişinin sığındığını düşünün, tavanı döven yirmi çift ayak… “Biz muhacir olarak gördük onları.” diyor, ismini açıklamak istemeyen ‘tahammüllü’ komşu, “Bugüne kadar yukarı çıkıp da uyarmış değilim onları. Gündüzleri oturup sohbet ediyoruz. Şimdiden bizi memleketlerine davet ediyorlar. Savaş bitip de döndüklerinde irtibatı koparmayacağız muhtemelen.”
   </p>
   <p>
    Sohbetler, kökeni Suriye’ye dayanmayan Antakyalılar için dil problemini de görünür kılıyor. Onlar az buçuk Arapçayla anlaşmaya çalışıyor. Fakat Suriyeliler kırık dökük bir Türkçeye razı görünmüyor olmalı ki şehirde özel Türkçe dersleri epey revaçta. Sığınmacıların yaşadığı bir apartmanda kalabalık bir topluluğa ders veren Hasret Biner, Suriyelilerin Türkçeye yaklaşımını şöyle özetliyor: “Hazır buradayken öğrenelim, diyorlar. Özellikle de çocuklarını teşvik ediyorlar. Savaşın uzun süreceğini düşünenler dilimizi öğrenme konusunda daha da ısrarcı olabiliyor.”
   </p>
   <p>
    Görünen o ki Hasret Biner de, ondan Türkçe dersi alan Suriyeliler de olumsuz şartlardan olumlu bir netice çıkarmayı başarmış. Aslında aynı başarıyı şehrin genelinde görmek mümkün; iş adamlarında, yerel yöneticilerde, dernek başkanlarında, otel sahiplerinde ve eğitimcilerde… Sınırın öte yakasındaki hareketliliğin şehre yansımasını yetkili ağızlardan dinleyelim şimdi de…
   </p>
   <p>
    <span>
     <strong>
      Doç. Dr. Lütfü Savaş (Antakya Belediye Başkanı):
     </strong>
    </span>
    Antakya halkı, dokuz ay önce, savaşı provoke eden söylemler yüzünden daha tedirgindi; ama şimdi belirgin bir rahatlama söz konusu. Burada hangi renk varsa hepsinin o tarafta akrabası var. Halkımız duyarlı bir tavır sergileyerek meseleyi mezhep çatışmasına dönüştürmek isteyenlere pirim vermedi. Biz de toplumun her kesimini kucaklamaya ve ilçe ilçe dolaşıp birlik mesajı vermeye devam ediyoruz. Buradaki sosyal dokuyu aynı renklilik ve zenginlikle geleceğe taşımak zorundayız.
   </p>
   <p>
    <span>
     <strong>
      Hikmet Çinçin (Antakya Ticaret ve Sanayi Odası Başkanı):
     </strong>
    </span>
    Suriyeli vatandaşlarla kan bağımız, dil bağımız ve din bağımız var. Tedirgin olmamız çok normal bu yüzden. Bizim dışımızda gelişen ve bir an önce bitmesini arzuladığımız bir kriz bu. Antakya yeni pazarlara yönelmek zorunda; çünkü ticaret güven ortamı ister. Suriye’den geçemeyen tırların İskenderun ve Mersin’den kalkan gemilerle taşınması ve hükümetin tır başına bin dolar teşvik vermesi iyi bir pansuman oldu.
   </p>
   <p>
    <strong>
     <span>
      Mehmet Yüce (Otoman Palace Mali İşler Müdürü):
     </span>
    </strong>
    Suriyeli misafirlerimizin yüzde 15 oranında bir katkısı vardı otelimize. Biz, Hatay’daki tek beş yıldızlı termal ve kongre oteli olduğumuz için, kongreye katıldıktan sonra Halep ve Şam turu yapmak isteyen yerli misafirler tarafından tercih ediliyorduk daha ziyade. Termal suyumuzun kalitesi yine önemli bir etken; ama son sıkıntılardan sonra kongrelerde yüzde 60 oranında bir kaybımız oldu. Medyanın, Hatay’ı da savaşın içindeymiş gibi göstermesi hoş olmadı. Şehirde güvenlik sorunu yok; ama insanlar bir kez korkutuldu. Halkla İlişkiler Müdürümüz Yasemin Gönül Hanım’ın geçen gün, Uzun Çarşı’ya gitmeye korkan bir grup hanımı ikna etmesi gerekti. Kargaşa çıkarsa, çarşıdan kaçamayız diye tedirgin olmuşlar.
   </p>
   <p>
    <span>
     <strong>
      Prof. Hüsnü Salih Güder (Mustafa Kemal Üniversitesi Rektörü):
     </strong>
    </span>
    Çadır kentlerde insani gerekçelerle barınmakta olan Suriyeli misafirler arasında 55 civarında gencin yükseköğrenim talebi vardı. Sonra Urfa’dan ve Kilis’ten de talep gelince YÖK bir karar alarak bu gençlere özel öğrenci statüsüyle derse katılma ve başarılarını gösteren bir belge alma imkânı sağladı. Suriye’de iç barış kurulduktan sonra bu belgeyle üniversitelerden hak talebinde bulunabilecek ya da yabancı öğrenci sınavını başarıp öğrencimiz olurlarsa aynı belgeyi bize beyan edebilecekler. Biz de kendilerini o derslerden muaf tutacağız. Gençlerin süre kaybı yaşamaması ve hayata tutunması için bulunmuş bir formül bu. Önemli olan ödedikleri bedeli en aza indirmek ve savaş biter bitmez normal hayata adapte olmaları için destek vermek.
   </p>
   <p>
    <span>
     <strong>
      Nafiz Özcan (İnşaat Mühendisi):
     </strong>
    </span>
    Caddeyi görüyorsunuz, nasıl canlı, hareketli... Halkın endişesi dağıldı. İnşaat piyasası gayet açık… Savaştan önce Suriye’den teklif almış; fakat ülkedeki baskı ortamını görünce vazgeçmiştik. Demokrasinin olmadığı ülkeler iş adamları için cazip değildir, nitekim sonuç bizi haklı çıkardı. İş almış olsaydık, yarım kalacaktı demek ki. Ama savaş sonrası ihtiyaç olursa, Suriye’nin yeniden yapılanmasında rol almak isteriz.
   </p>
   <hr/>
   <p>
    <em>
     Katkıları için Kasım Şahin ve Zübeyir Balcı’ya teşekkür ederiz.
    </em>
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://aksiyon.com.tr:80/aksiyon/haber-34521-.html), [web.archive.org (arşiv bağlantısı)](http://web.archive.org/web/20130113003123/http://aksiyon.com.tr:80/aksiyon/haber-34521-.html)
