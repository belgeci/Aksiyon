# Can Paker: 'Soros'un parasıyla devrim yapılmaz'

*Zafer Özcan 2005.12.26*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   TÜSİAD eski yöneticilerinden Can Paker'e göre hükümet ile iş dünyası arasındaki polemiklerin büyütülmesinde Türkiye'nin bir dönüşüm süreci yaşamasının etkisi var.  Ancak bu tartışmaların  kriz doğurduğu günler artık  geride kaldı.
  </font>
 </div>
 <div id="newsText">
  <font class="detail-text">
   Dr. Can Paker, Türk iş dünyası ve sivil toplumunun ileri gelen isimlerinden. Yıllarca profesyonel yönetici olarak bulunduğu iş hayatını noktaladıktan sonra, zamanının büyük kısmını sivil toplum çalışmalarına ayırmaya başladı. 'Yeri belli olsun' mantığı ile kurduğu danışmanlık ofisine o kadar çok talep geliyor ki, "Meğer herkes bana danışmak için bekliyormuş" diye şaşkınlığını ifade ediyor. Kendisi, Türkiye'nin en tartışmalı iki sivil toplum kuruluşu olan TESEV'in yönetim kurulu, Açık Toplum Vakfı'nın da Türkiye Danışma Kurulu Başkanı. TÜSİAD'da da halen haysiyet divanı üyesi olarak görev yapıyor. Sabancı Holding Yönetim Kurulu üyeliği ve Güler Sabancı'nın danışmanlığı ise iş dünyasındaki şapkaları. Can Paker'le en çok meşgul olduğu memleket meselelerini konuştuk.
   <br/>
   <br/>
   -Başbakan Erdoğan'ın, TÜSİAD Yüksek İstişare Konseyi Başkanı Mustafa Koç'un sözlerini yargıya müdahale olarak nitelendirmesini nasıl yorumluyorsunuz?
   <br/>
   <br/>
   Yargıya müdahale midir değil midir, onu bilemem; çünkü bu teknik bir konu. Türkiye bir taraftan ekonomik olarak iyi yolda, dış politika olarak AB'ye odaklı bir siyaset izleniyor. Ortadoğu'da etkili bir konuma doğru gidiyoruz. Bütün bu olumlu göstergeler varken, bu gibi sürtüşmeler insanları şaşırtıyor ister istemez. Orhan Pamuk meselesi, içki tartışmaları, Van rektörü gibi konuların gündeme gelmesini yaşadığımız toplumsal dönüşüm sürecine bağlıyorum. Derin değişiklikler yaşayan toplumlarda küçük olaylar bile büyük tartışmalara yol açar ve siyasallaşır. Transformasyon sürecini tamamlamış toplumlarda bu gibi tartışmalar teknik seviyede kalır. Yaşananlar sağlıklıdır demiyorum, olayın büyümesine de taraftar değilim; ama çok da şaşırmıyorum açıkçası.
   <br/>
   <br/>
   -Peki bu sürtüşmenin ekonomik bir bedeli olur mu?
   <br/>
   <br/>
   Olmaz. Çünkü Türkiye'nin genel hatları doğru yerdedir. Yakın tarihte yaşadığımız anayasa kitapçığı fırlatma olayı da aslında bir kriz sebebi değildi. O dönem krizin bütün şartları hazırdı zaten. Şimdi böyle bir ortam yok, üç gün sonra bütün bunlar unutulur, herkes işine bakar. Ben ayrıca sivil toplumun her şeyi söyleyebilmesi taraftarıyım. Fikir özgürlüğü zaten toplumu rahatsız edebilecek şeyleri de söylemektir.
   <br/>
   <br/>
   -TÜSİAD-Hükümet sürtüşmeleri yeni değil aslında. Geçmişte de benzer hadiseler yaşanmıştı. Sizce TÜSİAD'ın işlevi nedir veya ne olmalıdır?
   <br/>
   <br/>
   TÜSİAD bir sivil toplum örgütü, gönüllü bir kuruluş. Odalar birliği gibi kanunla kurulmuş değil. İlk kuruluşu karma ekonomiyi savunma amaçlıdır. Hepsini devlet yapmasın birazını da biz yapalım anlayışıdır bu. Sonraları Türkiye'deki oluşumlara etki etme noktasına geldi. Benim yönetim kurulu üyesi olduğum dönemden kısa süre önce büyük bir konferans yapıldı ve orada siyasete daha açık etki etme ve tam bir sivil toplum örgütü olma kararı benimsendi.
   <br/>
   <br/>
   -Ne zaman alındı bu karar?
   <br/>
   <br/>
   1990'lardan sonra Benim Parlamento Komisyonu Başkanı olduğum zaman TÜSİAD demokratikleşme paketini gündeme getirdi. Bu büyük gürültü kopardı. Sonra demokratikleşme paketi üzerinde çalışmalarını sürdürdü. Avrupa Birliği, Gümrük Birliği konusunda fikirlerini söyledi. Türkiye'nin üyeliğine destek olmak için ülke ülke dolaştı. Gelinen noktada TÜSİAD, müzakereler de başladığı için ekonomik söylemi ağır basan bir yapıya büründü. Bir grubun temsilcisidir ve o grubun sorunları nerede ise orada oluyor.
   <br/>
   <br/>
   -Bu çıkışlar devam eder mi?
   <br/>
   <br/>
   Elbette. Ama bundan sonraki süreçte ekonomik işlevi ağır basacaktır.
   <br/>
   <br/>
   -TÜSİAD gibi halen başkanı olduğunuz Türkiye Ekonomik ve Sosyal Etüdler Vakfı (TESEV) da tabu kabul edilen birçok konuda  çalışmalar yapıyor. Umutlu musunuz Türkiye'nin geleceğinden? Türkiye için ben hep umutluydum. Sebebi de sosyo-ekonomik ortamın getirilerini görmemdir. Sovyetler Birliği yıkılıncaya kadar Türkiye'nin dünyadaki önemi askerî ve coğrafî idi. Soğuk Savaş sonrası bu azaldı; ama siyasî-coğrafî önemi arttı. ABD, Irak'a Türkiye'siz girdi ama orada bir şeyler yapabilmek için yine bizimle çalışmak istiyor. Bütün bunlar ekonomik bir değişime yol açtı. Batı, askerî öneminden dolayı Türkiye'ye para vermiyor artık. Şimdi biz bu parayı kendi kendimize kazanmak durumundayız.
   <br/>
   <br/>
   -Kazanıyor muyuz peki?
   <br/>
   <br/>
   Başladık denebilir. İhracatımız 2,5 milyar dolardan 70 milyar dolara çıktı. Bunu kim yapıyor? Anadolu'da çok ilerleyen şehirler var, gelişen bir ekonomi var. Bu süreç Türkiye'yi köylü toplumundan çıkararak orta sınıf toplumuna doğru götürüyor. Köylü toplumu, birbirine benzeyen insanların olduğu, üretimin farklılaşmadığı bir toplumdur. Orta sınıf ise farklılaşmak demektir. Orta sınıflılaştıkça kimi tüccar kimi memur kimi işçi oluyor. Hayata bakış değişiyor. Bu farklılığın sonucu olarak demokrasi, birey olma, tüketim talepleri artıyor, çeşitleniyor.
   <br/>
   <br/>
   -AB sürecinin etkisi yok mu bunda?
   <br/>
   <br/>
   Elbette var. Ama iç talep olmasaydı bu değişimler bu kadar ciddi ve hızlı olmazdı. İç demokratikleşme talebini atlamamak lazım. TESEV'deki ekip olarak bu farklılaşmanın ciddi demokratikleşmeye yol açacağına inandığımız için, o güne kadar konuşulmasında sakınca bulunan, köylü toplumunun artıkları olarak gördüğümüz konuları korkusuzca gündeme getirdik. Çünkü bu olguyu gördük.
   <br/>
   <br/>
   -Ama Türkiye'de cumhuriyetin kuruluşundan bu yana kendisini rejimin sahibi gibi gören kesimler var.
   <br/>
   <br/>
   Ben çok araştırdım ama hiçbir Batı lisanında şu cümlenin tercümesini bulamadım: "Bu memleket sahipsiz değildir." Oysa Türkçe'de çok güçlü bir anlamı var. Demek ki böyle bir olgu var Türkiye'de ve ben bunun değişmeye başladığını düşünüyorum.
   <br/>
   <br/>
   -Sağlıklı mı bu gelişme?
   <br/>
   <br/>
   Şüphesiz. Önce İstanbul sanayi çevresi vardı farklılaşan, şimdi bütün Anadolu buna doğru gidiyor. Orta sınıf talepleri çok öne çıktı.
   <br/>
   <br/>
   -Örnek verir misiniz?
   <br/>
   <br/>
   Bir tanesi, Diyanet araştırmasında gündeme gelen kadınların daha fazla dinî hizmet alma talebi mesela Bu istek tipik bir orta sınıf talebidir. Toplumsal talepler bir ülkenin gelişiminde ciddi etkendir, bizde bu konuda eksiklikler vardı. Şimdi kapanıyor yavaş yavaş. İnsanlar artık seslerini yükseltiyor, oylarını da son derece bilinçli kullanıyor.
   <br/>
   <br/>
   -Türban da bir kadın talebi değil mi peki?
   <br/>
   <br/>
   Evet, o da bir kadın talebidir. Müslüman kadın farklılaşmak istediği için başını öyle örtüyor. O örtüyle topluma karışmak; üniversiteye gitmek istiyor. Türban da bir orta sınıf talebidir. Eskiden başörtülü kadınlar daha az okumuştu, sadece ev hanımlığı yapıyordu. Şimdi akademik dünyada, ekranlarda, gazetelerde onları görüyoruz.
   <br/>
   <br/>
   -AİHM, Leyla Şahin'le ilgili verdiği nihai karara, Dışişleri Bakanı 'yasağı alkışlamayalım' diye bir yorum yaptı. Özgürlüklerin merkezi gibi görülen bir mahkemenin kararına 'yasak' yorumu yapılması hayli ilginç değil mi?
   <br/>
   <br/>
   Mahkeme olaya tam bir Avrupalı gibi bakıyor. Türkiye'nin yüzde 99'u Müslüman olduğu için böyle bir yasak koyabilir diyor. Kendini birtakım insanların hakkını koruyor gibi görüyor. Siz olayı bilmeseniz, yüzde 99'u Müslüman bir ülkedeki kadınların en az yüzde 90'ı başörtülü diye düşünürsünüz. Mahkeme burada yüzde 10 mağdur olabilir, onların hakkını koruyayım diye bakıyor. Burada da böyle bir yorum olduğu kanısındayım. Sanki açıklar azınlıkmış gibi
   <br/>
   <br/>
   -Ama böyle bir toplumsal gerçeklik yok ki ortada
   <br/>
   <br/>
   Bana göre hukuk her zaman sosyoloji ile beraber gitmiyor. Türkiye'nin sosyolojik gerçeklerine uymayan bir hukukî karardır bu. Türkiye'de başörtülü ile başörtüsüzün yan yana yaşama alışkanlığı var. Mahkeme, kendi tarihî insan hakları anlayışına göre hareket ediyor, azınlığı korumak istiyor; ama burada böyle bir sorun yok. Korunmaya ihtiyacı olan bir açıklar grubu yok. Sonuçta bu kararda sosyoloji ile hukukun yolları kesişmiyor.
   <br/>
   <br/>
   -Sizce bu kararla türban sorunu çözüme kavuşturuldu mu?
   <br/>
   <br/>
   Mahkeme, başörtülüleri üniversiteye sokmayın demiyor. Öyle bir yasak konabilir diyor. Dolayısıyla bu meseleyi Türkiye'nin sosyolojisi çözecektir. Hukuk çözemez bunu. Hukuk daima toplumun gerisinden gelir, toplum daima ileridedir. Hukuk kendini değişen topluma göre ayarlar. Türkiye gerçeğinde de bu net olarak görülüyor.
   <br/>
   <br/>
   -Yaptığınız çalışmalara farklı kesimlerden, örneğin askerî kanattan ya da hükümetten, fazla ileri gitmeyin uyarısı geliyor mu?
   <br/>
   <br/>
   Yok, öyle bir uyarı yapamazlar. Yaparlarsa ben açıklarım, bize böyle denildi diye. Bazı rahatsızlıklar ise elbette var. Güvenlik güçlerinin demokratik denetimi konusuna devletteki bütün güvenlik birimleri çok ilgililer. MİT, polis hepsine katılıyor. TSK resmî temsilci göndermiyor, emekliler geliyor.
   <br/>
   <br/>
   -TESEV'in yaptığı çalışmaların bütçesi oldukça yüksek. Gelir kaynaklarınız neler?
   <br/>
   <br/>
   Bütçenin yüzde 40'ını iş adamlarından bağış  olarak alıyoruz. Kalan kısımları Açık Toplum Vakfı'ndan, bazı Alman vakıflarından, AB'den ya da bazı ülkelerin (Hollanda gibi) proje bazında verdiği desteklerden alıyoruz. Mesela Dünya Bankası'ndan Yüzde 60'ı dış, yüzde 40'ı iç kaynaklı denebilir. Hiçbir projeyi tek bir destekçi ile yapmıyoruz. Yoksa onun güdümünde olduğu izlenimi doğar. Her projede birkaç kurumun desteği oluyor.
   <br/>
   <br/>
   -Alt kimlik üst kimlik tartışmasına ne diyorsunuz?
   <br/>
   <br/>
   Bu ülkede yaşayanların hepsine ortak bir şey dememiz gerekiyor; ama bunların kimi Kürt, kimi Laz, kimi Çerkez. Yok sayamayız bunları. Sen istediğini kadar yok say, bu bur bir vakıa. Bütün mesele bunları bir ortak paydada, bir üst kimlikte toparlamak. Alt kimlik var. Bu bir realite. Mesele nasıl bir üst kimlik olacak. Bence Türkiye iyi bir üst kimlik. Çoğulculuğu Anadolu çok iyi yaşıyor aslında.
   <br/>
   <br/>
   -Biz hep kamunun dönüşümünü konuşuyoruz AB sürecinde. Özel sektör bu süreçten nasıl etkilenecek? Bir tedirginlik var mı iş adamlarında?
   <br/>
   <br/>
   Var da azalıyor. Türkiye AB'ye girmeden Gümrük Birliği'ne girmiş tek ülke. Gümrük Birliği sürecinde bir nevi antrenman yaptık. İş adamları artık nerede zayıflar onu tespit edip tavır belirliyorlar. Türk iş dünyası AB'ye uymak istiyor, o da bir menfaat meselesi. AB üyeliği fabrikaların değerini ikiye katlar. Bunu iyi biliyorlar. Özelleştirmelere bakın, bu fiyatları da AB'nin verdiği güven ile bulduk. Teraziye koyarsanız AB daha kârlı onlar için, zararlı olsaydı istemezlerdi. Ben idealist bir iş dünyası olduğunu düşünmüyorum. Tersi olsa hepsi ayağa kalkardı, girmeyelim diye.
   <br/>
   <br/>
   -Bütün bunlara rağmen halen bu ülkede yabancı sermaye tartışmaları oluyor ama
   <br/>
   <br/>
   Ben bu olayda da tamamen menfaatlerin öne çıktığını düşünüyorum. Yabancıya gitmesin bizde kalsın derken aslında çıkarlarının gereğini yapıyorlar. Sermayenin milliyeti olmaz. Türklerin bütün parası Türkiye'de mi? Ticari çıkarlar bu şekilde kamufle ediliyor.
   <br/>
   <br/>
   -Aynı zamanda Açık Toplum Vakfı'nın Türkiye Danışma Kurulu Başkanısınız. Onun kurucusu da George Soros. Hakkında olumsuz bir kanaat var. Bu imaj sizi nasıl etkiliyor?
   <br/>
   <br/>
   Devrimleri parayla yaptırabileceğine ben çok inanmıyorum. Bütün dünyada vakıflar için yaptığı yıllık harcama toplam 600 milyon dolar. Bunun en az 150 milyon dolarını ABD'de kullanıyor. Geriye kalan 350 milyon dolar ise 50 ülkede kullanılıyor. Ülke başına düşen rakam 5-6 milyon dolar. Bu parayla ihtilal olabiliyorsa, başka bir zengin de bu işi yapabilir. Soros'un bize katkısına ben şöyle bakıyorum: Açık Toplum Türkiye'de hangi projeleri fonlamaktadır, bunların Türkiye'ye yararı var mıdır, yok mudur? Fonlanan projeler çok saydamdır, internet sitesinde vardır. Hiçbir proje üçte birden fazla fonlanmaz. Demek ki her projenin üçte ikisini başkaları destekliyor.
   <br/>
   <br/>
   -Açık Toplum'un Türkiye'deki bütçesi yıllık ne kadar?
   <br/>
   <br/>
   1,5 milyon dolar. TESEV'in de aynı şekilde. Altında ne var sorusunun cevabını ben yine orta sınıf meselesinde görüyorum. Soros 75 yaşında bir adam. Açık Toplum fikrinin teorisyeni Karl Popper'in öğrencisi. Onun etkisi altında kalmış, sonra iş hayatına atılmış. İyi para kazanmış, 12 milyar dolar civarında bir serveti var. Gençliğinden kalan, açık toplum fikrinin yaygınlaştırılması tutkusunu tatmin etmek için farklı ülkelerde vakıf kurması anlaşılamıyor bir türlü. Bence bu işin kelebek koleksiyonu yapmaktan farkı yok. ABD'de Bush'un seçilmemesi için 15 milyon dolar harcadı, ona da danışıklı dövüş deniyor. Sonuçta bu gibi konularda insanları ikna etmek kolay değil.
   <br/>
   <br/>
   -Ama siz eleştirileri umursamıyorsunuz gördüğüm kadarıyla
   <br/>
   <br/>
   Hiç aldırmıyorum çünkü benim bütün hesabım kitabım açık, şeffaf.
   <br/>
   <br/>
   -Türkiye ziyaretinde kendisiyle imajı hakkında konuştunuz mu?
   <br/>
   <br/>
   Söyledim tabii ki. Türkiye'ye ilk geldiğinde bu yüzden çok ortalıkta görünmek istemedi zaten. Her isteyene her yaptığımızın hesabını her zaman verebilecek durumdayız. Mesela Açık Toplum'u eleştirenler, Akil Adamlar projesini göz ardı ediyor. Avrupa'nın en saygın siyasetçilerini toplayıp, Türkiye'nin neden AB'ye girmesi gerektiğini onlara anlattıran da Soros'tur. Herkes çok memnun kaldı bu işten; ama bunu kimin yaptığı üzerinde hiç durmuyorlar.
   <br/>
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-12943-36-can-paker-sorosun-parasiyla-devrim-yapilmaz.html), [web.archive.org (arşiv bağlantısı)](http://web.archive.org/web/20130508161853/http://www.aksiyon.com.tr:80/aksiyon/haber-12943-36-can-paker-sorosun-parasiyla-devrim-yapilmaz.html)
