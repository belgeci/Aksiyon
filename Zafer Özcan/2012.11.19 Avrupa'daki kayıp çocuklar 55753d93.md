# Avrupa’daki kayıp çocuklar

*Zafer Özcan 2012.11.19*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Avrupa’da Gençlik Dairelerinin çeşitli gerekçelerle el koyduğu ve ailelerine geri vermediği Türk çocuklarının sayısı artıyor. Genelde Alman bakıcı ailelere veya kilise yurduna yerleştirilen çocuklar, kültürel asimilasyon yaşıyor. Yavrularının izini yıllardır bulamayan anne babalar bile var.
  </font>
 </div>
 <div id="newsText">
  <font class="detail-text">
   <p>
    Önce babası gelmiş ‘acı vatan’a. 17 yaşındayken de onu aldırmış yanına. Ramazan Özcan’ınki aslında klasik bir ikinci nesil göçmen hikâyesi. Almanya’daki 33 yıllık gurbet, hangi kitabın sayfalarına sığar ki? 1979’da gelmiş buraya, sonra da evlenmiş. 3 de kızı olmuş, canından öte sevdiği. Şimdilerde Kuzey Ren Westfalya Eyaleti’ne bağlı Minden şehrinin Bad Oeynhausen kasabasında yaşıyor. Ailesinin geçimini kamyon şoförlüğü yaparak temin etmeye çalışıyor. Gençliğinde aklının yarısı Türkiye’deymiş diğer yarısı Almanya’da. Okuyamamış bu yüzden. Ama eğitimin değerini bilmez mi hiç? Biliyor ve üç kızının iyi eğitim alması için varını yoğunu dökmüş adeta. Peki, başarılı olmuş mu? Olmuş tabii olmasına da… Kızlarından Hilal hukuk mezunu, hâlen Kanada’da stajda. Havva ise tıp öğrencisi. En küçük kızı Rukiye… Ah o Rukiye yok mu, o Rukiye? Nuran ve Ramazan Özcan çiftinin 4 yıldır bir türlü uyanamadıkları kâbusu. 16 yaşında yanlış arkadaş kurbanı olmuş Rukiye. Bir gün okuldan dönmemiş ve ailesinin başını zorla örttüğü gerekçesiyle Gençlik Dairesi’ne sığınmış. 2008’de olmuş bunlar. O günden bu yana sadece 5 dakika görebilmişler kızlarını. Hukuki mücadele, mahkemeler, tehditler, baskılar ve en kötüsü kızlarını göremeden geçirdikleri 4 koca yıl. Her ay 380 avro ödemişler onun için. Gençlik Dairesi yurdundayken hamile kalan, daha sonra yine Gençlik Dairesi yetkililerinin yardımıyla çocuğunu aldırtan Rukiye, şimdi yurttan da atılmış, ailesiyle görüşmüyor ve kimse akıbetini bilmiyor. Rukiye kayıp… Rukiye yitik…
   </p>
   <p>
    <img alt="" height="333" src="http://web.archive.org/web/20140522003704im_/http://medya.aksiyon.com.tr/aksiyon/2012/11/19/kapak-zafer-nuran.jpg"/>
   </p>
   <p>
    Maalesef sadece Almanya değil, Avrupa genelindeki kayıp neslin ve dağılmış ailelerin nüfusu sürekli artıyor son yıllarda. Listeye her gün yeni hikâyeler ekleniyor ve başrolde Türkiye’deki Çocuk Esirgeme Kurumu’nun muadili denebilecek Gençlik Daireleri (Jugendamt) bulunuyor. Görevi, ‘Şiddet gören veya sokağa bırakılan çocuklara sahip çıkmak’ diye tanımlanan Gençlik Daireleri, Avrupalı Türk göçmenler için adeta kâbusa dönmüş. Halihazırda bu kurumların elinde 4 bine yakın Türk çocuğu bulunuyor ve bunların neredeyse tamamı kendi inanç, kültür ve geleneklerinden koparılıyor. Yasalarda açıkça belirtilmesine rağmen daire, bu çocukların kendi inanç ve kültürüne göre yetişmesine müsaade etmiyor. Çocukları elinden alınıp eşcinsel (lezbiyen) aile yanına verilen çocuklar bile mevcut! Berlin’de yaşayan ve konuyu yakından izleyen Sosyal Danışman Ercan Yaşaroğlu, meselenin daha vahim bir boyutuna dikkat çekiyor. Gençlik Dairelerinin ailelerinden alıp bakıcı ailelere verdiği, İslami değerlere ve Türklüğe düşman olarak yetişen nesilden tanıdıkları olduğunu belirten Yaşaroğlu, bunların isimlerini bile değiştirdiklerini ve hâlen Alman Irkçı Partisi (NPD) bünyesinde çalıştıklarını belirtiyor.
   </p>
   <p>
    <strong>
     Korkudan konuşamıyorlar!
    </strong>
   </p>
   <p>
    Göçün 50. yılında Avrupalı Türkler, bir yandan bulundukları ülkelere uyum adına önemli adımlar atarken, diğer yandan ciddi sorunlarla boğuşuyor. Yarım asırlık göç sürecinin ürettiği en derin ama çok da bilinmeyen yaralardan biri ailelerinden koparılan çocuklar. Ailelerin çocuğunu bir daha görememe korkusuyla hasıraltı etmek zorunda kaldığı, çok yakıcı bir sorundan bahsediyoruz. Meselenin ayrıntılarına geçmeden önce Gençlik Dairelerini biraz daha yakından tanıyalım.
   </p>
   <p>
    2. Dünya Savaşı yıllarında polis teşkilatının bir birimi olarak faaliyet gösteren daireler, daha sonra yerel yönetimlere bağlı devlet kurumu hâline getirilir. Sayısı 600’ü bulan dairelerde çalışan memurların yetkileri çok fazla ve kararlarını mahkeme sürecinde bile değiştirmek kolay olmuyor. Yetiştirme yurtlarında genellikle ailelerden alınan gençler barındırılırken, daha küçük çocuklar için bakıcı aile formülü uygulanıyor. Bakıcı aileler, hizmetleri karşılığında devletten maaş alıyor.
   </p>
   <p>
    Dairelerin yasal çerçevesine bakıldığında herkesi memnun edecek ve sosyal devletin gereği diye tanımlanabilecek bir kurum çıkıyor karşımıza. Alman Anayasası ve ilgili yasaların yüklediği misyon ve çizdiği sınırlar korunduğu takdirde, Gençlik Daireleri, Göçtürkler için de çok gerekli ve faydalı denebilir. Bütün sorun, teori ile pratiğin birbirini tutmadığı noktada ve çocuklarla ilgili uygulamalardaki ayrımcılıkta başlıyor. Kısacası, daireler, Türk ve göçmen ailelere farklı, Alman ailelere farklı davranıyor.
   </p>
   <p>
    Gençlik Daireleri, çocukları istismar, şiddet ve bakımsızlığa karşı koruma amaçlı kurulmuş. Tehlike altında, riskli bir ortamda olduğunu düşündükleri çocukları ailelerinden alarak yurtlara ve bakıcı ailelerin yanına yerleştirebiliyor. İlk etapta kısa süreli bir tedbir olarak el konan çocuklarla ilgili karar genelde aile mahkemeleri tarafından veriliyor. Daireler; polisin, belediye kurumlarının, okul idaresinin, öğretmenin, aile doktorunun veya vatandaşların şikâyetleri üzerine harekete geçebildikleri gibi, çocuk veya gencin kendi talebi üzerine de müdahale edebiliyor. Mesela, okullarda devamlı yaramazlık yapan, derslere ilgi göstermeyen, üstüne başına bakılarak ailesinin ihmal ettiği düşünülen öğrenciler, okul idaresi tarafından dairedeki memurlara bildirilebiliyor ki Türk ailelerin çok sık karşılaştıkları durum bu. Kurumun çocuğu ailesinden uzaklaştırması kaçınılmazsa, mahkeme kararı gerekiyor. Yasalara göre çocuk ancak hayati tehlikesi olduğu zaman mahkeme kararı beklenmeden aileden alınabiliyor.
   </p>
   <p>
    Mahkeme, Gençlik Dairelerine çocuğun nerede kalabileceğine karar verme hakkını tanısa bile, çocukla ilgili diğer bütün haklar ailenin elinde bulunuyor. Dairelerin sorumluluğunu düzenleyen Çocuklara ve Gençlere Yardım Yasası’nın 9. maddesine göre hem bakıcı ailenin hem de Gençlik Dairesi’nin, çocuğa, asıl ailesindeki kültürel-sosyal şartlara ve inanca uygun ortamı hazırlaması gerekiyor. Asıl ailesi için önemli olan tüm değerlerin çocuğa aktarılması da sistemin sorumlulukları arasında sayılıyor. Aynı yasanın 37. maddesine göre ise Gençlik Dairesi, çocuğun ailesinden alınması yerine, öncelikle çocuk ile annesi ve babası arasındaki sorunları çözme yoluna gitmek zorunda. Çocuğun ailesinden bağımsız hareket etmemesi gereken Gençlik Dairesi, çocuk bakıcı aile ile asıl ailenin çocuğun iyiliği için işbirliğini sağlaması gerekiyor. Aynı yasanın 36. maddesine göre, Gençlik Dairesi ‘asıl aile’ ile yardım planı (Hilfeplan) yapmak zorunda, çocuğun evden ayrıldığı günden itibaren devamlı olarak bu yardım planının protokol olarak yenilenmesi gerekiyor.
   </p>
   <p>
    Ailelerden çocuk almanın en son adım olduğunu gösteren Alman Anayasası’nın 6. maddesine göre daireler, ‘anne-baba hakkını’ kendisinde göremez. İlgili yasaya göre çocuğu büyütmek, eğitmek anne-babanın hakkıdır ve eğer çocuk ile aile arasında sorun çıkarsa daire ancak birtakım desteklerle sorunun giderilmesine yardımcı olabilir. Yasanın 33. maddesine göre dairedeki memurlar, çocuğun iyiliği için ailesinin sunduğu çözümleri kabul etmek zorunda. Ayrıca ailenin isteği doğrultusunda çocuğun başka bir aile yerine akrabasına (tarafsız olmak kaydı ile) evlatlık verilmesini kabul etmek durumunda. Gençlik Daireleri, Alman Medeni Kanunu’nun 1684. maddesine göre, mahkeme sonuçlanana kadar anne-baba ile çocuğun iletişimi kesilemez ve görme hakkı engellenemez.
   </p>
   <p>
    Çocuklar yurtlarda bozuluyor!
   </p>
   <p>
    Ancak özellikle Türk ailelerine yönelik uygulamaların yasal çerçeve ile uzaktan yakından ilgisi yok! Öncelikle ‘hayati tehlike’ durumunda mahkeme kararı olmadan el koyma hakkı istismar ediliyor. Çocuğun veya bir komşunun beyanı yeterli sayılıyor. Türklere yönelik uygulamaların önemli bölümünde bunu görmek mümkün. Bakıcı aileye verilen çocuğun, asıl ailesinin dinî ve kültürel değerlerine göre yetiştirilmesi zorunluluğu da hiçbir şekilde uygulanmıyor. Bakıcı ailelerdeki çocuklara domuz eti yedirilebiliyor, ailelerinden koparılan çocuklar arasında içkiye ve uyuşturucuya başlayan, dinini ve ismini bile değiştiren çok fazla örnek var. Çocuğun soy ismini değiştirme yoluna bile gidebiliyor. Çocukların ailesinden bağımsız hareket etmemesi sadece yasa hükümlerinde kalan bir ayrıntı. Özcan ailesinin çocuklarını 4 yılda sadece 5 dakika görebilmesi bir istisna değil. Bakıcı ailedeki çocuğunu ayda bir kez görebilen aileler kendini şanslı sayıyor. Bakıcı aileler, aylık görüşmelerde anne-babanın çocuğuna sarılmasına dahi müsaade etmiyor! Aynı şekilde el konan çocuğun, ailenin bir akrabasına verilmesinin de hiçbir örneği bulunmuyor.
   </p>
   <p>
    ‘Neden gittiğini soramıyorum’
   </p>
   <p>
    Kızını kaybetmiş babalardan biri de Berlin’de yaşayan Veysel Aydoğdu. Onun kızı da diğer örneklerde olduğu gibi bir sabah okula gitmiş ve bir daha geri dönmemiş. Veysel Aydoğdu, kızının, evde şiddet gördüğü iddiasıyla Gençlik Dairesi’ne sığındığını sonradan gelen telefonla öğrenir. Aslında o, kızlarıyla arası son derece iyi ve şiddete karşı bir baba. Buna rağmen başına gelenlere hayret ediyor. En acı gelense kızını bir türlü görememek ve ona neden gittiğini soramamak. Gençlik Dairesi bu hakkı ona vermiyor. Gerekçe ise kızının görüşmek istememesi. Aydoğdu, yaşadıklarını büyük bir üzüntüyle özetliyor: “Bir ay kadar önce aradılar, kızım hastanedeydi. Benim haberim olmadan ameliyat etmişler, acil durum olduğunu söylediler. İkinci ameliyat için benden izin istediler. Artık daire ile mahkemede hesaplaşacağız. Kızım 14,5 yaşında, entelektüel bir genç. Günde bir kitap bitirirdi, şimdi bir yurtta 5 kız ve 4 erkekle beraber kalıyormuş. Böyle giderse benim sonum herhâlde hapse düşmek olur.”
   </p>
   <p>
    Memurların, kızını ölümle tehdit ettiği ve onu zorla örtünmeye zorladığı iddialarına şaşıran Veysel Bey, tam tersine muhafazakâr bir aile olmadıklarını söylüyor. Dertli baba kızının böyle bir iddiada bulunacağına inanmıyor ama ona da ne olduğunu soramıyor. Veysel Aydoğdu, “Kızımla yüz yüze görüşmek istedik; fakat bunun mümkün olmayacağını, çünkü kızımızın tarafımızca ölümle tehdit edildiğini söyleyerek talebimizi reddettiler. ‘Evde küçük bir kızım daha var. Büyüğünü tehdit ediyorsam onu da alın’ dediğimde söylediklerime kulak asmadılar. Ölümle tehdit ettiğimiz söyleniyor ama hayatımda kızıma fiske atmış bir baba değilim.” diyor.
   </p>
   <p>
    Gökay Düz’ün hikâyesiyse, 1995’te turistik gezi için geldiği Almanya’da başlıyor. Çalışma şartları cazip gelince Almanya’da kalıcı olmaya karar vermiş. 17 yıldır Berlin’de yaşıyor. Hâlen bir Türk restoranında garsonluk yapan Düz’ün 7 yaşındaki oğluna daire 6 aylıkken el koymuş ve çocuk o gün bugündür bakıcı ailede. 2004’te evlenen Gökay Düz 1,5 yıl sonra boşanmış. 6 aylıkken rahatsızlandığı için hastaneye kaldırdığı çocuğuna Gençlik Dairesi el koymuş.
   </p>
   <p>
    <img alt="" height="333" src="http://web.archive.org/web/20140522003704im_/http://medya.aksiyon.com.tr/aksiyon/2012/11/19/kapak-zafer-gokay.jpg"/>
   </p>
   <p>
    Çocuğu ile ilk kez 9 aylıkken görüşebilmiş. Bu süreçte eşi başka bir evlilik yapmış ve çocukla ilgisini tamamen koparmış. Düz, 2005’ten bu yana çocuğunu daireden alabilmek için mücadele veriyor. Bu süre zarfında dairedeki memurların bütün isteklerini yerine getirmiş. Çocuğuna bir oda ayırdığı kiralık evde yaşıyor ve düzenli geliri var ama buna rağmen oğlu Erencan’ı geri alamıyor. Onu ayda bir kez görebiliyor. Kendisini ziyarete gelen ve 3 ay yanında kalan anne-babasının torunlarını sadece bir kez görebilmesi onu derinden yaralamış. Gökay Düz, en büyük şoku ise kısa süre önce yaşamış. Bakıcı aile ona, Erencan’ın soy ismini değiştirmek istediklerini iletmiş. Mahkemeden karar da çıkartmışlar. Düz, şimdi en azından oğlunun soyadını koruyabilmek için uğraşıyor. Onun artık gurbetteki tek hedefi oğluna kavuşabilmek. Bakıcı ailenin, devletten aldıkları maaş kesilmesin diye oğlunu geri vermemek için her yolu denediğini söyleyen Düz, ailenin her yıl adres değiştirdiğini belirtiyor.
   </p>
   <p>
    <strong>
     Türk çocukları gelir kaynağı
    </strong>
   </p>
   <p>
    Gökay Düz’ün altını çizdiği ‘gelir’ meselesi, aslında sürecin en önemli boyutlarından. El konan çocuklar, bazı kurumlar ve aileler için tam bir gelir kapısı. Daireler, çocukları yerleştirmek için kendi yurtlarını ya da bakıcı aileleri kullanıyor. Buna ek olarak da sosyal ve dinî kurumlarla işbirliği yapıyor. Birçok eyalette kilise yurtları ile yakın çalışan Gençlik Daireleri, çocukların ve gençlerin çoğunu bu yurtlara yerleştiriyor. Almanya genelinde daire yurtlarının yüzde 80’i kiliselerin. Uygulama kiliseler için de önemli bir gelir kaynağı. Çünkü Gençlik Daireleri, yurtlara çocuk başına günlük 70 ile 100 avro arasında değişen miktarlarda yardım yapıyor.
   </p>
   <p>
    Kiliseler bir yana, birçok bakıcı aile de artık bu işi bir gelir kapısına dönüştürmüş durumda. Bazı aileler daha fazla gelir için birden fazla çocuğa bakıyor. Ailelere çocuk başına, yaş ve ihtiyaçlara göre değişse de aylık ortalama 600-800 avro arasında maddi yardım yapılıyor. Alman Federal İstatistik Dairesi’nin verilerine göre Gençlik Daireleri 2009’da toplam 33 bin 700 çocuğu ailelerinin elinden alarak yurtlara yerleştirmiş. Bunların 26 bin 745’ini Alman vatandaşı çocuklar, 6 bin 965’ini de göçmen çocukları oluşturuyor. 2011’de ise Gençlik Daireleri 32 bin 300 çocuğu ailelerinden almış. Bunların 2 bin 800’ü Türk pasaportu taşıyan çocuklar. Bu sayıya elbette Alman vatandaşı konumundaki Türk çocukları dâhil değil! İstatistik Dairesi, etnik köken bilgisi vermediği için tam sayı bilinmiyor ancak dairenin elinde bulunan, bakıcı ailelere verilmiş Türk çocuklarının sayısının 4 ila 7 bin arasında olduğu tahmin ediliyor. Avrupa’nın diğer ülkeleri de eklendiğinde, ailesinden koparılan ve kültürel asimilasyona uğrayan çocuklarımızın sayısı dramatik boyutlara ulaşıyor.
   </p>
   <p>
    Avrupa’da son yıllarda Gençlik Dairesi gerçeği ile yüzleşen Göçtürkler, soruna çareyi kendi içlerinde üretme çabasında. Çocuklarını bir daha hiç görememekten korktukları için, yaşadıkları sıkıntıları fazla dillendirmek ve basında gündeme gelmek istemiyorlar. Çaresiz kalanlar ise konuyu Türk büyükelçilikleri ve konsolosluklarına, Ankara’daki Yurtdışı Türkler Başkanlığı’na, bir de Avrupa’daki Türk medyasına aksettiriyor. Maalesef genel şikâyet, elçilik ve konsoloslukların konuya duyarsız kalması. Yurtdışı Türkler Başkanlığı bütün şikâyetleri kayıtlarına alıyor ve konuyu sürekli gündeme taşıyor. Almanya’daki birçok aile, Avrupa Zaman Gazetesi’nin yayınları üzerine çocuklarını tekrar gördüklerini ifade ediyor. Hatta bazıları bu sayede çocuklarına kavuşmuş. Mesela Ramazan Özcan, sıkıntılı dönemde yanlarında sadece Avrupa Zaman Gazetesi ‘ni bulduklarını ifade ediyor. Avrupalı Türklerin medyadaki eksiklikleri ve kamuoyu oluşturmadaki yetersizlikleri bu örnekte de görüldüğü gibi Göçtürklerin canını çok yakıyor.
   </p>
   <p>
    <img alt="" height="333" src="http://web.archive.org/web/20140522003704im_/http://medya.aksiyon.com.tr/aksiyon/2012/11/19/kapak-zafer-1.jpg"/>
   </p>
   <p>
    <strong>
     Yetersizliğimiz istismar ediliyor
    </strong>
   </p>
   <p>
    Kamuoyu oluşturmanın yanında bir başka ihtiyaç, konuyu bilen Türk kökenli uzmanların ailelere destek vermesi. Almancası yetersiz birinci nesil, yaşadıkları ülkenin yasalarını iyi bilmedikleri için haklarını arayamıyor. Türkiye’den gelin veya damat olarak Avrupa’ya gelen ikinci nesil anne babalar için de aynı yetersizlik söz konusu. Sosyal danışman veya avukatlar tam bu noktada önem kazanıyor. İkinci nesildeki okumuş Türkiye kökenliler, Göçtürkler için bir şans ancak madalyonun bir de öteki yüzü var. Türkiye kökenli danışman ve avukatlar arasında, kendi insanlarını istismar eden, onlara yardım etmek yerine zarar veren, bu sayede Almanların gözüne girmeye çalışan, kariyerini bunun üzerine inşa edenlerin sayısı hayli fazla. Göçtürklere esasen en büyük zararı da onlar veriyor.
   </p>
   <p>
    <img alt="" height="333" src="http://web.archive.org/web/20140522003704im_/http://medya.aksiyon.com.tr/aksiyon/2012/11/19/kapak-zafer-Hayriye.jpg"/>
   </p>
   <p>
    Ercan Yaşaroğlu, Berlin’in Türk mahallesi Kreuzberg’de çalışan sosyal danışmanlardan. Onun hedefi, çocukları alınan veya alınma korkusu yaşayan ailelere destek vermek, haklarını anlatmak. Kendisiyle görüşmek için ofisine gittiğimizde, eşinden ayrılmış ve maddi açıdan zor durumda 4 çocuklu bir annenin dramına şahit oluyoruz. Hayriye Hanım’ın en büyük korkusu çocuklarını Gençlik Dairesi’ne kaptırmak! Yaşaroğlu ona kendisiyle konuşmadan adım atmamasını öğütlüyor. Çünkü birçok Türk kökenli sosyal danışman, çocukları ailelerinden koparıyor. Daha önce tanıştığı Gençlik Dairesi çalışanı bir Türk memurun ‘8 Türk çocuğunu ailelerinden almakla’ övündüğünü öğreniyoruz Hayriye Hanım’dan. Ercan Yaşaroğlu, kendi meslektaşlarını ağır dille eleştiriyor: “Aileleri çok yanlış yönlendiren ve Almanlardan takdir görmek için veya para hırsı ile hareket eden sosyal çalışanlar var. İnsanların içinde bulunduğu zor durumu kullanıyorlar. Sosyal danışmanın ahlaki değerleri olmazsa, sadece kendi kariyerine hizmet eder hâle geliyor ve bu tipler zor durumdaki Türk aileleri tüketiyor. Onların yüzünden zamanında olaya müdahil olamayan Türk aileler, çocuklarını geri alma şansını tamamen kaybediyor.”
   </p>
   <p>
    Ercan Yaşaroğlu, Gökay Düz’ün de yanlış yönlendirme kurbanı olduğunu ve artık çocuğunu geri alma şansının çok azaldığını üzülerek anlatıyor. Almanya’da kendi haklarını savunamayan bir kitlenin oluştuğu tespitini yapan Ercan Yaşaroğlu’na göre sorunların temelinde gurbette şımarık ve sorumsuz yetiştirilen Türk gençlerinin, cahil Anadolu kızlarıyla evlendirilmesi yatıyor. Birçok olayda karşımıza çıkan ithal gelin meselesi, Gençlik Daireleri probleminin de başrolünde. Yaşaroğlu, süreçte yaşananlara adeta isyan ediyor: “Korkunç bir gelecek umutsuzluğu var. Günübirlik yaşayan bir nesil oluştu. O bakımdan bas bas bağırıyorum, burada tükenen insanlara kızlarınızı, oğullarınızı vermeyin diye. Babalar bahis bürosundan, kahvehaneden çıkmıyor. Çocuklarının rızkını, mutfak masrafını o bahis bürosuna bırakıyor. Çocuklar hiçbir değer tanımadan büyüyor. 13 yaşındaki kızlar madde bağımlısı olmuş. Kahvede oturan baba, oradan çıkıp parktaki çocuğunun ne yaptığıyla ilgilenmiyor.”
   </p>
   <p>
    Gençlik Dairesi’nin asıl görevinin çocukların hayatlarını daha yaşanılabilir kılmak olduğunu belirten Ercan Yaşaroğlu, uygulamanın böyle olmadığını, bu kurumların göçmenlerin zaaf ve yetersizliklerini istismar ettiğini söylüyor. Çocuğun aileye geri dönmesi durumunda, bakıcılık yapan kurum ve kişilere verilen ödeneklerin kesildiğini hatırlatarak bunun olmaması için her yolun denendiğini ifade ediyor. Bakıcı ailelerin sürekli adres değiştirdiğini belirten Yaşaroğlu, “Anne-babalar sürekli çocuğunu kovalıyor. Ekonomik durum iyi değilse bunu finanse etmeleri zor. Bu durumda çocuğun peşini bırakan bir sürü aile var, bunlar Almanya’nın kayıp neslidir.” diyor.
   </p>
   <p>
    <img alt="" height="333" src="http://web.archive.org/web/20140522003704im_/http://medya.aksiyon.com.tr/aksiyon/2012/11/19/kapak-zafer--Kreuzberg.jpg"/>
   </p>
   <p>
    <strong>
     Bakıcı ailede yetişen ‘Türk Nazi’
    </strong>
   </p>
   <p>
    Kreuzberg öyle bir yer ki sadece Türkler değil, birçok ülkeden göçmenler yaşıyor. Ercan Yaşaroğlu, semtte Türkçe ve İspanyolca başta olmak üzere 130 dil konuşulduğunu söylüyor. Semtin bir özelliği de eski Berlin Duvarı’nın olduğu bölgede kalması. Duvar yıkılmadan göçmenlere şehrin kenar mahallesi olarak gösterilen, yıkıldıktan sonra Berlin’in ortasında kalan bir bölge. Ercan Yaşaroğlu, burada sokakta esrar tüketildiğini söylüyor. Başka semtlerde polis hemen müdahale ederken burada fazla müdahil olmuyor. O bakımdan duyarlı Türkler uyuşturucuya karşı imza kampanyası başlatmış. Peki, polis Kreuzberg’e neden duyarsız kalıyor? Cevabı Yaşaroğlu veriyor: “Yabancıların yaşadığı yerlerde bu işlerin olması, devletin işine geliyor. Çünkü böyle olursa yabancıları kötülüklerin kaynağı gibi gösterebiliyor. Hatta semtte polis boşluğu bırakarak uyuşturucu işleriyle uğraşanların buraya toplanmasını sağladılar. Getto-laşmayı sağlamaya çalışıyorlar ve biz de buna engel olmaya çabalıyoruz.”
   </p>
   <p>
    Devlet bir yandan ‘uyum’ derken, diğer yandan da uygulamalarıyla gettolaşma ve suçu dolaylı yönden teşvik ediyor. Çünkü göçmenleri suç kaynağı gibi gösterip dışlamak daha kolay. Nitekim Almanya’da ayda ortalama 200 Türk genci uçağa bindirilip sınır dışı ediliyor. Çünkü yasalara göre 2 yıldan fazla hapis cezası alanları devletin sınır dışı etme yetkisi var. Alman devleti göçmenlerin küçük cezalarını biriktirerek süre 2 yıla çıkınca uygulamayı başlatıyor. Bu çocukların elbette Türkiye’ye de uyum gösterme şansları yok artık. Yaşaroğlu, şu anda Kreuzberg’de tanıdığı ve cezası dolmuş 7 gencin yaşadığını, bunların 18 yaşına gelince sınır dışı edileceklerini söylüyor.
   </p>
   <p>
    İşte bu çocuklar arasında anne-babası tarafından terk edilmiş veya devletin el koyduğu, bakıcı ailede büyümüş olanların hikâyesi ayrıca dikkat çekici. Yaşaroğlu, bakıcı ailede büyüyen bazı Türk çocuklarının Nazi mantığı ile yetiştiklerini ve içinden çıktıkları Türk toplumuna düşman olduklarını söylüyor. Nitekim bunlar arasında daha önce görüştüğü 4 Türk gencinin şu anda Alman Nazi Partisi (NPD) için çalıştıklarını öğreniyoruz. Bunların isimlerini Alman ismine çevirdiğini, saçlarını sarıya boyadıklarını, Türk ve Müslüman düşmanı olduklarını vurguluyor. Ercan Yaşaroğlu’na göre bu anlayışla yetişen neslin sayısının artmaması için camilere ve imamlara büyük iş düşüyor. Devamında ise sivil toplum kuruluşlarının aktif olmasını ve bu çocuklar için özel programlar yapılmasını öneriyor.
   </p>
   <p>
    <strong>
     Çuvaldızı kendimize batırmak!
    </strong>
   </p>
   <p>
    Daha önce verdiğimiz Hayriye Hanım’ın hikâyesindeki baba gibi, çocuklarıyla ilgilenmeyen, evi terk eden, kahveden ve kumar salonlarından çıkmayan, çalışmayıp sadece sosyal ödeneklerle geçinen büyük bir Türk kitlesi var, Almanya ve Avrupa’nın diğer ülkelerinde. Mesela Berlin’in Türk mahallesi Kreuzberg’e gittiğimizde, tam merkezde karşınıza çıkan dev apartmanda 500 daire var ve tamamında Türkler yaşıyor. Yaşaroğlu, bu 500 ailenin istisnasız hepsinin sosyal yardım alarak yaşadığını söylüyor. İlginç de bir rakam veriyor: “Sadece bu apartmana yılda 3 milyon avro sosyal yardım giriyor.”
   </p>
   <p>
    İşte burası, çuvaldızı kendimize batırmamız gereken nokta. Evet, Almanlar Türk ailelerin yetersizliklerini istismar ediyor, sudan sebeplerle çocuklara el koyuyor, bir daha geri vermiyor ve bu çocukları din ve kültür değerlerinden uzaklaştırarak yetiştiriyor. Peki, buna karşılık Türk göçmenler ne yapıyor? Sadece canı yananlar konuyla ilgili. Onun dışında toplumsal dayanışma yok. Bakıcı aile kavramının bu kadar önemli olduğu bir ülkede neden Türkler bakıcı aile olmak istemez? Almanya’daki onlarca Türkiye kökenli sivil toplum kuruluşu, binlerce cami derneği ve dev diyanet teşkilatı (DİTİB) neden kiliseler kadar meseleye sahip çıkamıyor? Bu soruların cevabını da Almanya Türk toplumunun vermesi gerekiyor. Çünkü artık ilk yıllarda olduğu gibi kendini bile zor idare eden bir kitle yok Avrupa’da. Binlerce meslek sahibi, iyi yetişmiş insan var. Türk kökenli parlamenterler, doktorlar, sosyal danışmanlar, pedagoglar, avukatlar, mühendisler, iş adamları, iş kadınları var. Toplumun kendi sorunlarına kendi sahip çıkması lazım. Bütün umudu Türkiye’nin desteğine ve konsolosluklara bağlamamak gerekiyor.
   </p>
   <p>
    Bünyesinde 80 farklı Türk sivil toplum kuruluşu bulunan Berlin Türk Cemaati’nin Başkanı Bekir Yılmaz, Türk toplumunun bu konuyu ihmal ettiğini söylüyor: “Türkler arasında bakıcı aile yok. Aileler zaten bol çocuklu, onun için istekli değiller. Türk toplumu olarak bu meselelere bugüne kadar eğilmedik. Öyle bir sıkıntı var. Buradaki toplumun gündeminde bu konu yok, aile veya yakın akrabanızın çocuğu alınmışsa o zaman gündeme geliyor. Yurtlarda ve bakıcı ailelerde çocuklarımız kendi değerlerine uygun yetiştirilmiyor. Buradaki Türk toplumunun meseleye sahip çıkması lazım.”
   </p>
   <p>
    Bekir Yılmaz, Müslüman Türk kültüründe bakmak için çocuk almanın yaygın olmadığını, bunu aşmak için dinî cemaat başkanlarıyla konuyu gündeme aldıklarını belirtiyor. Yılmaz, sorunun temelden çözümü için Türk toplumu içinde bakıcı aile kavramını yaygınlaştırmak gerektiğini vurguluyor. Almanya’daki Türkler arasında boşanma oranlarının, son dönemde Almanları bile geçtiği bilgisini de veriyor Yılmaz. Sadece Berlin’de yılda 3 bin nikâh varsa, buna karşılık 7 bin boşanma gerçekleştiğini belirterek “Aileler hızlı dağılıyor ve olan çocuklara oluyor. Bizdeki ayrılmalarda kavga gürültü çok oluyor, biri çocuğu göstermiyor, öteki nafaka vermek istemiyor. Sırf çocuklarına nafaka ödememek ve boşandığı karısına faydası olmasın diye işini bırakan ve kaçak çalışmaya başlayan erkekler var. Karısından intikam almak için yapıyor ama olan çocuklara oluyor.” diyor.
   </p>
   <p>
    Uzun yıllar Almanya’da Türk göçmenler üzerine araştırmalar yapan Dr. Şadi Aydın, Gençlik Dairesi meselesini yakından izliyor. Onun tespitlerine göre, dairelerin el koyduğu çocukların yüzde 23’ü göçmen kökenli. Ve el konan her 3 göçmen çocuktan biri Türk. Çocukları ellerinden alınan ailelerin psikolojik bunalıma girdiğini de belirten Aydın, “Anne-babalar üzüntüden psikolojik ve bedensel rahatsızlıklara maruz kalıyor, diğer insanlara göre daha sık hastalanıyorlar. İş hayatları da olumsuz etkileniyor, başarıları ve verimleri düşüyor. Anne-baba birbirini sorumlu tutuyor ve boşanmalar artıyor.” tespitini yapıyor.
   </p>
   <p>
    <strong>
     Farkındalık oluşturmak
    </strong>
   </p>
   <p>
    Şadi Aydın, Alman Gençlik Dairesi’ni eleştiren Türklerin, bakıcı aile olmaya gelince sorumluluktan kaçmasını da eleştiriyor. Her aile olmasa bile Almanya’da bakıcı olabilecek çok sayıda Türk aile olduğunu belirterek bu durumun Gençlik Dairesi’nin elini güçlendirdiğini, “Türkler bakıcı aile olmadığı için Türk çocukları Alman ailelere veriyoruz.” savunmasına sebep olduğunu vurguluyor.
   </p>
   <p>
    Son yıllarda Gençlik Dairelerine karşı Almanya’da Türklerin oluşturduğu en önemli girişim, Kamil Altay’ın kurucusu olduğu, Umut Yıldızı Derneği. Dernek, daireler tarafından alınan çocukların kendi ana dilini, kültürünü ve dinini kaybetmemesi için ‘Ailenizde bana da yer var mı?’ adlı bir proje başlattı. Projeden etkilenerek bakıcı aile olmaya başlayan Türk aileler olsa da Türk toplumundan henüz yeteri kadar destek alamıyor. Tanıtım programlarına istenen seviyede katılım olmuyor.
   </p>
   <p>
    Diyanet’in Avrupa’daki uzantısı DİTİB ve Avrupa Millî Görüş Hareketi gibi kurumlar da son zamanlarda konuyu gündemlerine almaya başladı. Ancak Avrupa’daki Türk medyası hâlâ bu projelerden fazla bahsetmiyor. Dolayısıyla Türk derneklerinin farkındalık oluşturması bile epey zaman alacak gibi görünüyor. Uzun sözün kısası, Gençlik Dairelerinin uygulamalarından ve ayrımcı yaklaşımlardan haklı olarak şikâyet eden ve canı yanan Türk toplumunun çuvaldızı biraz da kendisine batırıp meselenin çözümü için inisiyatif alması gerekiyor. Yoksa Rukiye’nin annesi gibi ‘kızım nerede?’ diye inleyen annelerin acısı dinmeyecek.
   </p>
   <p>
    <strong>
     Almanya, AİHM’de mahkûm oldu
    </strong>
   </p>
   <p>
    Avrupa’da Gençlik Merkezi denilen kurumlar, aslında çocukları korumak maksadıyla kurulmuş olmalarına rağmen son yıllardaki uygulamalarıyla ailelerin başı üzerinde “Demokles’in kılıcı” gibi sallanıyor. Sürecin mağdurları arasında sadece Türkler değil, elbette Avrupalılar da var. Bu dairelerin işlevi daha anaokulu yaşında çocukların zihinlerine kazınıyor. Mesela, anaokuluna giden çocuklara ezberletilen bir cümleden söz ediliyor: “Wenn mama schlagt, eins eins null 110”… Yani “Anne sana vurursa 110’u ara”... Anaokulu öğrencilerinin dilinden düşürmediği bir cümle bu. O yaştaki çocuğun araması bile eve polis ve Gençlik Merkezi memurlarının gelmesi için yeterli.
   </p>
   <p>
    Son zamanlarda mesele uluslararası bir soruna dönüşmeye başladı. Avrupa Parlamentosu’nun 2008’deki raporunda, Gençlik Dairelerinin göçmen ailelere yönelik uygulamalarının çoğunun insan haklarına aykırı olduğu kaydediliyor. Dairelerin sınırsız yetkilerini eleştiren raporda, kurum çalışanlarının çocuklar üzerinde ailelerden daha fazla hakları olduğu vurgulanıyor. Söz konusu uygulamalar Alman devletini uluslararası alanda zor durumda bırakmaya başladı. Almanya’da yaşayan Türk vatandaşlarından Kazım Görgülü, Avrupa İnsan Hakları Mahkemesi’ne açtığı davayı 2004’te kazanarak uygulamaların insan haklarına aykırı olduğunu tescil ettirmişti. AİHM, Alman devletini Kazım Görgülü’ye 15 bin avro tazminat ödemeye mahkûm etmişti. Avrupa Parlamentosu ve AİHM’in Gençlik Dairelerine yönelik en önemli eleştirisi, bu kurumun el koyduğu çocukların kendi dil ve kültürlerini yaşatmalarının engellenmesi.
   </p>
   <p>
    Gençlik Daireleri (Jugndamt) Almanlar tarafından da sert eleştiriler alıyor. Alman yazar Karin Jackel, Lübnanlı bir annenin daireye karşı verdiği mücadeleyi ‘Oğlum Olmadan Hayır’ adıyla kitaplaştırdı. Jackel, konu hakkında Zaman Avrupa’ya verdiği söyleşide, çocukların Gençlik Dairesi kontrolünde kötü alışkanlıklar edinmelerinin ülkede bilinen bir konu olduğunu belirtiyor. Memurların, 14 yaşındaki bir çocuğun alkol almasını ve cinsel birliktelik yaşamasını normal karşıladığını belirterek, yurtların gereğinden fazla özgür olduğunu ve o yaştaki çocuğun bu özgürlüğü iyi yönetemeyerek kötü alışkanlıklara esir düştüğünü vurguluyor.
   </p>
   <p>
    <strong>
     Avrupa’da büyük dram yaşanıyor
    </strong>
   </p>
   <p>
    Avrupa’da ailelerinden alınarak, bakıcı ailelere ve kilise yurtlarına verilen Türk çocukları meselesi hükümetin de gündeminde. Yurtdışı Türklerden sorumlu Başbakan Yardımcısı Bekir Bozdağ, “Şu anda Gençlik Dairelerinin el koyup Hıristiyan bir aileye veya kilise yurtlarına verdiği 4 bin yavrumuz bulunuyor. Büyük bir dramla, ciddi bir asimilasyonla karşı karşıyayız.” diyor. Konu hakkında bilincin artırılması için Yurtdışı Türkler Başkanlığı, Diyanet, Dış İşleri Bakanlığı, Aile ve Sosyal Politikalar Bakanlığı’nın entegre bir çalışma yürüttüğünü belirten Bozdağ, öncelikle Avrupalı Türkler arasında bakıcı aile uygulamasını yaygınlaştırmak istediklerini söylüyor. Devamında ise Avrupa’da çeşitli kurumlar oluşturarak muhtaç durumdaki Türk çocuklarının barınması için çalışma yürüttüklerini söylüyor.
   </p>
   <p>
    Konunun Ankara’daki en önemli muhatabı şüphesiz Yurtdışı Türkler ve Akraba Topluluklar Başkanlığı. Konu bir süredir başkanlığın en önemli gündem maddesi. Başkan Kemal Yurtnaç, şiddet gören veya bakıma muhtaç durumdaki çocuklara sahip çıkmanın her devletin görevi olduğunu hatırlatıyor: “Bunlar yapılırken bakıcı aileler buna göre seçilmeli, çocukların kendi din ve kültüründen olmasına özen gösterilmeli, bu yapılırsa aile kurumu korunmuş olur. Gençlik Daireleri insan odaklı çalışmalı.” Gençlik Dairelerinin çocuklara el koymasında keyfilik olduğunu belirten Yurtnaç, bunun için mahkeme kararı gerektiğini ancak kanuna uyulmadığını söylüyor. Sosyal devletin gereğini yapayım derken aileleri yıkmanın yanlış olduğunu belirten Yurtnaç, ‘Yemek yemiyor’ veya ‘Bir annenin 4 çocuğa bakamayacağı’ gibi gerekçelerle çocuklara el konulduğunu söylüyor.
   </p>
   <p>
    Diyanet kanalıyla meseleyi Avrupa’daki Türk toplumu içinde gündeme taşıdıklarını ve insanları bakıcı aile olmaya teşvik ettiklerini belirten Yurtnaç, Alman tarafıyla da sorunu görüştüklerini ve olumlu geri dönüşler aldıklarını belirtiyor. Buradaki en büyük sorunun, çocukları korumak gerekçesiyle kültürel asimilasyon uygulanması olduğunu vurgulayan Yurtnaç, sosyal devletin gereğini yaparken, Müslümanların hassasiyetlerine de saygı duyulması gerektiğini vurguluyor.
   </p>
   <p>
    <strong>
     Türkler bakıcı aile olsun
    </strong>
   </p>
   <p>
    Mönchengladbach Belediyesi Jugendamt (Gençlik Merkezi) kurumunun bakıcı ailelerden sorumlu uzmanı Monika Ferfers, sorunun çözümünün en kolay yolunun, Türkler arasında bakıcı aile sayısının artması olduğunu vurguluyor. Bakıcı aile olmanın şartlarının çok zor olmadığını belirten Ferfers, “Türkler, bu sayede Gençlik Dairesi’nin aldığı çocukların kendi kültür ve dillerini unutmamasına yardımcı olabilir. Bakıcı aile olmak isteyenlere Gençlik Merkezleri gerekli desteği veriyor.” diyor.
   </p>
  </font>
 </div>
 <div>
 </div>
 <div>
 </div>
</div>


## Yorumlar

### Bir Türk, 20 November 2012, 21:56
> Artık kaçırılan çocuklarımızı versinler! Jugendamt (Gençlik Merkezleri), anne-babaları ve çocukları asimile edip ocakları söndürüyor, insanların geleceklerini kasten mahvediyor. Ben de bir mağdurum. Avukatım devletten aldığı ücreti az buluyor ve benden para bekliyor. Parası olmayan çocuğunu alamayac...

Kaynak: [www.aksiyon.com.tr](http://www.aksiyon.com.tr/aksiyon/haber-34109-avrupadaki-kayip-cocuklar.html), [web.archive.org (arşiv bağlantısı)](http://web.archive.org/web/20140522003704/http://www.aksiyon.com.tr/aksiyon/haber-34109-avrupadaki-kayip-cocuklar.html)
