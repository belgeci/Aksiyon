# Hayat denize kayacak

*Zafer Özcan 2005.05.16*

<div>
 <p>
  <font>
   Gelecek bilimciler, küresel ısınmanın bir sonucu olarak suların yükselmesiyle, insanoğlunun bir süre sonra su üzerinde yaşamayı öğrenmek zorunda kalacağını düşünüyor. T - Design ekibi ise geleceğin yaşam tarzları üzerine şimdiden projeler geliştiriyor.
   <br/>
   <br/>
   Küresel ısınma yeryüzündeki ekolojik dengeyi etkileyecek boyutlara ulaştı. Son yüzyılda dünya sıcaklığı ortalama 0,6 derece arttı. Meteorologlar girmekte olduğumuz yaz aylarında, son 200 yılın en sıcak günlerinin yaşanacağını söylüyor. Sıcaklık artışından en fazla buzullar etkileniyor. Buzulların erimesi ise suların yükselmesi ve deniz seviyesine çok yakın bölgelerin sular altında kalması demek.
   <br>
    <br>
     Araştırmalara göre Kuzey Kutbu’ndaki buz tabakası dünyanın geri kalanına göre iki kat daha hızlı ısınıyor. Geçtiğimiz 30 yılda buz örtüsü yüzde 15-20 oranında eridi ve erime giderek artıyor. Erime öyle bir seviyeye geldi ki, rapora göre avlanmaya çıkan yerli halk, kırılan buzullardan içeri düşüyor. Alaska’dan And Dağları’nın karlı zirvelerine kadar her yer ısınıyor, hem de hızla. Tahminlere göre 2070 yılının yaz aylarından itibaren Kuzey Buz Denizi’nin yerinde yeller eseceği; hatta 100 yıl içinde buzulların tamamının eriyeceği söyleniyor. Antarktika’da Vostok ve Dome arasındaki buzul kütlesinin kalınlığı 4,8 kilometre ve bunların erimesi demek, deniz sularının 200 metre yükselmesi anlamına geliyor.
     <br>
      <br>
       Dünyada 100 milyonu aşkın insan deniz seviyesinden yaklaşık bir metre yüksek bölgelerde yaşıyor. Büyük Okyanus’un güneyinde küçük bir ülke olan Tuvalu, deniz seviyesindeki yükselmeden olumsuz etkilenecek yerlerin başında geliyor. Daha şimdiden bölgeyi boşaltma planları yapılıyor. Nüfusun kıyı düzlükleri ya da nehir deltaları yakınında yoğunlaştığı Şanghay, Bangkok, Londra, Cakarta, Tokyo, New York gibi büyük metropoller de tehlike altında. Bangladeş gibi deniz seviyesine yakın alçak bölgelerde yer alan ve nüfusu çok fazla olan aşırı yoksul ülkeler için öngörülen muhtemel ekonomik ve sosyal etkiler felaket boyutunda. Ayrıca Hollanda gibi topraklarının yarısı deniz seviyesinde ya da deniz seviyesinin altında olan zengin ülkeler için dillendirilen senaryolar dahi ürkütücü.
       <br>
        <br>
         The Palm projesi model olabilir mi?
         <br/>
         <br/>
         Halen Dubai merkezli olarak Birleşik Arap Emirlikleri’nde yürütülen “The Palm” projesi, deniz üzerinde yaşama konusuna kafa yoranlar için hem ilham hem de motivasyon kaynağı... Değeri yüz milyar dolarlarla ifade edilen projede, Basra Körfezi üzerinde beş ayrı kent inşa ediliyor. Bunlardan sadece birinin kara ile doğal bağlantısı bulunurken, diğer dört kentin kara bağlantısı sadece viyadüklerle sağlanıyor. Projelerden ilki ve en küçüğü The Palm Jumeriah ya da diğer adıyla Jumeriah Adası. Adanın bir ucuyla diğer ucunun arası 12 kilometre olacak. Projeyi Dubai kökenli TCO Şirketi yürütüyor. 2006 yılı nisan ayında yerleşime açılması beklenen bu deniz kentteki tüm villalar, şimdiden satılmış.
         <br/>
         <br/>
         Değeri 40 milyar doları bulan körfez projelerine imza atan ve bünyesinde 59 şirket ile 2 holding bulunan TCO’nun iş geliştirme müdürü Türk mühendis Kutsal Denizmen... Deniz kentler için “Rüya gibi ama gerçek.” diyor. TCO aynı zamanda Dubai dışında farklı ülkelerde işlettiği 17 büyük limanla, bu alanda dünyadaki en büyük şirket konumunda. Yine The Palm projesi çerçevesinde inşaatına başlanan ve 2009-2010 yıllarında yerleşime açılması planlanan Palm Deira adasının büyüklüğü ise Fransa’nın Paris şehrine eşit olacak.
         <br/>
         <br/>
         Projenin temel vizyonu çölü denize, denizi çöle götürmek olarak belirlenmiş. Çokuluslu emlak firmalarının hesaplamalarına göre denizi gören her konutun değeri otomatik olarak yüzde 30 artıyor. The Palm projesi planlanırken insanların bu ilgisi de dikkate alınmış. Deniz üzerinde kent kurma fikri başlangıçta çok olağanüstü ve lüks izlenimi verse de, Kutsal Denizmen durumun aslında böyle olmadığını belirterek, bu işin çölü yeşertmeye çalışmaktan daha ucuz olduğunu söylüyor. Arabistan yarımadasındaki çöllerin uzantısı deniz altında da devam ediyor ve deniz kentler denizin altından çıkarılan kumun püskürtülmesi ile oluşan adalar üzerine kuruluyor. O bakımdan bu gibi kentlerin farklı bölgelerde kurulabilmesi, biraz da doğal dokunun uyumuyla ilgili. Buna rağmen Denizmen, bu gibi projelerin fütüristlere geleceğin yaşam alanları ile ilgili ciddi bir vizyon verdiği tespitini yapıyor.
         <br/>
         <br/>
         Türk mühendisin verdiği bilgilerden biri de iklim ve çevreye yönelik. Geçen yıl sadece Dubai’de toplam 2,8 milyon adet yeni palmiye ağacı dikilmiş. Bu durumun iklimi olumlu yönde etkilediğini ve ortalama yıllık yağış miktarının ikiye katlandığını söylüyor. Kısacası, insanlar bazen yaşadıkları çevreyi yok edebilirken, bunun tersinin de mümkün olduğu Dubai örneğinde ortaya çıkıyor.
         <br/>
         <br/>
         Deniz üzerinde hayat konusunda fikir yürütenlerden biri de işadamı Alphan Manas. Evleri, bahçeleri, alışveriş merkezleri, otoparkları hatta spor sahaları da olan bir tür ‘deniz kent’ fikri şimdilik herkese çok yabancı gelebilir. Oysa, aynı zamanda Dünya Fütüristler Birliği Türkiye Başkanı olan Manas’a göre, geleceğin yaşam alanları denizler üzerinde kurulacak. 2005 yılı için cirosunu 100 milyon dolara çıkarmaya hazırlanan ve bu rakamın 3,5 milyon Euro’sunu AR-GE faaliyetleri için ayıran Teknoloji Holding’in Yönetim Kurulu Eş Başkanı Alphan Manas, 12 kişilik T Design ekibi ile geleceğin yaşam modelleri üzerine projeler hazırlıyor. Bir süre sonra özellikle bazı bölgelerde mecburen denize kayacak olan hayat için karadan denize doğru genişlemelerin gündeme gelmesinin kaçınılmaz olduğunu belirten Manas’a göre, bu yeni durum için Dubai’deki The Palm projeleri öncü bir rol üstleniyor ve fütüristleri de heyecanlandırıyor.
         <br/>
         <br/>
         Cep telefonu 253 yıl erken icat edildi!
         <br/>
         <br/>
         Alphan Manas, deniz üstünde yaşamın hayata geçirilebileceğini şöyle izah ediyor: “İlk versiyonu 1966 yılında vizyona giren Uzay Yolu filminde Kaptan Kirk, indikleri gezegende, gemileri Atılgan ile haberleşmelerini sağlayan kablosuz bir iletişim aracı kullanmıştı. O dönemin fütüristleri, böyle bir aletin ancak 2240 yılında icat edilebileceğini tahmin etmişti. Oysa Motorola şirketi benzer bir cihazı, ‘cep telefonu’ adı altında 1997 yılında piyasaya sürdü. Yani beklenenden 253 yıl önce.”
         <br/>
         <br/>
         Alphan Manas, bu örneğin bile bugün insanlara hayal gibi görünen gelişmelerin ne kadar hızlı sürede hayatımıza girebileceğinin bir ispatı olduğunu söylüyor. T Design ekibi olarak, gelecek ile ilgili gündeme gelen ve konuşulan trendleri ele alıp üzerinde çalıştıklarını belirterek, “Bazı konferanslarımda benim fikirlerimi çılgınca bulanlar da oluyor ama sonra herkes bu çalışmaları incelemek istiyor.” diyor.
         <br/>
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </p>
 <p>
  <font>
   (Bu yazı 2046 kez okunmuştur)
  </font>
 </p>
</div>


Kaynak: [www.aksiyon.com.tr](http://www.aksiyon.com.tr:80/yazdir.php?id=21408), [web.archive.org (arşiv bağlantısı)](http://web.archive.org/web/20060106054643/http://www.aksiyon.com.tr:80/yazdir.php?id=21408)
