# 4+4+4 fedakârlık ister

*Zafer Özcan 2012.07.09*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Yeni bir öğretim yılı ve yine yeni bir eğitim sistemi. 4+4+4’ü bekleyen birçok sıkıntı var. Belki de en büyüğü mevcut dersliklerin yetersiz oluşu. Müdürlerin odasını biraz küçülterek eğitime 60 bin yeni sınıf kazandırmak mümkün olur mu acaba?
  </font>
 </div>
 <div id="newsText">
  <font class="detail-text">
   <p>
    Türkiye yeni eğitim sezonuna yeni bir sistemle girmeye hazırlanırken, altyapı sorunları eğitimcileri düşündürüyor. 4+4+4 sisteminde, dördüncü sınıftan sonra orta eğitime geçilmesi, okulların ayrılması gibi projeler, derslik ihtiyacını gündeme getiriyor. Bakanlık kısa sürede soruna çözüm ararken, Millî Eğitim Bakanı Ömer Dinçer’in müdür odalarını sınıf yapma projesine yayıncılık sektöründen tam destek geldi. Türkiye Yayıncılar Meslek Birlikleri Federasyonu (YAYFED) Başkanı ve Zambak Yayıncılık Genel Müdürü Bayram Murat, müdür ve idareci odalarının küçültülerek kalan bölümlerin sınıf yapılması durumunda sisteme en az 60 bin yeni sınıf kazanılacağını, bunun da 3 bin yeni okul anlamına geldiğini vurguluyor. Türkiye’de hâlen yaklaşık 60 bin okul ve 607 bin derslik bulunuyor. Bu yöntemle kazanılacak 60 bin dersliğin mali karşılığı ise ortalama 8 milyar lirayı buluyor.
   </p>
   <p>
    Türkiye’de eğitim sistemi yeni bir döneme hazırlanıyor. 28 Şubat’ın en önemli uygulamalarından 8 yıllık kesintisiz eğitim modeli tarihe karıştırken, meslek liselerinin ve seçmeli eğitimin de önü açılıyor. Bayram Murat, yeni sistemdeki önemli bir değişimin altını çiziyor. Seçmeli dersler sayesinde öğrenciler açısından daha demokratik bir sistemin hayata geçeceğini vurgulayan Murat, yeni sistemin öğrenci merkezli olacağını söylüyor. Buna karşılık en büyük sorun fiziki altyapının yetersizliği. 8 yıllık kesintisiz eğitimdeki en büyük sorunlardan biri, birinci sınıfa giden minikler ile sekizinci sınıfa giden ergenlerin aynı ortamda okumak zorunda kalmalarıydı. Yeni sistem bunu değiştiriyor ancak bu sefer de yeni sınıf ve okul ihtiyacı ortaya çıkıyor.
   </p>
   <p>
    Bayram Murat, birkaç ayda binlerce yeni okul yapmak mümkün olmasa bile okul idarecilerinin bu sorunu büyük ölçüde çözebileceğini ifade ediyor. YAYFED olarak Avrupa’daki okulları sürekli ziyaret ettiklerini belirterek, “Avrupa ülkelerinde müdür ve idareci odaları, okulların en küçük odaları ve genelde öğretmenler odasıyla yan yana bulunuyor. Bizde ise en büyük odalar müdür ve idarecilere ait. İdarecilerimiz bu fikirden hoşlanmayacak belki ama Bakan Bey’in teklifi çok sağlıklı ve kısa vadede başka çözüm görünmüyor. Müdürler fedakâr olmazsa öğretmenlerden fedakârlık bekleyemeyiz.” diyor.
   </p>
   <p>
    Eğitime ‘Fatih’ ayarı
   </p>
   <p>
    Yeni eğitim sistemi kadar yayıncılık sektörünü ilgilendiren diğer önemli konu başlığı ise Fatih Projesi. Bu dev proje ile sektörün gündemine elektronik yayıncılık girmiş oldu. Öte yandan kitap yayıncılığı da büyümeye devam ediyor. 2011’de sektörde toplam 320 milyon adet bandrol tüketilmiş. Önceki yıla göre yüzde 25 büyüme anlamına geliyor. Elektronik yayıncılık, Türkiye’de henüz rayına oturmadı. Gelişmiş ülkelerde, eğitim sektöründeki payı yüzde 10’ları buluyor. Bayram Murat’a göre bugüne kadar ‘E yayıncılığın’ gecikmesinin en önemli sebebi yayıncıların ayak diremesiydi. Fatih Projesi’yle konu, kamu projesi hâline gelince yayıncılar da kendilerini yeni döneme hazırlamaya başladı. Türkiye’nin eğitimde çağ atlayabilmesi için Fatih Projesi’nin hayati önemde olduğunu vurgulayan Murat, “Yayıncılar ve içerik üreticileri buna ayak uydurmak zorunda, yoksa yarış dışı kalacaklar. Yayıncılık sektörünün geleceğini Fatih Projesi belirleyecek.” diyor.
   </p>
   <p>
    Toplamda 14 milyar TL’lik bütçeye sahip Fatih Projesi’nin donanım ve içerik ayakları var. Donanım teknik bir konu başlığı olduğundan asıl mesele içerikte düğümleniyor. Bayram Murat projeden sağlıklı sonuç elde edebilmek için içerik meselesinde bakanlığın yayıncılarla birlikte yol alması gerektiğini vurguluyor. Yayıncıların dahil edilmesiyle projenin rekabete açık, çoklu sisteme uygun ve uluslararası karşılığı olan bir çalışma haline geleceğini ifade ediyor. Sistem böyle işlediği takdirde Fatih Projesi’nin Türk yayıncılık sektörünü, elektronik yayıncılıkta bir dünya markası haline getirebileceğini kaydeden Murat, “Aslında bakanlık işin içerik kısmının bu kadar önemli olabileceğini baştan tahmin edememişti. Gelinen noktada yeni Bakan Ömer Dinçer’in konuyu ciddiyetle ele almasıyle tablo değişti ve bürokratlar içeriğe odaklandılar, yayıncılarla da çok güzel bir işbirliği başladı.” diyor.
   </p>
   <p>
    Bakanlığın Fatih Projesi’ni uygulamakta acele etmemesi gerektiğini de vurgulayan Bayram Murat, Türkiye’deki 880 bin öğretmenin projeye hemen uyum sağlayıp kendini dönüştürmesinin de mümkün olamayacağı konusunda endişeli. Dünyada hiçbir ülkenin böylesine büyük bir projeyi hemen hayata geçiremeyeceğini belirterek, sonuçların sağlıklı olması için yavaş ve hazmederek ilerlemek gerektiğini söylüyor. Türkiye’de, teknolojideki son gelişmeleri yakından izleyen ve teknolojiyi iyi kullanan öğretmen oranının çok düşük olduğunu vurgulayan Murat, tespitlerini şöyle sıralıyor: “Türkiye’de öğretmenlerin yüzde 10’u, dünyadaki elektronik gelişmeleri yakından izliyor ve teknolojiyi iyi kullanıyor. Yüzde 40’lık bir kesim ise teknolojiye açık ve yatkın. Küçük bir eğitimle yeni uygulamaları kullanır hâle gelebilirler. Ancak öğretmenlerin geri kalan yüzde 50’si, bırakın uyum sağlamayı, elektronik yayıncılığa defans yapıyor. Kullanmak dahi istemiyor.”
   </p>
   <p>
    Türkiye’de yayıncılık sektörünün büyüklüğü 1 milyar dolar civarında. Yarısını kültür, yarısını da eğitim yayınları oluşturuyor. Toplamda 3 bin civarında yayın üreten kurum ve kuruluş var. Kitap üreten bütün kurumlar bandrolleri YAYFED’den alıyor. Buna karşılık korsan kitap piyasasının büyüklüğü de 1 milyar dolar. Yani sektörün yarısı kayıt dışından oluşuyor. Bayram Murat, bandrol sayısının artması ve bu yılki hızlı büyümede emniyetin korsanla etkili mücadelesinin rolü olduğunu vurguluyor.
   </p>
   <p>
    Bayram Murat, son yıllarda belediye ve valiliklerin kitabın sevdirilmesi ve okuma oranlarının artmasında ciddi katkısı olduğunu kanaatinde. Şehirlerde artık kayısı ve kiraz festivalleri yerine kitap festivalleri düzenlendiğini belirterek, son bir yılda Ordu, Malatya ve Kocaeli gibi şehirlerde valilik ve belediyelerin kitap ve kültür fuarları organize ettiğini hatırlatıyor. TÜYAP dışında yayıncıların mahalli idarelerle birlikte kitap fuarı düzenlemesinin önemli bir adım olduğunu vurgulayan Bayram Murat, “Bunlar hem şehirlerin marka değerini yükseltiyor hem de kitaba ilgiyi artırıyor. Bu çalışmaların diğer illere yayılması önemli ve bu yönde bir gidişat var.” diyor.
   </p>
   <p>
    <strong>
     Zambak elektronik yayıncılığa hazır
    </strong>
   </p>
   <p>
    Fatih Projesi’yle elektronik yayıncılık alanında devrim yapmayı amaçlayan eğitim sektöründe hazırlıklar bütün hızıyla devam ediyor. Eğitimciler kadar yayıncılar da yeni döneme ayak uydurma telaşında. Eğitim yayıncılığı sektörünün lider kuruluşu Zambak Yayın Grubu da konuyla ilgili çalışmalarını 2007’den beri sürdürüyor. Ders kitaplarının yanı sıra yıllardır öğretmenler ve öğrenciler için elektronik içerikler hazırlayan Zambak Yayın Grubu’nun Bilişim Mükemmellik Ödülü de bulunuyor. Zambak Yayın Grubu Genel Müdürü Bayram Murat, sadece basılı yayınların değil, elektronik içeriklerin de millî kültürümüze ve ülkemizin temel değerlerine uygun olmasına dikkat ettiklerini belirterek, bütün üretimi kendi bünyelerindeki yazılım ekibi tarafından gerçekleştirdiklerini vurguluyor. Yeni eğitim sezonunda öğretmenler için büyük sürprizleri olacağını ifade eden Murat, Zambak Yayın Grubu’nun dijital içeriklerini bütün elektronik marketlerde de satışa sunacağını söyledi.
   </p>
  </font>
 </div>
 <div>
 </div>
 <div>
 </div>
</div>


## Yorumlar

### Muvaffak GOZAYDIN, 11 July 2012, 16:15
> E-kitaba geçiş Türkiye için bir devrim. Amerika hâlâ K12 için e-kitaba geçmeyi beceremedi. Sizleri tebrik ederim. Hele zenginleştirilmiş e-book Amerika’nın daha kafasından bile geçmiyor. Tebrikler. Kaliteyi düşürmeyelim ama.

Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=D077341E985C01756E36DE312C98B950?newsId=33046), [web.archive.org (arşiv bağlantısı)](http://web.archive.org/web/20120722052329/http://www.aksiyon.com.tr:80/aksiyon/newsDetail_getNewsById.action;jsessionid=D077341E985C01756E36DE312C98B950?newsId=33046)
