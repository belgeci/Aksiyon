# Turkcell, Türk kalabilecek mi?

*Zafer Özcan 2013.03.25*

<div class="pNewsDetailMainContent ctx_content" itemprop="articleBody">
 <p>
  Türkiye’nin en değerli ve kârlı şirketlerinden Turkcell’de patronlar savaşı bitmiyor. Türk-Rus ve İskandinav ortaklar arasındaki satranca en son Türkiye de SPK eliyle dâhil oldu. Peki, Turkcell Türk kalabilecek mi?
 </p>
 <p>
  ‘İçimiz yanıyor ağam… İçimiz…’ Bu cümle, iş dünyasının duayenlerinden rahmetli Sakıp Sabancı’ya ait. Kayseri ve Adana’da başladığı sanayileşme yolculuğunda, Türkiye’nin en büyük holdinglerinden birini kurduktan sonra, 2004’te aramızdan ayrılan Sakıp Ağa, bu sözleri Turkcell’e ortak olmayı reddetmesinden dolayı sarf edecektir. Türkiye’de ilk kez bir mobil telefon (GSM) şirketi kurma fikri iş adamı Murat Vargı’ya aittir. Mobil telefon işini İsveçli girişimciden duyan ve Türkiye’ye getirmeye karar veren Vargı, ortak ve sermaye arayışına girer. GSM sektörünün geleceğinin parlak olacağını daha o zamandan görmüştür genç girişimci. Nitekim projeyi hayata geçirmek için önce ülkenin en büyük iki holdingine teklif götürür. Ancak önce Koç, sonra da Sabancı gruplarından ret cevabı alır. Vargı’nın projesine o dönem sadece Çukurova Grubu’nun ve aynı zamanda Yapı Kredi ile Pamukbank’ın sahibi Mehmet Emin Karamehmet inanır ve ortak olmaya karar verir. O zamana kadar adını kamuoyunun fazla bilmediği ve zenginler listesinde pek görülmeyen Karamehmet, Turkcell projesiyle kısa sürede Koç ve Sabancı’yı bile geride bırakarak ülkenin en zengin adamı hâline gelir. İşte Sakıp Ağa, samimi kişiliğinden kaynaklanan meşhur pişmanlık sözlerini, Turkcell ülkenin en değerli ve kârlı şirketlerinden biri hâline geldikten sonra söyleyecektir.
  <p>
   <strong>
    En değerli beşinci marka
   </strong>
   <p>
    <img alt="" src="http://web.archive.org/web/20160104172635im_/http://medya.aksiyon.com.tr/aksiyon/2013/03/25/gsm-pazar-payi.jpg"/>
    Gerçekten de mobil telefon sektörü, Vargı’nın projesinden sonra baş döndürücü hızla gelişmeye başlar. Şubat 1994’te kurulan Turkcell, 27 Nisan 1998’de Ulaştırma Bakanlığı ile 25 yıllık lisans anlaşması imzalar. O tarihten itibaren sektördeki liderliği pekiştirir. Hisseleri New York Borsası’nda işlem gören ilk Türk şirketi olur. Brand Finance’in araştırmalarına göre Turkcell, hâlen Türkiye’nin en değerli beşinci markası. 2012’de cirosu 10 milyar TL’yi aşan Turkcell’in abone sayısı da 35 milyonun üzerinde. Sadece ülke içinde değil, yurtdışında da önemli yatırımlara imza atan Turkcell, 2011’de konsolide gelirlerinin yüzde 14’ünü yurtdışı iştiraklerden elde etti. Yurtdışı iştirakler de eklendiğinde şirketin abone sayısı 65 milyonu buluyor. Ukrayna, Belarus, Kuzey Kıbrıs Türk Cumhuriyeti, Azerbaycan, Kazakistan, Moldova ve Gürcistan’da faaliyet gösteren Turkcell, 2010’da Almanya’ya açılarak gurbetçiler için Turkcell Europe’u da hayata geçirdi. İşte böylesine önemli bir şirket, elbette çokuluslu firmaların da ilgisini çekiyor. Nitekim bugün ekonomi gündeminden düşmeyen sahiplik kavgası ve Turkcell’in Türk kalması meselesinin başlangıcı, 2005’e dayanıyor.
    <p>
     Bitmeyen yargı süreçleri
     <p>
      O dönem, Yapı Kredi’deki borçları ve Pamukbank’ın Tasarruf Mevduatı Sigorta Fonu’na devredilmesiyle zor günler geçiren Karamehmet’in Çukurova Grubu, Rus Alfa Grubu ile 3,3 milyar dolarlık bir finansman paketi oluşturur ve Alfa’nın telekom şirketi Altimo, Turkcell’in yüzde 13,22 hissesini 1,6 milyar dolara satın alır. Alfa ayrıca yüzde 13,81’lik Turkcell hissesi üzerine de 1,7 milyar dolar kredi karşılığı rehin koyar. Çukurova daha sonra borcun 350 milyon dolarını geri öder. 2007’de ise Alfa, 1,35 milyar dolarlık kalan borcun ödenmesinde Çukurova’nın birden fazla temerrüde düştüğünü iddia ederek British Virgin Adaları’nda dava açıp hisselere el koyar. Davanın Virgin Adaları’nda açılmasının gerekçesi, Alfa ile Çukurova arasındaki ilk alışverişin burada gerçekleştirilmiş olması.
      <p>
       Alfa’nın 2007’de açtığı dava 2010’da sonuçlanır ve British Virgin Adaları ilk derece mahkemesi Çukurova’nın temerrüt hâlinin olmadığına ve Alfa’nın iddialarının geçersiz olduğuna hükmeder. Doğu Karayipler Temyiz Mahkemesi ise 2011’de bu kararı bozar. Dava dosyası en son, nihai temyiz mahkemesi konumundaki İngiltere Privy Council’e gelir. Mahkeme sürece dair ilk kararını bu yılın ocak ayında verir. Altimo’nun Turkcell hisselerine el koyma hakkı olduğuna ancak Çukurova’nın koşulları karşılayıp krediyi geri ödemesi durumunda hisselerini geri alması için imkân tanınmasına hükmeder. Ancak mahkeme, Çukurova’ya hisselerini geri alma fırsatı verecek hükmü belirlemek için yeterli bilgiye sahip olmadığını, bu nedenle taraflardan daha fazla bilgi istediğini ve daha sonra nihai karar alacağını açıklar. Mahkemenin bu yaklaşımını her iki grup da kendi lehlerine yorumlayacaktır. Nitekim 4 Mart’ta mahkeme bir karar daha alarak tarafların eksik belgelerini mahkemeye sunmalarını ister. Nihai kararın bu ay sonuna kadar verilmesi bekleniyor. Alfa ve Çukurova arasında mahkeme süreci devam ederken, devreye krizi fırsata çevirmek isteyen, Turkcell’in ortağı Finlandiyalı TeliaSonera şirketinin de girmesiyle olay Türkiye açısından bir devlet meselesi hâline gelir.
       <p>
        Aslında Turkcell meselesinin kördüğüme dönüşmesinde asıl etken, Karamehmet’in Yapı Kredi borçlarını ödemek için Ruslara hisse satmasıydı. Çünkü bu satış Turkcell’i ele geçirmek için Finli ortak TeliaSonera’ya bulunmaz bir fırsat vermiş oldu. Şimdi kamuoyu, Karamehmet ile Rus ortağı arasında yaşanan çekişme ve aradan sıyrılmaya çalışan bir İskandinav şirket arasındaki satranç oyununu izliyor. Bu oyuna artık SPK kanalıyla Türkiye Cumhuriyeti de dâhil oldu. Sermaye Piyasası Kurulu 12 Mart’ta şirketin üç ana ortağını temsil eden üç üyenin yerine, üç bağımsız üyeyi yönetim kuruluna atadı. SPK, Turkcell’in kurumsal yönetişimle ilgili düzenlemelere uyamamış olması nedeniyle Mehmet Bülent Ergin, Tero Kivisaari ve Oleg Malis’in yönetim kurulu üyeliklerine son vererek yerlerine Ahmet Akça, Atilla Koç ve Mehmet Hilmi Güler’i bağımsız yönetim kurulu üyesi sıfatıyla göreve getirdi.
        <p>
         <strong>
          Devlet Turkcell’e ağırlığını koydu
         </strong>
         <p>
          Peki, bu karar ne anlama geliyor. Turkcell artık bir Türk şirketi olarak kalabilecek mi? SPK kararı, aynen mahkeme kararlarında olduğu gibi çok boyutlu değerlendiriliyor. Kafa karışıklığı bitmedi, tam tersine devam ediyor. Şirketin iki ortağı Çukurova Holding ve TeliaSonera atamaları olumlu karşıladı ve Turkcell’de kilidin çözülmesi adına olumlu bir adım diye değerlendirdi. Rus tarafı ise atamalardan rahatsız. Bu durum açıklamalarına da yansıdı. Atanan isimlerin ikisinin eski bakan olması, Ahmet Akça’nın da Bezmiâlem Üniversitesi Mütevelli Heyet Başkanı olması, atamaların hükümet tasarrufu olduğu eleştirilerini de beraberinde getirdi. Turkcell gibi çokuluslu ve yabancı ortaklı şirketteki bu siyasi görüntünün olumlu olmadığını değerlendirenler de var elbette. Ortaklar arasındaki anlaşmazlıkların karar mekanizması ve kâr dağıtımını tıkaması gerçeği göz önüne alındığında ise SPK müdahalesinin şirketin önünü açacağı yorumları da ağırlık kazanıyor. En azından artık yeni yatırım kararları daha kolay alınabilecek. Peki neden?
          <p>
           Şirketin 7 yönetim kurulu üyesi var. Bunların ikisi Çukurova, ikisi TeliaSonera, ikisi de Alfa grubundandı. Bir de bağımsız üye Colin J. Williams vardı. Yönetim kurulu kilitlenmiş hâldeydi çünkü karar alınabilmesi için 5’e 2 oy çokluğu gerekiyordu. SPK, 3 ortağı temsil eden ikişer üyeden birini azletti. Yerine kendi isimlerini atadı. Böylelikle bağımsız üyelerin sayısı 4’e, hissedarları temsil eden üyelerin sayısı 3’e indi. Yani 5’e 2 karar almanın yolu açıldı. En azından mayıstaki genel kurulda, şirket hissedarlarına temettü (kâr payı) dağıtma imkânı doğdu. Çünkü Turkcell, çok verimli çalışan ve yüksek kâr elde eden bir şirket olmasına rağmen, ortaklar arasındaki anlaşmazlıklar sebebiyle yaklaşık 4 yıldır temettü dağıtamıyordu. Temettü dağıtımı gerçekleşirse, bu durum biraz da Karamehmet’in işine gelecek. Nakit imkânları artacak ve hareket alanı genişleyecek. Rus tarafı bunu istemediği için bağımsız üyelerden rahatsız ve temettü payı almamayı bile göze alarak bağımsız üyelere karşı çıkıyor.
           <p>
            Turkcell satrancında son iki hamle artık çok daha önemli: İngiliz Privy Council’in vereceği karar ve mayıstaki genel kurul… Kördüğüm büyük oranda mahkeme kararı ve genel kurulla birlikte çözülecek gibi görünüyor. Elbette bu süreçte devletin de Turkcell’e ağırlığını koyduğunu ve ülkenin en önemli şirketlerinden birinden kolay vazgeçmeyeceğini de vurgulamak gerekiyor.
           </p>
           <h3>
            <span>
             <strong>
              Turkcell’in kafa karıştıran ortaklık yapısı
             </strong>
            </span>
           </h3>
           <p>
            Halen Turkcell’deki ortaklık yapısı kafa karıştıracak karmaşıklıkta. Şöyle ki: Turkcell İletişim’in yüzde 51’i Turkcell Holding’e ait. Turkcell Holding’in yüzde 52,91’i Çukurova Telecom Holdings’in, yüzde 47,09’u da TeliaSonera’nın. Çukurova Telecom Holding’de ise Çukurova Grubu’nun yüzde 51, Alfa’nın yüzde 49 payı var. Alfa, Çukurova Telecom’daki yüzde 41’lik payı nedeniyle Turkcell İletişim’in yüzde 13,22’sine sahip bulunuyor.
           </p>
          </p>
         </p>
        </p>
       </p>
      </p>
     </p>
    </p>
   </p>
  </p>
 </p>
</div>


Kaynak: [www.aksiyon.com.tr](http://www.aksiyon.com.tr:80/zafer-ozcan/turkcell-turk-kalabilecek-mi_535101), [web.archive.org (arşiv bağlantısı)](http://web.archive.org/web/20160104172635/http://www.aksiyon.com.tr:80/zafer-ozcan/turkcell-turk-kalabilecek-mi_535101)
