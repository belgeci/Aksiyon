# 28 Şubat'ın ekonomiye faturası 250 milyar

*Zafer Özcan 2012.02.27*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Hep siyasi yönleriyle konuşulan 28 Şubat süreci, aslında tam bir ekonomik darbeydi. Bu dönemdeki hatalı uygulamalar, ihmaller ve banka hortumlamalarının ülkeye maliyeti 250 milyar lirayı, eski ifadeyle 250 katrilyonu buldu.
  </font>
 </div>
 <div id="newsText">
  <font class="detail-text">
   <p>
    S  ürecin fazla konuşulmayan yönlerinden biri, finansal ve ekonomik boyutudur. O dönemden ekonomi adına akılda kalan konular, genellikle batırılan veya halk dilindeki tanımıyla hortumlanan bankalardır. Oysa 28 Şubat 1997’den 21 Şubat 2001’e kadar geçen ve sürecin bütün yıkıcılığı ile devam ettiği 4 yıllık zaman dilimi, milletin bugün bile bedelini ödemeye devam ettiği tam bir ekonomik ve finansal yıkım dönemidir. Ekonomik boyutunu ele almadan, bu süreci anlamak pek mümkün değil. Daha da somutlaştıracak olursak Aczimendiler, Fadime’ler, Emire ve Ali Kalkancı’lar ve Sincan’daki Kudüs gecesi gibi ‘irtica’ görüntüleriyle oluşturulan toz ve dumanın içinde, milletin cebinin nasıl boşaltıldığını ortaya koymadan, 28 Şubat darbesini konuşmak, büyük resmi gözden kaçırmak anlamına gelir.
    <p>
     28 Şubat’ın ülkeye ekonomik maliyetini incelerken, koalisyon hükümetlerinin ödettiği toplam bedele de bakmak gerekiyor. 1991’deki genel seçimlerden sonra DYP lideri Süleyman Demirel ve SHP lideri Erdal İnönü’nün kurduğu 49. Hükümet ile başlayan koalisyonlar dönemi, Anavatan Partisi, DSP ve MHP’nin kurduğu 57. Hükümet’in 4 Kasım 2002’de erken seçime gitmesiyle sona erer. 11 yıllık koalisyonlar döneminde Türkiye’de tam 9 ayrı hükümet görev yapar. Sadece 4 ay ayakta kalabilen hükümetler bile olur. Bu süreçte ülkede ortalama 2,5 yılda bir ekonomik kriz yaşanır. Bunların en önemlileri 1994’teki 5 Nisan kararları, Kasım 2000 krizi ve nihayet memleketin âdeta dibe vurduğu Şubat 2001’deki büyük ekonomik krizdir. 11 yılda görev yapan 9 ayrı hükümetin mali disiplini sağlaması, siyasi ve finansal istikrarı yakalaması mümkün olmaz. Sürekli değişen maliye ve hazineden sorumlu bakanlar kadar, ekonomiyle ilgili bakanlıkların farklı partilerde bulunması ve bunlar arasındaki uyumsuzluklar, memleketi büyük yıkıma hazırlayan ana etkenlerdir.
     <p>
      1994 mahalli seçimlerindeki başarısını 1995 genel seçimlerinde birinci parti olarak taçlandıran ve büyük ortak sıfatıyla DYP ile hükümet kuran merhum Necmettin Erbakan’ın Refah Partisi, uyumsuz koalisyon hükümetlerinin ürettiği ekonomik problemlere bir de irtica sosunun eklenmesine vesile kılınır. Partinin bazı söylemleri ve yine bazı partililerin sorumsuz eylemleri de sürece eklenince artık sisteme asker müdahalesi ve onun gerisindeki soygun için bütün şartlar hazırdır.
      <p>
       Peki, bu soygun döneminin maliyeti nedir? Aslında bu konudaki veriler kısa süre öncesine kadar sadece bankacılık sektörüne yönelikti. 1994-2003 arasında toplam 25 özel banka Tasarruf Mevduatı Sigorta Fonu’na (TMSF) devredildi. Bunların 20’si, 1997’den 2001 krizine kadar devam eden süreçte fona geçti. Yani 28 Şubat sürecinde… El konan bankaların devlete getirdiği yük 17,3 milyar doları buldu. Bankaların zararının kapatılması için, faiz yüküyle beraber bu rakamın iki katına çıktığını da unutmamak lazım. Bunlara bir de malum süreçte 21,9 milyar dolar görev zararı veren üç kamu bankası eklendiğinde, 28 Şubat sürecinin bankacılık sektörü açısından devlete maliyetinin 50 milyar doları aştığı ortaya çıkıyor.
       <p>
        Elbette devlet bu hortumlamaların peşini bırakmadı. Pek çok banka sahibi yargılanıp ceza aldı, birçoğu da yurtdışına kaçtı. TMSF’nin bir önceki başkanı Ahmet Ertürk döneminde hırsızların peşine düşüldü ancak tahsil edilebilen rakam 20 milyar TL’ye ancak ulaşabildi. Bu arada, banka sahiplerinin oluşturduğu zarar sadece devletin hanesine yazılmadı elbette. 2000-2002 arasında bankacılık sektöründe çalışan 47 bin yakalı işsiz kaldı. Bankacılık sektörü 2001 krizi öncesi istihdamına ancak 2010’da ulaşabildi.
        <p>
         Ekonomiden sorumlu Başbakan Yardımcısı Ali Babacan’ın kısa süre önce bürokratlara hazırlattığı çalışma ise sürecin devlete toplam maliyetini de ortaya koydu. 2001 krizi sebebiyle oluşan yükü temizlemek için hazırlanan özel tertip hazine kâğıtları Ziraat, Halk, Emlak Bankası, Merkez Bankası ve TMSF’ye verildi. Hazinenin nakit ihtiyacını karşılamak adına yapılan bu işlem için devlet en son 2010’da 14 milyar 738 milyon liralık ödeme yaptı ve borçlar bitti. Böylelikle devlet, enflasyon ile güncellenmiş rakamlara göre, 2001 krizinin oluşturduğu kara deliği kapatmak için toplam 251 milyar 563 milyon TL ödedi. Başka bir ifade ile aslında 2001 krizi, 2010’da bitmiş oldu.
         <p>
          Bugün 2001 krizi denilince hâlâ hafızalardaki tazeliğini koruyan iki sembol olaydan bahsedebiliriz. Birincisi esnaf Ahmet Çakmak’ın Başbakanlık merkez binası önünde merhum Başbakan Bülent Ecevit’e yazar kasa fırlatması, ikincisiyse zaten kötü giden ekonomiye son darbe denebilecek, 19 Şubat 2001’deki Millî Güvenlik Kurulu toplantısı. Hatırlanacağı üzere bu toplantıda, zamanın Cumhurbaşkanı Ahmet Necdet Sezer önündeki anayasa kitapçığını Başbakan Ecevit’e fırlatmış, bunun üzerine toplantı yarım kalmıştı. Çıkışta Anasol-M koalisyonunun üç lideri Ecevit, Mesut Yılmaz ve Devlet Bahçeli’nin, bu olayın bir devlet krizi olduğunu açıklamaları zaten istim üstündeki piyasaları altüst etmeye yetmişti. Krizin derinleştiği 21 Şubat’ta borsa yüzde 15 gibi tarihî bir düşüş yaşarken aynı tarihte gecelik faiz yüzde 7 bin 500’e fırladı. Koalisyon hükümetinin enflasyonu düşürmek için uyguladığı ‘kur çıpası’ sisteminden dalgalı kur rejimine geçilmesiyle de dolar 690 bin liradan 900 bin liraya yükseldi. Bu süreçte ülkeden ciddi yabancı sermaye çıkışı olurken binlerce işyeri kapandı ve milyonlarca kişi işsiz kaldı. Hikâyenin devamı ise herkesin malumu…
          <p>
           Ekonomik sorunlarla baş edemeyen koalisyon hükümeti, Dünya Bankası Başkan Yardımcısı Kemal Derviş’i göreve davet etmek zorunda kalır. Önce sadece Merkez Bankası’nın başına geçeceği söylenen Derviş, 1 Mart’ta ekonomiden sorumlu Devlet Bakanı olarak göreve başladı. 14 Mart’ta ise daha sonra AK Parti hükümetleri tarafından da sürdürülecek ‘güçlü ekonomiye geçiş’ programını açıkladı. Bu programla birlikte sular duruldu durulmasına ancak bedeli en az 10 yıl daha ödenmeye devam edecek kriz sonrası döneme girildi. Güçlü Ekonomiye Geçiş Programı’nın uygulanabilmesi için elbette Uluslararası Para Fonu’nun (IMF) desteğine ihtiyaç vardı. Bir önceki stand-by anlaşması başarısızlıkla sonuçlanmasına rağmen, koalisyon hükümeti adına Bakan Kemal Derviş tekrar IMF yönetimi ile masaya oturdu ve yapılan anlaşma ile ülke ekonomik bağımsızlığını bir kez daha uluslararası finans sistemine teslim etti. Türkiye artık dış borçla ekonomisini çevirebilen bir ülke hâline gelmişti.
           <p>
            28 Şubat sürecinin finansal açıdan karakteristik özelliklerinden biri de hortumlanan pek çok bankanın yönetim kurullarında görev yapan emekli generaller meselesidir. Bu alışkanlık 28 Şubat döneminde o kadar yaygınlaşmıştı ki o dönem emekli generaller sadece bankaların değil, birçok özel şirketin de yönetim kurullarında görev almıştı. Elbette askerî vesayetin bütün ağırlığı ile hissedildiği yıllarda emekli generaller ticaret veya bankacılık birikimleri sebebiyle getirilmedi yönetim kurulu üyeliklerine. Özel sektör, biraz da şartların dayatmasıyla kendini koruma veya daha ötede onların nüfuzunu kullanarak ticari çıkar sağlama düşüncesindeydi. İşin ilginç yanı, bankaların hortumlanmasından sorumlu tutulan pek çok iş adamı yargılanıp ceza alırken, yönetim kurulunda görev yapan generallerin hiçbir soruşturmaya konu edilmemesiydi.  Mesela, Sümerbank’ın içinin boşaltılmasından sorumlu tutularak yargılanan Hayyam Garipoğlu hapis cezası alırken yönetim kurulu üyesi emekli Kara Kuvvetleri Komutanı Orgeneral Muhittin Fisunoğlu hakkında hiçbir dava açılmadı. Aynı durum Etibank Yönetim Kurulu üyeliği yapan, emekli Deniz Kuvvetleri Komutanı Oramiral Vural Bayazıt için de geçerli. Etibank davasında bankanın sahibi Dinç Bilgin ceza alırken Beyazıt Paşa’ya sorgu sual eden olmadı. Emekli Jandarma Genel Komutanı Orgeneral Teoman Koman da 28 Şubat sürecinde batan İnterbank’ın yönetiminde görev aldı ve adli süreçte ismi hiç geçmedi. Bu örnekler çoğaltılabilir. Emekli Genelkurmay Başkanı Orgeneral Hilmi Özkök’ün açık tavır almasıyla, emekli generallerin yönetim kurulu üyelikleri meselesi ortadan kalksa da, bu konu 28 Şubat’ın karanlıkta kalan ekonomik boyutlarından birini oluşturmaya devam ediyor.
           </p>
          </p>
         </p>
        </p>
       </p>
      </p>
     </p>
    </p>
   </p>
  </font>
 </div>
 <div>
 </div>
 <div>
 </div>
</div>


## Yorumlar

### Çetin Özbey, 29 February 2012, 20:07
> Bankacılık asla tefecilik değildir. Orta sondan terk Banker Kastelli'yi yüksek finans dehası diye alkışlayan, hayranlıkla öven iktisat profesörlerinin olduğu bir ülkede böyle soygun yapılmış olması gayet normal; tam organize iş. Sadri Alışık'ın "Şalvarbank" diye bir filmi var. Türkiye’de bankacılık ...

### Nadir SEÇGİN, 28 February 2012, 13:23
> TÜSİAD çevresinde mevzilenmiş işbirlikçi sermaye, hem Anadolu sermayesinin önünü kesmek hem de ona paralel gelişen millî, siyâsî talepleri önlemek için bir oyun oynadı. Bu oyuna ABD ve İsrail gibi dost (!) çevrelerin desteğini de devşirmek suretiyle TSK'yı maşa olarak kullandılar. Kaç tanesi ne için...

Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=C2F1A6F4B991D105C0CA12316560BD91?newsId=31907), [web.archive.org (arşiv bağlantısı)](http://web.archive.org/web/20120615230433/http://www.aksiyon.com.tr:80/aksiyon/newsDetail_getNewsById.action;jsessionid=C2F1A6F4B991D105C0CA12316560BD91?newsId=31907)
