# Kuş gribi tavukçuluğu kanatlandırdı!

*Zafer Özcan 2006.10.02*

<div>
 <!--- Baslik, Spot, Resim kutusu ---------->
 <table>
  <tr>
   <td>
    <br/>
    <br/>
    <p>
     <font class="content">
      Kuş gribi krizi, başlangıçta sektöre darbe vursa da, markalı üreticilere önemli avantajlar sağladı. Keskinoğlu’nun patronu gelişmeleri Aksiyon’a anlattı.
     </font>
    </p>
   </td>
   <td>
    <!--- Resim Burada ---------->
    <img border="0" hspace="10" src="http://web.archive.org/web/20061010183542im_/http://www.aksiyon.com.tr/resim/617/44.jpg" vspace="10"/>
    <!--- Resim Burada ---------->
   </td>
  </tr>
 </table>
 <hr noshade="" size="1"/>
 <!--- Baslik, Spot, Resim kutusu ---------->
 <p>
  <font class="content">
   Aylar önce Türkiye'yi kasıp kavuran, beyaz et sektörüne tarihinin en kötü günlerini yaşatan kuş gribinin birçok şirket için 'rahmet' olacağını söyleseler kimse inanmazdı. Ama öyle oldu; hâlâ birçok sorunla boğuşmalarına rağmen sektörün büyük üreticileri, son durumdan çok memnun. Öyle ki, kriz sonrası beyaz et ve yumurtada aranan marka güvencesi, hasret kaldığımız köy yumurtalarını bile büyük şirketlerin tekeline sokacak gibi görünüyor.
   <br>
    <br>
     "Kuş gribi krizinin sonuçları, marka firmalar için çok olumlu oldu. İşini düzgün yapan şirketler için gelinen nokta çok pozitif." Sektörün en büyük firmalarından Akhisar merkezli Keskinoğlu Şirketler Grubu’nun Yönetim Kurulu üyesi ve Grup Sözcüsü Keskin Keskinoğlu'nun bu sözleri, krizin 'sürpriz' boyutuna işaret ediyor.
     <br/>
     <br/>
     PİLİCİNİZİ İNTERNETTEN İZLEYİN!
     <br/>
     <br/>
     Kriz sonrası tüketicinin markalı ürünlere yönelmesi ve açıkta tavuk eti satışının yasaklanması, büyük firmalar için krizi adeta bir fırsata dönüştürdü. Keskinoğlu'nun tabaklı et üretimi kriz öncesi günde 35-40 bin adetken, bu miktar şimdi 120 bine çıkmış durumda. Keskin Keskinoğlu, "Bu durum halkın tamamen ambalajlı ürüne yöneldiğini gösteriyor." diyor. Beyaz et satışlarını bir anda sıfırlayan kriz, yumurta satışlarını neredeyse hiç etkilememiş. Yumurtadaki tek değişim, açıktan satışların, ambalajlı ürüne kayması olmuş. Artık semt pazarlarında bile yumurtalar ambalajlı ve markalı olarak satılıyor. Genç işadamına göre yumurta, beyaz ete kıyasla daha büyük ihtiyaç; çorba ve kek gibi birçok yemekte kullanılıyor çünkü. Bu açıdan, insanlar korkmalarına rağmen yumurtadan vazgeçemedi.
     <br/>
     <br/>
     Sağlıklı beslenme için son derece önemli bir ürün olan piliç etinin tüketimi, son yıllarda kişi başına yıllık 14 kiloya kadar çıkmıştı. Bu miktar ABD'de 55, AB ülkelerinde ise 22 kilo. Krizde duran satışlar, alınan önlemler, markalı üreticilerin tanıtım kampanyaları ve ambalajsız ürünlere yönelik yaptırımlarla tekrar canlandı; hatta artışa geçti. Daha önce birçok firma, kendi ürünlerini ucuz fiyata açıkta sattırırken, şimdi bunun önüne geçilmiş durumda. Standartları zaten yüksek olan ve ürünlerini birçok ülkeye ihraç eden piliç eti üreticileri ise kriz sonrası çok daha hassas davranmaya başladı. Sektördeki bazı firmalar, üretim aşamalarını internetten tüketiciye izletiyor. Keskinoğlu, bu sistemi daha önceden kurduklarını; ancak grip olayıyla birlikte halka da açtıklarını belirtiyor: "Piliç paketlerinin etiketlerinde 11 haneli bir numara var. Şirketin internet sayfasına girip, o numarayı kullanarak aldığınız pilicin hangi çiftlikte yetiştiğini, üreticinin adını, varsa geçirdiği hastalıkları, tükettiği yemleri, sağlık raporlarını ve kümesten kesimhaneye hangi kamyonla taşındığına kadar bütün ayrıntıları öğrenebiliyorsunuz. Bu uygulamalar, müşterinin firmalara olan güvenini arttırıyor." Sektörün en önemli sıkıntısı, krizde şoklanarak depolara kaldırılan mallardan kaynaklanan arz fazlası. Halen depolarda bekletilen 50 bin ton piliç eti var. Bu arz fazlası fiyatların da ciddi şekilde gerilemesine sebep oluyor.
     <br/>
     <br/>
     İHRACATTA 20 ÜLKEDEN 18'İ KAYBEDİLDİ; TEŞVİKLER YETERSİZ KALDI
     <br/>
     <br/>
     Diğer önemli sorun ise ihracatla ilgili. Krizden önce yaklaşık 20 ülkeye ihracat yapan beyaz et üreticileri, bu pazarların tamamını kaybetti. 2002'de dört piliç üreticisi, AB ülkelerine ürün ihraç edebilmek için ön izin almıştı. Şimdi bu izinler askıda olduğu gibi, ihracat yapılabilen 20 ülkenin 18'i de henüz kapılarını Türk üreticisine açmış değil. Dünya Sağlık Örgütü'nün, 16 Mayıs'ta, "Türkiye'de kuş gribi sorunu tamamen bitmiştir" açıklamasına rağmen, sadece Bosna Hersek ve Azerbaycan Türkiye'den piliç eti ithalatına izin vermiş durumda. Keskinoğlu, "Komşu ülkeler ve Türk cumhuriyetlerindeki firmalar bizden ürün almak istiyor; ancak hükümetlerden izin çıkmıyor. Bu noktada tarım bakanlığı, bu ülkelerle temasa geçerek, bizi denetlemek için ekip gönderilmesini sağlayabilir. Durumu öğrenen ülkeler hemen ihracat yasağını kaldırıyor. Sektörün önünün açılması için hükümetler arası koordinasyona ihtiyaç var." diyor.
     <br/>
     <br/>
     Sektörün ihracatta yaşadığı bir diğer önemli sorun ise teşvik. İhracat teşvikleri açısından rakip ülkelerin çok gerisinde kalıyor yerli sanayici. Amerikalı üreticiler ton başına 600, Brezilyalılar 400 dolar teşvik alırken, AB ülkelerinde de 530 Avro'luk ihracat teşviki uygulanıyor. Türkiye'de piliç sektörüne uygulanan teşvik ise sadece 26 dolar. Keskin Keskinoğlu, hükümetin geçen yıl sadece bir sezon geçerli olmak üzere rakamı 200 dolara çıkardığını hatırlatıyor: "Sektörün dışarıda rekabet edebilmesi için bu uygulama devam etmeli. Beyaz et sektörünün talep ettiği ihracat teşviki 300 dolar." Yumurta ihracatındaki teşvikin de artmasını istediklerini belirterek, bin adet yumurtaya verilen 6 dolarlık primin, 10 dolara çıkarılmasını öneriyor.
     <br/>
     <br/>
     Üreticiler, hammadde fiyatları rakip ülkeleri 'katlamasına' rağmen verilen teşvikin çok az olmasının sektörü baltaladığı görüşünde. Mısır ve soya fasulyesi, beyaz et sektörü için en hayati iki hammadde. Piliçlerin gelişiminde bu iki ürün çok gerekli. Sektör, soyayı Brezilya'dan ithal ediyor; mısır ise tamamen iç piyasadan temin ediliyor. Mısır üretiminde son yıllarda başarılı politikalar izlendiğini belirten Keskinoğlu, sözleşmeli üretim yaptırdıklarını ve üreticiye alım garantisi verdiklerini söylüyor. Mısırdaki olumlu tabloya rağmen, Türkiye'de her sektörün sorunu olan üretim maliyetlerinin yüksekliği burada da önemli problemlerden. Yüksek maliyetli üretimin sanayiye yansıması da son derece olumsuz. Yurtdışında mısır fiyatı 150 bin lira iken, Türkiye'deki rakam 450 bini buluyor. Üstelik ABD'de dönümden 1.600 kilo mısır alınırken, Türkiye'de 1.200 kilo alınıyor. Ülkemizde yıllardır uygulanan yanlış tarım politikaları sadece tarım kesimini değil, sanayi sektörünü de ciddi şekilde etkiliyor ve uluslararası rekabet gücünü azaltıyor.
     <br/>
     <br/>
     YUNAN KÖYÜ, ZEYTİNYAĞI ŞİŞESİNE GİRDİ
     <br/>
     <br/>
     Yılların piliç üreticisi Keskinoğlu Grubu, kendi markasıyla zeytinyağı üretimine de başladı. Ravika adı verilen markanın öyküsü hayli ilginç. 2001'de 101 yaşında vefat eden grubun kurucusu İsmail Keskinoğlu'nun doğduğu Drama'daki Yunan köyünün adı Ravika. Bu köyün bir benzerini Akhisar'da inşa eden grup, şimdi aynı isimle zeytinyağı üretiyor. İsmail Keskinoğlu'nun torunu olan Keskin Keskinoğlu, "Dedem bize 'daha sonra kıymetini anlayacaksınız' diyerek her bulduğu boşluğa, fabrikaların bahçelerine zeytin fidanları dikerdi. Şimdi o fidanlar büyüdü ve iyi verim alıyoruz. Ravika'yı da dedemin anısına üretiyoruz." diyor. Akhisar'da, Ravika köyü bünyesinde 1856'dan kalma tarihî makineler ile 'taş baskı' ve 'soğuk sıkım' olarak üretilen yağlar, daha şimdiden grubun ihracat kalemleri arasındaki yerini almaya başlamış. Geleneksel yöntemlerle yapılan üretimde, zeytinyağıyla birlikte zeytinyağlı sabun da elde ediliyor. Keskin Keskinoğlu, zeytin ve zeytinyağının Türkiye için stratejik bir ürün olduğuna işaret ederek, "Dünyadaki tüketim gittikçe artıyor ve bu talebi karşılayacak ülke sayısı da oldukça sınırlı. Bu açıdan devlet özellikle ambalajlı zeytinyağı ihracatına çok ciddi teşvikler veriyor. Biz de halen Kosova, Azerbaycan ve Kanada'ya şişeli ve markalı ihracat yapıyoruz. Amacımız, Türkiye için önemli olan zeytini, şirket için de önemli bir üretim ayağı haline getirmek." diyor.
     <br/>
     <br/>
     <br/>
     MERAKLISI İÇİN, YUMURTALARIN KİMYASI BİLE DEĞİŞTİRİLİYOR!
     <br/>
     <br/>
     Keskinoğlu, halen Türkiye'nin en büyük yumurta üreticisi konumunda. Toplam 1,5 milyon adet 'yumurtalık tavuk' sahibi şirket, yılda 330 milyon sofralık yumurta üretiyor. Klasik yumurtanın dışında, farklı lezzet arayanlar veya çeşitli sağlık sorunları olanlar için üretilen yumurtalar da dikkati çekiyor. Bunlardan Omega 3 yumurtası, düşük kolesterollü özelliğiyle kolesterol sorunu yaşayanlara hitap ediyor. Çift sarılı yumurta ise yumurtadan daha fazla besin elde etmek isteyen ve daha fazla lezzet arayanların tercihi. Doğal besi yumurtası ise yonca, buğday ve mısırla beslenen tavuklardan elde ediliyor. Bu tavuklar hastalansa bile 'kimyaları değişmesin' diye ilaç verilmiyor; yani ya doğal olarak tedavi oluyor veya ölüyorlar. Köy yumurtası ise yine meraklıları için. Şirketin köy yumurtalarını 'özgür tavuklar' üretiyor. Diğer tavuklar özel kümeslerde beslenip dışarı çıkamazken, köy yumurtası üreten tavuklar özel kümeslerinde özgürce dolaşıyor ve sadece doğal besinler tüketiyor. Selenyumlu yumurta ise en yeni ve farklı ürün olarak dikkati çekiyor. İnsanların 'genç kalmak' için kullandığı selenyum tabletlerinden sonra artık selenyumlu yumurtalar da var. Hücre yaşlanmasını geciktirici özelliği olan selenyum maddesi, yumurtaların anti-aging trendine uyumunun örneği!
     <br/>
    </br>
   </br>
  </font>
  <br/>
  <!-------- end of YAZI ---------->
 </p>
</div>


Kaynak: [www.aksiyon.com.tr](http://www.aksiyon.com.tr/detay.php?id=25460), [web.archive.org (arşiv bağlantısı)](http://web.archive.org/web/20061010183542/http://www.aksiyon.com.tr/detay.php?id=25460)
