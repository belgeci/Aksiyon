# Almanya artık işveren istiyor

*Zafer Özcan 2011.12.12*

<font class="agenda2NewsSpot">
 Türkiye, yarım asırdır Almanya’ya işçi gönderse de artık Almanların talebi çok farklı. Dünyada önemli dış yatırımcılardan biri haline gelen Türk girişimciler ise son yıllarda Almanya pazarını keşfetmeye başladı.
</font>
<font class="newsDetail">
 <p>
  Yarım asırdır Almanya’ya işçi gönderen Türkiye’nin, çalışanı değil, işvereni talep görüyor artık. Göçün 50. yılında Avrupa’daki Türk girişimcilerin başarıları konuşulurken buna artık Türkiye’den yatırım amaçlı gidenlerin hikâyeleri de eklenecek. Almanya’da en fazla Türk kökenli nüfusu barındıran Kuzey Ren-Vestfalya Eyaleti, Türk yatırımcıları çekmek için projeler üretiyor. 3 yıl önce İstanbul’a temsilcilik açan eyaletin ekonomi bakanlığı, Türk yatırımcıların gelmesi için her türlü kolaylığı sağlıyor. Son üç yıl içinde 40 Türk firmasının Almanya’da yatırım yaptığını ve mağaza açtığını belirten Kuzey Ren-Vestfalya İstanbul Yatırım Ofisi Müdürü Dr. Adem Akkaya, “Bu eyalet Avrupa’nın en büyük metropol bölgesi ve etnik pazarı hedefleyen Türk firmaları için çok önemli avantajlara sahip.” diyor.
 </p>
 <p>
  Hâlen Almanya’da en fazla Türk göçmen nüfusun yaşadığı eyaletin başkenti Düseldorf. Onun yanı sıra Köln, Duisburg, Dordmund, Essen ve eski başkent Bonn gibi büyük şehirler de bu eyalette yer alıyor. Göçmen işçilerin yıllarca çalıştığı Ruhr Havzası’nın kömür yatakları ve maden ocaklarıyla ünlü Kuzey Ren-Vestfalya’da Türkiye kökenliler artık sadece üretimde değil, tüketimde de çok büyük bir güç hâline geldi. Eyaletin yatırım ofisi de esasında gittikçe büyüyen etnik pazarı kullanarak Türk yatırımcıları çekmek istiyor. Etnik pazarın sadece Türk değil, Alman firmaları bile cezbedecek kadar büyüdüğünü belirten Akkaya, “Türk markaları eyalette mağaza açtıklarında tanınma sorunları olmuyor. Türkler arasında zaten marka bilinirliği olan firmalar, tüketiciye çok kolay ulaşıyor.” diyor.
 </p>
 <p>
  Son 3 senede eyalete yatırım yapanlar arasında büyük firmalar kadar küçük ölçekli şirketler de bulunuyor. Bunlardan biri Çiğköftem adıyla markalaşan ve Türkiye’de 100’ün üzerinde şubeye ulaşan EM Gıda. Yatırım ofisi aracılığıyla Almanya’ya açılan Çiğköftem, hâlen Köln ve çevresindeki 15 şubesinde hizmet veriyor. Türk özel sektörünün sürekli artan dış yatırımlarından pay almak istediklerini belirten Akkaya, şu anda dünyada en fazla dış yatırım yapan ülkenin Çin olduğunu, onu Türkiye’nin takip ettiğini vurguluyor. 1960 ve 1970’li yıllarda Almanya’nın Türkiye’den işgücü istediğini hatırlatan Akkaya, şimdi yatırımcı istenmesini, Türkiye’nin geldiği noktayı göstermesi açısından önemli buluyor.
 </p>
 <p>
  <strong>
   Türkiye’den sonra 18. ekonomi
  </strong>
 </p>
 <p>
  Almanya’nın eyaletleri arasında en yüksek nüfusa sahip Kuzey Ren-Vestfalya, mükemmel altyapısı, merkezî konumu ve yüksek mesleki niteliklere sahip insanları sayesinde uluslararası düzeyde söz sahibi bir ekonomik güç olarak öne çıkıyor. Çeşitli ekonomik parametrelere göre dünya çapında üst sıralarda yer alan eyalet, gayrisafi yurtiçi hâsıla (GSYH) rakamları bazında dünya sıralamasında Türkiye’den sonra 18. durumda. Bu yönüyle birçok ülkeyi geride bırakıyor. Almanya’nın bir numaralı ekonomi ve ticaret merkezi konumundaki eyalet, Avrupa Birliği gayrisafi yurtiçi hasılasının yüzde 4,4’ünü gerçekleştiriyor.
 </p>
 <p>
  Kuzey Ren-Vestfalya Eyaleti Ekonomi, Enerji, İnşaat, Bayındırlık ve Ulaştırma Bakanı Harry Kurt Voigtsberger, özellikle otomotiv yan sanayii ve tekstil-hazır giyim sektörlerinde yeni yatırımlar kazanmayı hedeflediklerini söylüyor. Hem otomotiv hem de tekstilin Türkiye’de çok iyi konumda ve uluslararası alanda da muazzam rekabet gücüne sahip olduğunu belirten Voigtsberger, “Almanya’nın otomotiv tedarikçi sektörünün yaklaşık üçte biri eyaletimizde yerleşik durumda. Dolayısıyla, burada yabancı şirketler için çeşitli işbirliği ve yatırım seçenekleri bulunuyor. Kuzey Ren-Vestfalya, Türk ev tekstili ve giyim markaları için satın alma gücü yüksek, geniş bir pazar. Ancak ekonomi ve ticaret merkezi olan eyaletin konumu, Batı Avrupa’ya yönelik lojistik projeleri için de çok büyük avantajlara sahip.” bilgisini veriyor.
 </p>
 <p>
  Almanya’da yaşayan Türkiye kökenli göçmenlerin ekonomik bakımdan giderek önem kazandığını belirten Voigtsberger, “2009’da iki Türk film ve TV yapım şirketini başarıyla eyaletimize kazandırdık. Bölgenin merkezî konumu, büyük pazar potansiyeli ve mükemmel lojistik altyapısı, Avrupa’ya yönelik hizmet verecek dağıtım, servis ve lojistik merkezlerinin kurulması için ideal imkânlar sunuyor.” diyor.
 </p>
 <p>
  Hâlihazırda Kuzey Ren-Vestfalya’da Türk kökenli Alman girişimcilerine ait yaklaşık 24 bin şirket bulunuyor ve şirketlerde yaklaşık 120 bin kişi istihdam ediliyor. Yıllık toplam ciroları ise 10 milyar avro. Ana merkezi Türkiye’de olup Kuzey Ren-Vestfalya’da şubesi bulunan şirketlerin doğrudan yatırımlarını dikkate alırsak, eyalette Türkiye kökenli yabancı yatırım sayılabilecek 280 şirket faaliyet gösteriyor. Ekonomi Bakanı Harry Kurt Voigtsberger’e göre, her iki ülkenin dilini konuşabilen, ayrıca hem Türk hem de Alman kültürü ve zihniyetini bilen Türk kökenli işçiler, özellikle kültürlerarası bilgi donanımları sayesinde Almanya’da faaliyet gösteren Türk şirketlerine artı değer sunuyor. Voigtsberger, “Eyaletimizdeki Türk kökenli insan sayısının fazlalığı, Türk şirketlerinin Kuzey Ren-Vestfalya’daki yatırım projelerini planlama ve karar verme aşamasında bir avantaj teşkil ediyor.” diyor.
 </p>
 <p>
  Kuzey Ren-Vestfalya Yatırım Ajansı Genel Müdürü Petra Wassner ise Türk girişimcilerin eyaletteki yatırımlarının artmasını çok olumlu bulduklarını belirterek “Eyaletimiz geçmiş yıllarda Türk şirketler tarafından Avrupa’da tercih edilen bir yatırım merkezi hâline geldi. Hemen her sektörden şirketin yatırımı var. Moda ve giyim sektörü önemli bir rol oynarken örneğin kimya, ambalaj, klima teknolojisi, soğutma teknolojileri, tıp teknolojileri, gıda, çelik ve nakliye gibi diğer sektörler de temsil edilmekte.” bilgisini veriyor.
 </p>
 <p>
  Son dönemlerde Boydak, Alfa Möbel ve Çilek Germany gibi mobilya üreticileri, GTI Travel seyahat şirketi, erkek hazır giyim üreticisi Sarar ve lojistik şirket Gökbora gibi sektörlerinde öne çıkan Türk şirketlerinin eyalette yatırım yaptığını belirten Wassner, Türkiye ekonomisinin hızlı büyüme ivmesini sürdürebilir kılması için Türk şirketlerinin uluslararası açılımlarının artmaya devam edeceği tespitini yapıyor. Avrupa’nın, Türk şirketlerine hem önemli pazarlar hem de yeni üretim, araştırma ve geliştirme merkezleri sunduğunu hatırlatan Wassner, “Almanya ve özellikle Kuzey Ren-Vestfalya Eyaleti Türk şirketlerine uluslararası açılım faaliyetleri yönünde en uygun bölgesel koşulları sunmakla beraber Avrupa pazarlarına giriş için mükemmel bir kapı oluşturmakta.” diyor.
 </p>
 <p>
  Kuzey Ren-Vestfalya’daki arsa ve emlak fiyatlarının, Avrupa’daki diğer bölgelerle kıyaslandığında çok daha uygun olduğunu belirten Wassner, ekonomik kriterlerin yanı sıra Türk şirketlerinin Kuzey Ren-Vestfalya’daki iş ve yaşam şartlarına hızla ayak uydurması ve buraya alışmasının da çok daha kolay olduğunu vurguluyor. Wassner, yaklaşık 550 bin Türk kökenli insanın yaşadığı eyalette Türk bankalarının, konsoloslukların, marketlerin, sosyal ve dinî kuruluşlardan oluşan altyapının, Türk şirketlerinin uyum sağlaması için önemli bir temel oluşturduğunu da ifade ediyor.
 </p>
 <p>
  Sonuçta, göçün 50. yılında Almanya artık Türkiye’nin mavi yakalı işçilerine değil, beyaz yakalı girişimcilerine ihtiyaç duyuyor. Sadece bu alandaki değişim bile bir yandan Türkiye’nin Avrupa ekonomisindeki ağırlığını ortaya koyarken diğer yandan Türk göçmenlerin Alman toplumundaki belirleyici rolünü teyit ediyor.
 </p>
 <p>
  <strong>
   Türkiye’deki en büyük yatırımcı Almanlar
  </strong>
 </p>
 <p>
  Son yıllarda gözünü Türk şirketlerine diken Alman yatırım ajansları, Türk özel sektörünün hızla artan dış yatırımlarından pay almaya çalışırken Türkiye’deki en büyük yabancı yatırımcıların da Almanlar olduğunu ifade etmek gerekiyor. Türkiye’de hâlen Alman ortaklı toplam 4 bin 618 şirket faaliyet gösteriyor. Türkiye Cumhuriyeti Merkez Bankası’nın istatistiklerine göre 2010’da Almanya’dan Türkiye’ye yaklaşık 600 milyon dolar doğrudan yatırım yapılmış. Türkiye’de faaliyet gösteren en büyük 500 şirket arasında 17 Alman şirketi bulunuyor. Bu şirketler arasında Mercedes Benz, Bosch, Siemens, Hugo Boss, MAN ve Mannesmann gibi ünlü şirketler de var. İşin ilginç yanı, Alman ortaklı 4 bin 618 şirketin yüzde 63’ünün son 6 yıl içinde kurulmuş olması.
 </p>
</font>

Kaynak: [www.aksiyon.com.tr](http://www.aksiyon.com.tr:80/aksiyon/haber-31266-35-almanya-artik-isveren-istiyor.html), [web.archive.org (arşiv bağlantısı)](http://web.archive.org/web/20120115080058/http://www.aksiyon.com.tr:80/aksiyon/haber-31266-35-almanya-artik-isveren-istiyor.html)
