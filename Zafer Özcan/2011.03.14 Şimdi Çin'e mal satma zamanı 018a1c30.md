# Şimdi Çin’e mal satma zamanı

*Zafer Özcan 2011.03.14*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Yıllardır bütün dünyaya mal satmasıyla öne çıkan Çin, üretim devi olmaya devam etse de, tüketim gücünü hızla artırıyor. Ülkedeki büyük pazarı keşfeden Türk mermerciler, geçen yıl Çin’e 590 milyon dolarlık satış yaptı.
  </font>
 </div>
 <div id="newsText">
  <font class="detail-text">
   <p>
    <p class="MsoNormal">
     Nurullah Yeşil, 1997’de üniversite eğitimi almak için gelmiş Çin’e. Herkes gibi Amerika’da okuma hayallerinin peşinden gitmek yerine o, Uzakdoğu’yu ve bu gizemli ülkeyi tercih etmiş. Bugün çok konuşulsa ve dışa açılma süreci yaşasa da o yıllarda tam bir kapalı kutu konumundaki Çin’de üniversiteyi bitiren Yeşil, artık Guangzhou’da yaşıyor. Çinli bir hanımla evlendikten sonra da ticarete atılmış. Şehirdeki dört Türk restoranından ikisi ona ait. Hayatından son derece memnun. Osmanlı Mutfağı adını verdiği restoranı, kayınpederiyle beraber işletiyor. En önemli müşteri kitlesi Çinliler. Damak tadı çok farklı olsa da Türk yemeklerinin burada çok sevildiğini söylüyor. Yüzde 20 kadar da Türk müşterisi var. Türk müşterilerin sayısı son yıllarda hızla artıyor.
    </p>
    <p class="MsoNormal">
     Guangzhou, ülkenin Güney eyaletlerinden Guandom’un başkenti. Türkiye ile Çin arasındaki ticarette de en önemli şehirlerden. Her nisanda gerçekleştirilen Çin İhraç Malları Fuarı ya da meşhur adıyla Kanton Fuarı, bu şehirde düzenleniyor. Çin’den ithalatı sürekli artan Türk şirketleri için Guangzhou çok önemli bir lokasyon. Nitekim gittikçe artan ilgi sebebiyle Türk Hava Yolları, Pekin ve Şanghay’dan sonra Guangzhou’ya da direkt uçuş başlattı. Ünlü ticaret merkezi Hong Kong’a da çok yakın olması, şehrin ticari konumunu güçlendiriyor. Guangzhou’da kısa bir tur attığınızda, kentin gittikçe gelişen ve zenginleşen hâlini gözlemlemek mümkün. Tam ortadan geçerek Güney Çin Denizi’ne dökülen Bing Jiang (İnci Nehri), şehre ayrı bir güzellik katıyor. Sadece nehrin iki yanındaki gökdelenleri ve estetik açıdan özene bezene inşa edilmiş farklı yapıları gören biri, burayı bir Amerikan şehri zannedebilir.
    </p>
    <p class="MsoNormal">
     Şehirlerin hızla artan ihtişamı, sadece Çin’in çehresini değiştirmekle kalmıyor, ülkeye Amerikanvari bir hava katıyor. Hızla değişmek derken bunun bir devlet politikası olduğunun altını çizmek lazım. Şehirlerdeki eski konut ve işyerleri yıkılarak yerlerine daha modern ve büyük siteler inşa ediliyor. Ülkedeki yönetim tarzına, sürekli zenginleşme avantajını eklediğinizde, kentsel dönüşümün ne kadar hızlı gerçekleştiğini tahmin etmek zor olmuyor. Guangzhou gibi ülkenin üç önemli şehrinden birindeki bu gelişme ve değişimi, daha küçük şehirlerde de gözlemlemek mümkün.
    </p>
    <p class="MsoNormal">
     İşin devlete bakan yönünde gördüğümüz zenginleşme ve dışa açılma elbette toplumda da yaşanıyor. Son yıllarda Çin açısından en dikkat çekici sosyal gelişme, ülkenin kendi zengin sınıfını üretmesi. Genel nüfus 1,5 milyara yaklaşırken, bunun içindeki zengin kesim de genişliyor. Ülke henüz kendi orta sınıfını üretemese de dolar milyarderi seviyesindeki zengin kesimin sayısının 75 ile 100 milyon arasında olduğu tahmin ediliyor. Bu da aslında yıllardır bir üretim devi olan ve neredeyse bütün dünyanın bir numaralı tedarikçisi konumundaki Çin’in, artık bir tüketim devine de dönüşmeye başladığının göstergesi. Zenginlerin otomobil, ev, ofis ve yaşam tarzlarını değiştirme ve elbette yükseltme gayreti, iç piyasayı büyütüyor. Yıllardır dünyaya mal satan ülke artık kendi iç piyasasının gücünü de keşfetmeye başlıyor. Bu gelişmeler ise şüphesiz yıllardır Çin’den mal almaya alışmış ülkelerin de iştahını kabartıyor. Türk firmaları da bu gelişmelerden nasibini alıyor.
    </p>
    <p class="MsoNormal">
     Türkiye’nin Çin’e yaptığı ihracata baktığımızda, 2010’da toplam 2 milyar 260 milyon dolarlık bir satış hacmi karşımıza çıkıyor. Bu ihracatın dörtte birden fazlasını, yani 590 milyon dolarını, mermer ve traverten, ekosin su mermeri ve kireçli taşları kapsayan mermer sektörü oluşturuyor. Anadolu’daki mermerciler, bugüne kadar Çin’deki ihtiyacı ve boşluğu iyi tespit ederek satışlarını sürekli artırmış. 2006’da sadece 145 milyon dolar olan ihracatın, 4 yılda 4 katına çıkması da bunun göstergesi. Buna rağmen iki ülke arasındaki ticaret potansiyeli bugünkü seviyeden çok daha fazla.
    </p>
    <p class="MsoNormal">
     TUSKON’UN HEDEFİ ÇİN PAZARI
    </p>
    <p class="MsoNormal">
     Mermer ve doğal taşlar, Çin kültüründe önemli bir yere sahip. Guangzhou’ya 100 kilometre mesafedeki Yunfu şehri, ülkenin mermer ve doğal taş merkezi konumunda. Mermer işlemeciliğinin Yunfu’da 400 yıllık bir geçmişi var. Geleneksel atölyelerde başlayan doğal taş ve mermer işletmeciliği, bugün son teknolojiyle donatılmış fabrikalarda devam ediyor. Çinliler mermeri işlemede o kadar ileri gitmişler ki mermer işleme makinelerini üreterek diğer ülkelere ihraç etmeye bile başlamışlar. Ülkenin sahip olduğu mermer hammaddesi ise işlemecilikteki müthiş altyapı ile kıyaslanamayacak kadar sınırlı. Bu açıdan mermer gibi kendileri açısından çok önemli bir üründe Çinliler dışa bağımlı. Ülkedeki bu ihtiyacı keşfeden Türk mermerciler ise Çinli müşterilerinin sayısını her geçen gün artırıyor.
    </p>
    <p class="MsoNormal">
     Üyelerini yurt dışında sürekli yeni pazarlar keşfetmeye teşvik eden Türkiye İşadamları ve Sanayiciler Konfederasyonu’nun (TUSKON) Çin’e düzenlediği ticaret heyetleri, Türkiye’nin satış hacmini yükseltiyor. Mermer sektöründeki potansiyeli gören ve Türkiye’nin Çin’e ihracatını artırmayı hedefleyen TUSKON, önceki hafta mermer ve doğal taş sektörünün önde gelen 22 firmasıyla Guangzhou, Yunfu ve Xiamen şehirlerine çıkarma yaptı. Çin’in mermer üssü olarak bilinen Yunfu’da 42 Çinli firma ile ikili iş görüşmeleri ve fabrika ziyaretleri yapan heyet, daha sonra Xiamen’de bu yıl 11’incisi düzenlenen dünyanın en büyük doğal taş fuarını ziyaret etti. Bu temaslarla 2011’de Çin’e yönelik mermer ihracatının katlanması hedefleniyor.
    </p>
    <p class="MsoNormal">
     Çin’in son yıllarda kaydettiği yüksek büyümenin lokomotifi inşaat sektörü. Ülke âdeta bir şantiye gibi. Konut ve ofis kadar yeni yollar, limanlar ve demiryolları inşaatları da bütün hızıyla sürüyor. Yunfu Belediye Başkan Yardımcısı Gu Han Yi, 2011’de sadece Yunfu ve çevresine merkezî hükümetin 45 milyar yuan (7 milyar dolar) altyapı yatırım ödeneği ayırdığını belirtiyor. Yunfu ve çevresinde üç binden fazla mermer fabrikası bulunduğunu, bunların yurt dışından aldıkları blok mermeri işleyerek iç piyasadaki talebe cevap verdiklerini belirten Yi, “Türk mermeri çok kaliteli bir ürün ve iç pazarda ciddi talep görüyor. Türkiye ile işbirliğimizi ve ticaretimizi geliştirmek istiyoruz.” diyor. Uzun yıllardır Elazığ ve Bursa’dan mermer ithal eden iş adamı Chen Dong da çok kaliteli olduğu için Türk mermerini tercih ettiklerini vurguluyor. Türkiye’den yılda 5 bin ton mermer ithal ettiğini belirten Dong, bu rakamı artırmak istediğini belirtiyor.
    </p>
    <p class="MsoNormal">
     Yunfu’ya çoğunluğu Türkiye’den olmak üzere 7 farklı ülkeden bin çeşit mermer geliyor. Gu Han Yi, “Dünyada ne kadar değerli mermer varsa bizim şehrimizde görebilirsiniz.” diyor. İşin ilginç yanı, mermer Çin’de sadece inşaatlarda kullanılmıyor. Mermer, süs eşyası ve dekorasyon malzemelerinin en önemli hammaddesi. Yunfu’daki fabrikalar, ithal ettikleri mermerin yüzde 40’ını işleyerek tekrar farklı ülkelere ihraç ederken, yüzde 60’ını da iç piyasaya satıyor. Yılda 120 bin konteyner mermerin geldiği Yunfu şehrinde, kafanızı ne tarafa çevirseniz bir mermer fabrikası görüyorsunuz. Mermer burada günlük hayatın bir parçası hâline gelmiş.
    </p>
    <p class="MsoNormal">
     Mermer, Çin’de bütün inşaatlarda kullanılan bir ürün. Mermer kültürü çok yaygın ve bu ürünü binalarda kullanmak bir zenginlik alameti kabul ediliyor. Çin için böylesine değerli bir ürünün ülkede bulunmaması, Çinli yatırımcıların da gözünü diğer ülkelere dikmesine sebep oluyor. Ülkenin mermer ihtiyacının yüzde 30’dan fazlası ise Türkiye’den tedarik ediliyor. TUSKON’un bu gerekçelerle üyelerine Çin pazarını hedef gösterdiğini belirten Genel Sekreter Yardımcısı Kerem Aydın, “Herkes Çin’den mal almaya geliyor. Bizim hedefimiz ise mal satmak. Burası dünyanın en büyük tedarikçisi ama son yıllardaki zenginleşme ile dev bir pazara da dönüşüyor. Bu anlamda Çin pazarını hedefliyoruz ve avantajlı sektörlerde üyelerimizi teşvik ediyoruz.” diyor.
     <span>
     </span>
    </p>
    <p class="MsoNormal">
     Heyetteki iş adamlarından, Tramertaş Mermer Yönetim Kurulu Başkanı Metin Balıbey, Türkiye’nin mermer ve doğal taş rezervleri açısından dünyanın önde gelen ülkelerinden biri olduğunu vurgulayarak mermer sektörünün 2 milyar dolara yaklaşan ihracatının, ithalat bağımlılığı olmadığı için yüksek katma değerli olduğunun altını çiziyor.
    </p>
    <p class="MsoNormal">
     Türkiye’de yüksek ihracat gerçekleştiren birçok sektörün, ara malı ithalatının çok fazla olduğunun altını çizen Balıbey, mermercilerinse neredeyse hiç ithalat yapmadan mal ihraç etmelerinin, Türkiye’nin dış ticaret açığı açısından önemine değiniyor. Balıbey’e göre mermer sektörü, Türkiye’nin Çin’e ihracat yapabileceği nadir sektörlerden. Bu açıdan hükümetten teşvik beklediklerini söylüyor.
    </p>
    <p class="MsoNormal">
     Mermer sektöründe potansiyelin bu kadar fazla olması, Çin’de faaliyet gösteren Türk girişimcilerin de önünü açıyor. Hâlen Guandom eyaletinde çalışmalarını sürdüren TM Dış Ticaret Yönetim Kurulu Başkanı Muhammet Güler, bölgenin önde gelen Türk girişimcilerinden. Çin’den bilgisayar parçaları ithal ederek ticarete atılan Güler, 2000 yılında bu ülkedeki ilk ofisini açmış. 2004’te ise Yunfu’da depo kiralayarak mermer işine başlamış. “Herkesin mal almaya çalıştığı bu ülkeye biz mal satmak istedik.” diyor. Yaptıkları araştırmada da en avantajlı sektör olarak mermer sektörünü tespit etmiş. Mermer işini bu ülkede öğrendiklerini söylüyor. İşe blok mermer satarak başlamış Güler, ama bununla yetinmemiş. Pazarda da var olabilmek için mermerleri işleterek ülke içinde pazarlamaya başlamış. Bölgede Hiquma markasıyla tanınan Muhammet Güler, işledikleri mermeri iç piyasa dışında Japonya, Kore, Singapur ve Ortadoğu ülkelerine sattıklarını belirtiyor. Çin pazarı ile ilgili yorumları ise bu ülkeyi hedefleyen girişimciler açısından önemli: “Çin müthiş bir büyüme trendinde. Mutlaka buradaki iş adamları ile ortak olmak lazım. Bunun için Çince öğrenmek önemli. Biz de bunu yapmaya çalışıyoruz. Yoksa ayakta durma şansınız kalmıyor.”
    </p>
    <p class="MsoNormal">
     Guandom eyaletinin Xiamen şehri, hâlen dünyanın en büyük mermer fuarlarından birine ev sahipliği yapıyor. Her yıl mart ayında düzenlenen fuara ortalama 1500 firma katılıyor. Şimdi buna benzer ikinci bir organizasyon da Yunfu’da gerçekleştirilecek. Mermer işçiliğinden güzel örneklerin sergilendiği Yunfu uluslararası fuar alanının inşaatı tamamlanmak üzere. İlk fuar önümüzdeki ekimde gerçekleştirilecek. Bu fuarla birlikte Çin, mermer sektöründe dünyadaki etkinliğini daha da artırmış olacak. Yunfu’daki yetkililerin hedefi, şehirlerini bir tür mermer borsasına da çevirmek. Dünyada mermer fiyatlarının bile belirleneceği bir bölge olma arzuları var ve bunun için ciddi bir çalışma yürütülüyor.
    </p>
    <p class="MsoNormal">
     2010 yılını yüzde 10,3’lük büyüme ve 6 trilyon doların üzerinde bir millî gelirle tamamlayarak dünyanın en büyük ikinci ekonomisi hâline gelen Çin, iddialı olduğu bazı sektörlerde de dünyada söz sahibi olmayı hedefliyor. Bunların başında da mermer sektörü geliyor. Çin’de iç pazarın bu kadar hızlı büyümesi ve devletin devasa yatırımları, sadece mermerde değil, pek çok sektörde bu ülkenin artık sadece mal alınacak bir ülke değil, ihracat yapılabilecek dev bir pazara dönüşmesine zemin hazırlıyor. Görünen o ki yeni dönemde Çin’den ithalat yapanlar değil, buradaki pazarı keşfedebilenler kazanacak.
    </p>
    <p class="MsoNormal">
    </p>
    <p class="MsoNormal">
     Çin Halk Cumhuriyeti Nüfus: 1,3 milyar (Gayriresmî rakamlara göre 1,5 milyar), Dil: Çince (Kendi içinde farklılıklar gösteriyor; Kuzey ve Güney Çincesi gibi), Din: Ülkede Konfüçyanizm, Taoizm ve Budizm’in ağırlığı var. Onları Müslümanlık ve Hıristiyanlık izliyor, Başkent: Pekin (Beijing), Para Birimi: Yuan (1 dolar=6,5 yuan), Yönetim: Komünist Tek Parti Yönetimi, Yüzölçümü: 9 milyon 561 bin kilometrekare, Gayrisafi Yurt İçi Hasıla: 39,8 trilyon yuan (6,05 trilyon dolar)
    </p>
    <p class="MsoNormal">
    </p>
    <p class="MsoNormal">
     TÜRKİYE - ÇİN İLİŞKİLERİ
    </p>
    <p class="MsoNormal">
    </p>
    <p class="MsoNormal">
     Türkiye ile Çin arasında her alandaki ilişkilerde, iki hükümetin siyasi kararlılığı neticesinde özellikle son iki yıllık dönemde önemli gelişmeler yaşanıyor. 2009’da Cumhurbaşkanı Abdullah Gül’ün 14 yıl aradan sonra gerçekleştirdiği
     <span>
     </span>
     Çin ziyareti ile Çin Başbakanı Wen Jiabao’un Ekim 2010’da gerçekleştirdiği Türkiye ziyareti, iki ülke ilişkilerinin yeni bir döneme girmesine vesile oldu. Ekonomik ilişkilere bakıldığında, 2008 sonunda 17 milyar dolar olan dış ticaret hacmi, küresel krizin etkisiyle, 2009’da 14 milyar dolara geriledi. Bununla birlikte yapılan çalışmaların meyvelerinin alındığı 2010’da ise 20 milyar dolar seviyesini yakaladı. Türkiye’nin Çin’den ithalatı 17 milyar dolara ulaşırken, ihracatımız ise 2 milyar dolar sınırını aşarak 2,25 milyar dolar seviyesine ulaştı. Böylelikle iki ülke ilişkilerinde 20 milyar dolarlık ticaret hedefi yakalandı. İki ülkenin hedefi önümüzdeki 5 yılda 50 milyar dolarlık ticaret hacmine ulaşmak. 20 milyar dolarlık dış ticaret hacminin yakalanması ile Çin, Türkiye’nin en önemli üçüncü ticaret ortağı ve ithalatında da en önemli üçüncü ülke hâline geldi. Öte yandan Çin, Türkiye’nin ihracatında 2 milyar düzeyini aşan ülkeler konumuna yükseldi.
    </p>
   </p>
  </font>
 </div>
 <div>
 </div>
 <div>
 </div>
</div>


## Yorumlar

### DINCER ALBAYRAK / GLOBAL EAGLE GROUP GENEL MUDURU, 08 October 2011, 11:56
> Çin’in birkaç şehrinde dış ticaret alanında faaliyet gösteren şirketimiz ile aynı alanlarda çalışan dostlarımın yazılarını okumak beni gerçekten sevindiriyor bir o kadar da heyecanlandırıyor. Farklı bir ülkede iş yapmak ve başarılı olmak gerçekten çok farklı ve özel bir duygu. Bundan dolayı arkadaşl...

Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=98F035431DEEC4E6A18BDAEDA0524ED8?newsId=28914), [web.archive.org (arşiv bağlantısı)](http://web.archive.org/web/20121025053535/http://www.aksiyon.com.tr:80/aksiyon/newsDetail_getNewsById.action;jsessionid=98F035431DEEC4E6A18BDAEDA0524ED8?newsId=28914)
