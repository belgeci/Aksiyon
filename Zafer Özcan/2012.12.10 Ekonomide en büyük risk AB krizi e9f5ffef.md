# Ekonomide en büyük risk AB krizi

*Zafer Özcan 2012.12.10*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Maliye Bakanı Mehmet Şimşek, Türkiye ekonomisi üzerindeki en büyük tehdit unsurunun Avrupa’nın bir türlü aşamadığı borç krizi olduğunu düşünüyor. Şimşek, ülkenin ‘borç ödeyemez’ durumdan, uluslararası kreditör hâline geldiğini vurguluyor.
  </font>
 </div>
 <div id="newsText">
  <font class="detail-text">
   <p>
    Mehmet Şimşek, kabinede yükü en ağır isimlerin başında geliyor. Yıllarca ekonomik krizlerle boğuşmuş ‘kriz yorgunu’ bir ülkede Maliye Bakanı olmak kolay değil elbette. Mali disiplini korurken yatırımları kesmemek, büyümeyi sürdürürken cari açık krizine yol açmamak, memur ve emekliye zam verirken bütçe dengelerini sarsmamak, bakanlık bütçelerinin aşılmasını engellerken halka verilen hizmetleri aksatmamak gibi birbiriyle çelişen sorumlulukları var onun. Haliyle bütün gözleri Maliye Bakanı ve ekibine çevriliyor ister istemez. En küçük bir zam haberinde hemen mikrofonlar onlara uzatılıyor. Ülkenin bütçesi kadar vatandaşın bütçesi de Maliye Bakanlığı’ndan geçiyor. Hem memur ve emekli zamları hem de vergi oranlarındaki artışlar hepimizi yakından ilgilendiriyor. Türk halkının en sevdiği ve cevabını en çok merak ettiği soruyu, yani “Ne olacak bu ekonominin hâli?” sorusunu Maliye Bakanı Mehmet Şimşek’e yönelttik. Olumlu gelişmeler kadar ekonomideki zayıf halkaları, yapısal sorunları ve ekonomi yönetiminin uygulamalarına yönelik eleştirileri de sorduk.
   </p>
   <p>
    <strong>
     -Türkiye kamu borcunu yönetme açısından Avru-pa’nın en başarılı ülkesi oldu, bunun için neler yapıldı?
    </strong>
   </p>
   <p>
    Başarımızın temelinde mali disipline bağlılığımız var. Bugün birçok gelişmiş ülkede borç krizi yaşanırken mali disiplin sayesinde Türkiye’de kamu borçlarının sürdürülebilirliğine ilişkin hiçbir tereddüt kalmadı. Oysa bundan 10 yıl öncesine kadar piyasalarda Türkiye’nin kamu borçlarının sürdürülebilir olmadığına dair bir kanı hâkimdi. 2002’de yüzde 74 olan kamu borç stokunun Gayri Safi Yurtiçi Hasıla’ya (GSYH) oranını 2011’de yüzde 39’a düşürdük. Bu oran yüzde 60’lık Maastricht Kriteri’nin yaklaşık 21 puan altında, OECD ortalamasının ise yarısından azdır. Kamu borç stoku oranını, 2015’te yüzde 31’e indirmeyi hedefliyoruz. Benzer şekilde, 2002’de yüzde 61,5 olan kamu net borç stokunun GSYH’ye oranı 2012 sonunda yüzde 20’ye düşecektir. Kamu net dış borç stokunu ise bu yıl itibarıyla sıfırlamış; hatta Haziran 2012 itibarıyla -3,5 milyar TL ile uluslararası piyasalarda net kreditör (borç veren ülke) hâline gelmiş durumdayız.
   </p>
   <p>
    <strong>
     -Mali disiplin neden bu kadar önemli?
    </strong>
   </p>
   <p>
    Mali disiplin, sürdürülebilir büyümenin temel şartlarından biri. Kaynakları, ülkenin geleceğine, eğitime, sağlığa ve altyapıya daha fazla harcamak demektir. Vatandaşımıza daha fazla hizmet götürmek demektir. İktidarda olduğumuz dönemde son 60 yılın en büyük küresel kriziyle mücadele ettik. Şayet küresel krize 1990’lar ile 2000’li yılların başındaki gibi yüksek bütçe açıkları ve borç stoku ile yakalansaydık, krize karşı hareket alanımız olmayacak ve kriz yıkıcı bir etki gösterecekti. Ancak biz yürüttüğümüz politikalar ve güçlü makroekonomik dengeler sayesinde ilk defa bir krizi kendi imkânlarımızla aştık.
   </p>
   <p>
    <strong>
     -Türkiye’deki vergi yükü hep eleştiri konusu. Esas soruya geçmeden önce çok tartışılan Özel Tüketim Vergisi (ÖTV) konusuna girmek istiyorum. ÖTV bize özgü bir vergi türü mü?
    </strong>
   </p>
   <p>
    Öyle bir algı var ama AB ülkelerinde de uygulanan bir vergi çeşidi. Mevzuatımızın AB mevzuatına uyumlu olması gerektiğinden, AB ülkeleri için de önem arz eden ÖTV uygulaması AB direktifleri göz önüne alınarak ülkemizde de yasalaştı. ÖTV, dolaylı vergilerde sadeleştirme ve AB mevzuatına uyum maksadıyla Haziran 2002’de çıkarılmış bir vergi. ÖTV Kanunu ile 16 adet vergi ile harç ve fon yürürlükten kaldırılarak mevzuatımızda sadeleştirilmeye gidildi.
   </p>
   <p>
    -ÖTV bize özgü olmayabilir ama 10 yılda pek çok ekonomik problemi aşan, kronik enflasyonu bile düşürmeyi başaran bir ülke, neden vergi oranlarını düşürüp vergi tabanını genişletemiyor?
   </p>
   <p>
    Tespitinizin aksine birçok alanda vergi oranlarını düşürdük. Kurumlar Vergisi oranını yüzde 30’dan 20’ye indirdik. Bu indirimle Türkiye vergi oranı en düşük ilk 6 OECD ülkesi arasına girdi. Bu düzenleme sonrasında Kurumlar Vergisi matrahında önemli düzeyde artış meydana gelmiş, oran indirimi dolayısıyla vergi tahsilâtında azalma olmadı. Benzer şekilde en yüksek gelir vergisi oranını yüzde 49’dan 35’e, en düşük vergi oranını ise yüzde 22’den 15’e çektik. Böylelikle 2002’de kurum kazançları üzerinde yüzde 65 olan vergi yükünü yüzde 34’e indirdik. İnternet üzerinden alınan Özel İletişim Vergisi ise yüzde 15’ten 5’e indirildi. Bunların yanı sıra, Haziran 2012’de yürürlüğe koyduğumuz yeni teşvik sistemi ile Türkiye tarihinin en büyük vergi indirimlerini uygulanıyor. Ülkemizin büyüme ve kalkınma hızını, istihdamını artıracak, rekabet gücünü yükseltecek ve bölgesel gelişmişlik farklarını azaltacak yatırımlara göz ardı edilemeyecek düzeyde yüksek vergisel avantajlar sunuyoruz.
   </p>
   <p>
    <strong>
     -Vergi oranları düşüyorsa, vergilendirme neden tabana yayılamıyor, vergi mükellefi sayımız hâlâ gelişmiş ülkelerin çok gerisinde…
    </strong>
   </p>
   <p>
    Zaten bizim de amacımız bu. Yani vergi oranlarını artırmadan vergi tabanını genişleterek vergi gelirlerini yükseltmek. Vergi tabanının genişletilmesi hususunda öncelikle yapılması gereken kayıp ve kaçağın azaltılması, gönüllü uyumun artırılması. Bu çerçevede gerek idari kapasitenin artırılması gerek teknolojik altyapının güçlendirilmesi, gerekse vergi mevzuatımızda yapılan iyileştirmeler konusunda önemli ilerlemeler kaydettik. İdari kapasiteyi artırma, uygulama ve politika üretme alanlarında uzmanlaşmayı sağlamaya yönelik olarak 2005’te Gelir İdaresi Başkanlığı’nı, 2006’da ise Gelir Politikaları Genel Müdürlüğü’nü kurduk. Geçen aylarda ise Vergi Denetim Kurulu Başkanlığı’nı kurarak vergi denetimini tek çatı altına aldık. Şu an itibarıyla müfettiş yardımcıları dâhil olmak üzere 4 bin 743 kişilik denetim gücüne sahibiz. Vergi mevzuatı açısından da birçok alanda reformlara imza attık. 2006’da Kurumlar Vergisi Kanunu’nu, gelişmiş ülke vergi kanunlarında yer alan müesseseleri ihtiva edecek şekilde yeniden yazdık. Gelir Vergisi Kanunu çalışmalarını tamamladık ve Ekonomi Koordinasyon Kurulu’na sunduk. Vergi Usul Kanunu’nu da yeniden yazıyoruz. Böylece vergi sistemimizde istikrarı ve öngörülebilirliği; kanunlarda ise etkinlik, basitlik ve adaleti artırmayı amaçlıyoruz.
   </p>
   <p>
    <img alt="" height="333" src="http://web.archive.org/web/20140329062924im_/http://medya.aksiyon.com.tr/aksiyon/2012/12/10/zafer-mehmet-4.jpg"/>
   </p>
   <p>
    <strong>
     -Türkiye’de dolaylı vergilerin yüksekliği hep eleştirilen bir konu. Genelde hükümetler en kolay vergi toplama yöntemine başvurur ki o da ‘kümesteki tavuğu yolmak’ benzetmesiyle anlatılıyor. İşini doğru yapanlar bedel mi ödüyor?
    </strong>
   </p>
   <p>
    Türkiye’de vergi yapısına dair bir eleştiriyi kabul etmek gerekirse o da dolaylı vergilerin toplam içindeki payının yüksek oluşudur. Ancak bu oran kamuoyunda algılandığı gibi yüzde 60-70 değildir. 2010 OECD verilerine göre, dolaylı vergilerin toplam vergi gelirleri içindeki payı yüzde 48’dir. Ayrıca hükümetlerimiz döneminde birçok dolaylı vergi oranında da indirimler yaptık. Eğitimde, sağlıkta, turizmde ve tekstilde KDV oranlarını yüzde 18’den 8’e indirdik. Bazı gıda ürünlerinde ise bu oranı yüzde 1’e çektik. Bu durum dolaysız vergilerin yeterli düzeyde toplanmayışından kaynaklanıyor. Zira gelir ve kazançlar üzerinden alınan vergilerin GSYH’ye oranı 2010’da yüzde 13,5 olan Türkiye, yüzde 22,8’lik OECD ortalamasının 9,3 puan altındadır. Ülkemiz dolaysız vergi yükü en az olan üçüncü OECD ülkesidir.
   </p>
   <p>
    <strong>
     -Türkiye ekonomisinin önemli yapısal problemlerinden biri de iç tasarrufların yetersizliği… Sağlıklı büyüme için iç tasarruflar çok önemli ancak bizde artmak yerine azalıyor. Bunun sebebi nedir?
    </strong>
   </p>
   <p>
    Bilindiği gibi toplam tasarruflar, kamu kesimi tasarrufları ve özel kesim tasarrufları olmak üzere iki parçadan oluşur. Biz, hükümetlerimiz döneminde kamu açıklarını düşürdük ve kamu tasarruflarını önemli ölçüde artırdık. 2002’de kamu tasarruflarının Gayri Safi Yurtiçi Hasıla (GSYH) içindeki payı eksi yüzde 4,8 iken, 2005’ten itibaren küresel kriz yılı hariç pozitif gerçekleşti. Kamu tasarruflarının 2012’de de yüzde 2,4’e ulaşacağını tahmin ediyoruz. Yani son 10 yılda kamu tasarruflarını 7,2 puan artırdık. Bu çok önemli bir artış. Azalan özel kesim tasarrufları ise yapısal bir sorundur ve çözümü uzun vadeli tedbirlerle mümkün olabilir. Ancak son dönemde ekonomide yaşanan olumlu gelişmelerin de özel kesim tasarruflarında gerilemeye sebep olduğu görülüyor. Özel sektör tasarruflarındaki azalmanın sebepleri olarak; makroekonomik istikrarın sağlanması ile enflasyon ve faiz oranlarındaki düşüş, mali disipline ve finansal derinleşmeye bağlı olarak krediye erişimin kolaylaşması, siyasi ve ekonomik öngörülebilirlik ile tüketim ve yatırım harcamalarının artmasını gösterebiliriz. Ayrıca kentleşme ve kentleşmenin getirdiği yeni ihtiyaçları sayabiliriz. Yapısal olarak ise genç nüfusun ağırlığı ile işgücüne katılımın sınırlı olması, hane halkı tasarruflarını azaltıyor. Uluslararası rekabetin yoğun yaşandığı ve kâr marjlarının baskı altında olduğu sektörlerin ülkemizde ağırlıkta olması ise özel sektör tasarruflarını sınırlıyor.
   </p>
   <p>
    <strong>
     -Tasarrufları artırmak için hangi tedbirleri alıyorsunuz?
    </strong>
   </p>
   <p>
    Ülkemizin uzun vadeli hedeflerini gerçekleştirmesi için tasarrufların artırılması gerektiği çok açık. Bu amaçla, birçok yeni uygulamaya imza attık. Uzun vadeli sermaye birikimine katkı sağlamak amacıyla Bireysel Emeklilik Sistemi’ni değiştirdik. Yeni sistemle katılımcıya doğrudan devlet desteği sunacağız. Yılbaşından itibaren bireysel emeklilik hesabına ödenen katkı paylarının yüzde 25’ine isabet eden tutarı katılımcıların hesabına aktaracağız. Yine tasarrufları teşvik amacı ile işverenler tarafından ödenen katkı payları ve şahıs sigortalarını destekliyoruz. Bu kapsamda ödenen primlerin, vergi matrahından indirilebilecek tutarını brüt ücretin yüzde 10’undan 15’ine çıkarttık. Tasarruf düzeyinin yükseltilebilmesi ve mevduatta vadenin uzatılabilmesi amacıyla mevduatta stopaj oranını vadeye göre farklılaştırma hususunda yasal düzenlemeyi yaptık. Mevduattaki tevkifat oranını vade uzadıkça düşürmeyi de planlıyoruz.
   </p>
   <p>
    <strong>
     -2012 bütçesi beklenenin üzerinde açık verdi, 2013’te bunun daha da artacağını öngörüyorsunuz. Bütçe dengesini bozan faktörler neler?
    </strong>
   </p>
   <p>
    2012’de bütçe açığının öngörülenin üstünde gerçekleşmesi, temel olarak harcamalardaki artıştan kaynaklanıyor. 2012’de genel devlet bütçe açığının GSYH’ye oranının, geçen yıl Orta Vadeli Program’da öngördüğümüz oranın yaklaşık 0,8 puan üzerinde, yüzde 1,6 olarak gerçekleşeceğini tahmin ediyoruz. Bütçedeki açılmayı kontrol altına almak için biliyorsunuz bazı tedbirler aldık, vergi oranlarında birtakım artışlar yaptık. Ayrıca, 2013’te harcama programlarını verimlilik artışı sağlamak amacıyla gözden geçireceğiz. Bu amaçla idari bir mekanizma oluşturacağız. Bu gibi tedbirleri zamanında alarak bütçe açığının GSYH’ye oranını önümüzdeki dönemde azaltmaya devam edeceğiz. Hedefimiz bu oranı 2015’te yüzde 0,9’a indirmek.
   </p>
   <p>
    <strong>
     -Türkiye ekonomisinin yumuşak karnı kabul edilen cari açıkla mücadelede bu yıl başarı sağlandı ve oran millî gelirin yüzde 7’si düzeyine düşürüldü ama bunun bedeli de büyümenin düşmesi oldu. Ekonominin, yüksek cari açık veya düşük büyüme sarmalına girdiği eleştirilerini nasıl değerlendiriyorsunuz?
    </strong>
   </p>
   <p>
    Öncelikle şu tespiti yapalım. Türkiye, cari açık gibi önemli bir ekonomik sorunu krize dönüştürmeden yönetmiştir. Yüksek seviyelere çıkan cari açığı, uyguladığımız doğru makroekonomik politikalarla kontrol atına aldık. Ekim 2011’de zirve yaparak 78,6 milyar dolara kadar yükselen 12 aylık cari açık bu yılın ağustos ayında 59 milyar dolara gerilemiştir. Yılın son çeyreğinde, iç talepteki toparlanmaya bağlı olarak cari açıktaki azalma hızının bir miktar yavaşlamasını bekliyoruz. Bu çerçevede, cari açığın yıl sonunda millî gelire oran olarak yüzde 7 civarında gerçekleşmesini bekliyoruz. Enerji ithalatı cari açık üzerinde önemli bir baskı unsuru. Bu nedenle orta ve uzun vadede enerjide dışa bağımlılığımızı azaltmak amacıyla yerli ve yenilenebilir enerjiye yönelik yatırımlar yapıyoruz. Bu kapsamda yenilenebilir enerji kaynaklarına öncelik veriyoruz. 2011 sonu itibarıyla toplam kurulu gücümüzün yüzde 36’sı yenilenebilir enerji kaynaklarından elde edilmektedir. İnşa hâlindeki santrallerden elde edilecek kaynakları da ekleyince, ülkemizde yenilenebilir enerjinin toplam kurulu gücün içindeki payı 2018’de yüzde 46’ya yükselecektir. Bununla birlikte yeni teşvik sistemi ile birlikte yüksek katma değer oluşturacak, dolayısıyla cari açığı azaltacak ve istihdamı daha da artıracak yatırımları teşvik ediyoruz. Yurtiçi tasarrufları artırmak için kamu tarafında mali disiplinin devamını sağlarken, özel tasarrufları artıracak mekanizmaları da güçlendiriyoruz. Ayrıca ülkemizin uluslararası rekabet gücünü artırmak için katma değeri yüksek yatırımları, Ar-Ge faaliyetlerini ve hizmet ihracını destekliyoruz. Altyapı yatırımlarını hızlandırıyoruz. Bütçeden en büyük payı eğitime ayırarak beşerî sermayemize yatırım yapıyoruz.
   </p>
   <h3>
    <span>
     Toparlanma 2018’e kadar sürebilir
    </span>
   </h3>
   <p>
    <strong>
     -Gelişmiş ülkeler 2008’de başlayan küresel krizi hâlâ tam anlamıyla aşamadı. Gelişmeleri nasıl değerlendiriyorsunuz ve bunun Türkiye’ye etkileri neler olur?
    </strong>
   </p>
   <p>
    Küresel krizin etkilerinin daha uzun süre hissedileceğini tahmin ediyorum. IMF de küresel kriz sonrası kırılgan bir yapıda devam eden toparlanma sürecinin 2018’e kadar süreceğini tahmin ediyor. Bu çerçevede, Türkiye ekonomisini de çok yakından ilgilendiren küresel ekonominin önündeki temel riskleri şöyle sıralayabiliriz: Avro Bölgesi’nde devam eden borç sarmalı ve güven sorunu, ABD’deki mali belirsizlikler, gelişmekte olan ülkelerde büyümenin sert biçimde yavaşlaması, jeopolitik risklere bağlı olarak yüksek seyreden emtia fiyatları… Gelişmiş ülkelerdeki sorunlar ticaret, finansman ve beklentiler kanalıyla Türkiye’yi de olumsuz etkileyebilir. Bizim için en önemli sorun, ticari ve finansal bağlarımızın çok kuvvetli olduğu Avro Bölgesi’ndeki kamu borç krizi. Çünkü Avrupa Birliği’nin ekonomik performansı Türkiye açısından büyük önem taşıyor. İhracatımızın önemli bir kısmı, doğrudan küresel yatırımların yaklaşık yüzde 80’den fazlası ve yabancı turistlerin yaklaşık yüzde 60’ı, Avrupa Birliği kaynaklı. En büyük ticaret ortağımız konumundaki AB’deki borç krizi, dış ticaret dengelerini de olumsuz yönde etkiliyor. AB’ye yaptığımız ihracat bu yılın ilk 8 ayında yüzde 9,4 azalarak toplam ihracatımızın yüzde 38,2’sine geriledi. Kriz öncesi bu oran yüzde 56’lardaydı. Ancak, dış ticaretteki pazar ve ürün çeşitliliği AB borç krizinin Türkiye üzerindeki etkisini azaltıyor. AB’deki borç krizinden kaynaklanan talep düşüşünün ihracat üzerinde oluşturduğu olumsuz etkiyi ürün ve pazar çeşitlendirmesi çalışmaları sayesinde önemli ölçüde gidermeyi başardık. Buna karşılık, özellikle Kuzey Afrika ve Ortadoğu ülkelerine yönelik ihracatta yaşanan artışla birlikte toplam ihracatın kriz öncesi seviyenin yüzde 10,5 üzerine çıkması, Avrupa krizinin ülkemiz üzerindeki etkilerini azaltan faktörlerden.
   </p>
   <h3>
    <span>
     Araç saltanatı henüz bitmedi
    </span>
   </h3>
   <p>
    <strong>
     -Bütçenin açık verdiği bir ortamda kamudaki memur sayısının arttığını, araç saltanatının devam ettiğini görüyoruz. Bu konudaki düşüncelerinizi öğrenebilir miyiz?
    </strong>
   </p>
   <p>
    2013 yılı için kamu görevlilerine ilişkin toplam atama sayısı sınırları, Bütçe Kanunu’nda belirlendiği üzere 79 bin. 2013 yılı Merkezi Yönetim Bütçe Kanunu Tasarısı’na göre açıktan veya nakil suretiyle yapılabilecek toplam atama sayısı sınırı, 2012’de emeklilik, ölüm, istifa veya nakil sonucu ayrılan memur sayısının yüzde 50’sidir. Bu sınırlar içinde personel ihtiyacını karşılayamayacaklara verilebilecek ilave atama sayısı yükseköğretim kurumları için 14 bin, bütün diğer kurumlar için 65 bindir. Ayrıca şunu da belirtmek isterim, kamu görevlileri arasında en çok atama yapılan alanlar eğitim, sağlık ve adalettir. Kamuda taşıt saltanatı konusuna gelince… AK Parti döneminde taşıt sayılarında önemli bir artış olmamıştır. 2002’de 85 bin olan taşıt sayısı Haziran 2012 itibarıyla yüzde 5 artarak 90 bin olmuştur. Bu dönem zarfında yaklaşık 41 bin yeni araç alınmış, aynı dönemde ekonomik ömrünü dolduran, bakım, onarım ve işletme maliyeti yüksek olan yaklaşık 37 bin araç tasfiye edilmiştir. Yani 10 yıllık dönemdeki araç sayısındaki net artış 4 bin 400 civarında gerçekleşmiş, yeni kamu idareleri kurulmasına rağmen taşıt sayılarında önemli bir artış olmamıştır.
   </p>
   <h3>
    <span>
     Vicdanım rahat
    </span>
   </h3>
   <p>
    <strong>
     -Maliye Bakanı olarak aldığınız kararlar bütün toplumu yakından ilgilendiriyor. Kararları vicdanınızda tarttığınız oluyor mu?
    </strong>
   </p>
   <p>
    Maliye Bakanlığı olarak amacımız ülkemizin kalkınmasına, halkımızın mutluluğuna ve huzuruna bir nebze de olsa katkıda bulunmaktır. Bunun için temel aracımız, mali disipline bağlı kalarak büyümeyi ve istihdamı destekleyen, ülkemizin kalkınmasını ve vatandaşımızın refahını artıran, sosyal huzur ve adaleti destekleyen politikalar geliştirmek ve uygulamaktır. Gerek harcama gerekse gelir politikalarımızı bu önceliklerimizi destekleyecek şekilde tasarlıyoruz. Sağlık, eğitim, altyapı ve sosyal nitelikli harcamalara öncelik vererek toplumun yaşam kalitesini yükseltmeyi ve beşerî sermayenin niteliğini artırmayı amaçlıyoruz. Geçmişte siyasi kaygılarla alınan kararların ve popülist yaklaşımların sonuçlarını hep birlikte gördük. İçerideki makroekonomik istikrarsızlıklar ve altüst olan mali dengeler, Türkiye’nin ilerlemesinin önünde engel teşkil etmekteydi. Biz, sağladığımız siyasi ve ekonomik istikrarla bütün bunları ülkenin kaderi olmaktan çıkardık. Siyasi sorumluluk ve riskleri üstlenerek Türkiye’nin uluslararası platformlarda saygınlığını tekrar kazanmasını sağladık. Bu nedenle vicdanımız rahat, alnımız ak. Her zaman vatandaşımıza hesap vermeye hazırız.
   </p>
   <h3>
    <span>
     Not artışı faizleri düşürecek
    </span>
   </h3>
   <p>
    <strong>
     -Kredi derecelendirme kuruluşu Fithc’in kredi notumuzu yatırım yapılabilir düzeye çekmesini nasıl değerlendiriyorsunuz, ülke ekonomisi açısından sonuçları neler olabilir?
    </strong>
   </p>
   <p>
    Kredi notumuzdaki bu revizyon risk algısına olumlu yönde yansıyacak. Yüksek not, faiz oranlarının düşmesine yardımcı olacak. Kredi notumuzun yatırım yapılabilir seviyeye çıkması ülkemize giren küresel sermayeyi artıracak. Not artırımının gerçekleştiği ülkelerde iki yıllık süreçte portföy ve doğrudan yabancı yatırımları, GSYH’nin yüzde 4’ü kadar artıyor. Ayrıca, kredi notunun yatırım yapılabilir seviyeye çekilmesi büyüme görünümümüzü destekleyecek; hatta büyüme performansımızı artıracak. Bu karar özellikle Türkiye finansal sektörü açısından çok destekleyici olacak. Artan güvenle birlikte yabancı sermaye akışı da artacak.
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=83E60716E9D59665A9B59C2D6AFE3E1D?newsId=34287), [web.archive.org (arşiv bağlantısı)](http://web.archive.org/web/20140329062924/http://www.aksiyon.com.tr:80/aksiyon/newsDetail_getNewsById.action;jsessionid=83E60716E9D59665A9B59C2D6AFE3E1D?newsId=34287)
