# Gavurcuya gız vermem hocam!

*Zafer Özcan 2004.09.13*

<div>
 <p>
  <font>
   Bir umudun peşinden Avrupa’ya göçün 40. yılı. İsimleri gurbetçilerle anılır hale gelen Anadolu kasabalarındaki insan manzaraları hüzün ve sevinçleri ile göçün sosyal fotoğrafını yansıtıyor.
   <br/>
   <br/>
   Anadolu'nun her bölgesinin, hatta il ve ilçesinin meşhur birer yönü veya ürünü vardır. Bu özellikler o şehrin bütün Türkiye'de, bazen de ülke sınırları dışında tanınmasını sağlar. Malatya'nın kayısısı, Denizli'nin horozu, Antep'in fıstığı gibi... Bazı yerler de vardır ki, ne yetiştirdikleri ürünle ne de bir sebze ya da meyve ile birlikte anılır.
   <br>
    <br>
     "Bu şehrin nesi meşhur?" sorusunu Aksaray'da sorduğunuzda, "gurbetçisi" cevabını almanız size çok şaşırtıcı gelebilir. Halbuki, bu cevap Anadolu'nun dip akıntılarını ele veren sosyal gerçeğin yüzeye yansımasından başka bir şey değildir. Aynı soruyu Afyon Emirdağ'da tekrarladığınızda alacağınız cevap, bu kez "gavurcusu" şeklinde çıkar karşınıza... Konya Kulu'ya uğradığınızda ise şehrin küçük bir İsveç olduğunu anlarsınız.
     <br>
      <br>
       Rızkını gurbet ellerde aramaya çıkmış, sonra vatanına dönmüş insanlarla dolu, Anadolu'nun her bir köşesi. Türkiye'nin bazı il ve ilçeleri ise "gurbetçileri" ile meşhur. Hayatımıza 1960'lı yıllardan itibaren giren "göç" olgusu, aradan geçen 40 yıllık bir zaman diliminde birçok Anadolu şehrini, gurbetçileri ile anılır hale getirdi. Hatta, bazı şehirler göçle o kadar özdeşleşti ki, gurbetçiler ekmek parası kazanmak için gittikleri ülkeyi kendi memleketlerine de taşıdı... Bir hafta boyunca dolaştığımız Anadolu şehirlerinde yurtdışına yapılan göçün sosyal boyutlarını inceleme fırsatı bulduk.
       <br>
        <br>
         Bir Batı rüyası okulu: Kulu
         <br/>
         <br/>
         Konya'nın şirin ilçesi Kulu’da, Atatürk meydanı sabah saat 7'de hareketlenmeye başlıyor. Alanın sessizliğini, kıyafetlerinden aynı bölgeden geldikleri anlaşılan insanlar bozuyor. Kulu'dan yurt dışına göçen gurbetçi işçilerin anısına inşa edilmiş bir anıtın çevresinde toplanıyorlar. Çoğu Mardinli... Amaçları, Kululu gurbetçilerin inşaatlarında çalışarak para kazanmak. Kaderin garip cilvesi, dünün gurbet işçileri patron olmuş, onlar adına bir anıt dikilmiş ve o anıtın çevresini, tıpkı onlar gibi evlerini barklarını bırakıp iş ve aş peşinde koşan insanlar dolduruyor bugün...
         <br/>
         <br/>
         Arabalara doluşarak giden kalabalığı meydandaki lokantasından izleyen şehir sakini İshak Akdoğan, "Kulu'nun Avrupa’sı İsveç ise bu insanların Avrupa’sı da Kulu'dur" sözleriyle yorumluyor, karşılaştığımız manzarayı. Kulu, 28 bin nüfuslu sıradan bir Anadolu kasabası aslında. Konya'ya bağlı ama Ankara'ya daha yakın. Şehre adımınızı atar atmaz, İsveç rüzgarı sizi etkisine alıyor. En büyük caddelerine ve en büyük parklarına Olof Palme adını vermişler. İsveç lokantaları da cabası.
         <br/>
         <br/>
         Bir suikaste kurban giden İsveç'in meşhur başbakanlarından Olof Palme, Kulu'da çok seviliyor. Türkiye'de birçok insanın ismini bile bilmediği bu siyasi liderin bir Anadolu kasabasında işi ne sorusunu Belediye Başkanı Dr. Ahmet Yıldız cevaplıyor: "1960'larda Türkiye'den Avrupa ülkelerine yaşanan göç dalgasından Kulu da nasibini aldı. Birkaç aile İsveç'e gidince onları izleyenlerin hepsi de bu ülkeye, özellikle başkent Stockholm'e göç etti. İsveç'te hemşehrilerimize en fazla yakınlık gösteren, onlara eşit muamele yapan Olof Palme oldu. Şimdi insanımız ona olan vefasını böyle sergiliyor."
         <br/>
         <br/>
         Uyum sorunu yaşayan çiftler boşanıyor
         <br/>
         <br/>
         Göç dalgası başlangıçta yokluklardan dolayı mecburen başlamış. Fakat, Avrupa hayali bitmiş değil bu küçük şehirde. Hatta bir moda haline geldiğini söylemek bile mümkün. Yeni yetişen neslin büyük çoğunluğunda, "Okuyup da ne olacağım, bir an önce Avrupa'ya kapağı atayım" anlayışı yerleşmiş. Kululuların İsveç macerası bugüne kadar üç ayrı kitaba da konu olmuş. Hepsi de İsveç'te yayınlanan kitaplardan en ilginci Tekin Sönmez'in kaleme aldığı "Batı Rüyası Okulu; Kulu" adlı çalışma. Kitapta yüzlerce göç hikayesine yer vermiş yazar. Ahmet Samancı'nın yazdığı yine göç konulu bir kitaba yakın zamanda, Bülent Kaya'nın 'Sevgileri Boşaltılmış Evler' isimli çalışması eklenmiş.
         <br/>
         <br/>
         Kendisi bir eğitimci olan ve göç olgusunu yakından izleyen Başkan Yıldız, İsveç'e gönderdikleri gelin ve damatların durumundan şikayetçi. "Gönderdiğimiz gelin ve damatlar uyum sorunu yaşıyor. Gidenlerden her yıl en az 200'ü boşanıyor" diyerek sosyal bir yaraya parmak basıyor.
         <br/>
         <br/>
         Kulu'ya 18 km mesafedeki Tavşançalı beldesine vardığınızda süper lüks villalar karşılıyor sizi. Küçük bir kasaba olan Tavşançalı'da bölgenin en büyük süpermarketi olan ESPİ'yi, yurtdışında yaşayan gurbetçiler kurmuş. Göçe karşı direnerek memleketlerinde kalan Kululular, gurbetçi hemşehrilerine biraz tepkili. Yapılan yatırımların hep villa ve yazlıklara gittiğini, gurbetçilerin memleketlerine hiçbir faydalarının olmadığını söylüyorlar. Çünkü ESPİ süpermarket dışında bölgede istihdama yönelik bir gurbetçi yatırımı yok. Haydar Bircan, Olof Palme Caddesi’ndeki İsveç lokantasının sahibi. Genel kanaatin aksine o gurbetçi hemşehrilerinin Kulu için adeta bacasız bir sanayi olduğunu düşünüyor.
         <br/>
         <br/>
         Benim anavatanım İsveç!
         <br/>
         <br/>
         İsveç'e ilk gidenler, bugün emekliliğin tadını çıkarıyor. Yılın altı ayını Kulu'da, kalanını da İsveç'te geçiriyorlar. Bu ailelerden biri, Eşe-Mustafa Ugan çifti. 1967'de üç günlük bir tren yolculuğu ile İsveç'e giden Mustafa Ugan, ilk günlerini anlatırken hüzünleniyor. Göçün sebebi sorulduğunda, "Neden olacak oğlum, yokluktan. İlk gidenler çarıklı çobanlardı. Karnımızı doyurmak için başka çaremiz yoktu" diyerek, samimi bir cevap veriyor.
         <br/>
         <br/>
         Mustafa Ugan, evli ve 7 çocuklu bir aile reisi olarak İsveç'e göç etmiş. Tam 10 yıl gurbette yalnız çalışmak zorunda kalmış. "Bütün yavrularımı asfaltın kenarında bırakıp gittim. Çok zor oldu ama mecburdum" diyor. 10 yıllık bir sabrın sonunda ailesini yanına almayı başarmış. O gün en küçüğü 9 yaşında olan çocuklarından artık torunları olduğunu söylüyor: "İsveç'e yalnız gittim ama şimdi 40 çocuk bana 'dede' diyor." Peki, ya İsveç denildiğinde ne hissediyor? Cevabı çok net: "İsveç benim anavatanımdır."
         <br/>
         <br/>
         Aksaray'ı il yapan kasaba: Yuva
         <br/>
         <br/>
         Eşi Eşe Ugan, yaşadığı zorlukları hatırlamak bile istemiyor. Ağzından, sadece, "10 sene anam ağladı yavrum, tarlada çalışarak çocuklarıma bakabildim" sözleri dökülüyor. O zaman, en küçüğü bir yaşında 7 çocuğa 10 yıl boyunca tek başına bakan Eşe nine, yine de eşinin göçünden memnun. Onun mecburen gittiğini belirterek, "Gitmeseydi perişan olurduk" diyor. 10 yıllık hasretten sonra eşine kavuşmuş kavuşmasına ama bu kez soğuk İskandinav ülkesine alışmak kolay olmamış. 3 yıl, memleket hasretiyle ağlamış. İsveç'te 17 yıl boyunca temizlik işlerinde çalışır Eşe nine. Patronlarının namazına gösterdikleri saygıyı ve kendisi için hazırlanan namaz odalarını bugün bile büyük bir minnetle hatırlıyor.
         <br/>
         <br/>
         Ugan çifti, görüşmemiz sırasında "İsveç kahvesi" ikram ediyor bize. İçtiğimiz aslında bildiğimiz nescafe. Görüyoruz ki, Batı kültürü Kulu'da kendini gıda tüketiminde bile hissettiriyor. Artık, şehirde yaşlılar bile Türk kahvesini bırakmış, İsveç kahvesi diye nescafe içiyor.
         <br/>
         <br/>
         Türkiye'den Avrupa'ya göç haritasına bakıldığında Orta Anadolu'da bir yoğunlaşma söz konusu. Bu bölgedeki göçün önemli merkezlerinden biri Aksaray. Göç denildiğinde şehirde yaşayanların ilk söyledikleri yer ise Yuva kasabası. İl merkezine yarım saat mesafedeki Yuva, küçük bir tepenin üzerinde kurulu ve nüfusu 2 bin civarında. Kulu'da göç için favori ülke İsveç iken, Yuvalılar tercihlerini İngiltere'den yana kullanmış.
         <br/>
         <br/>
         İngiltere’den gelip başkan seçiyorlar!
         <br/>
         <br/>
         Yuva'da ismini en çok duyduğumuz aile Karapınar. Bu ailenin en az 400 ferdi İngiltere'de yaşıyor bugün. Kasabanın göç tarihi 1968'de başlıyor. İlk gidenler Almanya, Hollanda ve Belçika'dan sonra İngiltere'de karar kılıyor. Ayak işlerinde çalışmak için bu ülkeye gidenler, şimdi işveren konumunda. En önemli iş kolu ise lokantacılık. Bu şirin kasabanın sakinleri, Türk kebabını İngilizlere sevdirmeyi başarmış.
         <br/>
         <br/>
         Yuvalı gurbetçiler kasabalarını ihmal etmemiş. Cami, yol, çeşme, ambulans, cenaze arabası memleketlerine yaptıkları hizmetlerden bazıları. Gurbetçilerin, özellikle Karapınar ailesinin finanse ettiği ilköğretim okulunun inşaatı ise halen devam ediyor. Belediye Başkan, vekili Eşref Uslu, "Sıkıştığımızda bize yardım ediyorlar" diyerek, gurbetçi hemşehrilerinden duyduğu memnuniyeti dile getiriyor.
         <br/>
         <br/>
         31 yıldır İngiltere'de yaşayanlardan biri de Rüstem Karapınar. Farklı bölgelere dağılmış üç restoranın sahibi. İyi kazanıyor ve yaşadığı ülkeden son derece memnun. Yazlarını iki ay kasabasında geçiriyor. Çocukları, İngiltere doğumlu. Hepsinin hem Türkçe hem de İngilizceleri oldukça iyi. Ülkesine kesin dönüş yapma gibi bir planı yok Rüstem Karapınar'ın. Ancak ilçesini de boş bırakmıyor, özellikle de seçimlerde.
         <br/>
         <br/>
         Paramız çok ama kullanamıyoruz!
         <br/>
         <br/>
         Aile fertleri yerel seçimlerde topluca Yuva'ya gelip Karapınar ailesinin adayını başkan seçtirmişler. Başkan Fezail Karapınar da aileden bir isim. "Karapınar ailesine ait İngiltere'deki işyerleri toplam 400 insanı istihdam ediyor, bunların bir kısmı da İngiliz" dese de, genellikle Yuva'dan gelenleri yanında çalıştırıyor Rüstem Karapınar. Bunun sebebi hemşehricilik değil! İngilizler yasal haklarını arayıp, günde 7-8 saatten fazla çalışmak istemeyince, Türk lokantacılar çareyi memleketten yeni işgücü transferinde arıyor.
         <br/>
         <br/>
         Rüstem Karapınar'ın kendisi gibi İngiltere'de restoran işleten kardeşi Dursun Karapınar, kazandıkları parayı değerlendirememekten şikayetçi. "Kazandığımız parayı getiriyoruz ama burada ne yapacağımızı bilmiyoruz" ifadesi durumu özetliyor. Kasabalarında fabrika kuramayan gurbetçilerin yatırım tercihi ev, araba ve yazlık. Villaların garajlarında Jaguar'dan BMW'ye lüks araçlar göze çarpıyor. Lüks araçlar tatilde sadece iki ay kullanılıyor, sonra on ay bekleyecekleri garajlara kilitleniyor.
         <br/>
         <br/>
         Dursun Karapınar'ın bir de iddiası var: "Aksaray'ı il yapan Yuvalılardır." Her Yuvalının Aksaray'da üçer dörder evi ve dükkanı olduğunu belirtiyor. Karapınar, kasabanın gurbetçiye yetmediğini belirterek, "İngiltere'deki Yuvalılar olarak en az 50 işadamı yüzer bin sterlin koyup fabrika kurabiliriz burada. Ürettiklerimizi İngiltere'ye satabiliriz. Ama bunu nasıl yaparız bilmiyoruz" diyor.
         <br/>
         <br/>
         İsveç'in Kulu'su, İngiltere'nin Yuva'sı varsa, Belçika'nın da Emirdağ'ı var. Afyon'a bağlı 20 bin nüfuslu ilçenin iki katından fazlası Belçika'da yaşıyor bugün. Gurbetçiler, Belçika'daki yönetim kademelerine hemşehrilerini sokmayı başarmış durumda. Yerel kabineden çevre bakanı seçilen Emir Kır ile Ulusal Parlamento'daki milletvekili Cemal Çavdarlı aslen Emirdağlı.
         <br/>
         <br/>
         Başlık parası değil süt parası
         <br/>
         <br/>
         Emirdağlılar, yabana gidenleri "gavur veya gavurcu" diye nitelendiriyor. Avrupa'ya gelin gönderdikleri kızlar için, "gavurcuya kız verdik" diyorlar. Daha ilginci, doğuda yavaş yavaş etkisi azalan başlık parası, Emirdağ'da yaygın şekilde devam ediyor. Avrupa'ya gidebilmek için evlenen gençlerin ailelerinden çıkan paralara "süt parası" deniyor. Kapağı Avrupa'ya atmak isteyen delikanlıların aileleri sağda solda uygun kız var mı diye bakmak yerine, "gavurcu kızı var mı" arayışını tercih ediyor.
         <br/>
         <br/>
         İstatistikler, 2003'te Emirdağ'ın köylerinden toplam 229 genç kız ve erkeğin evlenerek Belçika'ya gittiğini söylüyor. Bunların 7'si yabancılarla evlenmiş. Bu tür evliliklerin büyük çoğunluğu anlaşmalı. Amaç bir an önce Avrupa'ya gidebilmek. Para karşılığı Emirdağ'a gelen, genç erkeklerle kağıt üzerinde evlenip onları Belçika'ya götüren yabancılara rastlamak bile mümkün. Emirdağ'ın merkezinden evlenip Avrupa'ya gidenlerin sayısı ise aynı yılın rakamlarına göre 536. Şehir merkezinden yabancılarla evlenenlerin sayısı ise 52. Ancak, ortada başka bir sosyal problem daha var. Çiftler arasında boşanma oranı hayli yüksek. Özellikle, anlaşmalı olmayan, gerçek evliliklerde boşanma oranı yüzde 75.
         <br/>
         <br/>
         Avrupa lafını duymak istemeyen genç kız
         <br/>
         <br/>
         Emirdağ'ın çevresindeki köyler, adeta hayalet kasabaları andırıyor. Fırsatını bulan Avrupa'ya gitmiş. Okullar kapalı, bir köyden en fazla üç-dört öğrenci çıkıyor. Karacalar köyü muhtarı Özcan Tekerek'in yaşadıkları ise Avrupa rüyası değil, tam bir Avrupa kâbusu! Bize evinde ayran ikram eden muhtarla konuşuyoruz. Dertli mi dertli... Özcan Tekerek'in üçü kız, dört çocuğu var. Oğlu ve iki kızı Avrupa rüyasının peşinden gitmiş. Kızlarından sadece biri yurtdışında evli ve mutlu. Oğlu ise bir ithal damat. Eşiyle geçinemeyerek boşanmış. Asıl dramı ise diğer kızı yaşamış.
         <br/>
         <br/>
         Yeliz Tekerek, büyük hayallerle, Avrupa'da yaşayan bir Türk genci ile evlenir. Vize işlemleri sırasında çift Emirdağ'da kalır. Altı ay sonra vize alınır ve aile Belçika'ya uçmak için İstanbul'a gelir. Türkiye'deki evlilik döneminde birtakım sorunlar yaşayan çift, Atatürk Havalimanı'nda tartışır ve evlilik fiilen alanda sona erer. Yeliz'in kocası eşini bırakarak tek başına Belçika'ya uçar ve bir daha arayıp sormaz. Karnında bebeği ile ortada kalan Yeliz'i babası tekrar köye getirir. Yeliz, şimdi 5 yaşındaki oğlu Umut ile Karacalar köyünde yaşamını sürdürüyor. Hayatını karartan Avrupa rüyasını hatırlamak bile istemiyor. Olaylardan asıl etkilenen ise evin en küçük kızı, lise son sınıf öğrencisi Tuğba. Abisi ve ablasının sorunlarını yakından gören genç kız, Avrupa kelimesini duymak bile istemiyor.
         <br/>
         <br/>
         Yaşadığı bunca olaydan sonra Özcan Tekerek, "Bunu yazın hocam, benden artık gavurcuya kız yok!" diyor ve ekliyor: "Buradan genç kızlarımızı alıp ya bizimki gibi gitmeden atıyorlar ya da gittikten bir ay sonra uçağa bindirip geri postalıyorlar." Eski damadının Yeliz'le üçüncü evliliğini yaptığını sonradan öğrendiğini belirtiyor. Emirdağ ve köylerinden çıkıp, ilkokuldan sonra Avrupa'ya giden gençler arasında yaygınlaşan bir alışkanlık olduğunu da böylelikle öğreniyoruz. Kültür şokunu atlatamayan, medeni dünyaya uyum sağlayamayan gençler psikolojik sorunlar yaşıyor. Bazıları kötü alışkanlıklar ediniyor. Bundan sonra evlense de sonuç değişmiyor. Bazı gençler tekrar tekrar evlenerek, köylü kızlarının geleceğini karartıyor.
         <br/>
         <br/>
         Özcan Tekerek, artık bu soruna hem yerel yetkililerin hem de sivil toplumun el atmasını istiyor. Tekerek, 105 nüfuslu Karacalar köyünde 5 genç kızın Avrupa'ya evlenip boşanarak geri döndüğünü söyleyerek, "20 haneli köyde bunlar oluyorsa varın gerisini siz düşünün" diyor.
         <br/>
         <br/>
         26 yıldır Emirdağ'da yaşayan askerlik şubesinden emekli Veli Özdilek, şehirdeki göç olgusunu ve yaşanan sorunları yakından izliyor. Yıllarca memur olarak gurbetçi gençlerin askerlik sorunları ile uğraşmış. Özdilek, Emirdağ gibi küçük bir ilçede 2 bin yoklama kaçağı gencin olduğunu söylüyor. Onu en çok üzen, okuma potansiyeli olan gençlerin bile Avrupa hayali ile okumayıp, gurbete gitmek istemesi. Kendi oğlu da, üniversite mezunu olmasına rağmen Avrupa'yı tercih edenlerden.
         <br/>
         <br/>
         Her kasaba bir ülke ile anılıyor
         <br/>
         <br/>
         Türkiye'deki göç haritası incelendiğinde, en fazla göç veren şehirlerin belirli ülkelere yöneldikleri görülüyor. Giresun'un Yağlıdere'si Amerika, Kahramanmaraş'ın Pazarcık'ı da İtalya ile özdeşleşmiş durumda. Aynı kasabadan insanların aynı ülkeyi tercih etmesinin basit bir gerekçesi var: Gittikleri yerde daha rahat tutunabilmek için ilk gidenlerin ayak izlerini takip etmek.
         <br/>
         <br/>
         Giresun'a 47 km. uzaklıktaki Yağlıdere ilçesi, Türkiye'nin göç tarihindeki önemli istasyonlardan. Yağlıdereliler'in ABD'ye göç hikayesi, 1968 yılında İzzet Aydın isimli bir vatandaşın Kurtuluş Savaşı'nda Karadeniz'den göçen bir Rum gencinin teklifine olumlu cevap vermesiyle başlıyor. Aydın'dan sonra 30 yılda 10 bini aşkın Yağlıdereli birbirleriyle yardımlaşarak Amerika kıtasına göç eder. Önceleri vize sorunuyla karşılaşmayan Yağlıderelilerin nüfusu Amerika'da hızla artınca, vize engeli ortaya çıkar. ABD'ye gitmeyi kafasına koyan Yağlıderelilerin bir kısmı Kanada üzerinden kaçak yollarla göç kervanına katılır.
         <br/>
         <br/>
         Maraş'ın Pazarcık ilçesinde de, göçün ayak izlerini görmek mümkün. 1990'lı yıllarda 100 bini bulan nüfus, göçün etkisiyle bugün 30 bine kadar inmiş. Pazarcık'ta göç haritası köylere göre farklılık gösteriyor. Mesela, Sadakalar köylüleri İtalya'ya, Ganidağ ve Ketiler köylüleri İngiltere'ye, Haraköytük ve Hürriyet köylüleri Japonya'ya, Aşağıyazı köylüleri Almanya'ya, Kurtdereliler ise ABD ve İsviçre'ye yerleşmiş. Hatta İsviçre'de Pazarcıklılar Mahallesi, Fransa'da ise "Pazarcık Aksu" futbol takımını bile kurmuşlar!
         <br/>
         <br/>
         Katkıda bulunanlar:
         <br/>
         Vahit Yazgan, Talip Topçu, Ergün Ulu, Veli Özdilek
         <br/>
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </p>
 <p>
  <font>
   (Bu yazı 4452 kez okunmuştur)
  </font>
 </p>
</div>


Kaynak: [www.aksiyon.com.tr](http://aksiyon.com.tr:80/yazdir.php?id=15474), [web.archive.org (arşiv bağlantısı)](http://web.archive.org/web/20060119001512/http://aksiyon.com.tr:80/yazdir.php?id=15474)
