# 13 Dev Adam’ın dönüşü

*Zafer Özcan 2010.09.13*

<font class="agenda2NewsSpot">
 Bu sevda ateşi gönlümüze 2001’de düşmüştü aslında. Ancak karşılık bulabilmek için 9 yıl beklememiz gerekti. 12 Dev Adam’ın, Tanjeviç’le 13 Dev Adam’a dönüşmesi, 2010’da Türk basketboluna sınıf atlattı. Darısı diğer şampiyonaların başına...
</font>
<font class="newsDetail">
 <p>
  <p class="MsoNormal">
   Bu virüs bünyemize 2001’de girmişti aslında. Avrupa Şampiyonası’nın Türkiye’de düzenlenmesi, ‘12 Dev Adam’ temalı tanıtım kampanyasının uyandırdığı heyecan ve Millî Takım’ın beklenmedik performansı ile gelen gümüş madalya, bir anda basketbolu futboldan sonra ülkenin en popüler sporu hâline getirdi. Hâliyle beklentiler de tavan yaptı. Eskiden Avrupa şampiyonalarına katılabilmek başarı kabul edilirken, artık hedef Avrupa’da başarı ve devamında dünya şampiyonlarında boy gösterebilmekti. Avrupa’da o güne kadar Eczacıbaşı, Tofaş, Efes ve Ülker gibi müessese takımlarının başarılarıyla yetinen Türkiye, artık millî takım düzeyinde de büyük hedeflere kilitlenmeye hazırdı. Nitekim 2001’den sonra, 2010’a kadar gerçekleşen 4 Avrupa ve 2 Dünya Şampiyonası’nın hepsinde 12 Dev Adam vardı. Türkiye’nin organize ettiği 2010 Dünya Basketbol Şampiyonası’ndaki tarihî başarıya bakmadan önce, Türk basketbolunun son 9 yılına göz atmakta yarar var.
  </p>
  <p class="MsoNormal">
   Türkiye’nin 2001’de basketbolda Avrupa ikincisi olması, içimizdeki basketbol ateşini de körüklemişti. Artık sadece katılmak değil, kamuoyu ciddi başarılar beklemeye başladı Millî Takım’dan. Basketbolseverler kadar, o ana kadar basketbola fazla yüz vermeyen basın da yeni şampiyonalardan madalyalar bekliyordu. Nitekim 2002’de Amerika’da düzenlenen Dünya Şampiyonası’nda ilk kez boy gösterecektik ama hedef dereceyle dönmekti. Ancak beklenen olmadı ve Millî Takım sadece Angola ve Lübnan’ı yenebildiği şampiyonaya 2. turda veda etti. Buna rağmen Millî Takım’dan beklentilerimizi aşağıya çekmedik ve 2003’te İsveç’teki Avrupa Şampiyonası’na çok umutlu gittik ama sonuç yine hayal kırıklığı oldu. 2. turda Sırbistan Karadağ’a elenerek yine ilk 8’e kalmayı başaramadık. 2001’de göklere çıkarılan koç Aydın Örs ve millîler, bu kez basının hedefindeydi. Sonuçta, Turgay Demirel başkanlığındaki federasyon, 2004 başında Millî Takım’ın başına, bir basketbol efsanesi kabul edilen Karadağlı Bogdan Tanjeviç’i getirdi.
  </p>
  <p class="MsoNormal">
   TANJEVİÇ DÖNEMİ VE
  </p>
  <p class="MsoNormal">
   HAYAL KIRIKLIKLARI
  </p>
  <p class="MsoNormal">
   Kariyerinde Avrupa’nın sayılı basketbol kulüplerinin yanı sıra Yugoslavya ve İtalya millî takımlarının koçluğu da bulunan Tanjeviç, 1999’da İtalya’yı Avrupa şampiyonu yapmış antrenör titrine de sahipti. Büyük umutlarla takımın başına getirilen Tanjeviç ile ilk sınavımızı 2005 Avrupa Şampiyonası’nda verdik ve sonuç Türkiye açısından tam bir fiyasko oldu. Sırbistan’daki şampiyonada gruplarda sadece Bulgaristan’ı (o da uzatmada) mağlup ederek ikinci tura çıktık. İkinci turda ise Almanya’ya yenilerek şampiyonaya veda etmek zorunda kaldık. Bu şampiyonanın iki önemli özelliği vardı. Birincisi, takımın NBA patentli iki önemli oyuncusu Hidayet Türkoğlu ve Mehmet Okur arasında yaşanan ve basına da yansıyan sorunlar. İkincisi de 2001’deki altın jenerasyonun büyük ölçüde sahneden çekilmesi...
  </p>
  <p class="MsoNormal">
   İkinci kez katıldığımız ve Japonya’da düzenlenen 2006 Dünya Şampiyonası’na bambaşka bir takımla gitmeyi tercih etti Tanjeviç. Altın jenerasyondan Hidayet Türkoğlu, Mehmet Okur, Mirsad Türkcan, Hüseyin Beşok, Kerem Tunçeri, Ömer Onan, Harun Erdenay, Orhun Ene, Haluk Yıldırım gibi 9 isim 2006 kadrosunda yer almadı. Genç oyuncularla oynamayı ve yeni yıldızlar çıkarmayı seven Tanjeviç, bu isimlerin bir kısmını yaşlarından dolayı, bir kısmını da aralarındaki sorunlar yüzünden kadroya almadı. 2005’teki kavganın tarafları Mehmet ve Hidayet, 2006’da faturayı ödeyen isimler oldu. Nitekim aşı büyük ölçüde tuttu. 2006’da yaş ortalaması ciddi şekilde düşen Millî Takım Japonya’da harika maçlar oynadı. Önce çeyrek finale çıkmayı başardı. İbrahim Kutluay’ın liderliğinde Litvanya, Brezilya ve Avustralya gibi takımları yenmeyi başaran Türkiye, ikinci turda Slovenya’yı geçerek tarihinde ilk kez ilk 8’e kaldı. Çeyrek final maçında ise Arjantin’e mağlup oldu ve klasman maçlarında Litvanya’yı bir kez daha yenerek şampiyonayı dünya 6.sı olarak tamamlamayı başardı. Bu başarı Tanjeviç’e yönelik eleştirileri ortadan kaldırmış ve Millî Takım’la ilgili beklentileri yine yukarılara taşımıştı. Artık hedef 2007 Avrupa Şampiyonası’ydı.
  </p>
  <p class="MsoNormal">
   İspanya’da düzenlenen şampiyona ise bizim açımızdan büyük bir şok oldu. Grubunda sadece Çek Cumhuriyeti’ni yenerek 2. tura çıkabilen Türkiye, bu turda daha bir yıl önce 2 kez yendiği Litvanya’dan 17 sayı fark yiyerek şampiyonaya veda etti. Tanjeviç bir kez daha basının hedefindeydi. 2010 Dünya Şampiyonası’na ev sahipliği yapmaya hak kazanan Türkiye’nin, Karadağlı koç ile büyük bir hüsran yaşayacağı görüşü spor medyasında ağırlık kazanmaya başladı. Millî Takım’ın yanı sıra 2006’dan itibaren F.Bahçe Ülker’i de çalıştırmaya başlayan Tanjeviç’in kredisi artık kalmamıştı. Bütün eleştirilere rağmen Federasyon Başkanı Turgay Demirel, onun arkasında durdu ve Türkiye’yi 2010 Dünya Şampiyonası’nda onun çalıştıracağını ilan etti. 12 Dev Adam ise hakarete varan ‘12 cüce adam’ lakaplarıyla anılmaya başlamıştı. Eleştirilerden biri de Tanjeviç’in NBA patentli oyunculara uyguladığı ambargoydu.
  </p>
  <p class="MsoNormal">
   POLONYA VE DEVLERİN DÖNÜŞÜ
  </p>
  <p class="MsoNormal">
   İşte bu şartlar altında, 2010’dan önceki son turnuvaya da gelmiştik. Polonya’daki Avrupa Şampiyonası aslında Türk Millî Takımı için ikinci bir altın jenerasyonu da beraberinde getirdi. 12 Dev Adam’ın 6’sı bu şampiyonada 20-25 yaş aralığındaki isimlerden oluşuyordu ve oldukça iddialı bir kadroya sahiptik. En büyük eksiğimiz ise doping yüzünden bir yıl ceza alan Kerem Gönlüm’dü. Tanjeviç bu turnuvada takım kaptanı Hidayet’i de kadroya dâhil ederken, daha önce yaşlarını gerekçe göstererek Millî Takım’a almadığı Kerem Tunçeri ve Ömer Onan gibi isimlere de tekrar millî formayı vermişti. Bu tavrı basında eleştiri alsa da aslında o gençlerle tecrübelileri oldukça başarılı bir sentezle bir araya getirmeyi başarmıştı.
  </p>
  <p class="MsoNormal">
   O sentezin tuttuğu daha ilk maçlarda belli olmaya başladı. Millîler, Sırbistan ve İspanya gibi daha önce hiç yenemediği basketbol ekolü ülkeleri mağlup etmeyi başardı. Çeyrek finalde ise Yunanistan’a şansız bir şekilde kaybetmiştik. Klasman maçlarında da isteneni veremeyen Millî Takım şampiyonayı 8. sırada tamamladı. Şampiyonanın başlangıcında basından büyük övgüler alan Tanjeviç yine eleştiri oklarının odağındaydı. Bu da yetmezmiş gibi o sezon Tanjeviç’in çalıştırdığı F.Bahçe Ülker, 2-0 öne geçtiği seride Efes’e şampiyonluğu kaptırmıştı. Ülkenin basketbol adına bütün ümidini bağladığı 2010 Dünya Şampiyonası’na Tanjeviç ile gitmeme konusunda basında ve kamuoyunda âdeta ittifak oluşmuştu. Görev süresi boyunca Türkiye’ye önce Avrupa, sonra da Dünya Şampiyonası ev sahipliğini getiren Basketbol Federasyonu Başkanı Turgay Demirel de hedefteydi. Koparılan bütün fırtınaya rağmen federasyon 2010 için Tanjeviç’ten vazgeçmedi. Basında ise 2010 beklentilerinden artık ‘2010 masalı’ diye söz edilmeye başlamıştı. Oysa skora endeksli spor medyamızın göz ardı ettiği bir husus vardı. Millî Takım 8. olmuştu belki ama oynadığı basketbol, yaptığı savunma ve daha önce hiç yenemediği ülkeleri yenmesiyle, 2010 için çok olumlu sinyaller vermişti.
  </p>
  <p class="MsoNormal">
   MASALLAR BAZEN GERÇEK OLUR!
  </p>
  <p class="MsoNormal">
   2010 maratonu da aslında istediğimiz gibi başladı denemez. En önemli kozlarımızdan Ömer Aşık’ın önce sakatlığı, devamında ise kulübü F.Bahçe Ülker ile yaşadığı sorunlar ve uzun süre maç yapamaması; takımın lideri Hidayet Türkoğlu’nun da kulübü Toronto Rapters’ta çok kötü bir sezon geçirmesi ve ameliyat olması, Kerem Gönlüm’ün de doping cezası sebebiyle o sezon basketboldan uzak kalması endişeleri artıran sebeplerdi. Bu sıkıntılara bir de Tanjeviç’in kolon kanseri olması eklenince, 2010 korkuları tavan yaptı demek yanlış olmaz. Yoksa yine rüyamız kâbusa mı dönecekti! ‘2010 masalı’ diyenler haklı mı çıkacaktı!
  </p>
  <p class="MsoNormal">
   BÜTÜN HESAPLAR GÖRÜLDÜ
  </p>
  <p class="MsoNormal">
   F.Bahçe Ülker’in şampiyonluğu ile moral bulan Tanjeviç, hastalığından dolayı Millî Takım’ın hazırlık kamplarına katılamadı. Takımı yardımcı antrenörler Nihat İziç ve Orhun Ene çalıştırdı. Yine Tanjeviç’in olmadığı Türkiye ve Almanya’daki hazırlık maçlarında 12 Dev Adam’ın gösterdiği kötü performans büyük bir hayal kırıklığına yol açtı. Dünya Şampiyonası öncesi son hazırlık turnuvası Efes Cup’ta ise toparlanma sinyalleri vardı. Finalde Arjantin’e kaybeden millîler üzülse de bu maçta ortaya konulan performans ve Tanjeviç’in dönüşü umutları tekrar artırmıştı. Şampiyona bizim için bir tür hesap görme fırsatıydı.
  </p>
  <p class="MsoNormal">
   Grubumuzda 35 senedir yenemediğimiz Yunanistan ve geçen yıl yenildiğimiz Rusya vardı. Millî Takım Ankara’da müthiş maçlar çıkardı. Yunanistan ve Rusya dâhil bize 3 çeyrek dayanabilen takım olmadı. İkinci tur ve çeyrek final rakiplerimiz de bir önceki şampiyonada yenildiğimiz Fransa ve Slovenya’ydı. İki takımı da daha ilk çeyrekte fark atarak hiç zorlanmadan mağlup eden millîler tarihî bir başarıya imza attı. Elbette bugünlere kolay gelmemiştik ama 9 yıllık süreçte çekilen bütün sıkıntılara da fazlasıyla değmiş, basında ‘2010 masalı’ diye küçümsenen süreç, 2010 efsanesine dönmüştü. Her konuşmalarında Türk halkından dua isteyen millîler, sonuçta ülkeye Ramazan Bayramı’nın yanında ikinci bir bayram daha hediye etti. Bir süredir ortadan kaybolan 12 Dev Adam, Tanjeviç ve ekibinin de devleşmesiyle 13 Dev Adam olarak döndü ve kâbusu rüyaya çevirmeyi başardı. Kollarına ve yüreklerine sağlık!
  </p>
  <p class="MsoNormal">
  </p>
  <p class="MsoNormal">
  </p>
  <p class="MsoNormal">
   Milî Takım mı değişti, yoksa Tanjeviç mi?
  </p>
  <p class="MsoNormal">
  </p>
  <p class="MsoNormal">
   Millî Takım’ı çalıştırdığı 6 yıl boyunca Bogdan Tanjevic, bazı temel noktalarda sürekli eleştiri aldı. Yugoslav ekolünün günümüzdeki en önemli temsilcilerinden kabul edilen Karadağlı hoca, inandığı sistemi bazen takıntı hâline getiren ve bu yüzden ciddi sıkıntılar yaşayan bir isim. Mesela; hocanın temel argümanı savunma basketbolu ve bunun için en önemli kozu baskılı alan savunması. İşin tuhaf yanı 2009 Avrupa Şampiyonası’ndaki grup maçlarına kadar alan savunmamız önemli maçlarda âdeta delik deşik oldu. Hatta son şampiyonadan önceki hazırlık turnuvalarında bile alan savunmamız alarm verdi. Bu yüzden Kaan Kural gibi önemli yorumcular, ‘modern basketbolda alan savunmasının yeri olmadığını’ ve Tanjeviç’in takıma ‘demode bir basketbol’ oynattığını savundu. Peki, ne oldu? 2010 Dünya Şampiyonası’nda, 2-1-2 baskılı alan savunması ile rakiplere salonları dar ettik. Tecrübeli koç son tahlilde haklı çıkmıştı ama bir farkla. Eski inadını bırakmış, alan savunmasında gedik açıldığı anlarda adam adama savunmaya hızla geçerek rakiplere ayağa kalkma şansı vermemişti.
  </p>
  <p class="MsoNormal">
   Kurt hocayla ilgili diğer temel eleştiri ise Millî Takım’ın ilk beşinin hiç belli olmaması ve çıldırtan rotasyon uygulamasıydı. Alıştığımız Tanjeviç felsefesinde kadrolar, pozisyonlar ve maçın başladığı ilk dakikalardan itibaren sahadaki beş sürekli değişirdi. Kenara gitmek, çok verim alınan bir oyuncu için bile âdeta kader hâlini almıştı. Oysa 2009 ve özellikle 2010’da gördük ki Tanjeviç’in ilk beşini artık bir çırpıda sayabiliyoruz. Kerem Tunçeri, Ömer Onan, Hidayet, Ersan ve Ömer Aşık. Çıldırtan rotasyon da artık yok. Genellikle ilk beşle, ilk çeyrek tamamlanıyor. Oyuncuların mevkileri de belli. Zorlama pozisyon tercihleri yapılmıyor.
  </p>
  <p class="MsoNormal">
   Tanjeviçle son iki yılın, önceki dönemlerden bir farkı da 12 kişilik kadronun tamamından üst düzey verim alınması. En iyi takımlar bile turnuvada en fazla 6-7 oyuncudan skor katkısı alırken, Türkiye’nin ikinci 5’i ilkini hiçbir zaman aratmadı. Kadronun tamamını bu kadar verimli kullanabilmek ve yıldızları dinlendirebilmek de bir teknik kadro başarısıdır. 2010’da Kerem Tunçeri ve Ender Aslan; Ömer Onan ve Sinan Güler; Ersan İlyasova ve Kerem Gönlüm; Ömer Aşık, Semih Erden ve Oğuz Savaş neredeyse aynı seviyede basketbol oynadı. Hatta Cenk Akyol bile Hidayet’in boşluğunu doldurmayı başardı. Barış Ermiş dahi 3. guard olarak istatistik üretti.
  </p>
  <p class="MsoNormal">
   <span>
   </span>
   Bir de bu şampiyona bir kez daha ispat etti ki 12 Dev Adam savunmayı iyi yaptığı kadar hücumda başarılı olabiliyor. Yani rakipleri 70 sayının altında tuttuğumuz her maçı, rakip kim olursa olsun kazanabiliyoruz. Sonuçta 2010 Dünya Şampiyonası gösterdi ki sadece Millî Takım değil, koçluğunun 40. yılını kutlayan Tanjeviç bile oyun felsefesini gerektiğinde değiştirmeye ve geliştirmeye devam ediyor. Ne demişler, değişmeyen tek şey değişimdir!
  </p>
 </p>
</font>

Kaynak: [www.aksiyon.com.tr](http://aksiyon.com.tr/aksiyon/newsDetail_getNewsById.action?newsId=27581), [web.archive.org (arşiv bağlantısı)](http://web.archive.org/web/20101007041344/http://aksiyon.com.tr/aksiyon/newsDetail_getNewsById.action?newsId=27581)
