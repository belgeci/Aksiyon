# Şanghay’ı bırak Karadeniz’e bak!

*Zafer Özcan 2013.02.11*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   AB’ye alternatif arayışlarının arttığı bir dönemde, Karadeniz Ekonomik İşbirliği Teşkilatı (KEİ) öne çıkıyor. TBMM, Özal’ın mirası projeye işlerlik kazandırmak için harekete geçti.
  </font>
 </div>
 <div id="newsText">
  <font class="detail-text">
   <p>
    <img alt="" height="272" src="http://web.archive.org/web/20131208030653im_/http://medya.aksiyon.com.tr/aksiyon/2013/02/11/ismail-safi.jpg">
     Bundan 21 yıl önce dönemin başbakanı merhum Turgut Özal’ın önderliğinde kuruldu, Karadeniz Ekonomik İşbirliği (KEİ) Teşkilatı. Avrupa Birliği’ne (AB) yaptığı tam üyelik başvurusu reddedilen Özal’ın, kendine özgü kıvrak dış politika hamlelerinden biriydi. Karadeniz havzasında, Avrupa’ya alternatif birlik oluşturmanın kolay olmadığının elbette farkındaydı; ancak ülkesini dışlayan AB’ye sağlam bir mesaj vermeyi başarmıştı Özal. 25 Haziran 1992’de oluşturulan yapının asıl amacı, adından da anlaşılacağı gibi Karadeniz çevresindeki ülkelerin birbirleriyle ekonomik bağlarını güçlendirmek ve karşılıklı yatırım fırsatlarını değerlendirerek bölgede güçlü ticaret ağı oluşturmaktı. Nitekim bu hedefe gitmek için Karadeniz Ekonomik İş Birliği Parlamenterler Asamblesi (KEİPA) hemen arkasından kurulur. KEİ aslında, son zamanlar AB’ye alternatif arayışındaki Türk siyasetinin, üzerinde düşünmesi gereken bir kuruluş. Şanghay Beşlisi diye anılan Şanghay İşbirliği Örgütü (ŞİÖ) yanında Karadeniz havzasının potansiyeline de odaklanmak gerekiyor.
    </img>
   </p>
   <p>
    <img alt="" height="255" src="http://web.archive.org/web/20131208030653im_/http://medya.aksiyon.com.tr/aksiyon/2013/02/11/kei-harita.jpg"/>
   </p>
   <p>
    <strong>
     Tarihî misyon geri dönüyor
    </strong>
   </p>
   <p>
    26 Şubat 1993’te hayata geçirilen, bu ay 20. yılını kutlamaya hazırlanan KEİPA’nın amacı da bu zaten. Yani KEİ’nin kuruluş hedefleri doğrultusunda bölgenin ekonomik potansiyelini harekete geçirmek. 20 yılda fazla yol alınamasa da, KEİPA yeni döneme iddialı projelerle giriyor. Sekretarya merkezi İstanbul’da bulunan KEİPA’nın Türk Grubu Başkanlığını, AK Parti İstanbul Milletvekili Dr. İsmail Safi yürütüyor. Safi, AK Parti’nin kurucularından ve aslen Rizeli. Karadenizli olmasından dolayı zaten bölgeye yönelik projelere ilgisi var. En büyük hedefi, yeteri kadar gelişme gösterememiş KEİ’yi ve onun alt organlarını canlandırmak. Bunun için de elbette parlamentolara büyük iş düşüyor. Safi, KEİ üyesi 12 ülkenin parlamentolarıyla ilişkileri geliştirerek, Karadeniz’de sağlam bir ortaklık kurulması için sıkı çalışma yürütüyor.
   </p>
   <p>
    Karadeniz kıyılarına bakıldığında 6 ülke ve toplamda 350 milyonluk nüfus karşımıza çıkıyor. Çevre ülkelerle birlikte ele alındığında Karadeniz havzasında nüfus 500 milyona ulaşıyor. KİE’ye Karadeniz’e kıyısı olmayan Azerbaycan, Ermenistan, Yunanistan, Arnavutluk ve Sırbistan gibi ülkeler de üye. Bölgenin en önemli özelliği, hem enerji üretim merkezi hem de güvenli enerji geçiş güzergâhı olması. Karadeniz havzasının küresel ekonomi açısından önemine işaret eden İsmail Safi, bölgenin en önemli iki ülkesinin Rusya ve Türkiye olduğunu hatırlatıyor. Kısacası bölgedeki işbirliklerinin iki belirleyicisi bu ülkeler olacak. Doğal kaynakları olmamasına rağmen Türkiye’nin çok önemli bir sanayi ülkesi olduğunun altını çizen Safi, “Türkiye son yıllarda gerek Kafkas ülkeleri gerek Karadeniz havzası ve gerekse Balkan ülkeleri açısından cazibe merkezi hâline geldi. Üreten ve sanayisiyle öne çıkan bir ülke oldu. Türkiye artık bölgedeki tarih misyonuna geri dönüyor.” tespitini yapıyor.
   </p>
   <p>
    İsmail Safi, Avrupa Birliği’nin asıl başarısının siyasi birlikten ziyade ekonomik işbirliği olduğunu hatırlatarak, “Avrupa ülkeleri bir araya gelerek ekonomik dev oldu. Fazladan refah alanı oluşturdular; çünkü ölçek ekonomisinin gereğini yaptılar. Günümüzde bölgesel işbirliklerinin önemi ortada ve Karadeniz bunun için en uygun zemin.” diyor. Karadeniz’deki işbirliğinin yasal düzenlemelerle hayata geçebileceğini belirten Safi, yeni dönemde KEİPA’da bu konuya odaklanacaklarını söylüyor. Dr. İsmail Safi şu anda bankası ve üniversiteler ağı bulunan KEİ’ye bir de sivil toplum ayağı kazandırmak istediklerini belirtiyor: “Karadeniz Sivil Toplum Forumu oluşturduk. 12 ülkenin en önemli sivil toplum kuruluşlarını bir araya getiriyoruz. Forum, Karadeniz toplumlarının birbirini daha iyi tanıması ve diyaloglarının gelişmesi için projeler geliştirecek.”
   </p>
   <p>
    <strong>
     Dünyanın kırık coğrafyası
    </strong>
   </p>
   <p>
    KEİ, 20 yılda kuruluş amacına uygun hedeflerinin gerçekleşmesi adına ciddi mesafe alamadı. Bunun en önemli sebebi bölge ülkeleri arasında yaşanan siyasi sorunlar. KEİ üyesi bazı ülkelerin birbiriyle siyasi sorunlar yaşaması, ekonomik işbirliğinin de önünü kesiyor. Teşkilatta kararlar oy birliği ile alınabildiği için, karar alıp hayata geçirmek kolay olmuyor. İsmail Safi, “Artık siyasi sorunlara takılıp kalmak istemiyoruz. Potansiyeli harekete geçirmek istiyoruz.” diyor.
   </p>
   <p>
    Peki, bu neden önemli? Karadeniz coğrafyasının batısında, ekonomik entegrasyonunu tamamlamış Avrupa var. Doğuda Şanghay Beşlisi adıyla bir araya gelen, Uzakdoğu’nun dev ekonomileri bulunuyor. Güneyde ise dünyanın doğal kaynak rezervlerinin önemli bölümünü elinde tutan, Ortadoğu ve İslam coğrafyası. Karadeniz havzasını, bu üç önemli alanın ortasında kalmış ‘kırık coğrafya’ diye tanımlayan Safi, tarihî ve kültürel benzerlikleriyle KEİ’nin, ekonomik entegrasyonda en hızlı yol alabilecek yapı olduğuna inanıyor. Safi’ye göre, KEİ’nin başarısı ekonomi dilini konuşmaktan geçiyor: “Din ve milliyetçilik öne çıkarsa sorunlar başlıyor. Herkes savunmaya geçiyor. Biz bu sebeple işbirliğini ekonomiden başlatmak istiyoruz. AB bu gücüne ekonomik birleşmeyle ulaştı. Ortak dil ekonomidir ve bu dili kullandığınız zaman bütün kapılar size açılıyor.” Türkiye’nin güçlenen ekonomisi ile bölgede etkisinin arttığını belirten Safi, Karadeniz’deki ekonomik entegrasyon için uygun zeminin oluştuğu tespitini yapıyor.
   </p>
   <p>
    KEİ’nin ekonomik işbirlikleri için aslında yasal altyapısı da büyük ölçüde hazır. Sekretaryası İstanbul’da bulunan Karadeniz Ekonomik İşbirliği İş Konseyi (KEİK) ile merkezi Selanik’te bulunan KEİ Ticaret ve Kalkınma Bankası (KTKB), işbirliğinin altyapısını oluşturuyor. Safi, KEİPA’nın da etkin hâle gelmesi ile yasal altyapı eksiklerinin tamamlanacağını söylüyor. Konu ekonomik işbirliği olunca elbette devreye özel sektörün girmesi şart. Nitekim Türkiye bu konuda hamlesini yaparak Türkiye Sanayici ve İş Adamları Konfederasyonu (TUSKON) öncülüğünde Karadeniz Ticaret ve Yatırım Forumu’nu harekete geçirdi. Trabzon, Arnavutluk ve Bakü’de gerçekleştirilen ticaret ve yatırım forumlarında, 12 KEİ üyesi ülkenin girişimcileri önemli işbirliği ve ticaret anlaşmalarına imza attı. Sadece Bakü’deki toplantıda binden fazla karşılıklı anlaşma imzalandığını belirten Safi, “TUSKON üzerinden çok önemli bir hedefimiz gerçekleşiyor. Bu adımlar KEİ’nin hedefe ulaşmasına katkı sağlayacaktır.” diyor.
   </p>
   <p>
    Sonuçta Avrupa Birliği’ne alternatif olmasa bile en azından Türkiye ve bölge ülkeleri için yeni bir ekonomik alan olması adına kurulan KEİ ve KEİPA nihayet hak ettiği öneme kavuşmaya başlıyor. Safi, “Biz AB’ye alternatif olalım diye yola çıkmadık ama zamanla en azından ekonomik anlamda böyle bir sürece de girilebilir.” diyerek açık kapı bırakıyor. Safi’ye göre Avrupa’nın içine düştüğü krizden çıkması kolay görünmüyor. Türkiye’nin bu durumda potansiyeli daha yüksek projelere yakın durması gerekiyor. Karadeniz havzasında daha güçlü KEİ’nin mümkün olduğunu belirten Safi, “Bütün ülkelerde bu isteği ve kararlılığı görüyorum. Çünkü hepsinin bu işbirliğine ihtiyacı var.” diyor.
   </p>
   <p>
    <strong>
     Medeniyetler diyaloğuna Karadeniz katkısı
    </strong>
   </p>
   <p>
    KEİPA’nın 2013 projelerinden biri de Karadeniz’de Medeniyetler Diyaloğu adı altında gerçekleştirilecek. Bölgede tarihten gelen bir birlikte yaşama pratiği olduğunu hatırlatan Safi, “Karadeniz havzasındaki en büyük iki din Müslümanlık ve Ortodoksluk. Biz bunu farklılık ve ayrılık gerekçesi değil, birlikte yaşamanın ortamı olsun diye düşünüyoruz.” diyor. Türkiye ile Rusya’nın ekonomik anlamda birbirlerine bağımlı hâle geldiğini, bunun da medeniyetler diyaloğunu zorunlu hâle getirdiğini belirterek siyasi ve ekonomik entegrasyonu toplumsal entegrasyon ile desteklemek istediklerini vurguluyor. Bu çalışmanın diğer özelliği de Başbakan Tayyip Erdoğan’ın eşbaşkanlığını yürüttüğü Medeniyetler İttifakı projesinin destekleyicilerinden olması. Dr. İsmail Safi, KEİPA ile Rize Recep Tayyip Erdoğan Üniversitesi’nin desteklediği Karadeniz Medeniyetler Diyaloğu projesinin, Birleşmiş Milletler Medeniyetler İttifakı çalışmasının ayaklarından biri olabileceğini düşünüyor.
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=9445A4A8A422F0FDAF0875EC9E61C21A?newsId=34822), [web.archive.org (arşiv bağlantısı)](http://web.archive.org/web/20131208030653/http://www.aksiyon.com.tr:80/aksiyon/newsDetail_getNewsById.action;jsessionid=9445A4A8A422F0FDAF0875EC9E61C21A?newsId=34822)
