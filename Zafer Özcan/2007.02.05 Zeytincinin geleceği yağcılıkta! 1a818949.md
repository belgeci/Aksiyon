# Zeytincinin geleceği yağcılıkta!

*Zafer Özcan 2007.02.05*

<div class="pNewsDetailMainContent" itemprop="articleBody">
 Türkiye Dünyanın en önemli üreticilerinden olmasına rağmen, zeytinle ilgili problemlerini bir türlü çözemiyor.  Anatolive kongresinde çözüm önerileri masaya yatırıldı.Türkiye dünyanın en büyük zeytin üreticilerinden. Ama en büyük handikabı bu ürünü yeterince iyi pazarlayamaması. İhracatta yaşanan sorunlar, iç tüketim yetersizliği ve bilinçsiz üretim, gittikçe büyüyen dünya zeytinyağı pazarından Türkiye'nin hak ettiği payı bir türlü alamamasına vesile oluyor. Hem en büyük üretici olmasına rağmen Bunlara bir de İspanya ve İtalya gibi ülkelerin çıkardığı engelleri de eklemek lâzım. Hâl böyle olunca "dökme yağ" ihraç etmek ve kendi kaliteli ürününü yabancı markalarla pazara sunmak zorunda kalıyor Türkiye. Türk zeytinyağı sektörü, dünyada 'Türk Yağı' diye bir kavram olmamasından dertli. İşin garip yanı zeytinyağı tüketicisi birçok ülke, Türkiye'nin bir üretici olduğunun farkında bile değil.
 <br/>
 <br/>
 Zeytindostu Derneği'nin düzenlediği Anatolive Zeytin ve Zeytinyağı Fuarı, sektörün yaşadığı bu sıkıntıları ele aldı geçtiğimiz hafta. Kongrenin en önemli konuklarından biri Uluslararası Zeytinyağı Konseyi'nin Tunuslu başkanı Habib Essid idi. Türkiye'yi on yıl önce ayrıldığı konseye geri çağıran Essid'e göre fiyat ve pazarlama politikalarının belirlenmesinde söz sahibi olabilmek için konseyde bulunmak şart. Başkan'ın ilgisi, dünyadaki toplam zeytin ağaçlarının yüzde 10'unu barındıran Türkiye'nin sektördeki önemini gösteriyor aslında. AB üyesi üreticiler İspanya, İtalya, Yunanistan ve Fransa karşısında pazar bulmakta zorlanan tek ülke Türkiye değil. Suriye, Tunus, Fas gibi Afrika ülkeleri de benzer problemler yaşıyor.
 <br/>
 <br/>
 ZEYTİNYAĞI TANITIM GRUBU OLUŞTURULMALI
 <br/>
 <br/>
 İspanyol kooperatiflerin belirlediği fiyatların Türk üreticisini şaşkına çevirdiğini belirten Ege Zeytin ve Zeytinyağı İhracatçıları Birliği Başkanı Ali Nedim Güreli, "Bir yıl önce 6,5 YTL'den yağını satan üretici, ertesi yıl 4 YTL'ye müşteri bulamıyor." diyor. Bunun hesabını da birlikten soruyor. İşin dramatik yanı hükümetin yeni ağaç dikimi için verdiği teşviklerin mevcudu rahatsız etmesi. Ağaç sayısının artması uzun vadede ülkenin lehine; ama sürekli artan arz sebebiyle üreticinin pastadan alacağı pay azalıyor. Bu sebeple geçimini bu işten temin eden insanlar yeni üreticilere tepkili.
 <br/>
 <br/>
 Aslında sektörde yaşanan tıkanıklığın sebebi belli. Nüfus artmasına rağmen son yarım asırdır iç piyasadaki zeytinyağı tüketiminde artış olmuyor. Güreli, 50 yıldır ülkede kişi başına tüketilen yağ miktarının 900 gram olduğunu belirterek, "Deri ve fındıktaki gibi bir tanıtım grubu kurulmalı, bunun için reklâm kampanyaları yapılmalı" diyor. Peki, sorun nasıl çözülecek? Dış Ticaret Müsteşarlığı İhracat Genel Müdürlüğü Daire Başkanı Mustafa Sever, fındık ve deride olduğu gibi zeytinyağı tanıtım grubu için her türlü desteği vermeye hazır olduklarını açıkladı. Sever'e göre, zeytinyağı halen Tarım Bakanlığı ve Dış Ticaret Müsteşarlığı tarafından en fazla desteklenen tarım ürünü Devlet, markalı zeytinyağı ihracatına ton başına 350 dolar teşvik ödüyor. Yakında bu rakamın 400 dolara çıkarılacağı müjdesini de verdi Mustafa Sever.
 <br/>
 <br/>
 Aslında Türkiye'de çok fazla zeytinyağı markası var. Üretimin yapıldığı her bölgede üreticiler kendi butik veya gurme markalarını oluşturmuş. Elbette bunların iç ve dış pazar şansları çok sınırlı. Ali Nedim Güreli, Türkiye'de millî ve uluslararası standartlarda bir zeytinyağı markası için de çaba sarf edilmesi gerektiği görüşünde.
 <br/>
 <br/>
 ÜRETİM SÜREKLİ ARTIYOR AMA...
 <br/>
 <br/>
 Mustafa Sever'e göre, sofralık zeytin üretimi ile zeytinyağı arasında önemli bir fark var. Dünyada zeytinle ilgili tüketimin sadece yüzde 10'u zeytin meyvesi, kalan yüzde 90 ise zeytinyağı. Zeytin tüketimi Türkiye için yaygın bir alışkanlık ancak dünyanın ilgisi zeytinyağına yönelik. Bu açıdan bakıldığında Sever'e göre zeytincilik sektörünün geleceği zeytinyağına bağlı. Oysa Türkiye'de sofralık zeytin üretim ve tüketimi çok fazla. Yağlık açığını kapatmak için hükümet son yıllarda sofralık olarak değerlendirilen gemlik fidanına verdiği teşvikleri kesti. İhracata uygun sofralık ve yağlık çeşitler için verilen teşvikler ise devam ediyor.
 <br/>
 <br/>
 Zeytin Dostu Derneği Genel Sekreteri Zafer Özer, problemin sofralık zeytin üretiminde değil, bilinçsiz fidan dikiminde olduğu görüşünde. Yetiştirilmesi kolay ve iyi piyasası olduğu için bir dönem Gemlik zeytini furyası yaşandığını belirterek, "Dikilmemesi gereken yerlere Gemlik fidanı dikildi. Her bölgenin istediği tür farklı. Sofralık üretmeyin demek yerine, her bölgeye uygun dikim yapın demek gerekir." diyor. Türkiye'nin yağ kadar sofralık ihracatı yaptığını da belirten Özer, Akhisar domat, Aydın Memecik, Aydın Kavası ve Manzalina isimli sofralık çeşitlerin yurtdışı pazarlardan talep gördüğünü belirtiyor.
 <br/>
 <br/>
 Kongre katılımcılarından Prof. Dr. Yahya Laleli'nin, "Ben AB'ye kendi markamla zeytinyağı satıyorum." demesi herkesi şaşırttı. Başarısının sırrını ise 'standartların üstünde yağ üretebilmek ve farklı bir lezzetle Avrupalının karşısına çıkabilmek' sözleriyle özetliyor. Standart yağların Avrupa pazarında şansı yok çünkü bunları zaten Avrupa ülkeleri en uygun fiyata üretebiliyor. Bir de Gümrük Birliği anlaşması tarım ürünlerini kapsamadığı için Türkiye'den alınacak ürünler için 1,8 avro gümrük vergisi ödemek gerekiyor. Yahya Laleli bu sorunu nasıl aştığını şöyle anlatıyor: "Alıcı firma bu rakamı ödemek istemiyor ve bunu ihracatçı firmadan talep ediyor. Bu durumda ihracat avantajlı olmaktan çıkıyor. Biz ise karşı tarafla anlaşarak, gümrük vergisini yarı yarıya paylaşıyoruz. Çünkü bizim ürünümüzün kalitesi onun için fiyattan önce geliyor. Bu yağı Laleli markası ve kendi ambalaj dizaynıyla bütün dünyaya satıyor. Öyle ki geçen yıl 5 ton ürün talep etti, biz ancak 2,5 tonunu karşılayabildik." Prof. Laleli'nin bir önerisi de devletin gümrük vergisine formül bulması gerektiği yönünde. Çiçek yağları ile zeytinyağını fiyat rekabetine sokan üretici ve pazarlamacıların, yağın standartlarını düşürmesini eleştirerek, Türkiye'de 'zeytinyağlılar' diye bir yemek grubu olmasının da tanıtımda avantaj sağlayabileceğini belirtiyor.
 <br/>
 <br/>
 Bugün Türkiye'de bir zeytin seferberliği yaşanıyor; destek ve teşvikler çok fazla Ancak hâlâ bir plan yok. Hangi bölgede, hangi tip zeytin yetiştirilecek ve en önemlisi dünyada artan ilginin yönü nedir ve bizden ne isteniyor gibi soruların cevabı verilmiş değil. Önce binayı dikip, altyapıyı sonra düşünme alışkanlığı olan Türkiye'de zeytincilikte de aynı durum yaşanıyor. Binalar hızla dikiliyor, altyapı ise sonradan planlanacak; tabii iş işten geçmiş olmaz ise
 <br/>
 <br/>
 <br/>
 <br/>
 ÜRETİMİN YÜZDE 70'İNİ AB KARŞILIYOR
 <br/>
 <br/>
 Halen dünya zeytinyağı üretiminin yüzde 70'ini AB ülkeleri karşılıyor. En büyük iki üretici İspanya ve İtalya. AB ülkelerinde toplam 800 milyon ağaç var. 2,5 milyon üretici geçimini bu işten sağlıyor. Türkiye'de işlenebilir tarım arazilerinin yüzde 2,2'si zeytinlik. 2003 verilerine göre ağaç sayısı 101 milyon  ancak son üç yıldır bu rakamın150 milyonu geçtiği vurgulanıyor. 1 milyon 200 bin ton yıllık zeytin üretimimiz var ve bunların 365 bin tonu sofralık. Yağlık olarak üretilen 835 bin ton zeytinden ancak 130 bin ton zeytinyağı elde edilebiliyor. Zeytin tarımı ve sanayisinden geçinen aile sayısı ise 500 bin. Türkiye İstatistik Kurumuna göre Türkiye'de zeytin üretiminde geçen yılki artış yüzde 37,5. Rafine yağdaki üretim fazlalığı, ihracatın önündeki en büyük engellerden biri. Marmara Birlik Entegre Tesisleri Müdürü Ertuğrul Doğan Alp, "Türkiye'de üretilen zeytinyağının yüzde 70-75 kadarı rafinajlık grubunda. Oysa diğer üretici ülkelerde natürel sızma zeytinyağı üretimi yüzde 80-90 arasında değişiyor. Bu durum ihracatımızı baltalıyor." diyor.
 <br/>
 <br/>
 ZEYTİNCİYE ÇÖZÜM ÖNERİLERİ
 <br/>
 <br/>
 Zeytinde verimli bir üretim süreci için dikkat edilmesi gereken birkaç başlık var. Birincisi, bölgelere uygun çeşitleri belirleyerek, en iyi verim alınacak yerlere en uygun fidanların dikilmesi. Türkiye'nin dış pazarlardan beklentisinin netleştirilmesi. Yani gurme-butik satış mı, ham-dökme yağ satışı mı yoksa sofralık satışı mı gelecek vaat ediyor, bu belirlenmeli ve üretici buna göre yönlendirilmeli. jUygulanan destek ve teşvikler de buna göre ve çeşit bazında verilmeli. Fidan dikim teşvikleri kadar, verim artırıcı tedbirler için de teşvikler olmalı. Mesela sulama kredileri gibi. Zeytin araştırma enstitüleri kurulmalı ve araştırmacı sayısı artırılmalı. Türk yağının hem ülke içinde, hem de dünyada tanıtım sağlanmalı. Gerekirse bir tanıtım grubu kurulmalı ve Uluslararası Zeytinyağı Konseyi'ne tekrar üye olunmalı.
 <br/>
</div>


Kaynak: [www.aksiyon.com.tr](http://www.aksiyon.com.tr:80/zafer-ozcan/zeytincinin-gelecegi-yagcilikta_518986), [web.archive.org (arşiv bağlantısı)](http://web.archive.org/web/20150707231019/http://www.aksiyon.com.tr:80/zafer-ozcan/zeytincinin-gelecegi-yagcilikta_518986)
