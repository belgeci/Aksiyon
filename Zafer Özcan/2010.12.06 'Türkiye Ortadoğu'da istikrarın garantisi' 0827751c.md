# ‘Türkiye, Ortadoğu’da istikrarın garantisi’

*Zafer Özcan 2010.12.06*

<font class="agenda2NewsSpot">
 Japon bilim adamı Prof. Masanori Naito’ya göre ülkesinin siyasetçileri Türkiye’nin bölgede giderek artan rolünün pek farkında değil: “Türkiye sağlam olursa, bütün Ortadoğu sağlam olur.”
</font>
<font class="newsDetail">
 <p>
  <p class="MsoNormal">
   Prof. Dr. Masanori Naito, Japonya’nın Kyoto şehrindeki Doshisha Üniversitesi’nde öğretim üyesi. Türkiye ve Ortadoğu uzmanlığıyla öne çıkan Prof. Naito, iyi derecede Türkçe konuşuyor. Türkiye’deki iç ve dış siyasi gelişmeler hakkında Japon medyasına yaptığı yorumlarla tanınıyor. Doshisha, Kyoto’nun en eski ve en büyük özel üniversitesi konumunda. Küresel ısınma ve iklim değişikliğiyle mücadele edilmesi için hazırlanan tek çerçeve program özelliğine sahip Kyoto Protokolü’nün imza törenine ev sahipliği yapmasından dolayı dünyaca ünlü bir şehir hâline gelen Kyoto, tarihî dokusuyla dikkat çekiyor. Budist tapınakları ve imparator sarayı gibi tarihî yapıları, şehirdeki geleneksel üretim süreçleri tamamlıyor. Kyoto, ülkedeki bütün gelişmişliğin aksine, hâlâ küçük atölyelerde geleneksel tekstil üretimi yapılan bir şehir.
  </p>
  <p class="MsoNormal">
   Masanori Naito, 1986’dan beri Türkiye üzerine çalışan bir bilim adamı. Türkiye’nin dış politikası, Avrupa Birliği üyelik süreci ve Türkiye’deki siyasi gelişmeler üzerine uzmanlaşmış bir isim. Japonya’da Türkiye’yi yakından tanıyan ve izleyen uzman sayısı son derece az. Prof. Naito da ülkesinde çağdaş Türkiye’yi yakından bilen çok az insan olmasından yakınıyor. Aslında 2010, Türkiye’de Japonya yılı. Türklerin Japonlara sempatisi bilinen bir gerçek. Buna karşılık Türkiye, Japonya’da iyi tanınan ve ilgi gören bir ülke değil. ABD ve Çin ile birlikte dünyanın en büyük üç ekonomisinden biri konumundaki Japonya’nın ilgi alanında Türkiye bulunmuyor. Prof. Naito ise bu alandaki boşluğu doldurmaya çalışan bir akademisyen. Sık sık Türkiye’ye geliyor ve ülkesinde Türkiye’yi anlatıyor. Son olarak, 12 Eylül’de gerçekleştirilen Anayasa Referandumu ve sonuçları hakkındaki görüşlerini Japon kamuoyuyla paylaşmış.
  </p>
  <p class="MsoNormal">
   Prof. Naito kariyerine başlarken, hedefi Ortadoğu uzmanı olmaktır. Bu amaçla önce Şam’da bulunur. Ortadoğu’da üç temel kültür olduğu tespitini yapıyor. Arap, Fars - İran ve Türk kültürü. Bu üç kültür üzerine çalışmalarını yoğunlaştırmasına rağmen, Arap ülkelerinde özgür bir araştırma ortamı bulmakta zorlanır Prof. Naito. Bunun üzerine çalışmalarına Türkiye’de devam etme kararı alır. 1990’da Ankara Üniversitesi Siyasal Bilgiler Fakültesi’ne misafir öğretim üyesi sıfatıyla kabul edilir. Burada birçok araştırma projesine katılır. Ankara Siyasal’da geçirdiği iki yıl boyunca gerek Türkiye toplumu gerekse üniversiteler noktasında çok ilginç gözlem ve tespitler yapma fırsatı bulur. Türkiye’nin son 20 yıldaki demokratikleşme ve liberalleşme sürecine tanıklık ettiği için kendini şanslı gören Prof. Naito, “Türkiye demokratikleşme, liberalleşme ve piyasa ekonomisi konularında Müslüman dünyasına örnek oldu.” diyor.
   <span>
   </span>
  </p>
  <p class="MsoNormal">
   Ankara Siyasal’da geçirdiği iki yılda Türkçe öğrenen Prof. Naito, bu döneme ilişkin ilginç tespitlerini de paylaşıyor. Mülkiye’deki hocaların sürekli ‘biz Avrupalıyız’ diye konuşmaları ona ters gelir. Ankara’da o dönemki atmosferin Avrupalı olmak üzerine kurulu olduğunu söylüyor. Japonya’nın İkinci Dünya Savaşı’ndan sonra Amerikan kültürünün etkisi altında kaldığını belirten Naito, buna rağmen Japon halkının Avrupalı veya Amerikalı olmayı istemediğini, kendi kültürlerini koruyarak kalkındıklarını vurguluyor: “Ben de bunun doğru olduğuna inanıyordum. Oysa o yıllarda Türkiye’deki akademik dünyada bunu söyleyen çok azdı. Türkçeme bile katkı yapmadılar çünkü herkes benimle İngilizce konuşmak istedi. Bunun üzerine fakülteden kaçtım ve Samanpazarı’na gittim. Orada, benimle Türkçe konuşacak yeni arkadaşlar buldum.”
  </p>
  <p class="MsoNormal">
   Genç akademisyenin Türkiye’ye ilgisi sadece Ankara ile sınırlı kalmaz elbette. Bir yandan Türkiye’yi dolaşırken diğer yandan araştırmalarını Avrupa ülkelerindeki Türk kökenliler üzerine yoğunlaştırır. Almanya, Hollanda ve Fransa gibi ülkelerde yaşayan Türk nüfusun sorunlarını inceler. Daha sonra bunları, ‘Müslüman Gözüyle Avrupa’ adıyla kitaplaştırır. 1990’lı yıllarda Türkiye’de, din özgürlüğü gibi bazı konularda yazı yazma ve araştırma yapmanın ciddi zorlukları olduğu tespitini de yapan Prof. Naito, “Sonraki yıllarda Türkiye ifade özgürlüğü noktasında çok mesafe aldı. Özellikle 2002’de Adalet ve Kalkınma Partisi’nin iktidara gelmesiyle Türkiye kalkınma ve özgürleşme sürecine girdi.” diyor.
   <span>
   </span>
  </p>
  <p class="MsoNormal">
   AFGANİSTAN SORUNUNU
  </p>
  <p class="MsoNormal">
   ABD DEĞİL, TÜRKİYE ÇÖZEBİLİR
  </p>
  <p class="MsoNormal">
   Prof. Masanori Naito, 2000’li yıllardan itibaren Türkiye’nin Avrupa hastalığından kurtulduğu tespitini yapıyor. Bunda, toplumsal gelişimin yanı sıra o gelişimin bir sonucu olarak iktidara gelen Adalet ve Kalkınma Partisi’nin önemli rolü olduğunu belirten Naito, “Türklerin artık komik bir kompleks içinde yaşaması gerekmiyor. İnsanlar kendi potansiyellerini fark etmeye başladı.” tespitini yapıyor. Türk toplumunda ilk fark ettiği kültürel özelliğin, insanların derin misafirperverlikleri, ahlak anlayışları ve geleneklerin gücü olduğunun altını çizen Naito, şöyle devam ediyor. “Halkın tavrı ile elitlerin tavrı farklıydı. Elitlerde Batı kompleksi vardı ama toplumda bu yoktu. Demokratikleşme olduğunda hangisinin kazanacağı belliydi ama ben bunları konuşunca Mülkiye’de çok tepki aldım. ‘Sen Uzakdoğu’dan geldin, bilmezsin, biz Avrupalıyız!’ diyorlardı. 2005’ten sonra bu işler tamamen değişti. AB’nin samimiyetsiz tavırlarını Türk halkı fark etti. Artık Türkiye’nin teslim olarak AB’ye girmesinin gerekmediğini herkes görüyor.”
  </p>
  <p class="MsoNormal">
   2006 yılı Aralık ayında öğrencileriyle Türkiye’ye araştırma gezisi düzenleyen Prof. Naito, gelmişken dönemin Dışişleri Bakanı Abdullah Gül ile görüşmek ister. Bunun için, (rahmetli oldu) Tokyo Büyükelçisi Solmaz Ünaydın’dan yardım talep edilir.
  </p>
  <p class="MsoNormal">
   Öğrencilerin çalışma alanı Türkiye’nin AB müzakere süreci olduğu için bu görüşme son derece önemlidir. AB zirvesinden dolayı randevu ümitleri zayıftır ancak Dışişleri Bakanı Gül, beklemedikleri şekilde randevu talebine olumlu cevap verir ve Japon öğrencileri rezidansında kabul eder. Gül ile Türkçe sohbet eden öğrenciler, AB sürecine yönelik bütün merak ettiklerini sorma imkânı bulur. Prof. Naito, “Bakan Gül bize, AB’nin bir Hıristiyan kulübü olarak tavır alması durumunda Türkiye’nin birliğe girmesi gerekmediğini anlattı. AB’ye karşı teslimiyetçi değil, son derece eşitlikçi bir yaklaşım sergiledi. Öğrencilerin sorularına çok net cevaplar verdi. Sözleri bizi çok etkilemişti ve daha sonra bunların hükümet tarafından aynen uygulandığını gördük.” yorumunu yapıyor.
   <span>
   </span>
  </p>
  <p class="MsoNormal">
   Dış politikaya girmişken, Gül ve Babacan’dan sonra bu koltuğa oturan Ahmet Davutoğlu’nu da değerlendiren Prof. Naito, aktif açılım politikasının çok başarılı olacağı tespitini yapıyor. Buna rağmen espriyle karışık bir uyarısı da var: “Açılımlar biraz fazla hızlı gidiyor.” 1980 ve 1990’lı yıllarda Türkiye’de hiçbir komşu ülkeye güvenilmediğini de hatırlatan Prof. Naito, “Bu kadar büyük ve ordusu güçlü bir ülkenin, çevresiyle bu kadar kavga etmesini anlamıyordum. Buna hiç gerek yoktu ama artık bu sorun aşıldı.” diyor. Türkiye’nin sağlam olması hâlinde bütün Ortadoğu’nun da sağlam olacağını belirten Naito, “Türkiye’de sıkıntı olursa Ortadoğu da sıkıntıya düşecek. Türkiye Ortadoğu’daki istikrarın garantisidir ve bu konumda başka bir ülke yok.” diyerek iddialı bir yorum yapıyor. Bu iddiasını Afganistan’dan verdiği bir örnekle destekliyor: “Afganistan’daki sorunları Amerika değil, Türkiye çözebilir. Bakın, oradaki barış gücünde Türk Birliği de var ama Taliban Türk askeriyle çatışmıyor. Yerli halk Türk askerini çok seviyor. Çünkü Türk askerleri, Amerikan askerleri gibi davranmıyor, evlere baskın yapıldığında aile mahremiyetine saygı gösteriyor. Amerikalılar gibi kadınların arasına dalmıyor. Yine onlar gibi kara gözlükleriyle denetim yapmıyor. Bütün bunlar Türk askerine bölgede güven ve saygı duyulmasını sağlıyor. Bana göre bu olay bile dünya barışı adına Türkiye’nin önemini ortaya koyan bir örnektir.”
  </p>
  <p class="MsoNormal">
   Türkiye’nin son yıllarda yaşadığı sivilleşme sürecini de yakından izleyen Prof. Masanori Naito, askerî vesayetin bitmesini demokratikleşme adına çok önemli buluyor. Askerin siyasi konularda karar vermesinin demokrasinin ruhuna aykırı olduğu tespitini yaparak, askerin sivil otoritenin emrinde olmasının ordunun gücünün azalması anlamına gelmeyeceğini vurguluyor. Naito, “12 Eylül referandumundan çıkan sonuç, demokrasinin yerleştiğinin göstergesidir. Darbe döneminin tamamen bittiği anlamına gelir. Referandum Türkiye’deki darbeler dönemine son noktayı koymuştur.” diyor.
   <span>
   </span>
  </p>
  <p class="MsoNormal">
   JAPONYA’NIN VİZYON EKSİKLİĞİ
  </p>
  <p class="MsoNormal">
   Türkiye üzerine bu kadar konuştuktan sonra Prof. Naito’ya biraz da kendi ülkesindeki gelişmeleri soruyoruz. Çünkü Japonya son yıllarda siyasi ve ekonomik çalkantılardan geçiyor. Uzakdoğu’nun bu istikrar adası, eski günlerini arıyor. Yaklaşık yarım asırdır iktidarda bulunan Liberal Demokrat Parti son seçimde yerini Japon Demokrat Partisi’ne kaptırdı. Prof. Naito, Japonya’nın şu andaki en önemli probleminin siyasi istikrarsızlık olduğu tespitini yapıyor. Sadece iç politikada değil, dış politikada da siyasetçilerin vizyon noksanlığı olduğunu belirterek, “Demokrat Parti’nin, uzun zaman muhalefette kaldığı için, iktidarda ne yapacağını yeniden öğrenmesi gerekiyor. Umarım şimdiki hükümet biraz daha iktidarda kalır. Yoksa vizyon noksanlığı devam edecek. Bu Japonya’nın dış politikası için tehlikelidir.” tespitini yapıyor.
  </p>
  <p class="MsoNormal">
   Japonya’nın en önemli şansının, bürokrasinin ve iş dünyasının istikrarını koruması olduğunu da belirten Prof. Naito, İkinci Dünya Savaşı’ndan sonra Japonya’daki gelişimde fabrikaların işçiyi işçi gibi değil aile gibi görmesinin payının büyük olduğunu, bu tavır karşısında işçilerin de fabrikaları sahiplendiğini ve ülkenin kısa sürede toparlandığını belirtiyor. Japon ekonomisinin temeli kabul edilen Toyota ve Sony gibi firmaların kurucularının, kendi çocuklarını, yeterli görmedikleri durumlarda işlerin başına geçirmediğini hatırlatan Prof. Naito, “Bu sayede, siyasette kalite çok düşse de ekonomide o kalite sürüyor. Japonya’da ekonominin temeli hâlâ üretimdir. Üretim korunmalıdır. Üretimi kaybedersek Japon ekonomisi de kaybeder.” diyor.
  </p>
  <p class="MsoNormal">
   Türkiye, artık Japonya’nın küresel listesine girmeli
  </p>
  <p class="MsoNormal">
   2010, Türkiye’de Japonya Yılı ancak iki ülke ilişkileri siyasi düzeyde oldukça zayıf seyrediyor. Daha doğrusu Türkiye, Japonya’nın gündemine yeterince girebilen bir ülke değil. İki ülke arasındaki kadim dostluk, siyasi ve ticari ilişkilere yeteri kadar yansımıyor. Prof. Masanori Naito, bunun temel gerekçesini, Japon politikacıların vizyon eksikliğine bağlıyor. Ortadoğu denince Japon politikacıların aklına sadece petrol geldiğini de belirterek, bunun sebebinin Japonya’nın petrol ihtiyacının yüzde 95’ini Ortadoğu ülkelerinden karşılaması olduğunu söylüyor. Naito’ya göre, bölgede istikrar ve barış olmazsa bu petrolün gelmesi sıkıntıya girebilir. O istikrarın devamı içinse Türkiye’nin katkılarını iyi anlamak gerekiyor. Japon politikacıları bu konularda ‘acemi’ diye nitelendiren Naito, “Ortadoğu’nun gelişimini iyi izleyemiyorlar. Türkiye’nin bölgedeki rolünü daha doğru anlamaları gerekiyor.” diyor.
  </p>
  <p class="MsoNormal">
   Artık iki ülkenin sadece dostluk ilişkileri ile yetinmesinin yeterli görülmemesi gerektiğini vurgulayan Naito, iki ülkenin küresel sorunlar noktasında daha fazla inisiyatif alması gerektiğini belirtiyor. Bu konudaki son sözü ise Japon politikacılara: “Japonya artık küresel konularda Türkiye’yi de listesine almalıdır.”
  </p>
  <p class="MsoNormal">
   Türkiye’nin her bölgesini gezen Prof. Masanori Naito’yu en fazla etkileyen şehir Hatay. Orada birçok din ve mezhebin bir arada, barış içinde yaşamasının çokkültürlülük adına güzel bir örnek oluşturduğunu belirterek, “İnsanlar, ‘siz kimsiniz, inancız nedir’ diye sormadan birlikte yaşıyor. Bu kültürü çok önemsiyorum. Bu açıdan Hatay, bütün dünyaya güzel bir mesaj veriyor.” diyor. Çeşme’den ev alacak kadar Türkiye’yi seven Prof. Naito’nun Türk yemeklerine de özel bir ilgisi var. Favorileri çiğ köfte, işkembe çorbası ve tuzlama. Kebapları çok sevmesine rağmen yaşı itibariyle daha çok sebze yemeklerine ağırlık verdiğini söylüyor.
  </p>
 </p>
</font>

Kaynak: [www.aksiyon.com.tr](http://www.aksiyon.com.tr:80/aksiyon/haber-28109-turkiye-ortadoguda-istikrarin-garantisi.html), [web.archive.org (arşiv bağlantısı)](http://web.archive.org/web/20101211105516/http://www.aksiyon.com.tr:80/aksiyon/haber-28109-turkiye-ortadoguda-istikrarin-garantisi.html)
