# Bakkal amcalar koalisyonu

*Zafer Özcan 2013.01.07*

<div class="pNewsDetailMainContent ctx_content" itemprop="articleBody">
 <p>
  KOSGEB’in başlattığı ‘iş birliği-güç birliği’ projesi küçük esnafa can suyu oldu. Şikâyet etmeyi bırakan bakkallar, terziler, matbaacılar artık güçlerini birleştirip ‘Rekabette biz de varız’ diyor.
 </p>
 <p>
  Muhammed Nuri Örs, Bursa’nın bakkal amcalarından. Babasından kalan dükkânı işletiyor. ‘Bakkal Amca’ dediysek aklınıza hemen klasik bakkal portresi gelmesin! Atatürk Üniversitesi İşletme Bölümü mezunu, işini tamamen profesyonel esaslarla yapan, sattığı sakızın bile fişini kesen, dükkanının raf tasarımına ve hijyen koşullarına özen gösteren bir küçük esnaf o. Bakkalların ancak yeni döneme uyum sağladıkları takdirde ayakta kalabileceğine inananlardan. 2010’da Bursa Bakkallar Odası başkanlığına seçilen Örs, şimdi kendi iş anlayışını bütün meslektaşlarına yayma gayretinde. Esnaftaki yaygın ağlama kültürünü reddedip bakkal amcalara çözüm üretiyor. Çözümse elbette, tek başlarına büyüklerle rekabet etme şansı kalmayan bakkalların bir araya gelerek birlikte iş yapması.
  <p>
   Nuri Örs, son iki yıldır Bursa bakkallarına ortak iş yaptırabilmek için mücadele veriyor. Bu konuda en büyük destekçisi Küçük ve Orta Büyüklükteki İşletmeleri Geliştirme ve Destekleme İdaresi Başkanlığı. KOSGEB’in 2010’da başlattığı ‘iş birliği-güç birliği’ projesine müracaat eden Örs ve birkaç meslektaşı, aldıkları 250 bin liralık hibe desteği ile Bursa Bakkalım AŞ’yi (BAKTAŞ) kurmuş. BAKTAŞ bir tedarik şirketi, kendine ait modern depoları bulunuyor ve 12 kişiyi istihdam ediyor. Bakkallar artık tek başlarına toptancılardan mal almak yerine bu işi onlar adına BAKTAŞ’ın profesyonel ekibi yapıyor. Elbette binlerce bakkal adına aynı anda mal almak, rekabet gücünü artırıyor ve fiyatları aşağıya çekiyor. Bu da küçük esnafa nefes aldırıyor. BAKTAŞ’a 120 bakkal üye ancak onun gücünden neredeyse bütün Bursa bakkalları istifade ediyor.
   <p>
    Nuri Örs ve arkadaşlarının hikâyesi, yıllardır hâllerinden şikâyet eden küçük işletmelerin ve küçük esnafın, değişen şartlara ayak uydurmak adına çözümü de yine kendi içinden üretebileceğinin en güzel ispatı. Küçük esnaf, sorunlarını çözmek için harekete geçtiğinde KOSGEB’i yanında buluyor. İş birliği-güç birliği projesinden faydalanmaya hak kazanan girişimciler, 250 bin liralık hibe desteğinin yanı sıra 500 bin lira da, 6 ay ödemesiz ve faizsiz kredi kullanabiliyor. Destek kredisinden şimdiye kadar 80 ortaklık projesi faydalanırken, KOSGEB Başkanı Mustafa Kaplan kabul edilenlerle birlikte sayının 100’ü geçeceğini söylüyor. Ortaklık kültürünün neredeyse hiç olmadığı, bırakın yeni ortaklık yapmayı, kardeşlerin bile anlaşamayıp ayrıldıkları Türkiye’de, 100’ün üzerinde ortak şirket projesinin hayata geçmiş olması elbette kayda değer.
    <p>
     İş birliği-güç birliği yapan şirketlerden biri de Ankara Polatlı merkezli POLMAT. Yetkin Öztürk, Osman Yüksel, İhsan Öz, İhsan Yalabık ve Ulvi Sakarya, farklı işler yapan beş arkadaş. Onları bir araya getiren de KOSGEB’in projesi olmuş. Beş arkadaşın üçünün asıl işi matbaacılık. Uzun yıllar bu sektörde çalışmalarına rağmen, son yıllarda büyük şirketlerle rekabet edemediklerini belirten Yetkin Öztürk, “Polatlı Devlet Hastanesi’nin bile işlerini alamaz olmuştuk. Çünkü makinelerimiz eski teknolojiydi, Ankaralı matbaacılar gelip ilçemizin işlerini alıyordu.” diyor. KOSGEB’in toplantısına katıldıktan sonra ufuklarının açıldığını söylüyor. Uzmanların anlattığı ‘iş birliği-güç birliği’ projesi kafalarına yatar ve üç matbaacı arkadaş, farklı sektörlerden iki arkadaşlarının da katılımıyla iş birliğine gider ve POLMAT kurulur.
     <p>
      <strong>
       Mikrolardan makrolara
      </strong>
      <p>
       KOSGEB kredisi ile en modern matbaa makineleri alınır. Gelinen noktayı şöyle özetliyor Öztürk: “Polatlı Devlet Hastanesi’nin bile işlerini alamazken, en son Türkiye Büyük Millet Meclisi’nin 90. yıl kitabını bastık. Ankara’da bile ihalelere girip kazanıyoruz. O referansla bakanlıkların işlerini almaya başladık. Ankara matbaaları bizim işlerimizi alırken, şimdi biz oradan iş alıyoruz. İş kurulurken bize 6 ay ömür biçenler şimdi nasıl yaptınız diye gelip fikir alıyor.”
       <p>
        Türkiye’de işletmelerin yüzde 99,5’i KOBİ, yani küçük ve orta büyüklükteki şirketler. Bir şirketin KOBİ sayılabilmesi için çalışan sayısının 250’yi geçmemesi, yıllık ciro veya bilançosunun da 40 milyon TL’yi aşmaması gerekiyor. KOBİ’lerin de yüzde 95,6’sı mikro işletme. Yani çalışan sayısı 10 kişi veya altında olan, yıllık cirosu da 1 milyon lirayı aşmayanlar. KOSGEB Başkanı Mustafa Kaplan, Türkiye ekonomisinin dünya ile yarışabilmesi ve ilk on ekonomi hedefine ulaşabilmesi için genelde KOBİ’ler, özelde ise mikro işletmelere odaklanması gerektiğini vurguluyor.
        <p>
         Ölçek ekonomisinin geçerli olmaya başladığı, en büyüklerin bile birleşmeye ve iş birliğine gittiği bir dünyada küçük kalarak rekabet etmek gittikçe zorlaşıyor. Buna rağmen küçük işletme olmanın getirdiği bazı avantajlar da var elbette. İnovasyon yapma, yenilikçilik ve yeni teknolojilere ayak uydurmanın onlar için daha kolay olması gibi. Küçük işletmeler açısından en önemli konu başlığı, üretim ve pazarlama becerilerini geliştirerek üretimdeki verimliliği yakalamak ve yönetim problemlerini çözmek. Küçüklerin, büyük işletmelerdeki verimlilik seviyesini yakalayamadıkları tespitini yapan Mustafa Kaplan, ‘iş birliği-güç birliği’ projesinin de bu amaçla geliştirildiğini belirtiyor. Amaç yenilikçi küçük işletmeleri, iş birliği yoluyla büyüterek üretimdeki verimlilik ve kârları artırmak.
         <p>
          İş dünyasında yıllardır birleşmeler, ortaklıklar hep konuşulur ancak bir türlü hayata geçirilemez. Kaplan, ortaklık ve birleşme gibi kavramların girişimcileri ürküttüğünü belirterek bu sebeple projeye ortaklık yerine ‘iş birliği-güç birliği’ adını verdiklerini söylüyor. Bu sistemde iş birliğine gidecek işletmelerin ille de fiziki varlıklarına son vermesi gerekmiyor. Proje bazında iş birliği öngörülüyor. Yeni bir yapı etrafında ortak hareket etme fikrine vurgu yapılıyor. Bakkalım AŞ’de olduğu gibi bakkallar devam ediyor ancak onların ayrıca ortak bir şirketleri olabiliyor. Mustafa Kaplan bu durumu, ‘pasta büyüten rekabet anlayışı’ diye tanımlıyor.
          <p>
           <strong>
            Ya farklı olacaksın ya da güçlü
           </strong>
           <p>
            KOSGEB’in son dönemdeki stratejilerinden biri de bireysel yatırımlara destek vermemesi. Eğer bireysel yatırım desteklenecekse bile klasik şirketler yerine Ar-Ge, inovasyon ve yeni fikirlerle, yeni pazarlama stratejilerine yatırım yapan girişimcilere destek veriliyor. Özellikle birlikte iş yapmak isteyen girişimcilere ‘arkanızdayız’ mesajı veren kurumun amacı, destekleri dağıtırken, ekonominin yeni kavramlarını da işletmelere aşılamak. ‘Yeni nesil girişimcilik’ adı verilen bu anlayışta, proje kültürü öne çıkıyor. Proje kültürü, işletmenin gelecekte elde edeceği on faydanın, şimdiki bir kârdan daha önemli olması demek. Daha çok günü kurtararak yaşayan geleneksel şirketlerdeki anlayışı değiştirmeye çalışan KOSGEB, bu sebeple proje esaslı destekleme sistemini yaygınlaştırıyor. Mustafa Kaplan, “Babadan, dededen kalma usullerin üstüne bir çizgi çekiyoruz.” diyor. Eski usullerin yerini ise proje, inovasyon, iş birliği ve yeni nesil girişimcilik kültürü alıyor. Verilen desteklerin çerçevesini de bu dört kavram belirliyor. Kaplan, işletmelerini en sağlıklı şekilde geleceğe taşımak isteyen girişimcilerin bu kavramları şirketlerinde uygulamaları gerektiğini vurguluyor. Şirketler açısından bakıldığında ise yeni neslin bu kavramlara daha açık olduğu görülüyor.
            <p>
             Bu kültürün yerleşmesi için elbette eğitim en önemli konu başlığı. 2010’dan itibaren, âdeta bir eğitim seferberliği başlatan KOSGEB, bugüne kadar 100 binden fazla insana girişimcilik eğitimi vermiş. Artık ‘Ben girişimci olmak istiyorum ve desteğe ihtiyacım var’ diyen herkes, KOSGEB’in 70 saatlik eğitim sürecinden geçmek zorunda. Mustafa Kaplan benzer bir süreci mevcut işletmeler için de planladıklarını belirterek her işletmenin yaşadığı sıkıntıların tespit edileceğini ve buna göre bir eğitim verileceğini ifade ediyor. Kurum merkezindeki uzmanlar bir tür KOBİ doktorluğu yaparak önce şirketin sıkıntısını teşhis ediyor, sonra tedavi yöntemini belirliyor. Bu amaca yönelik YÖK ile iş birliği anlaşması imzalayan kurumun hedefi üniversiteleri sanayinin içine daha fazla sokmak. KOSGEB ayrıca üniversiteler dışında akredite olmuş kurumlardan eğitim alan işletmelerin masraflarının yüzde 60’ını da finanse ediyor. Kaplan, “KOBİ’ler hâlâ eğitimi bir masraf gibi görüyor. Oysa bunu bir yatırım gibi görmeliler. Zaten biz bu yatırımın yüzde 60’ını destekliyoruz.” diyor. Esnafın artık ‘Başka yerde şubemiz yoktur’ tabelalarını kaldırması gerektiğini vurgulayan Mustafa Kaplan, yeni dönemin şartlarını şöyle özetliyor: “Yeni dönemde ya farklı olacaksın ya da çok güçlü, yoksa rekabet şansın yok.”
             <p>
              <strong>
               Büyükler bizden rahatsız!
              </strong>
              <p>
               Girişte hikâyesini anlattığımız Muhammed Nuri Örs, bir bakkal çocuğu, bakkallık onlarda aile mesleği. Onun klasik bir ‘bakkal amca’ olmadığını söylemiştik. Yaptığı işin geleceğine kafa yoruyor. Mesleğin her geçen gün kan kaybettiğini söylüyor. Ülke değişiyor, zaman değişiyor, insanların tüketim alışkanlıkları değişiyor. Örs, “Değişen şartlar bize uymayacağına göre bizim ona uymamız gerekiyordu.” diyor. Hâlen Bursa’da bulunan 3 bin 350 bakkaldan 2 bin 500’ü alışverişini Bakkalım AŞ’den yapıyor. Örs, bu sayının sürekli arttığını söylüyor. Bir insanın gelecek umudu yoksa ondan bir şey beklenemeyeceğini vurgulayan Örs, uyguladıkları projenin her şeyden önce bakkallara özgüven verdiğini ifade ediyor. Bakkalların güçlenmesinin sistemin büyük oyuncularını rahatsız ettiğini vurgulayan Örs, yaşananları özetliyor: “Artık Bursa bakkalı BAKTAŞ’ın desteği ile büyük marketler gibi insert yapıyor. Bakkalın bunu yapacağını tahmin etmezlerdi. 40 metrekare bakkal bile büyüklerle rekabet edebilir hâle geldi. Şu anda üretici firmalar iskontolarımızı kesmeye başladı, bazı distribütörler ürün vermemeye başladı, büyükler baskı yapıyor. Bizden cidden rahatsız oluyorlar.”
               <p>
                Bursalı bakkalların yaşadığı tek sorun büyüklerin baskısı değil elbette. Kendi sivil toplum kuruluşları konumundaki Türkiye Esnaf ve Sanatkârlar Konfederasyonu da (TESK) gereken desteği vermiyor. Projeyi açıkladıklarında bırakın destek vermeyi, TESK yöneticilerinin kendilerini yadırgadığını belirten Örs, herkesin koltuk derdinde olduğunu ve risk almaktan kaçındığını vurguluyor. Buna rağmen henüz kısa vadeli hedeflerini gerçekleştirdiklerini belirterek orta vadede bakkallar için ortak tabela ve ortak raf tasarımını hedeflediklerini söylüyor. Engellere rağmen bu işin lobisini de yapan Muhammed Nuri Örs, davet aldığı illere giderek projeyi anlatıyor. Diğer illerdeki bakkallara da bir çağrısı var: “10 tane il daha bu projeyi yapsın, üstüne Türkiye Bakkalım AŞ’yi kuralım.”
                <p>
                 Polmat Basımevi’nin ortakları Yetkin Öztürk ve Osman Yüksel ise bu süreçte bir konunun daha altını çiziyor. O da KOSGEB yetkililerinin iş desteği. Kendilerine hiçbir bürokratik engel çıkarılmadığını belirterek “Herkes bize ‘Bürokrasi ile iş yürümez’ dedi. Oysa her aradığımızda yardımcı oldular. Başarılarımızı kutlayarak bizi motive ettiler. Bürokraside eski zihiyet olsa bu işler yürümez.” diyorlar.
                 <p>
                  <strong>
                   Elti krizine dikkat!
                  </strong>
                  <p>
                   İş birliklerine bu kadar vurgu yapmışken, işletmeler için çok önemli bir sorunun daha altını çizmek gerekiyor. Türkiye’de aile şirketleri içinde dördüncü nesle ulaşanların sayısı çok az. Sorunun temelinde yatan en önemli faktör aile içi anlaşmazlıklar. Türkiye’deki şirketlerin yüzde 90’dan fazlası da aile işletmesi. Bu kavgalar ve sonrasındaki ayrılmalar ya şirketleri bölüp küçültüyor ya da yok ediyor.
                   <p>
                    KOSGEB Başkanı Mustafa Kaplan, aile kavgalarını ‘elti krizi’ diye nitelendiriyor. Aile şirketlerine en büyük zararı eltilerin rekabeti veriyor. “O arabasını yeniledi, çocuğu kolejde okuyor, onlar evin perdelerini değiştirdi, biz neden yapmıyoruz?” tartışmaları ilk başta basit gibi görünse de kısa sürede kardeşleri birbirine düşürüyor. İşletmelerin bu alandaki sorunları için de profesyonel destek almalarını öneren Kaplan, şirketlerin geleceği için profesyonel yönetim anlayışından korkulmaması gerektiği, aksi hâlde binbir emekle oluşturulan sermaye birikimlerinin ‘elti kavgaları’ ile yok olup gittiği uyarısını yapıyor.
                   </p>
                   <p>
                    <strong>
                     KOBİ’ler de borsaya açılabilir
                    </strong>
                    <p>
                     KOSGEB’le proje yapan firmalarda kayıtdışılık azalıyor, şirketler daha şeffaf hale geliyor. Bu durum hem ekonomi açıdından daha sağlıklı, hem de KOBİ’lerin kredibilitesini artırıyor. KOSGEB ayrıca işletmesini bağımsız denetim kuruluşlarına denetlettiren girişimcilere 10 bin liraya kadar destek veriyor. Mali yapısı düzelen ve tamamen kayıt içine giren işletmelerin önündeki diğer aşama borsaya açılmak. İstanbul Menkul Kıymetler Borsası altında faaliyet gösteren Gelişen İşletmeler Piyasası (GİP), KOBİ’lere hizmet veriyor. KOBİ Borsası da denen bu yapının amacı, küçük şirketlerin de borsaya açılmasına imkan sağlamak. KOSGEB, GİP’e girmek isteyen işletmeleri de destekliyor. Şu ana kadar 25 KOBİ bu desteği almış ve bunların dokuzu borsaya açılmış. Hedef sayıyı sürekli artırmak. Türkiye’de hâlen faaliyet belgeli işletme ve esnaf sayısı 3,4 milyon. Bunların 685 bini KOSGEB veri tabanına kayıtlı. 2002 yılında sadece 4 bin işletmeye hizmet veren kurum şu anda 685 bin firma ile farklı seviyelerde ilişki içinde. Kurumun yıllık bütçesi 450 milyon lira. Daha önce kullanılamadığı için büyük bölümü hazineye geri verilen ödeneğin şimdi tamamı girişimciler için kullanılıyor, hatta ek ödeneklere ihtiyaç duyuluyor.
                    </p>
                    <p>
                     <strong>
                      İzmirli terzilerin güç birliği
                     </strong>
                     <p>
                      Güçlü olmak için bir araya gelenlerden biri de İzmirli terziler. İTKO Moda Tasarım Modelistlik Ayakkabı Takı Tasarım Limited Şirketi’ni kuran 5 terzi, ‘iş birliği-güç birliği’ projesinin diğer örneği. Şirketin amacı, ihracatını artırmak isteyen İzmirli hazır giyim üreticilerine tasarım desteği vermek. Yıllardır ayakta kalmakta zorlanan terziler, sanayi sektörüne iş yaparak yüklü siparişler alıyor. Projenin en önemli özelliği sadece ortak iş yapan terzilere değil, hazır giyim sanayisine de katkı sağlaması. Terzilerin desteği, şirketlerin ihracat rakamlarını yukarı çekiyor.
                      <p>
                       İzmir Terziler ve Konfeksiyoncular Odası’nın da ortak olduğu İTKO moda ve tasarım atölyesinin terzi ortakları Mevlit Turol, Mehmet Demirel, Turan Uçar, Bahar Arşal ve Muhammed Coşar. Bir firmanın tasarım atölyesi kurabilmesi için en az 60-70 bin liralık yatırım gerekiyor. Küçük işletmelerin bu yatırımı yapamadığını söyleyen İzmir Terziler ve Konfeksiyoncular Odası Genel Sekreteri Nilgün Çetin, “Biz her türlü kalıbı veriyoruz. Onlar da seri üretime geçiyor. Firmalar çok memnun. Bu işi geliştirerek İzmir dışına da hizmet vermek istiyoruz.” diyor.
                      </p>
                      <p>
                      </p>
                     </p>
                    </p>
                   </p>
                  </p>
                 </p>
                </p>
               </p>
              </p>
             </p>
            </p>
           </p>
          </p>
         </p>
        </p>
       </p>
      </p>
     </p>
    </p>
   </p>
  </p>
 </p>
</div>


Kaynak: [www.aksiyon.com.tr](http://www.aksiyon.com.tr:80/zafer-ozcan/bakkal-amcalar-koalisyonu_534472), [web.archive.org (arşiv bağlantısı)](http://web.archive.org/web/20151230042402/http://www.aksiyon.com.tr:80/zafer-ozcan/bakkal-amcalar-koalisyonu_534472)
