# General Electric'ten lokantaya

*Zafer Özcan 2005.12.19*

<div class="pNewsDetailMainContent ctx_content" itemprop="articleBody">
 Tarık Beyazıt, ABD'nin ünlü General Electric firmasındaki parlak kariyerini bir kenara bırakıp, restoran işletmeciliğine geçiş yapan eski bir profesyonel. Bu radikal kararın gerekçesini, daha fazla mutluluğu; uluslararası bir kariyer ve yüksek gelire tercih etmek olarak açıklıyor. Pek çok insanın, günün birinde kendi işini kurma hayali vardır. Özellikle yoğun çalışan maaşlı kesimde yaygındır bu. Çoğunlukla da emeklilik günlerine ertelenir hayaller. İyi bir kariyeri ve maaşı riske atmak kolay değildir çünkü. Taksim'deki Changa restoranın iki ortağından biri olan Tarık Beyazıt, kendi işini kurmak için bütün riskleri göze alıp iş hayatını ve parlak kariyerini terk eden bir isim. Onun vazgeçtiği kariyer ve maddi gelir, birçok profesyonelin ulaşmak için hayalini kurduğu türden. Makine Mühendisliği eğitimini ve yüksek lisansını ABD'de yapan Beyazıt'ın Arçelik'te başlayan profesyonel iş hayatı, 12 yıl boyunca ünlü General Elektric firmasında devam eder. Uçak motorları, enerji, aydınlatma, uzay araştırmaları gibi bölümlerde çalışır. Özel uçakla seyahatler yapar, en lüks otellerde konaklar.
 <br/>
 <br/>
 Changa restoranın diğer ortağı Savaş Ertunç da 8 yıllık iş dünyası kariyerinden vazgeçenlerden. Tarık Beyazıt, "İkimiz de ne yapmak istediğimizi değil, ne yapmak istemediğimizi iyi bildiğimiz için bu işe girdik." diyor. Yapmak istemedikleri, sürekli seyahat halinde olmaktan dolayı bir yere kök salamamak, hep başkalarının çıkarı için çalışmak ve gittikçe anlamını kaybeden muhteris bir dünyada hayat sürmek.
 <br/>
 <br/>
 Bizimki cahil cesaretiydi
 <br/>
 <br/>
 Aslında iki eski profesyonelin kariyerindeki bu keskin dönüşe avam tabiriyle 'cahil cesareti' demek mümkün. Beyazıt da bunu kabul ediyor zaten. Buna rağmen lokantacılık işine başlamadan önce derslerine sıkı çalıştıklarını belirtmeden geçmiyor. Bir de yemek yemeyi ve yapmayı çok sevdiğini
 <br/>
 <br/>
 İstanbul Taksim'deki restoran 1999'da faaliyete geçmiş. Tarık Beyazıt, restoranlar zinciri olan ünlü bir İngiliz girişimcinin kitabında okuduğu bir notu naklediyor. Meğer gelişmiş ülkelerde profesyonel çalışanların yüzde 92'si hayatlarının bir döneminde restoran sahibi olmayı hayal ediyormuş. Peki, neden böyle bir arayış? Kendi işini kurmak anlaşılabilir bir proje ama bunun büyük oranda restoran olarak düşünülmesi dikkat çekici. Kendi tecrübesinden yola çıkarak yemek sektörünün cazip yönlerini anlatıyor Beyazıt. Aslında restoran işletmek, tempo ve yoğunluk olarak iş dünyasından farklı değil. Profesyonel hayattan onu ayıran en temel özellik ürüne yakın olmak. "Nasıl sunmak istiyorsam öyle sunuyorum. Belirleyici olan benim." demesi bundan. Müşteri memnun kalmazsa hemen müdahale edip değiştirme imkânı var. En azından kişinin bu işte kendini yansıtma şansı çok fazla.
 <br/>
 <br/>
 Profesyonel hayatta ise işler böyle yürümüyor. İkisi arasındaki farkı şu sözleriyle ortaya koyuyor: "Ben General Elektric'te enerji santralleri ile ilgili iş yaptım ama bir türbinin nasıl çalıştığını hiç bilmem. Bilmediğim gibi onun üzerinde bir etkim de olmaz. Bu durum, makine mühendisi olmama rağmen uçak motorları için de geçerli. Yemek endüstrisinin cazibesi ise alınan birebir tepkiler. Ürüne müdahale edip onu şekillendirebiliyorsunuz. Her akşam sahneye çıkmaya benzer bir heyecanı var bu işin. Buraya gelen insanlara her akşam ayrı bir performans sunuyorsunuz. Tek bir şansınız var. Tek hata yaptığınızda müşteri tekrar gelmiyor. Onun dahi verdiği ayrı bir heyecan var."
 <br/>
 <br/>
 Tarık Beyazıt, müşterilerinden ünlü sanatçı Sezen Aksu'nun, "Yaptığımız çalışma birbirine benziyor çünkü ikimiz de sürekli yenilik peşindeyiz." sözlerini aktarıyor. Gerçekten de öyle. Çok geniş bir endüstri ve yeniliklere sürekli açık. Alternatifler sonsuz. Bu sebeple Changa'da sürekli bir arayış var. Yeni yemek çeşitleri sunmaktan büyük keyif alıyor iki ortak: "Benim yaptığım yemekler ilk kez yapılıyor diyemem. Belki birileri yapmıştır, bilmiyorum ama biz her yemeği yeni bir üretim olarak sunuyoruz. Bir de Türkiye'nin farklı bölgelerinde gizli kalmış geleneksel lezzetleri buraya taşıyoruz. Türkiye'de var olan malzemeyi kullanarak, pişirme tekniklerini zorlayarak yaptıklarımız var. Hafiften unutulmuş, coğrafi olarak bir yerde hapsolmuş yemeklere bayılıyoruz."
 <br/>
 <br/>
 Bu özel mönüye ulaşabilmek sadece mutfağa girmekle olmuyor elbette. Malzeme toplamak işin en önemli kısmı. Bu açıdan İstanbul'un çok bereketli bir şehir olduğunu belirtiyor Beyazıt. Mesela Dolapdere'de her hafta kurulan İnebolu pazarı gibi. Sadece o yöreye has ürünler satılıyor. Her hafta o pazara özellikle uğradığını söylüyor. Changa'da verilen ekmek ise Kastamonu'dan geliyor. Kestane yaprakları üzerinde pişirilen bu ekmek kolay kolay bozulmuyor ve apayrı bir lezzette.
 <br/>
 <br/>
 Kapitalizmin getirdiği sorgulamalar
 <br/>
 <br/>
 Birçok çalışanın zaman zaman kendi içinde yaptığı sorgulamalar, Tarık Beyazıt'ın hayatını radikal bir şekilde değiştirmesine yol açmış. Kapitalist sistemde insan değerinin zaman içinde tamamen kaybedilmesinden şikâyet ediyor. Yarışa ve rekabete dönük, üretim ve kâr odaklı yapının çok da sürpriz olmayan bir sonucu denebilir onun anlattıklarına: "Özel jetlerle seyahat başlangıçta çok keyifli geliyordu. Sonradan düşünmeye başladım, hürmet edilen ben miyim yoksa şirkete kazandırdıklarım mı? Özel şoförlü araç veriyorlardı. Niye? Arka koltukta bilgisayarımı açıp çalışabileyim ve şirket daha fazla kazansın diye! Ama gençken bunu fark etmiyorsunuz. Fark etmeye başladığınızda ise kendinizi biraz kızgın, küskün ve aldatılmış hissediyorsunuz. Bana para veriyor, beni hoş tutuyor ama bunun karşılığında benim koyduğum emeğin karşılığı sırf maddiyat mı diye sorgulamalar başlıyor. Hayatla ilgili sorgulamalar başlıyor." Tarık Beyazıt ne kadar çok seyahat ettiğini profesyonel kariyerini sonlandırdıktan sonra fark etmiş. Çalışırken yaptığı uçak seyahatlerinde topladığı millerle daha sonra 4 yıl boyunca bilete hiç para vermeden uçmuş. Hiçbir zaman tatil yapamadığını ve aile kuramadığını söylüyor: "60 yaşına kadar böyle yaşayıp sonra balık mı avlayacaktım?"
 <br/>
 <br/>
 1980 darbesinden önce Amerika'ya gittiği için hiçbir politik mücadelenin içinde bulunmamış. Öğrenci olaylarının da tamamen dışında yaşamış. Yani solcu bir geçmişi yok, eski tüfekleden biri değil. Buna rağmen bir solcuyu aratmayacak şekilde, kapitalist sisteme karşı yoğun eleştiri yapmaktan geri durmuyor.
 <br/>
 <br/>
 Tarık Beyazıt bir memur ailesinin çocuğu. Ailede hiç girişimci yok. Bu açıdan kendi işini kurma kararını vermenin oldukça zor olduğunu belirtiyor. Ailesinden de hiç destek görmemiş. Çevresindeki herkesten tepki almış. Böyle bir kariyeri bırakmanın delilik olacağını söylemiş yakınları. Bütün bunlara rağmen aldığı karardan son derece memnun. Eski kariyerindeki gelirinin daha fazla ve daha garanti olması bile onu rahatsız etmiyor. "Beni mutlu etmeyen parayı ne yapayım?" diyor. Bu yüzden, çok para kazanan ama işinde mutlu olmayanlara acıyor. Özel jetlerle iş seyahatine çıkmakla, restoran için İstanbul'daki bir semt pazarından alışveriş yapmak arasında ciddi fark olduğu bir gerçek. Birçok insan için uluslararası kariyerin önemi ve değeri tartışılmaz olsa da, o hızla akıp giden hayatın içinde bir özne olmayı yani İnebolu pazarından alışveriş yapabilmeyi tercih ediyor.
 <br/>
 <br/>
 Havyar mı lezzetli bulgur pilavı mı?
 <br/>
 <br/>
 Restoranda bu kadar özen ve farklılık arayışı ister istemez bir fiyat politikasını gündeme getiriyor ve Changa'ya 'sosyete restoranı' havası veriyor. Beyazıt bu yaklaşıma tamamen karşı. Fiyat politikasını sunulan hizmetin bir karşılığı olarak görüyor. Sunumu ne kadar süslerseniz süsleyin, yemeğin temel bir ihtiyaç olduğuna dikkati çekiyor. Sunulan ürünün maliyeti, İngilizce bilen garson gibi unsurların fiyatları etkilediğini kabul ediyor; ama müşteri kitlesinin belirli bir kesimle sınırlı kalmasından da rahatsız oluyor. Pahalı bir havyarın, evde pişen bir bulgur pilavından daha lezzetli olduğu gibi bir düşüncesi yok. Müşteri kitlesinin biraz elit olmasının en önemli faydası, onların getirdiği eleştiri ve önerilerin işin kalitesini artırması. Kriz döneminde yaptıkları uygulama ise son derece ilginç. Ülkedeki herkesin bir anda neredeyse yarı yarıya fakirleştiği 2001 krizinde, Changa'nın mönüsünü tekrar düzenlemişler. Bazı yemekler listeden çıkarılmış. Ülkenin genel olarak sıkıntı yaşadığı bir dönemde çok pahalı yemekler sunmayı, talep olsa dahi uygun bulmadıklarını belirtiyor. Beyazıt, "Gösteriş meraklısı insanlara seslenmek benim ilgimi çekmiyor. Yaşadığımız toplumun genel durumundan, değerlerinden uzaklaşmamak, ondan ayrı düşmemek benim için çok önemli. Hayatla ilgili temel prensipler var, başkalarının canını yakmayacaksın, hakkını yemeyeceksin, tabiatı kötüye kullanmayacaksın, insanların çoğunluğu ile farkı çok açmayacaksın." diyor. Sosyete dergilerinin kapaklarından tanınan insanlardan ibaret bir müşteri kitlesinin çok sıkıcı olacağını da ekliyor.
 <br/>
 <br/>
 Türkiye'deki kültürel kodlara ve geleneksel yapıya bakıldığında dışarıda yemenin çok da yaygın bir alışkanlık olmadığı görülüyor. Ekonomik durum da dışarıda yemeyi etkileyen faktörlerden. Tarık Beyazıt da bunun ayrı bir kültür olduğuna işaret ediyor. Bu alışkanlığa sahip insanların da, restoranlardan önemli beklentileri olduğunu söylüyor. Yemeğin lezzeti, sunum, garsonların görüntü ve tavırları, mekânın durumu hatta çalınan müziğe kadar bir toplam kalite anlayışının önemini vurguluyor. Sağlıklı ve hijyenik mutfağı da bunlara ekliyor. Sık periyotlarla dışarıda yemek yiyen insanların bütün bu özellikleri artık bir arada talep ettiğinin altını çiziyor. Misyonlarını da, insanların her açıdan kendilerini iyi hissedebilecekleri bir ortam sunmak olarak açıklıyor. İki ortak olarak her yemeğin tadını mutlaka bildiklerini ve kendi beğenmediklerini müşteriye sunmadıklarını belirtiyor.
 <br/>
 <br/>
 Bu özelliklerinden olsa gerek hazır yemek sektörünün en ünlü yayınlarından İngiliz Restaurant Dergisi, 2003 yılında Changa'yı dünyanın en iyi 50 restoranından biri seçmiş. Dünyaca ünlü şeflerden oluşan 70-80 kişilik bir ekiple araştırmayı yapan dergi Changa'yı 38. sıradan listeye sokmuş. Listede onların dışında Türk restoranı yok. Bütün bu inceliklere ve emeğe rağmen Tarık Beyazıt restoran işletmeciliğinin halen Türkiye'de hor görülen bir sektör olmasından şikayetçi. Cameron Diaz gibi dünya starı müşterilerine rağmen kendilerine 'çorbacı' denmesine artık alışmış. "Kendimize bazen çorbacı diye takılmaya bile başladık." diyor.
 <br/>
 <br/>
 Uzun sözün kısası, Çorbacı Tarık Bey, General Elektric'in gözde yöneticisi Mr. Beyazıt'tan çok daha mutlu ve huzurlu. Önemli olan da bu değil mi?
 <br/>
</div>


Kaynak: [www.aksiyon.com.tr](http://www.aksiyon.com.tr:80/zafer-ozcan/general-electricten-lokantaya_512979), [web.archive.org (arşiv bağlantısı)](http://web.archive.org/web/20151022074643/http://www.aksiyon.com.tr:80/zafer-ozcan/general-electricten-lokantaya_512979)
