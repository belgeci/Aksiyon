# Gaziantepli Şölen dünyaya şeker tutuyor

*Zafer Özcan 2010.04.05*

<font class="agenda2NewsSpot">
 Çikolata sektörünün genç markası Şölen, ülke  dışındaki başarıları ile dikkat çekiyor. Dünyaca ünlü Wal - Mart mağazalarında satılan Şölen’in hedefi hep farklı olanı yaparak dünya markası olmak.
</font>
<font class="newsDetail">
 <p class="MsoNormal">
  Çikolata sektöründe faaliyet gösteren Türk şirketlerinin başarı hikâyeleri, son yıllarda ülke sınırlarının dışına taşıyor. Ülker’in, dünyaca ünlü çikolata markası Godiva’yı alması, dünyada büyük yankı uyandırdı. Sektördeki en genç oyunculardan Şölen’in markalı ürünleriyle perakende devi Wal-Mart mağazalarına girmesi, Türkiye’nin bu alandaki rüştünü ispat eden gelişmelerden biri oldu. Şölen, 20 yıl önce girdiği sektörde, yenilikçi anlayışı ve uluslararası vizyonuyla kısa sürede öne çıkmayı başardı. Firma, Ülker ve Eti ekseninde devam eden bisküvi ve çikolata sektöründeki rekabete yeni bir boyut kazandırmayı başardı. Şirket hâlen, günlük 380 ton üretim kapasitesiyle Türkiye’nin en büyük çikolata ihracatçısı konumunda. Yeni yatırımlarla birlikte kapasite günlük 600 tona ulaşacak.
 </p>
 <p class="MsoNormal">
  Şölen Çikolata, ‘Anadolu kaplanı’ diye adlandırılan şirketlerden. 1989’da Gaziantep’te kurulan firma, bugün üretimini hem Antep hem de İstanbul’da devam ettiriyor. Şirketin yurt dışı başarılarının altında imzası olan isimse, trene son anda binen Elif Çoban. Trene son anda binmesi, ailesinden okuma iznini zorla koparmasıyla ilgili elbette. Ailesinin okutmak istememesi üzerine bir ay ağlayan ve ancak izin alabilen Çoban, hâlen Şölen Çikolata’nın yurt dışı operasyonlarını yönetiyor. Genç girişimcinin başarıları ve şirkete katkısı, ailesine, “Keşke ablanı da okutsaydık!” dedirtiyor. Onun öyküsü, sadece Gaziantep değil, Anadolu şirketlerindeki kadın veliahtlar için de bir model artık. Başarılı girişimci, hem kendi hikâyesi hem de Şölen çikolatanın gelişimini Aksiyon’a anlattı.
 </p>
 <p class="MsoNormal">
  ‘HEP FARKLI OLANI ARADIK’
 </p>
 <p class="MsoNormal">
  Bundan 20 yıl önce yola çıkarken dünya çikolata liginde üst seviyeleri zorlamak gibi bir niyetleri veya hedeflerinin olmadığını söylüyor Elif Çoban. İşini en iyi şekilde yapmak ve fırsatları değerlendirmek, başlangıç yıllarının vizyonunu oluşturuyor. Başarılı girişimci, “Ailemizin genel bakış açısı böyle. Yoksa bugünleri hedefleyerek yola çıkmadık. Bir şeyi çok isteyince, sorumluluk alınca ve elinden geldiği kadar düzgün şekilde yapmaya çalışınca, her işin başarılabileceğine inanıyorum.” diyor. Gaziantepli yerel bir üreticinin sadece 20 yılda uluslararası bir oyuncu olmasının temelinde yatan en önemli faktör ise farklılık arayışı. Türkiye’de üretim sektörüne bakıldığında, özellikle markalı üreticilerin birbirlerini taklit etme tavrı yaygındır. Taklitçilik aslında ticaret ve sanayide ülkenin en önemli handikaplarından. Mahalledeki fırından tutun, büyük bir gıda markasına kadar, başarılı her iş ve ürün, hemen rakipler tarafından taklit ediliyor. Bu, pazarı büyütmek yerine, mevcut pastadan pay alanların sayısını artırıyor. Sonuçta herkes kaybediyor. Şölen’in başlangıçtan bu yana en önemli farkı, ‘nasıl yaparım da farklı olur’ yaklaşımında yatıyor. “Rekabetin bu kadar arttığı bir ortamda, daha katma değerli işler yapmak, ülke kaynaklarını iyi kullanmak zorundayız. Aynı ürünü tekrar üretmenin anlamı yok.” diyen Çoban, yenilikçilik ve farklılık arayışının, tüketici ihtiyaçlarını da gözetmesi gerektiğini vurguluyor. Yani mevcut pazardan pay kapmak yerine,
  <span>
  </span>
  pazarı büyütmeye çalışmak temel hedef olmalı. Çikolatadan sonra bisküvi ve kek sektörüne giren Şölen’in, çok tutulan ürünleri taklit edeceği gibi bir kanaat oluştuğunu belirten Çoban, ilk işlerinin Türkiye’de üretilmeyen ne varsa, onu araştırmak olduğunu söylüyor. Bu araştırmadan sonra
  <span>
  </span>
  farklı ürünlerle pazara girdiklerini belirterek, innovasyonla pazarı büyütmelerinin rakiplerinden bile tebrik aldığını vurguluyor.
 </p>
 <p class="MsoNormal">
  Elif Çoban Türkiye’de teknolojik atıl kapasitenin çok fazla olduğunu belirterek, şirketlerin teşvikle aldıkları teknolojilerin boşta durduğu ve sektörü geliştirmek için kullanılmadığı eleştirisini yapıyor. Aslında bu teknolojileri doğru kullanabilmenin yolu ARGE çalışmalarından geçiyor. Bunun için de kafa yormak ve bütçe ayırmak şart. Türkiye’de hâlâ birçok şirkette ARGE bütçesi diye bir kavram yok. Oysa kalkınmış ülkelerde şirketlerin araştırma ve geliştirmeye ayırdıkları bütçe, yıllık cirolarının yüzde 10’unu buluyor. Şölen hâlen yıllık cirosunun yüzde 1,5’ini ARGE çalışmalarına ayırıyor. Sadece Türkiye’de değil, dünyada da yapılmayan ürünlere odaklanıyor. Mesela Türkiye’de olmayan Biscolata Stix, TÜBİTAK ile geliştirdikleri bir teknoloji ile üretilmiş. Elif Çoban bu teknolojinin hâlen sadece Japonya’da kullanıldığını söylüyor. İyi bir bütçe ve ekip kadar ARGE için bu gibi iş birlikleri önemli. Gaziantep’te, Avrupa’dan akredite olmuş bir çikolata laboratuvarı kuran şirket, Orta Doğu Teknik Üniversitesi (ODTÜ) ve Gaziantep Üniversitesi’nin gıda ve kimya bölümleriyle ortak çalışmalar yapıyor. Başarılı girişimci, bu iki üniversitenin teorik birikimini sanayiye yansıttıklarını ve bunun karşılığını aldıklarını belirtiyor.
 </p>
 <p class="MsoNormal">
  Anadolu’da ciddi şekilde nitelikli insan kaynağı sıkıntısı olduğu tespitini yapan Çoban “Büyük şehirlerden Anadolu’ya nitelikli insan getirmek çok zor. Bu sorunu ancak Anadolu’daki işgücünü yetiştirerek çözebilirsiniz. Onları yetiştirmenin yolu da üniversitelerle iş birliğinden geçiyor.” diyerek meselenin farklı bir boyutuna dikkati çekiyor. Şirket, özellikle Gaziantep’teki nitelikli insan kaynağı ihtiyacını, üniversite ile yaptığı iş birliği ve eğitim çalışmalarıyla karşılıyor.
 </p>
 <p class="MsoNormal">
  TASARIM OLMADAN ASLA!
 </p>
 <p class="MsoNormal">
  Araştırma–geliştirme faaliyetinin en önemli sonuçlarından biri de kuşkusuz tasarım. Eskiden sadece kıyafetler için düşünülen tasarım kavramı artık hayatın her noktasında gündeme geliyor. Çikolata üretiminde bile tasarım önem kazanıyor. Şölen Çikolata tasarımda da oldukça iddialı. Eternity adını verdikleri tasarım çikolatasını, bu alanda dünyaca ünlü bir isme, Kerim Rachid’e hazırlatmışlar. Elif Çoban, Eternity’nin dünyada büyük ilgi gördüğünü belirterek bu çalışmanın sektörde bir meydan okuma olduğunu söylüyor. Ürün hâlen dünyada Wal-Mart’lar başta olmak üzere, prestijli satış noktalarında tüketiciyle buluşuyor.
 </p>
 <p class="MsoNormal">
  Aslında Wal-Mart konusu da başlı başına üzerinde durulmayı hak ediyor. Şölen ürünleri hâlen bu dev perakende zincirinin Güney Amerika’daki şubelerinde satılıyor. Sırada Kanada ve Meksika var. Amerika’daki marketlere girebilmek için bu pazarlardaki başarı çok önemli. Çünkü Wal-Mart, iş yaptığı üreticinin gücünü önce bu pazarlarla test ediyor, yeterli bulduğu takdirde Amerika’daki marketlerini devreye sokuyor. Elif Çoban, Şölen’in global bir marka olabilmesi için Wal-Mart tecrübesini çok önemsiyor. Onlarla çalışmanın marka için büyük bir referans olduğunun altını çiziyor. Bir ülkenin ancak sahip olduğu markalar kadar güçlü olduğunu da hatırlatarak, “Bizim gibi şirketler dünyada ne kadar markalaşırsa, Türkiye’nin imajı da o kadar güçlenecektir.” diyor.
 </p>
 <p class="MsoNormal">
  Elif Çoban, tasarım ve araştırma– geliştirmeye yaptıkları yatırımın sonuçlarını bizzat gözlemlemeyi ihmal etmiyor. İş yoğunluğundan vakit bulduğu oranda marketlere giderek tüketici davranışlarını takip ediyor. Şölen ürünlerini tercih eden müşterilerin görüşlerini bizzat alıyor. Sürekli pazar ve müşteri araştırması yapan bir şirket olmalarına rağmen, tüketicinin nabzını markette tutmamın ve şahsi gözlem yapmanın değerinin ölçülemeyeceğine inanıyor.
 </p>
 <p class="MsoNormal">
  2010’DAN ÇOK UMUTLUYUZ
 </p>
 <p class="MsoNormal">
  2009 yılında yaşanan küresel sıkıntılar, bütün şirketler gibi Şölen’i de olumsuz etkilemiş. Çok farklı pazarlarda faaliyet gösteren şirket, küresel sorunlar kadar her ülkenin kendine özgü sıkıntılarıyla da mücadele etmek zorunda kalmış. Buna rağmen krizlerin öğretici olduğunu düşünüyor. Çünkü daha önce gündeme gelmeyen konular kriz dönemlerinde geliyor. Büyüme dönemlerinde hiç arkalarına bakmayan şirketler, krizde, iç işleyişlerini gözden geçirerek verimsizliklerini gideriyor. Şirket politikalarını yeniden planlıyor. Başarılı girişimci, küresel krizin kendilerine öğrettiği en önemli konunun, yumurtaların hepsini aynı sepete koymamak olduğunun altını çiziyor. Şirkette artık bir müşterinin payının yüzde 20’yi aşmamasına dikkat ediliyor.
 </p>
 <p class="MsoNormal">
  Bütün olumsuzluklara rağmen 2009 yılını yüzde 15 büyüme ile kapattıklarını belirten Çoban, 2010’dan çok umutlu. Bu yıl çift rakamlı büyümeler hedeflediklerini belirterek, hükûmetin komşularla sıfır problem ve Orta Doğu açılımlarının Türk şirketleri açısından büyük önemi olduğunu düşünüyor. Elif Çoban, Orta Asya Türk cumhuriyetlerinin Türk şirketleri için çok önemli pazarlar olduğuna işaret ederek, bu ülkelerle ilişkilerin daha geliştirilmesi gerektiğini vurguluyor. Bunun için gümrüklerin azaltılması ve ikili serbest ticaret anlaşmalarının artırılmasını öneriyor. 20 yıl önce Gaziantep’te fabrikayı kurarken, Türkiye’nin bütün komşularıyla düşman olduğunu hatırlatan Çoban, gelinen noktanın ticari anlamda iyi değerlendirilmesi gerektiğinin altını çiziyor.
 </p>
 <p class="MsoNormal">
  Hâlen 400 farklı
  <span>
  </span>
  ürünü ihraç eden Şölen’in, iç piyasada 100’e yakın çeşidi bulunuyor. 2009 yılını 300 milyon lira ciro ile kapatan şirket, üretiminin yüzde 70’ini 120 ülkeye markalı olarak ihraç ediyor.
 </p>
 <p class="MsoNormal">
  Konu gıda olunca elbette sözü hijyen meselesine getirmeden olmaz. Türkiye’de son yıllarda hiç olmadığı kadar tüketicinin sağlıklı ve kaliteli ürün talebi artmış durumda. Buna rağmen merdiven altı diye tabir edilen sağlıksız koşullardaki üretim devam ediyor. Elif Çoban, klasik yaklaşımların dışında bu meseleye farklı bir bakış açısı getiriyor. Bakanlığın denetimleri ve müşterinin hassasiyeti kadar, perakende sektörünün bu süreçteki rolünü hatırlatıyor. Ürün sattıkları yabancı perakende zincirlerinin, ellerindeki bütün uluslararası kalite belgelerine rağmen, kendi elemanlarını göndererek denetim yaptıktan sonra anlaşma imzaladığını belirterek aynı hassasiyetin yerli perakendecilerde de olması gerektiğini vurguluyor. Perakende sürecindeki denetimin, üretim kalitesinin artmasında hayati önemi olduğunu düşünüyor. Şölen olarak ürünlerde besleyicilik kadar doğallığa
  <span>
  </span>
  da önem verdiklerini söyleyen Çoban, ürünlerde hiçbir katkı maddesi ve renklendirici kullanmadıklarını kaydediyor.
 </p>
 <p class="MsoNormal">
 </p>
 <p class="MsoNormal">
 </p>
 <p class="MsoNormal">
  Aile icrada kalmalı
 </p>
 <p class="MsoNormal">
  Türkiye’de şirketlerin yüzde 99’u aile işletmesi. Gittikçe artan rekabet koşulları, dış dünya ile entegrasyonun artması, aile işletmelerini kendilerini tekrar gözden geçirmeye zorluyor. Bu sebeple son yıllarda, şirketlerdeki profesyonelleşme ve kurumsallaşma çabalarında artış var. Özellikle Anadolu’daki aile şirketleri, kurumsal yapılarını güçlendirmek için profesyonel danışmanlık hizmeti alıyor. Kurumsallaşma süreçlerinde öne çıkan konulardan biri, aile bireylerinin icradan çekilerek yönetim kurullarında görev alması.
 </p>
 <p class="MsoNormal">
  Elif Çoban, şirket olarak kurumsallaşma noktasında profesyonel destek almakla birlikte, aile bireylerinin icradan çekilmesi tartışmalarına mesafeli yaklaşıyor. Aile bireylerinin yıllar içinde çok önemli yönetim deneyimleri olduğunu belirterek “Kurumsallaşmak önemli ama ben aile bireyleri işten çekilsin, şirketleri sadece profesyoneller yönetsin yaklaşımına katılmıyorum. Bir birikim varsa ve aile bireyleri o birikimi iyi kullanabiliyorsa onu kurumsal bir formata dönüştürmesi daha önemli. Benim 13–14 yıllık ihracat deneyimim var, bunu kullanmak isterim. Nitelikli insan gücü noktasında zaten eksiğimiz var. Sırf yönetim kuruluna çekilmek doğru olmayabilir.” diyor.
 </p>
 <p class="MsoNormal">
 </p>
 <p class="MsoNormal">
  Kadınlar hep dışarıda
 </p>
 <p class="MsoNormal">
 </p>
 <p class="MsoNormal">
  Elif Çoban, bulunduğu noktaya kolay gelmiş bir isim değil. Okuması kadar, şirkette görev alması da ciddi çabalar sonucu olmuş. İş hayatındaki birçok başarılı kadın gibi, bulunduğu noktaya gelmesi için ciddi bedeller ödemesi gerekmiş. Çalışan kadının, iş ve aile dengesini iyi kurması gerektiğini belirterek iş hayatının zorluklarını anlatıyor: “Çalışan kadın fazla yoruluyor, fazla fedakârlık göstermek zorunda. Kadınların sezgileri çok güçlü. Düzenli ve sorumluluk sahibi oluyorlar. Bunun getirdiği farklar oluyor. Kendilerini adadıkları zaman fazla ileriye gidebiliyorlar; ancak bunun olumsuz etkileri olabiliyor. Birçok başarılı kadın belirli bedeller ödeyerek bu pozisyonlara geliyor. Bundan sonraki nesil belki daha oturmuş ve kurumsallaşmış şirketlerin başına gelecek. Onların bu dengeyi daha iyi kurabilecekleri kanaatindeyim.”
 </p>
 <p class="MsoNormal">
  Türkiye’deki aile şirketlerine bakıldığında, ihracat ve dış pazarların genellikle kadınların sorumluluğunda olduğunu gözlemlemek mümkün. Elif Çoban da ihracatı ve dış pazarları yönetiyor. Konuyla ilgili gözlemlerini aktarırken, kadınların dil konusundaki yetenekleri ve iletişim becerilerine dikkat çekiyor. Buna rağmen, kendi kızının şirkete katılması durumunda ihracatta çalışmasını istemediğini belirtiyor. İhracat bölümlerinin sürekli hareket hâlinde olmayı ve seyahat gerektirdiğini vurgulayarak “Pazarlama veya finans gibi çok mobil olmayan pozisyonlar kadınlara daha uygun diye düşünüyorum. Satış ve ihracat kadınlar için en zor pozisyonlar.” diyor.
  <span>
  </span>
 </p>
</font>

Kaynak: [www.aksiyon.com.tr](http://aksiyon.com.tr/aksiyon/haber-26481-35-gaziantepli-solen-dunyaya-seker-tutuyor.html), [web.archive.org (arşiv bağlantısı)](http://web.archive.org/web/20101119202354/http://aksiyon.com.tr/aksiyon/haber-26481-35-gaziantepli-solen-dunyaya-seker-tutuyor.html)
