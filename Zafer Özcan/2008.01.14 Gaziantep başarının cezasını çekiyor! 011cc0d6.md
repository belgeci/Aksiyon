# Gaziantep başarının cezasını çekiyor!

*Zafer Özcan 2008.01.14*

<font class="agenda2NewsSpot">
 Duayen sanayici Cahit Nakıboğlu, yıllardır kendi çabasıyla kalkınan Antep’in, şimdi bu başarısının cezalandırıldığını düşünüyor. Çevredeki bütün illerin teşvik kapsamına alınması haksız rekabete yol açıyor ve bedeli Antep ödüyor.
</font>
<font class="newsDetail">
 Gaziantep denince sanayicilik; sanayicilik denince de akla önce onun ismi gelir. Babasından devraldığı mirası, hem kendi işinde başarıyla geliştirmiş, hem de çevresine yaymış bir iş adamı o. Başkanlığını yürüttüğü Naksan Holding, neredeyse bütün dünyaya mal satıyor. Başında veya içinde bulunduğu sivil kuruluşlar ise Antep’i dünyaya açıyor.  Güneydoğu’nun, bu nev-i şahsına münhasır ilinin, en tanınmış sanayicilerinden, Cahit Nakıboğlu, sözünü ettiğimiz. O artık işleri oğulları ve yeğenlerine devretmiş. Kendisi daha çok sosyal faaliyetler, sektörel çalışmalar ve hayır işleriyle uğraşıyor. İşinden bahsederken ne kadar mütevazıysa, söz Antep’ten açılınca o kadar iddialı. “Güney’in İncisi” sıfatını haiz şehrini çok iyi analiz ediyor. Özellikle organize sanayi bölgesi onun için bir tür uzmanlık alanı. Nasıl olmasın ki! 20 yıldır organize sanayinin yönetiminde, 5 yıldır da başkan. Yapılanları anlatırken zaman zaman heyecanlanıyor, bazen de hüzünleniyor. Cahit Nakıboğlu ile söyleşiye başlayınca ilk gündem, ister istemez Gaziantep ve sanayicilik oluyor.
 <br/>
 <br/>
 SANAYİCİLİĞE MECBUR EDİLMİŞ ŞEHİR
 <br/>
 <br/>
 Bütün çevre iller teşvik kapsamına alınacak kadar geri kalmışken, Antep’te Türkiye’nin tek alanda en büyük organize sanayi bölgesinin bulunması, yıllık 5 milyar doları bulan ihracat ve bütün bunların altındaki girişimcilik becerisi nasıl izah edilebilir? Cahit Bey, “Antep sanayisi, yoklukların etkisiyle gelişmiş, bu coğrafyada insanlar sanayici olmaya mecbur edilmiştir adeta” diye özetliyor durumu. Kamu iktisadi teşekkülünün olmadığı, devlet fabrikasının bulunmadığı; ancak tarihten bu yana ipekyolu güzergâhında olmasının da etkisiyle, ticaretle içi içe yaşamış bir bölgeden bahsediyoruz. Müteşebbis ruhun tarihî bir arka planı var. Bu sebepten olsa gerek Türkiye’de ilk organize sanayi bölgeleri kurulurken, Bursa ve Manisa ile birlikte pilot bölge seçilmiş. Organize sanayinin kurulması, ticaretten sanayiciliğe geçişin de miladı aynı zamanda. Cahit Bey bu değişim sürecini, “Organize sanayi bölgesi kurulunca bizim tüccarlar yavaş yavaş sanayici olmaya başladı. Sattıkları bazı kalemleri üretmeye başladılar. Üretim becerisi zaman içinde daha da gelişti.” ifadeleriyle anlatıyor.
 <br/>
 <br/>
 Antep insanında müteşebbis olduğu kadar zanaatkâr bir ruh olduğunu da belirtmek lazım. En az sanayi kadar güçlü yan sanayi, bunun delili. Fıstık üretiminin de bu sürece önemli katkıları olmuş. Yıllardır Antep fıstığını ülkenin dört bir yanına gönderen tüccarların lojistik becerisi ve altyapısı gelişmiş. Bütün bunlar şehrin girişimci insanlarının kendi çabalarıyla olmuş. Cahit Nakıboğlu da bu konunun altını özellikle çiziyor: “Bu şehrin geçmişini bizzat yaşadım. Bugüne kadar hiçbir hükümet Antep’e destek olmadı, bu işlerin tamamını biz yaptık.” Hükümetlerin desteği meselesini ayrıca ele almak gerekiyor; ama önceliği Cahit Bey’in, ‘hepsini biz yaptık’ dediği konulara verelim. 24 milyon metrekarede kurulu 4 organize sanayi bölgesi, Türkiye’deki toplam enerjinin yüzde 1,2’sini tüketiyor. 800 fabrika faaliyette ve bunlar 80 bin kişilik istihdam sağlıyor. Bu fabrikalar 140 ülkeye ihracat yapıyor. Gaziantep’teki organize sanayi, devlete yılda 300 milyon YTL (trilyon) elektrik parası ödüyor. Nakıboğlu bu bilgiyi özellikle veriyor; çünkü kaçak elektrikte Türkiye ortalaması yüzde 23. Bu oran Güneydoğu’da çok daha yüksek. Yüzde 60’lar civarında seyrediyor. Kaçak elektrik probleminin bu kadar yüksek olduğu bir coğrafyada, enerji vergisinde bu seviyeye ulaşmak altı çizilmesi gereken bir nokta. Ara ve teknik eleman konusu da var tabii. Organizede, sanayicilerin öncülüğünde kurulan meslek yüksek okulu, fabrikaların kalifiye eleman ihtiyacını karşılıyor. Öğrenciler 3 günü okulda, 2 günü de fabrikada geçirmek zorunda. Fabrikada rüştünü ispat edemeyen, okulu da bitiremiyor.
 <br/>
 <br/>
 Antep’te bugünlerde hangi sanayicinin veya yerel yöneticinin kapısını çalsanız hemen teşvik yasasından dert yanmaya başlıyor. Cumhuriyet döneminin en önemli yatırım ve istihdam projelerinden kabul edilen teşvik yasası, Şubat 2004’te, milli geliri bin 500’ün altındaki 36 ili kapsayacak şekilde hayata geçirildi. Ancak teşvik kapsamındaki il sayısının, 2005 yılında 49’a çıkarılması, bazı illeri olumsuz etkiledi. Bunların başında Antep geliyor. Öyle ki artık çevredeki bütün iller teşvikli. 30-40 kilometre mesafedeki Maraş, Kilis, Osmaniye; biraz daha çevredeki Malatya, Adıyaman ve Urfa’nın hepsi teşvik kapsamında. Nakıboğlu, meslektaşlarının isyanını dile getiriyor haliyle: “Bizim organizeye 30 kilometre mesafedeki Kilis’te, 40 kilometre mesafedeki Maraş’ta sanayiciye işçilik ve enerji yarı fiyatına. Buradaki yatırımcı onlarla nasıl rekabet edecek? Devletin antidamping yasaları var, rekabet kurulu var, haksız rekabeti önlemek için; ama devlet burada kendi yapıyor haksız rekabeti! Bu sebepten sanayicimiz biraz küskün.”
 <br/>
 <br/>
 Çevredeki teşvik avantajı Antep’in kendi ayakları üzerinde yükselen sanayisinin hızını kesmiş demek yanlış olmaz. Kapanan fabrikalar kadar, komşu illere taşınan yatırımlar olmuş. İstihdamda da düşüş var. En fazla etkilenen sektör tekstil. Aslında 5084 sayılı yasanın tek sorunlu bölgesi Antep değil. Teşvik kapsamı genişleyince yatırımlar geri kalmış illere gitmek yerine, zaten belirli düzeye gelmiş ve coğrafi açıdan avantajlı illere yöneliyor. Bu durumda da maksat hâsıl olmuyor. Ülke kalkınsın, geri kalmış bölgelere yatırım gitsin diye yasa hazırlıyorsunuz; ama bu durum bazı bölgelere yararken, bazılarına yarar yerine zarar veriyor? Yani yürüyen değirmenin boğazına da taş konuyor, Antep tabiriyle… Müzmin fakir konumundaki Doğu ve Güneydoğu illeriyse yine yerinde sayıyor! Peki, ne yapmak lazım?
 <br/>
 <br/>
 BÖLGESEL VE SEKTÖREL TEŞVİK
 <br/>
 <br/>
 Nakıboğlu’na göre en büyük sorun, bu işlerin Ankara’da masa başında planlanması. Bu yüzden iyi niyetli olmak yetmiyor. Bir ülkenin tamamının sanayici olamayacağı gerçeğini hatırlatan Cahit Bey, problemin çözümünü iki kelimede özetliyor; sektörel ve bölgesel teşvik. Yani illeri veya belirli bölgeleri, avantajlı oldukları konularda desteklemek. Mesela birçok doğu ilinde doğrudan sanayi üretimini teşvik etmek yerine, bölgenin en güçlü olduğu tarım ve hayvancılığı, bunun devamında da tarımsal sanayiyi, entegre gıda yatırımlarına teşvik verilmesini öneriyor. Mesela Erzurum’da tekstil fabrikası kuracak girişimciye teşvik vermemek, buna karşılık süt fabrikası kurmak isteyeni desteklemek. Sanayicilikte büyük başarılar elde eden Kayseri, Antep, Denizli, Konya gibi şehirlerin de bu noktada önlerinin açılmasını öneriyor Cahit Bey. Dünya fiyatları seviyesinde işçilik ve enerji fiyatları vererek, onların rekabet avantajları daha da arttırılabilir ve çok uluslu şirketlerle yarışmaları sağlanabilir pekâla.
 <br/>
 <br/>
 GAZİANTEP BATI’NIN EMNİYET SÜBABI!
 <br/>
 <br/>
 Anadolu’daki sanayileşmiş illerin ülkeye tek katkısı ihracattan gelen döviz ve oluşturdukları istihdam değil elbette. Fazla gündeme gelmese de bu illerin en önemli özelliği, batıya göçü belirli düzeyde de olsa engellemeleri. Sosyal barışın en önemli noktası kabul edilen yerinde iş ve aş kavramının içini dolduruyor bu şehirler. Antep’in konumu ise çok daha özel. Batıya doğru hareketlenen nüfusun ilk tutunduğu yer burası. Bu yüzden Türkiye ortalamasının üç katı hızlı artan bir nüfusa sahip. Şehrin yarısı organize sanayiden  besleniyor. Cahit Bey, “Burası ölürse bütün göç batıya devam edecek ve İstanbul’un başına bela olacak. Terör bu bölgede var; ama Antep’te olmuyor. Neden, çünkü aş ve iş var. İnsanlar neden dağa gitsin, burada karnı doyuyor. Bu açıdan sosyal barışta bir tür emniyet supabı işlevi görüyoruz” diyor. Antep’te sadece çalışanlar değil, sanayicilerin bir kısmı da doğu kökenli. Bu da gösteriyor ki, ekonomik kalkınma terörün en önemli panzehirlerinden.
 <br/>
 <br/>
 Aslında geçen dönem olduğu gibi bu dönem de ekonominin dümenindeki bakanlardan biri Antep’ten Meclis’e girdi. Geçtiğimiz dönem dış ticaretten sorumlu devlet bakanı Kürşat Tüzmen vardı, bu dönem ekonomiden sorumlu bakan Mehmet Şimşek. Antepli sanayiciler ondan umutlu. Sorunları ve çözümleri bildiğine inanıyorlar. Zaten çeşitli platformlarda dertlerini anlatmışlar. Cahit Bey, 2007’nin Türkiye için krizlerle geçtiğini ve hükümetin, seçim ve siyasi çalkantılardan başını kaldıramadığını belirterek, bu açıdan beklentilerini 2008’e ertelediklerini vurguluyor.
 <br/>
 <br/>
 Antep’in sıkıntıları ve hayalleri konuşmakla bitmez elbette; ama biraz da Cahit Nakıboğlu’nun sanayileşme macerasına değinmekte yarar var. Çünkü onun, babasıyla birlikte kurduğu Naksan Holding, artık dünyanın pek çok ülkesinde tanınan bir sanayi devi. Bir zamanlar Türkiye’nin üretmeyi bile beceremediği plastik ürünleri, Amerika dâhil onlarca ülkeye ihraç ediyor Naksan. Royal Halı ise grubun son yıllardaki en önemli atılımlarından.
 <br/>
 <br/>
 İŞ HAYATINA ORTAOKULDA GİRDİ
 <br/>
 <br/>
 Bugünlere kolay gelinmemiş elbette. Cahit Bey’in çalışma hayatı ortaokul yıllarında başlıyor. Babası o dönem Güneydoğu’nun en önemli toptancılarındandır. 4 bin çeşit ürün sattıklarını söylüyor. İlkokulu bitirdikten sonra babası onu İstanbul’da okutmaya karar verir. Böylelikle mal aldıkları şehirde işleri de takip edebilecektir. “Mal aldığımız Tahtakale’ye en yakın okula yazdırdı beni. Yarım gün okula gidip, kalan zamanda dükkânın ihtiyaçlarını karşılıyordum” diyor.
 <br/>
 <br/>
 Şimdi her çeşidini, en iyi kalitede ürettikleri plastik malzemeleri o zaman ithalatçılardan alarak Antep ve çevresine sattıklarını belirtiyor. İşi iyice kavrayınca da üretime geçmeye karar vermişler. Üretime karar vermelerinin en önemli gerekçesi ise o yıllardaki karaborsacılık. Özellikle 70’lerin sonları Türkiye’de karaborsacılığın alıp başını gittiği dönemlerdir: “1977’de her şeyin karaborsa olduğu dönemde artık bu ürün alamaz olduk. Hammadde karaborsa oldu. Eskiden mal aldığım insanlara gidip eli boş dönünce, ‘ben bu işin imalatını yapacağım’ dedim. 1979’da ilk makinelerimizi aldık ve üretime başladık.” İşte bu şartlar altında üretime başlayan Naksan, halen Türkiye, Ortadoğu ve Balkanlar’da sektör lideri konumunda. Günde 500 ton hammadde kullanan şirket 104 ülkeye ihracat yapıyor. Coca Cola, Pepsi, Ülker, Evyap, Carrefour SA, Migros gibi içerideki bütün dev şirketlerin tedarikçisi. Dışarıda ise Avrupa’nın ünlü perakende zincirleri, Karstad ve Kaufhof mağazalarından, Amerika’daki Disneyland Eğlence merkezine kadar çok uluslu şirketlere naylon poşet ve ambalaj satıyor. Hatta Amerika’nın ünlü belgesel kanalı Discovery Channel’ın poşetleri bile Naksan’da üretiliyor.
 <br/>
 <br/>
 2 SENELİK ROYAL BİZDEN ÇOK TANINIYOR
 <br/>
 <br/>
 Naksan aynı zamanda Petkim’in en büyük müşterisi konumunda. Üretimde ana hammadde konumundaki polietilen maddesini oradan alıyor. Ancak Petkim’in, ihtiyaçlarının sadece yüzde 20’sini karşılayabildiğini belirten Nakıboğlu, “Hammadde ihtiyacımızın yüzde 80’ini mecburen ithal ediyoruz. Petkim’e yıllardır yatırım yapılmadığı ve kapasite arttırılamadığı için paramız dışarı gidiyor” diyor. Petkim’in yine Danıştay’a takılan özelleştirme sürecinin sanayiciler için çok önemli olduğunu vurgulayan Cahit Bey, özelleştirmenin gecikmesinin faturasını hem yerli sanayicinin, hem de ülke ekonomisinin ödediğini vurguluyor. Piyasa değeri 700 milyon dolar olan bir şirketin, 2 milyarın üstünde bir bedelle özelleştirilmesinin büyük başarı olduğunu da kaydederek, ihaleyi alanların iki yeni santral kurma, kapasite artırımına gitme ve teknolojiyi yenileme gibi taahhütleri olduğunu da hatırlatıyor. Kısacası, Petkim’in bir kamu kuruluşu niteliğini sürdürmesinin bedelini yerli sanayiciler ödüyor.
 <br/>
 <br/>
 Plastik üretiminde bir marka haline gelen Naksan Grubu’nun son gözdesi ise Royal Halı. Halı işine girmelerinin ilginç bir gerekçesi var. Şirket aslında yıllardır halının ana maddesi olan ipin üreticisi. “Hal böyle olunca 30 yıllık sanayicilik birikiminin yanına, bir de marka koyalım istedik” diyerek durumu özetliyor Cahit Bey. Royal halı iki yıldır piyasada ama en çok tanınan halı markalarından. Cahit Bey de bu durumdan dert yanıyor! İnsanların 30 yıllık Naksan’ı tanımadıklarını; ama Royal halı denince herkesin bildiğini belirterek, “Bu da marka olmanın farkı işte. İki senelik Royal halı, işin içinde markalaşma olunca bizden daha meşhur oluverdi” diyor.
 <br/>
 <br/>
 <br/>
 <br/>
 IRAK İYİ MÜŞTERİ; KAYBEDİLMEMELİ…
 <br/>
 <br/>
 Sanayideki gelişim, olayın bilinen yönü; ama bir de fazla öne çıkmayan özellikleri var Antep sanayisinin. Irak’a yapılan ihracat gibi. Irak’a yıllık 700 milyon dolar ihracat yapan sanayiciler, ülkedeki temel ihtiyaç maddelerinin en önemli tedarikçisi konumunda. Savaş yorgunu bu ülke, yıllardır Antep’in en önemli müşterisi konumunda. Bu açıdan askerî operasyon, Kuzey Irak’taki gelişmeler ve iki ülke ilişkileri en fazla onları ilgilendiriyor. Teröre karşı mücadele devam ederken, Irak pazarının da kaybedilmemesi gerektiğini vurgulayan Nakıboğlu, “Gerekirse kapının yeri değişsin, güzergâh değişsin; ama ticaret devam etmeli. Biz vermezsek illa ki birinden alacaklar. Körfez krizinde ABD ambargo koydu, bize mal sattırmadı; ama kendi Ürdün üzerinden Irak’a mal sattı. Oyuna gelmeyelim. Bugün Irak’ta kullanılan her şey Türk malı ve Antep malıdır.” diyor.
 <br/>
</font>

Kaynak: [www.aksiyon.com.tr](http://www.aksiyon.com.tr:80/aksiyon/haber-16323-35-gaziantep-basarinin-cezasini-cekiyor.html), [web.archive.org (arşiv bağlantısı)](http://web.archive.org/web/20101026090522/http://www.aksiyon.com.tr:80/aksiyon/haber-16323-35-gaziantep-basarinin-cezasini-cekiyor.html)
