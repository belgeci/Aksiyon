# Wal Mart ile rekabete hazır olmalıyız

*Zafer Özcan 2013.01.14*

<div class="pNewsDetailMainContent ctx_content" itemprop="articleBody">
 <p>
  “Türkiye pazarı yabancıların iştahını kabartıyor, perakende sektörü dünya devleriyle rekabete hazır olmalı.”
 </p>
 <p>
  Ankara’dan çıkarak yerli perakende zincirlerinden biri olmayı başaran Makro Market, İstanbul ve Mar-mara’nın tanınmış marketlerinden Uyum’u da bünyesine katarak sektördeki iddiasını artırdı. 14 ilde 171 şubeyle faaliyet gösteren Makro, Uyum’un da katılımıyla şube sayısını 225’e, çalışan sayısını 7 bine çıkardı. Makro’nun 2012 cirosu ise 1 milyar 100 milyon TL’ye ulaştı. Makro Market Yönetim Kurulu Başkanı Şeref Songör, sektördeki son gelişmeleri ve Uyum’la birleşme sürecini anlattı.
 </p>
 <p>
  <strong>
   -Makro Grubu, Uyum’un hisselerini satın aldı. Bu operasyonda nasıl bir strateji izlediniz?
  </strong>
 </p>
 <p>
  Perakende sektöründe ölçeğin önemli olduğunu ve rekabet gücü oluşturduğunu biliyoruz. Olabildiğince rekabetçi bir ölçeğe gelmek için çalışıyoruz. Biz daha çok İç Anadolu’da büyüdük. Oysa Türkiye’deki toplam perakendenin yüzde 28’i İstanbul’da. Marmara Bölgesi’nin perakendedeki payı ise yüzde 42. Bu açıdan İstanbul’da 54 mağazası bulunan Uyum’la stratejik ortaklığa gittik. Bu işbirliğini daha önce de denemiş ama global krizden dolayı gerçekleştirememiştik. Şimdi Uyum’un yüzde 47 hissesini aldık. Yüzde 30’u da halka açık. İstanbul’da şimdilik Uyum markasıyla devam edeceğiz.
 </p>
 <p>
  <strong>
   -Birleşme ve büyümenin sizce önemi nedir?
  </strong>
 </p>
 <p>
  Her sektörde önemli ama perakendede çok daha büyük katkıları var. Türkiye’de şirketlerimizin sermaye ve bilgi birikimi açısından derinliği yok. Birleşerek bir sinerji oluşturdukları zaman işletme maliyetlerinden tasarruf edebiliyorlar. Sermayelerini büyüme odaklı kullanıyorlar ve daha güçlü yapılar oluşuyor. Bu şirket büyüklükleri ile dünyada rekabet edebilecek düzeyde değiliz. Burası dünyaya açık bir pazar. Perakende devleri Türkiye’de var olmak istiyor. Böyle bakıldığında Wal Mart ile rekabete hazır olmamız lazım. Biz bunu hep tavsiye ve teşvik ettik. Makro-Uyum projesi de bu çabaların sonucudur. Bu çalışmayı diğer yerel zincirlere tavsiye ederim. Bir toplumun gücü, toplam gücü kadardır. Zincirin en zayıf halkası kadar güçlüyüz. Meslektaşlarımın bu anlamda güçlü olması hepimizi güçlendirecektir. Birleşmeler, kredi ve borçlanma gerektirmeyen en sağlam büyüme yoludur.
 </p>
 <p>
  <strong>
   -Makro’yu büyütüp yabancılara, mesela Wal Mart’a satma gibi bir planınız var mı?
  </strong>
 </p>
 <p>
  Hiç öyle bir düşüncemiz yok; çünkü mesleğimizi çok seviyoruz. Makro, anayasası olan, profesyonel yönetim esaslarına sahip, 6 kardeşin yönettiği bir şirket. Hep beraberiz ve birlikte çalışmaktan keyif alıyoruz. Yeni bir iş kurmak ve sıfırdan bu güce tekrar gelebilmek kolay değil. Değerli bir şirketsek değerlere sahip çıkmak lazım.
 </p>
 <p>
  <strong>
   -Yabancıların ilgisini nasıl değerlendiriyorsunuz?
  </strong>
 </p>
 <p>
  Çok doğru bir strateji. Çünkü yaşlı nüfusa sahip Batı Avrupa’da şirketler büyümesini tamamlamış ve yeni yatırım planları yapılamıyor. Böyle olunca büyüyen, genç nüfuslu, değişen ve gelişen bir ülkeye yatırım yapmak istemeleri akıllıca. Bizde perakende sektörünün hep çift hanelerle büyümesi yabancıların iştahını kabartıyor.
 </p>
 <p>
  <strong>
   -Perakende sektöründe yıllardır yasal bir düzenleme yapılamıyor, sizce buna ihtiyaç var mı?
  </strong>
 </p>
 <p>
  Ekonomide planlı gelişme çok önemli. Bizde perakende, düzensiz gelişen, âdeta vahşice giden bir süreç. Bu da ciddi sayıda verimsiz alışveriş merkezi açılmasına sebep oluyor. Tüccar basiretli olmalı. Avrupa bu işi 1994-1996 yıllarında yaptığı yasal düzenlemelerle çözdü. Hemen ardından önemli dünya markaları çıkardılar. Ülkemizde hızla büyüyen sektörü planlayabilirsek daha sağlıklı gelişme olur. Sektördeki oyuncuların bazı uygulamaları maliyetleri yükseltiyor, bu da tüketiciye yansıyor. Adaletsiz maliyetlerin önüne geçilmeli. Zararına satışlar yasal düzenlemeyle kontrol edilmeli. Kısacası perakendede kara düzen var. Bugüne kadar bir türlü çıkarılamayan perakende yasasının bu dönem artık çıkabileceğine inanıyorum. Bu yasa hem üretim hem de tüketimi planlayacak.
 </p>
 <p>
  <strong>
   -Yasal düzenleme yapılamazsa bedeli ne olur?
  </strong>
 </p>
 <p>
  Bir ülkede yaygın perakende markalarının olması ve korunması, küçük esnafı da koruyacaktır. Ölçek önemli, güçlü olmak önemli ama pazarı 3-5 markanın insafına bırakırsanız bu sefer başka tehditler ortaya çıkar. Avrupa’da buna ciddi önlemler alındı. Modern perakende çiftçiler için önemli artılar getiriyor ama eğer bir kişiye, bir markaya bağımlı hâle gelirseniz bu sefer de başka sıkıntılar ortaya çıkar. Yasal düzenleme bu sıkıntıların da önüne geçecektir.
 </p>
</div>


Kaynak: [www.aksiyon.com.tr](http://www.aksiyon.com.tr:80/eko-is/wal-mart-ile-rekabete-hazir-olmaliyiz_534550), [web.archive.org (arşiv bağlantısı)](http://web.archive.org/web/20151221032823/http://www.aksiyon.com.tr:80/eko-is/wal-mart-ile-rekabete-hazir-olmaliyiz_534550)
