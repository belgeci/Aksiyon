# Kraliçe’ye seramik Medvedev’e iğne oyası

*Zafer Özcan 2013.01.07*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Meltem Bengi’nin sahibi olduğu Nar Hediyelik, Ankara protokolü ve yabancı liderlere Türk kültürünü yansıtan hediyelikler hazırlıyor. O, Türkiye’nin yurtdışı elçiliklerindeki aksesuarları da gönderen isim.
  </font>
 </div>
 <div id="newsText">
  <font class="detail-text">
   <p>
    Meltem Bengi, Ankara siyaseti ve bürokrasisinin yakından tanıdığı bir girişimci. Ona ‘Ankara’nın VİP hediyecisi’ demek de mümkün. Sahibi olduğu Nar Hediyelik şirketiyle, resmî ziyaret ve kabullerin hediyeliklerini hazırlıyor. Devlet erkânının mevkidaşlarına verdiği ve Türkiye’nin kültürel zenginliğini yansıtan hediyelerde onun imzası var. Sadece yurtiçinde değil, yurtdışındaki liderler de Meltem Hanım’ın hediyelik ürünlerine büyük ilgi gösteriyor. Müşterileri arasında eski Rusya Devlet Başkanı Medvedev, Katar Emiri, Türkmenistan Devlet Başkanı Berdimuhammedov ve Hollanda Kraliçesi Beatrix gibi isimler de bulunuyor. Türkiye’nin bütün kültürel ürünlerine ilgi gösterseler de, dünya liderlerinin favorileri İznik çinileri, el yapımı bakır ürünler ve iğne oyaları.
    <p>
     Meltem Bengi aslen Ispartalı. Babasının görevi sebebiyle çocukluğu Ankara’da geçmiş. Babasının emekliliği sonrası, gençlik dönemini memleketinde yaşamış. Ticarete merakı ise ortaokul yıllarına dayanıyor. Daha o dönemden ticarette çevresinde gördüğü eksikleri değerlendirmeyi planladığını söylüyor. Liseyi bitirdikten sonra üniversiteye girmek yerine iş hayatına atılmayı tercih eder. İlk tercihi kozmetik sektörü olur. Kozmetikten sonra iç giyim sektörüne geçiş yapar ve ilk mağazasını da Isparta’da açar. Bir yandan mağazasını çalıştıran Meltem Hanım, diğer yandan eğitimine devam eder ve güzel sanatlar okur. Isparta günleri devam ederken, evlilik gündeme gelir. Ancak eşi Ankara’da yaşayan bir iş adamıdır. Bunun üzerine aile kurma fikri ağır basar ve başarıyla yürüttüğü mağazasını kapatan Meltem Hanım, evlenerek çocukluğunun geçtiği Ankara’ya tekrar taşınır.
     <p>
      Evlenmiştir evlenmesine ancak içindeki girişimcilik ruhu onu rahat bırakmaz. Elbette Ankara daha büyük bir pazardır ve ticaret Isparta’daki gibi kolay değildir. Bunun üzerine bir ilaç firmasına iş müracaatı yapar ve çalışma hayatına girer. Aslında profesyonel çalışırken de hedefi önce kendine iyi bir çevre yapmak ve daha sonra ticarete atılmaktır. Nitekim 6,5 yıl profesyonel çalıştıktan sonra, Ankara’da iyi bir çevre edindiğine inanır ve istifa eder. Sektör araştırması yaparken, bir doktor arkadaşının ricasıyla, onun hediyelik eşya işi yapan eşine yardım etmeye karar verir. İki aylık bir çalışmada, aile dostunun cirosunu ciddi oranda artırır Meltem Hanım ve bu süreçte ‘hediyelik eşya’ sektörünü keşfetmeye başlar. Türkiye’nin bu kadar kendine özgü değeri ve kültürel ürünü varken, hediyelik eşyaların neredeyse tamamının Çin’den ithal edildiğini gözlemler. Bu tespitleri aslında onun bundan sonraki ticari hayatını da belirleyecektir. Hediyelik eşya işine girmeyi kafasına koymuştur ancak hedefi ithal ürünler değil, Türk kültürünü yansıtan ürünlerle bu işi yapmaktır.
      <p>
       Hediyelik eşya işinde tutunması kolay olmaz Meltem Hanım’ın. Nitekim ilk ortaklığı sadece bir yıl devam eder. Ortaklık yürümemiştir ancak ulaştığı cirolar sebebiyle işin yapılabilir olduğunu görmüştür. Aslında Nar Hediyelik o zaman devam eden bir çalışmadır. Nar’ın sahipleri işi yürütemeyince firmayı kapatmaya karar vermiştir. Bunun üzerine Meltem Hanım, firmayı 2007 Aralık ayında devralır. Ertesi gün Kültür Bakanlığı’ndan yüklü bir sipariş alır. Ancak hazırlıksız yakalanmıştır. Eski ortaklığını yeni bitirmiş ve yeni işine de henüz başlamamıştır. Sıkıntılı süreçte imdadına uğur böcekleri yetişir. Nar Hediyelik’te sadece camdan yapılmış uğur böcekleri vardır, hediyelik olarak. Onları bakanlığa gönderir ve hediyelikler çok beğenilir. Nitekim ilk yıl, el emeğiyle camdan üretilmiş 10 binden fazla uğur böceği satar. O günleri anlatırken, “Uğur böcekleri bana uğurlu geldi ve Nar’ın temellerini onlar oluşturdu.” diyor. Nar’da iki yıl kurumsal müşterilere satış yapar, en önemli müşterileri de bakanlıklar ve devlet daireleri olur. Daha sonra gelen talepler üzerine bir arkadaşını da yanına alarak perakende satışa başlar. Nar Hediyelik hâlen Ankara’daki siyasi elite ve yurtdışındaki birçok devlet başkanına VİP hediyelik hizmeti veriyor.
       <p>
        Çin işi değil, el işi
        <p>
         Meltem Hanım, hediyelik eşya işinde neredeyse Türkiye’nin bütün yörelerindeki kültürel ürünleri kullanıyor. Her bölgenin kendine özgü ve el emeği ürünlerini hem yurtiçi hem de yurtdışına pazarlıyor. Ticaret yaparken biraz da milliyetçi düşündüğünü belirterek, “Hem paramız dışarı gidiyor hem kendi el sanatlarımız ölüyor; el sanatlarımız para etmeyince ustalık da bitiyor.” diyor. Yurtdışında büyük talep gören Türkiye’nin el işi gümüş ürünlerini yapacak ustaların artık yetişmediğini belirterek, eski sanatları yapan ustaların yanlarında yetiştirecek birini çalıştıramadıklarını ve dolayısıyla bu sanatların yok olma tehlikesiyle karşı karşıya olduğunu vurguluyor. Çin’den ucuza ithalat yapmanın hem kârlı hem de kolay olduğunu ve ticaret erbabının işine geldiğini belirten Meltem Bengi, tespitlerini sıralıyor: “Kalitesiz ürünlere ciddi para ödüyoruz. Kendi değerlerimiz yok oluyor. Avrupalılar bizim elimizdeki değerlerin kıymetini biliyor ama bizde çok olduğu için kıymet bilmiyoruz. Her ülkeye gidiyorum, bu kadar el emeği ve bu kadar el sanatını hiçbir yerde görmedim.”
         <p>
          Çini, iğne oyası, bakır işçiliği, gümüş işçiliği, hat, tezhip, minyatür, ahşap, ebru, seramik ve keçe gibi paha biçilmez sanatlarımızın hepsinde ciddi maddi problemler ve ustalık sorunları yaşandığını vurgulayan Bengi, Türkiye’de bunların değerinin bilinmediğini söylüyor. İnsanların artık değer yargılarının değiştiğini, yerel ve millî kültüre ilginin azaldığını da belirterek, bir yandan işini yapıp para kazanırken diğer yandan bu değerleri ayağa kaldırmak gibi bir hedef koyduğunu da ifade ediyor. Bu açıdan başta Çin olmak üzere yurtdışından hiçbir ürün getirmiyor. Sattığı hediyelikleri farklı illerdeki küçük atölyelerde hazırlatıyor. İstanbul, İzmir, Eskişehir, İznik, Gaziantep, Kütahya, Denizli ve Bursa, Nar Hediyelik’e en fazla üretim yapan iller. Bu illerdeki eski el sanatlarının yaşatılmasına ciddi katkılar yaptıklarını belirten Bengi, bazı tasarımları kendisinin yaptığını, bazılarında ise tasarımcılarla çalıştıklarını söylüyor.
          <p>
           Meltem Hanım, son dönemdeki en büyük projelerinden birini Dışişleri Bakanlığı ile gerçekleştirmiş. Türkiye’nin yurtdışındaki bütün büyükelçiliklerindeki aksesuar, havlu ve tabloları o temin etmiş. Bu yönüyle bakanlık bütün yurtdışı temsilciliklere de bir standart getirmiş. Artık büyükelçilik ve konsolosluklarda aynı tip havlular kullanılıyor. Standart getirme dışında bütün bu ürünlerin ortak özelliği de elbette Türk kültürünü yansıtan ürünler olması. Türk sefaretlerinde artık Türkiye’nin çeşitli yörelerinden el işi ustalarının ürettiği ürünler kullanılıyor.
          </p>
          <p>
           Yabancıların gözdesi İznik çinileri
           <p>
            Nar Hediyelik’i tercih eden yabancı devlet ricalinin başında Hollanda Kraliçesi Beatrix geliyor. Daha önce Türkiye’yi birkaç kez ziyaret eden Kraliçe’nin gözdesi seramik panolar. Katar Emiri’nin daveti üzerine bu ülkeye giden Meltem Hanım, emir ve ailesi için bir sunum yapar. Aile kendisinden ev malzemeleri ve el işi bakır ürünler alır. Onun diğer önemli müşterisi ise eski Rusya Devlet Başkanı Medvedev. Ona da bir sunum yapan Meltem Hanım, Medvedev’in eşinin iğne oyası ürünleri aldığını söylüyor. Çini ve bakır grubu ürünleri daha çok siyasetçiler tercih ediyor. Yurtdışında en ünlü Türk hediyelik ürünü ise İznik çinileri. Diğer talep gören ürünler ise Mevlevileri simgeleyen semazen bibloları. Mevlânâ’yı yurtdışında herkesin çok yakından tanıdığını belirten Meltem Hanım, Mevlânâ’yı anımsatan her türlü hediyeliğin büyük ilgi gördüğünü söylüyor. Tabii bir de son zamanlarda Türk dizileri vesilesiyle Ortadoğu, Kuzey Afrika ve Balkan ülkelerinin artan Türkiye ilgisine değinmek gerekiyor. Meltem Hanım, insanların dizilerde gördükleri ürünleri hediyelik olarak talep ettiklerini söylüyor. Türk yapımı her şeyin bölge ülkelerinde talep gördüğünün altını çiziyor.
           </p>
          </p>
         </p>
        </p>
       </p>
      </p>
     </p>
    </p>
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr/aksiyon/haber-34533-kraliceye-seramik-medvedeve-igne-oyasi.html), [web.archive.org (arşiv bağlantısı)](http://web.archive.org/web/20130131200300/http://www.aksiyon.com.tr/aksiyon/haber-34533-kraliceye-seramik-medvedeve-igne-oyasi.html)
