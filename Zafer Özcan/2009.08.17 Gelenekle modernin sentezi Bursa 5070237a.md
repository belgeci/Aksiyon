# Gelenekle modernin sentezi: Bursa

*Zafer Özcan 2009.08.17*

<font class="agenda2NewsSpot">
 Gezginlere, yazarlara, şairlere ilham veren Bursa, geçmişle geleceğin iç içe yaşadığı bir şehir. Geleneği alabildiğine  yaşatıp, çağa aynı seviyede uyum sağlayabilmiş nadir örneklerden.
</font>
<font class="newsDetail">
 <p class="MsoNormal">
  Evliya Çelebi, seyahatnamesinde Bursa için “Ruhaniyetli bir şehirdir.” der. Sadrazam Keçeci Fuat Paşa ise ‘Osmanlı tarihinin dibacesi (başlangıcı)’ tabirini kullanır, Bursa’yı anlatırken… Modern dönemde ise kendini Bursa rüzgârına kaptıran yazar Ahmet Hamdi Tanpınar’dır. Beş Şehir’de şöyle der: “Bu şehirde muayyen bir çağa ait olmak keyfiyeti o kadar kuvvetlidir ki insan ‘Bursa’da ikinci bir zaman vardır’ diye düşünebilir…”
 </p>
 <p class="MsoNormal">
  Bursa, gerçekten de ikinci zamanı barındıran bir şehir. Her noktası sizi alıp tarihin bir başka dilimine götürebiliyor. Uludağ’ın eteklerinden, şehre ‘yeşil’ sıfatını kazandıran ovaya doğru inerken, Osmanlı’nın bütün izlerini sürmek mümkün. Padişah, sadrazam, şehzade ve evliya türbeleri, bütün ihtişamıyla süzülen yüzlerce yıllık camiler, bir dönemin ticaret merkezleri konumundaki hanlar, hamamlar ve elbette ulu çınarlar, size bu tarih yolculuğunda eşlik eder. Modern zamanların bütün hususiyetlerini taşıyan bu büyük şehrin içindeki o ‘ikinci zamanı’ keşfetmek; Bursa’yı farklı ve özel kılan etkenlerin başında geliyor aslında.
 </p>
 <p class="MsoNormal">
  Bursa, Osmanlı’yı kuran şehir. Küçük bir beylikten, bir cihan imparatorluğuna dönüşmenin rampa noktası. Şehirde toplam 2 bin 200 Osmanlı eseri var. Bunların arasında her türlü yapı bulunmasına rağmen saray yok! İlk 6 padişah burada yaşamış, mezarları da burada ama hiçbiri biri saray inşa ettirmemiş. Rehber ve tarihçi Mustafa Güleryüz, bunun gerekçesini, “Çünkü hepsinin hülyası İstanbul’u fethetmek, Peygamber müjdesine ulaşmak ve orada bir saray yaptırmaktı.” diye açıklıyor.
 </p>
 <p class="MsoNormal">
  GÖÇÜ TOLERE EDEN ŞEHİR
 </p>
 <p class="MsoNormal">
  Bursa’yı anlamak ve analiz edebilmek için önce Bursa’daki göç olgusunu iyi bilmek gerekiyor. Her büyük şehir gibi burası da göç alıyor; ancak Bursa’yı diğerlerinden ayıran önemli özellikler var. Çünkü sadece Doğu’dan değil, Balkanlar’dan da ciddi göç almış. Bununla beraber göçün getirdiği sorunlarla anılan bir yer olmamış. Şehir, insani yapısı ve sosyal dokusu gereği, dışarıdan gelenleri kendi potasında eritebiliyor. Göç olgusu, diğer bölgelerde gördüğümüz sosyal sorunlara burada ya hiç sebep olmuyor ya da asgari düzeyde yaşanıyor. Göçle gelen nüfusun büyüklüğünü anlamak için rakamlara bakmak yeterli. Son 50 yılda tam 17 kat büyümüş Bursa. 120 bin kişilik kent merkezi 2 milyona çıkmış. Avrupa’daki kardeş şehirleriyle daha önce aynı nüfusa sahipken, şimdi onların 20 katı büyüklüğünde! Bulgaristan’daki zorunlu göç neticesi Türkiye’ye gelen yaklaşık 400 bin göçmenin 300 binden fazlası Bursa’yı mesken tutmuş. Ayrıca sadece Erzurum kökenli 400 binden fazla insan yaşıyor. Öyleki cağ kebabı, Bursa ile özdeşleşen iskenderle
  <span>
  </span>
  rekabete girecek hale gelmiş. “Bu insanlar niçin Bursa’da yaşamak istiyor?” diye sorduğunuzda Büyükşehir Belediye Başkanı Recep Altepe tek kelimeyle cevap veriyor: “Nimetler.” Gerçekten de nimeti bol bir şehir Bursa. İş ve aş imkânları fazla, yeşili ve doğasıyla hayat şartları son derece cazip. Tarihi ve kültürüyle insanı çekiyor. Sosyal dokusu ise yabancıya kapalı değil.
 </p>
 <p class="MsoNormal">
  Bu kadar göç elbette bu alandaki sivil toplum ihtiyacını doğurmuş. Balkan Göçmenleri Federasyonu (BALGÖÇ) ve Erzurumlular Dernekleri Federasyonu, göçün ortaya çıkardığı en önemli sivil toplum kuruluşları. Bunlara diğer illerin derneklerini de eklemek lazım. Bursa’daki Balkan nüfusunun kökeni ‘93 Harbi’ diye bilinen, 1877-78 Osmanlı-Rus savaşına kadar uzanıyor. O yıllarda Osmanlı’nın Avrupa ve Balkanlar’da kaybettiği her toprak beraberinde Anadolu’ya göçü getirmiş. Son büyük göç dalgası ise 1989’da yaşanmış. Bulgaristan’dan göçe zorlanan Müslüman-Türk nüfus Türkiye’ye gelir ve bunların önemli bölümü Bursa’ya yerleşir. Türkçe konuşan bu nüfus içinde Boşnak, Arnavut ve Pomaklar da vardır. BALGÖÇ Genel Başkanı Prof. Emin Balkan’ın ailesi 1950’de Bursa’ya gelmiş. Kendisi Bursa doğumlu. BALGÖÇ’ün araştırmalarına göre, Bursa’da hâlen, Balkanlar’da doğmuş 350 bin insan yaşıyor. Burada doğanlar düşünüldüğünde göçmen kökenli nüfus daha da artıyor.
 </p>
 <p class="MsoNormal">
  Göç süreçleri genelde az gelişmiş bölgeden daha gelişmiş bölgeye doğrudur ve ağırlıklı olarak vasıfsız kitlelerin hareketidir. ‘Balkan göçü’nün farkı ise gelenlerin vasıflı, meslek sahibi ya da en azından lise mezunu olmaları. 22 Mart 1968’de Türkiye ile Bulgaristan arasında imzalanan göç anlaşması ile 1952’ye kadar Türkiye’ye gelenlerle yakın akrabalık bağı bulunanların da göç edebilmesinin önü açılır. Bu dönem Bursa’da sanayileşmenin başladığı yıllardır. Prof. Balkan’ın tespitlerine göre, göçle gelen kitle, sanayinin vasıflı ara eleman ihtiyacı için ciddi bir insan kaynağı oluşturmuştur. Bu insanların önemli bölümü, komünist sistemin önemsediği meslek eğitiminden geçmiş, pek çok sektörde yardımcı teknik ara eleman olarak çalışabilecek niteliktedir. Hatta fabrikalarda ilk kadın işçiler de bu dönemde görülmeye başlar. Komünist disiplinde yetişmiş ve çok çalışan göçmenler, bugün hâlâ Bursa’nın el sanatlarını ayakta tutan kesimi oluşturuyor.
 </p>
 <p class="MsoNormal">
  Bursa’daki hemşehri dernekleri ise benzerleri gibi tabela kuruluşu değil. Göçle gelen yeni nüfusun şehre adaptasyonunda önemli fonksiyonları var. Duruma göre, valilik ve belediye bu derneklerle işbirliği yapıyor. Suça karışan hemşehri olursa sadece polisiye tedbir alınmıyor. Derneklerin bu kitleler üzerindeki etki ve otoritesinden kamu düzeni adına faydalanılıyor. Erzurumlular Federasyonu Başkanı iş adamı Ömer Ömeroğulları kendi işi dışında mesaisinin önemli kısmını hemşehrilerinin sorunlarına ayırıyor. Aslında Bursa örneği, günümüzde sadece tabela kuruluşu olarak algılanan bu derneklerin, göçün getireceği sosyal sorunların aşılmasında ne kadar önemli roller üstlenebileceğini ortaya koyuyor.
  <span>
  </span>
 </p>
 <p class="MsoNormal">
  Bursa’nın dışarıdan gelenler noktasındaki ikinci büyük tecrübesi sanayide çalışan beyaz yakalılar. Çok uluslu firmaların fazlalığı, yerli şirketlerin büyük yatırımları, sanayide işçi ve teknik ara eleman kadar beyaz yakalı ve tepe yönetici ihtiyacına yol açıyor. Bursa sanayisinde çalışmak üzere dışarıdan gelen binlerce yerli beyaz yakalı çalışan ve yönetici olduğu tahmin ediliyor. Buna sayıları bin 200 civarındaki yabancı çalışan ve yöneticileri de eklemek gerekiyor. Sadece Bosch fabrikalarındaki yabancı beyaz yakalı çalışan sayısı 30. Çoğunluğunu Erzurumluların oluşturduğu Doğu kökenliler ve Balkan göçmenlerinden sonra şehrin üçüncü büyük göçmen kesimi beyaz yakalılar.
 </p>
 <p class="MsoNormal">
  Nitekim şehrin, muadillerine göre son derece gelişmiş kültür-sanat ve sosyal hayatında, bu nitelikli ve eğitimli göçmen kitlesinin rolü var. Vasıflı göçmen nüfus sadece iş hayatında rol oynamıyor, sosyal dokuyu da etkiliyor. Aynı şekilde gelişmiş kültür sanat ve sosyal hayat, fabrikalara tayin veya transferle gelen tepe yöneticiler için tatmin edici bir şehir ortaya çıkarıyor. Bursa’nın sanat yaşamı hakkındaki veriler bu gerçeğin teyidi niteliğinde. Kentte periyodik devam eden 9 farklı ve uluslararası etkinlik var. Festival burada bir kültür olmuş. En eskisi Uluslararası Bursa Festivali, 48 yaşında; Altın Karagöz Halk Dansları Festivali ise 23 yıldır düzenleniyor ve alanında dünyadaki en önemli üç organizasyondan biri kabul ediliyor. Fotoğraf ve edebiyat günleri, Karagöz kukla ve gölge oyunu festivali, çocuk tiyatrosu festivali ve İpek Yolu film festivali, diğer etkinliklerin bir kısmı.
 </p>
 <p class="MsoNormal">
  Şehrin bu kadar canlı bir sanat hayatı olmasında elbette halkın gösterdiği ilginin önemli katkısı var. Festivallerin organizasyonunda görevli Bursa Kültür Sanat Vakfı Genel Sekreteri Akif Koçyiğit, “Halk ilgi göstermese bu kadar uzun süreli ve farklı etkinlikler yapamazdık. Burası sanata duyarlı bir şehir.” diyor. Komünist dönemde her biri en az bir müzik aletini kullanarak yetişen göçmenlerin Bursa’ya gelmesi, onların sanata ilgisi, günümüz Bursa portresine çok fark edilmeyen bir katkı yapıyor. Halkın ilgisi şirketleri de etkiliyor. Koçyiğit, festivaller ve diğer sanat etkinliklerine sponsor olmak için şirketlerin âdeta yarışa girdiğini söylüyor. Gelinen noktada Bursa gerek sosyal, gerekse kültürel anlamda kendi kendine yeten hatta çevre illerden insanları kendine çeken bir şehir. Bu gelişmeler, uzun yıllar devam eden “İstanbul’un arka bahçesi” psikolojisini bitirmiş görünüyor.
 </p>
 <p class="MsoNormal">
  BİR BURSA MARKASI; KOZA HAN
 </p>
 <p class="MsoNormal">
  Bursa, nüfus itibarıyla Türkiye’nin 4. büyük şehri. İhracatta ise İstanbul’dan sonra ikinci sırada. 2008’de 12 milyar doları bulan ihracatıyla, genel ihracattan yüzde 9’luk pay almış. Türkiye’nin otomotiv ihracatının yüzde 80’i Bursa’dan yapılıyor. Tofaş, Renault, Peugeot Partner ticari araçlar ve Karsan’ın üretim bölgesi burası. Böylesine etkileyici bir sanayileşme başarısı, ticarette de kendini gösteriyor. Bursa’nın en dikkat çekici özelliklerinden biri, ticarette ciddi bir markalaşma becerisine sahip olması. Kestane şekeri, ipekçilik, İskender kebap, şeftali gibi ürünler bugün Bursa’yla anılıyor. Aslında kestane ve ipek böcekçiliği artık Bursa’da yapılmıyor, üretim miktarları da sembolik hâle gelmiş. Buna rağmen ticaret erbabı, pazarlamada gösterdiği başarı ile bu ürünlerin hâlâ Bursa ile anılmasını sağlıyor. Bursa’nın bugün sanayileşme olarak tezahür eden ticari becerisinin ciddi bir tarihî altyapısı var elbette...
 </p>
 <p class="MsoNormal">
  Şehrin en önemli özelliği, İpek Yolu’nun Doğu için bitiş, Batı için başlangıç noktasında bulunması. Ticaret kervanlarının son durağı konumundaki Bursa, bir yandan Doğu’nun ipeğini Batı’ya açarken, diğer yandan bu alanda kendi kültürünü de oluşturmuş. Sultan II. Beyazıt zamanında, 1491’de inşa edilen Koza Han, Bursa ipekçiliğinin ilk merkezi. Bugün şehrin en güzel turistik ve ticari merkezlerinden biri hâline getirilen Han, eski Bursa’daki çok uluslu ticaretin kalbi olmuş, asırlar boyu. Koza Han’da şu an 25 civarında firma, ipek ticaretiyle uğraşıyor. İpek ve doğal ürünler ticareti yapan Erdinç Şentürk’e göre, bu tarihî yapı geçmişte olduğu gibi günümüzde de Bursa’yı dünyaya açan yerlerden. Buna en etkili delil, İngiltere Kraliçesi II. Elizabeth ile eşi Edinburg Dükü Prens Philip’in yaptığı ziyaret. Yüzyıllardır asaletin ve zenginliğin sembolü kabul edilmiş ipek, buradan Avrupa’ya yayılmış. Bu nadide kumaş gücünü ve etkinliğini korumayı ve Bursa’yı temsil etmeyi sürdürüyor. İşin üzücü yanı Bursa’nın sembollerinden kabul edilse de, ipek böceği üretiminin artık büyük ölçüde ortadan kalkmış olması. İpek şehre çevre illerden ve Hindistan ile Çin gibi bölgelerden geliyor. Erdinç Şentürk, “Eskiden deve kervanlarıyla buraya ipek gelirdi, buradan Avrupa’ya dağılırdı. Şimdi uçakla geliyor; ama yine Bursa’dan Avrupa’ya açılıyor.” diyerek, gelinen noktayı espriyle karışık yorumluyor. Bugünün diğer bir farkı Türk ipekçilerin artık kendi koleksiyonlarıyla Avrupa ülkelerine ihracat yapmaları.
 </p>
 <p class="MsoNormal">
  Sanayi ve ticaret bu kadar ön planda olunca, kriz meselesi de ister istemez Bursa gündeminin ilk sıralarına oturuyor. Türkiye’nin otomotiv üretim üssü konumundaki şehir, küresel krizden fazlasıyla etkileniyor. Otomotiv ihracatı ve buna bağlı üretimin aniden düşmesi, fabrikalarda çarkların durma noktasına gelmesi, kente ağır bedel ödetmiş. Bugünlerde şehirde krizin etkilerini gözlemek mümkün. Net rakamlar bilinmemekle birlikte yaklaşık 60 bin kayıtlı işçinin işsiz kaldığı söyleniyor. Özellikle otomotiv fabrikaları için üretim yapan yan sanayideki KOBİ’ler, bu süreçten en fazla zarar gören işletmeler.
 </p>
 <p class="MsoNormal">
  Ekim 2008 ve Şubat 2009 arası, Bursa için hayli zor geçti. Ticaret ve Sanayi Odası Başkanı Celal Sönmez, mart ayından bu yana kıpırdama başladığını söylüyor. Geçen yılki rakamlar henüz yakalanmasa da, her ay bir öncekinden iyi geçiyor sanayiciler açısından. Celal Sönmez, temkinli; ama gelişmelerden de memnun: “Bursa ekonomisinde ‘büyüme başladı’ denemez; fakat daralma yavaşladı. Hatta otomotiv yan sanayisinde, alınan tedbirlerle büyüme de başladı denebilir. Bunu, firmalarla yaptığımız birebir konuşmalardan, satış rakamlarından görebiliyoruz. Hükûmetin aldığı vergi indirimi gibi tedbirlerin bir müddet daha devam etmesini istiyoruz. Bu işe yarayan bir taktik ve sürdürülmesi gerekir.” Bursa sanayisinde 4 sektör öne çıkıyor. Otomotiv ve otomotiv yan sanayisi, tekstil, tarım ve turizm.
 </p>
 <p class="MsoNormal">
  Kriz, özellikle otomotiv yan sanayisi ile tekstil sektörlerini etkiledi. Tekstilciler, bir süredir devam eden sıkıntılar sebebiyle küresel krizi kısmen hazırlıklı karşıladı; ancak aynı şey otomotiv yan sanayicileri için söylenemez. 2003-2008 arası roket hızıyla yükselen ve yatırımlarını buna göre yapan bir otomotiv ve yan sanayi olduğunu vurgulayan Sönmez, “Bu kadar büyük yatırımlardan sonra gelen krize tedbir almak çok zor. Önemli olan bu süreçte kayığı batırmadan sığ sulara çekebilmektir.” diyor. Sönmez’in tespitlerine göre, Bursa ekonomisinde 2009 daralma, 2010 toparlanma yılı, 2011 ise ertelenen taleplerin patlama yapacağı yıl olacak. O bakımdan sanayicilerin, bu zorlu süreçte ayakta kalabilmesi gerekiyor. Ayakta kalanları 2011’den itibaren çok güzel bir dönem bekliyor. Bursa’nın en büyük iş dünyası kuruluşlarından Bursa Girişimci İş Adamları Derneği’nin (BUGİAD) genel başkanı Hayati Canlılar da, Sönmez’le benzer kanaatleri paylaşıyor. ‘Bursa sanayisinin en kötüyü gördüğü’ tespitini yapan Canlılar, “Meslektaşlarımız daha kötüsünü beklemiyor. 2010’dan itibaren sanayide yükselişin başlayacağı görüşü yaygın.” diye konuşuyor. BUGİAD, Bursa sanayisine önemli katkılar yapan bir sivil kuruluş. Canlılar, kurum bünyesinde faaliyete geçirdikleri ‘KOBİ Klinik’ projesinden bahsediyor. Proje çerçevesinde klinik hizmeti verilen şirketler uzman isimler tarafından mercek altına alınıyor, firmanın eksikleri tespit edilip yeni bir yol haritası çıkarılıyor. Canlılar, bu çalışmanın özellikle küçük işletmelerin kurumsallaşmasında ciddi katkı sağladığını ve çok olumlu geri dönüşler aldıklarını vurguluyor.
 </p>
 <p class="MsoNormal">
  Bursa’da geçen yılı 7,5 milyar dolarlık ihracatla kapatan otomotiv yan sanayisinin önde gelen şirketlerinden biri Alman Bosch firması. 1972’den bu yana iki fabrikayla hizmet veren Bosch, sektörün lider kuruluşu konumunda. Üretiminin yüzde 85’ini ihraç eden Bosch fabrikası da krizden etkilenen firmalar arasında. Bosch Ticaret ve Sanayi AŞ Genel Müdürü Hermann Butz, global krizle birlikte siparişlerin azaldığını ve bunun üretime yansıdığını söylüyor. Ciro ve ihracat rakamlarındaki küçülmeye rağmen, istihdamı büyük ölçüde koruduklarını belirten Butz, krize rağmen yatırımlara devam ettiklerinin altını çiziyor. Her ayın bir öncekinden daha iyi geçtiğini vurgulayan Butz, buna rağmen 2008 rakamlarının hâlâ yakalanamadığını anlatıyor: “Dolayısıyla ‘bir iyileşme var’ demek doğru; ancak zaten aşağıya düşmüş olan rakamlar üzerinden iyileşmeler yaşıyoruz. ÖTV indirimi geçici olarak sektöre rahatlama getirdi. Fakat yeterli değil. Kalıcı önlemler alınması gerekiyor. Önümüzdeki dönem için bir tespitte bulunmak çok kolay değil; ama 2009 yılının zor geçeceğini söyleyebiliriz. Kriz öncesi rakamlara ise 2011’de ulaşılabilir.”
 </p>
 <p class="MsoNormal">
  Bursa’nın en köklü aile şirketlerinden Uludağ Meşrubat ve Gıda Sanayii AŞ’nin genel müdür yardımcısı Ömer Kızıl, kriz sebebiyle sektörde yaşanan daralmaya rağmen işlerin iyi olduğunu savunuyor. “Bakmayın biz sanayicilerin ağladığına, ağlamak alışkanlık olmuş.” diyen Kızıl, başından geçen küçük bir anekdotu paylaşıyor: “Geçende bir sanayici ile tanıştık. İşlerimizi sordu, ‘iyi’ dedim. Sonra kulağıma eğildi, ‘ben tekstilciyim, bizim işler de iyi; ama söylemiyorum kimseye’ dedi. Yani böyle bir olay var, işlerin iyi olması da ayıp değildir, pazar kazanmak da. ‘Para kazanmadan yapıyorum’ diyenler yapmasın o zaman. Herkesin işi iyi olsun. İşler iyiyse daha fazla insana ekmek çıkar.”
 </p>
 <p class="MsoNormal">
  Bursa’nın potansiyelinden ve ekonomik gücünden bahsedilirken, otomotiv ve tekstil sürekli gündeme geliyor; ama onların dışında kalan ve büyük potansiyele sahip, tarım ve turizmin önemini de vurgulamak lazım. Yaz mevsimi olmasından dolayı tarım sektöründe ciddi bir canlılık var. Tarımın lokomotifi meyvecilik. Üretimde Türkiye genelinde ilk sırada olmasa da, Alara Tarım Yönetim Kurulu Başkanı Yavuz Taner’e göre, meyvecilik kültürünün en güçlü olduğu bölge Bursa. Buna bağlı olarak meyve işleme sanayisi gelişmiş. Üretiminin önemli bölümünü Avrupa ülkelerine ihraç eden Alara Tarım, Arjantin’deki kiraz üretimiyle dikkati çeken bir firma. Modern meyveciliğin ülke geneline yayılmasında önemli fonksiyon üstlenen şirket, Çanakkale Bayramiç’te meyve fidanı üretiyor. Türkiye’de hâlâ çiftçinin yüzde 95’inin klasik yöntemlerle meyvecilik yaptığını hatırlatan Taner, “İşi fidandan başlatarak, sulamaya kadar modern meyvecilik kültürünü yaygınlaştırmak gerekiyor. Türkiye bu alanda çok büyük potansiyele sahip. Önümüzdeki 10 senede biz bunu yapmazsak, birileri mutlaka yapacak, en büyük bedeli de Türk tarımı ödeyecek.” uyarısını yapıyor.
 </p>
 <p class="MsoNormal">
  Sıkıntı otomotiv ve tekstilde yaşansa da aslında şehirde bugünlerde en fazla konuşulan konu turizm. Kiminle konuşsanız sözü bir noktada turizme getiriyor. Çünkü şehrin bu anlamda büyük bir potansiyeli var; fakat bundan yeteri kadar faydalanamıyor. Konu yerel yönetimlerin gündeminde. Bursa’da turizm denince Uludağ eksenli kış ve kayak turizmi, kaplıca turizmi ile tarih ve kültür turizmi akla geliyor. Bursa aslında çok dar bir lokasyonda o kadar güzel imkânlara sahip ki… Mesela kışın Uludağ’da kayağınızı yaptıktan sonra şehre indiğinizde sizi önce derin Osmanlı tarihi karşılar, aynı çevrede termal otelleri de bulabilirsiniz, biraz ilerlediğinizde şehrin hemen bitiminde başlayan ve Bursa’ya yeşil sıfatını kazandıran ovaya inebilirsiniz, biraz daha ilerlediğinizde ise Mudanya ve Güzelyalı’dan denize ulaşırsınız. Bütün bu imkânlar toplam yarım saatlik otomobil sürüşü mesafesindedir. Uygulamaya bakıldığında ise ciddi altyapı sorunları, konaklama tesislerinin yetersizliği ve tanıtım eksikliği gündeme geliyor. Şehir şimdi
  <span>
  </span>
  turizm patlamasının önündeki bu sorunları konuşuyor ve çözümler üretiliyor.
 </p>
 <p class="MsoNormal">
  İlk çözümlerden biri elbette oteller. Bursa’da hâlen 10’un üzerinde 5 yıldızlı otel projesi var. Bunlar devreye girdiğinde Bursa için bir kongre ve kültür merkezi ihtiyacı da doğacak. Eski Sümerbank Fabrikası’nın bulunduğu arazide inşaatı devam eden Merinos Kültür ve Kongre Merkezi’nin faaliyete geçmesi şehrin geleceği açısından çok önemli. Son dönemde ödenek yetersizliği yüzünden inşaatın bitişiyle ilgili belirsizliklerin oluşması, turizmcileri tedirgin etse de, Büyükşehir Belediye Başkanı Recep Altepe, yüzde 70’i tamamlanan merkezin büyük ihtimalle yıl sonuna kadar açılacağını söylüyor.
 </p>
 <p class="MsoNormal">
  Turizm denince Bursa ve Türkiye’nin en önemli markalarından biri kuşkusuz Uludağ. Buradaki sorun, yıllardır yaşanan yetki karmaşasından dolayı gerekli altyapı yatırımlarının yapılmamış olması. Uludağ’da hâlen 16 işletme belgeli tesis ve toplam 3 bin 189 yatak kapasitesi var. Bu rakam, Türkiye’deki kış turizminde oldukça önemli bir orana tekabül ediyor. Uludağ’ın aslında temel sorunu, otorite bolluğu. Kültür ve Turizm Bakanlığı, Çevre ve Orman Bakanlığı, Bayındırlık Bakanlığı, Millî Parklar Genel Müdürlüğü, Kültür ve Tabiat Varlıklarını Koruma Kurulu ve Bursa Büyükşehir Belediyesi, Uludağ üzerine söz söyleme hakkına sahip kurumlar. Bu kadar otoritenin olduğu yerde iş yapılamadığını vurgulayan Başkan Recep Altepe şunları söylüyor: “Burası bir turizm bölgesi olmalı ve Büyükşehir’in yetkisine bırakılmalı. Bakanlıklardan yetkileri istedik, şu anda böyle bir yetki devri çalışması var. Uludağ’da 50 yıldır bir şey yapılmamış. Hedefimiz Uludağ’ı ismine yakışır bir altyapı ve çehreye kavuşturmaktır. Buranın otoparkından kanalizasyonuna, kar temizliğinden spor tesislerine, günübirlik tesislerden büyük otellere kadar her meselesini ele almak gerekiyor.”
 </p>
 <p class="MsoNormal">
  Turizmdeki ikinci önemli başlık ise tarih ve kültür zenginliği. Başta bahsettiğimiz tarihî zenginlik ve özellikle Osmanlı eserleri, son yıllarda gerçekleştirilen çalışmalarla gün yüzüne çıkarılıyor. Yılların ihmaliyle, hızla artan yapılaşmanın içinde kaybolup giden, restorasyonları yapılmadığı için harap vaziyette bulunan, ziyaret etme imkânı bile kalmayan yüzlerce tarihî yapı, Osmangazi Belediyesi’nin öncülüğündeki rölöve ve restorasyon çalışmaları ile şehre tekrar kazandırılmış. Bu kapsamlı tarih - kültür ve kimlik çalışmasının mimarlarından, geçen dönemin Osman Gazi belediye başkanı Recep Altepe, bugün Büyükşehir belediye başkanı. “Bursa’yı tanıdığımızı zannediyoruz; ama araştırdıkça her gün yeni şeyler öğreniyoruz. Her sokağı için bir kitap yazılabilecek bir şehir burası.” diyor.
 </p>
 <p class="MsoNormal">
  Bursa’da turizme yönelik diğer çalışma ise büyüyen şehrin içinde kaybolup giden veya harap vaziyetteki tarihî eserlerin tekrar gün yüzüne çıkarılması. Bursa bu yönüyle kendi tarihini yeniden keşfetmeye başlamış son yıllarda. Bu çalışmalar meyvesini en fazla turizmde veriyor. Özellikle Arap turist sayısında ciddi bir artış var. Şehrin her noktasında Arap turistleri görmek mümkün. İDO’nun feribot seferleri sayesinde İstanbul–Bursa arasının 4 saatten 1,5 saate inmesi de şehre ciddi bir katkı yapmış. Bu gelişmeleri fırsat bilen Ticaret ve Sanayi Odası, Valilik ve Belediye’nin de desteği ile “Hafta sonu Bursa’ya” adını verdiği bir çalışma başlatmış. Çevre illerde tanıtım yapılarak, cumartesi– pazar günleri daha fazla insanın Bursa’ya çekilmesi planlanıyor. Bir zamanlar yılda ortalama 1 milyon turist çeken Bursa’da, bu rakam son yıllarda 400 binlere kadar inmiş. Hedef 1 milyon ziyaretçi sayısını tekrar yakalamak.
 </p>
 <p class="MsoNormal">
  Berat Tunakan, silkinme sürecindeki Bursa turizmine en ilginç katkıları yapan girişimcilerden. Otantik Bursa Evleri projesi ile Marmara Denizi’nde bulunan Turan Emeksiz Yolcu Gemisi Otantik Otel ve Restoran projeleri büyük ilgi görüyor. Otantik Otel, eski Bursa evlerinin rölöve projelerine göre inşa edilmiş. Yapılar yeni olmasına rağmen insana ilk anda, ‘tarihî bir ortama girilmiş’ havası veriyor. Bursa Ticaret ve Sanayi Odası’nda turizm konularıyla ilgilenen Tunakan, “Geçmişten kopmadan, geçmişin izini sürüp, bugünün bütün konforunu yaşatabilecek bir turizm potansiyelimiz var.” diyor.
 </p>
 <p class="MsoNormal">
  Bursa turizminde diğer önemli başlık ise termal tesisler. Şehir merkezindekiler bir yana Bursa’nın termal markası İnegöl’e bağlı Oylat Kaplıcaları. Son yıllara kadar işletme belgesi olmayan tesislerle hizmet veren Oylat’ta, büyük bir dönüşüm yaşanıyor. Bin 100 yatak kapasiteli yeni yatırımlarla büyüyen Oylat Kaplıcaları’nda 2008 yılında 270 bin kişi konaklamış. İnegöl Belediye Başkanı Alinur Aktaş, ilçesindeki bu turizm potansiyeline büyük önem veriyor. Belediyenin çabalarıyla Oylat’a modern oteller kazandırılmış. Mükemmel tabiat imkânlarına sahip Oylat’taki kaplıca suyu 42 derece ve soğutmadan kullanılabilen nadir termal kaynaklardan.
 </p>
 <p class="MsoNormal">
  İnegöl aslında sadece kaplıcaları ile değil, Türkiye genelinde ciddi bir üne sahip mobilya üretimiyle de öne çıkan bir merkez. Türkiye’nin toplam mobilya ihracatının yüzde 15’i buradan gerçekleştiriliyor. Yılda 3 farklı mobilya fuarına ev sahipliği yapan İnegöl’de, mobilya üzerine ihtisaslaşmış bir organize sanayi bölgesi kurmak için çalışmaların sürdüğünü belirten Aktaş, “Proje gerçekleştiğinde İnegöl mobilyadaki etkinliğini daha arttıracaktır.” diyor.
 </p>
 <p class="MsoNormal">
  Sonuçta Bursa yıllardır İstanbul’un yanı başında olmanın sıkıntılarını yaşasa da, birçok açıdan Türkiye’nin yıldızı parlayan şehirlerinden. Zaten istatistiklere bakıldığında, kendini her alanda ispat ettiğini görmek mümkün. Bursa’nın yeni dönemdeki ihtiyacı, biraz daha tanınmak, bilinmek ve farkına varılmak. Kendi dönüşümünü büyük ölçüde gerçekleştiren şehrin, gerek yurt içinde gerekse yurt dışında daha fazla fark edilmesi, Bursa’yı gelecek 10 yıl içinde bir dünya şehri yapabilir.
 </p>
 <p class="MsoNormal">
 </p>
 <p class="MsoNormal">
  Yerel idareciler olarak tarihî sorumluluk taşıyoruz
 </p>
 <p class="MsoNormal">
 </p>
 <p class="MsoNormal">
  Vali Şehabettin Harput, 2 yıla yakın zamandır görev yaptığı Bursa’da, ciddi projeler geliştiren ve inisiyatif alan bir bürokrat. Tarihe meraklı Harput, Bursa’yı anlatırken söze tarihî bir anekdotla başlıyor: “Alman Generali Moltke, İstanbul ile Bursa’yı mukayese eder. Hangisinin güzel olduğuna karar veremez. ‘Birinde mavi, diğerinde yeşil insanı büyülüyor’ der. Benim burada göreve başlamadan önce kafamdaki Bursa imajında, bütün ihtişamıyla yaşayan tarih ve yeşil öne çıkıyordu. Ancak Bursa’ya geldiğimde tarihi yaşatan eserlerde ve yeşilde ciddi tahribat olduğunu gördüm ve hayal kırıklığına uğradım.” Vali Harput, kendisini üzen tarihî eser tahribatının son yıllardaki çalışmalarla giderildiğini; fakat daha yapılması gereken çok iş olduğunu söylüyor.
 </p>
 <p class="MsoNormal">
  Bursa denince Harput’un kafasındaki ikinci önemli konu ise göç. Göçle ilgili tespitlerine geçmeden önce, yaşadığı bir olayı paylaşıyor: “İki kişi benimle görüşmek istedi. Sıkıntıları vardı, dinledim. Bir Doğu ilinden göç etmişler; ama sokakta kalmışlar ve benden yardım istiyorlardı. Kaç kişi olduklarını sordum, 80 kişiyiz dediler. Bunların 55’i çocuktu. Gelen ailedeki 7 kişi korucu oldukları hâlde işlerini bırakıp gelmiş. Ailenin çoğunluğu Türkçe bilmiyor. Ben onları geri dönmeleri konusunda ikna etmeye çalıştım. Geldikleri ilin valisini aradım. O da yardımcı oldu. Önce duruma bakmak için gittiler. Bir hafta sonra tekrar geldiler ve ‘biz memleketimize dönmeye karar verdik’ dediler. Kendilerine iki otobüs ve yiyecek verdim, döndüler. Aslında büyük aile göçlerinde zamanında müdahale edilirse, geri dönüş sağlanabilir.” Bursa en fazla göç alan illerin başında geliyor. Buna rağmen huzurlu bir kent. Vali Harput, iş ve aş imkânlarının yanı sıra, bu durumun en önemli sebebinin Bursa’nın manevi havası olduğunu söylüyor. Buraya gelenlerin Bursa’ya bir muhabbet beslediklerini, şehirle gönül bağı kurduklarını belirtiyor. Bu da göçmenlerin şehre uyumunu kolaylaştırıyor. Harput bu anlamda hemşehri derneklerinin fonksiyonunu önemsiyor: “İşsize iş bulma, suçun önüne geçme noktasında yöre dernekleri önemli görev yapıyor. ‘Sokakta kaldım’ diyenleri derneklere yönlendiriyoruz. Yöre ve akrabalık bağları suçun önlenmesinde önemli. Kimse kendi yöresinin adının kötüye çıkmasını istemiyor. Bursa o açıdan huzurlu ve örnek bir kent.”
 </p>
 <p class="MsoNormal">
  Bursa Valiliği’nin öncülüğünde başlatılan Tarih ve Kültür Yolu projesine de değinmek gerekiyor. Kuruluştan - Kurtuluşa adı verilen çalışmaya göre, düzenlenecek paket turlarla Osmanlı’nın kurulduğu coğrafyadan (Domaniç - İznik - Bilecik - Söğüt) İmparatorluğa geçişi temsil eden Bursa’yı kapsayan ve kurtuluşu simgeleyen Çanakkale’de son bulacak tur ile insanlar hem kendi tarihini tanıyacak hem de Bursa iç turizminde ciddi hareketlilik sağlanacak. Vali Harput, projeyle ilgili olarak Bakanlık ve TURSAB ile görüştüklerini söylüyor. Türkiye’nin 2023 yılı hedeflerinde Bursa’nın çok önemli bir misyon üstleneceğinin altını çizen Vali Harput, “Burada görev yapan yerel idareciler olarak tarihî bir sorumluluk taşıyoruz.” diyor.
 </p>
</font>

Kaynak: [www.aksiyon.com.tr](http://www.aksiyon.com.tr:80/aksiyon/haber-24795-205-gelenekle-modernin-sentezi-bursa.html), [web.archive.org (arşiv bağlantısı)](http://web.archive.org/web/20110311115905/http://www.aksiyon.com.tr:80/aksiyon/haber-24795-205-gelenekle-modernin-sentezi-bursa.html)
