# Türkiye'ye 'Expatik' Tanıtım

*Zafer Özcan 2007.01.01*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Türk kültürünü özümseyen yabancı damat ve gelinler (expatlar) bu ülkenin bir zenginliği. Türkiye ve Türkleri tanıdıktan sonra kökten değişen bakışları ise Geceyarısı Ekspresi imajını yıkmak için expatların biçilmiş kaftan olduğunu gösteriyor.
  </font>
 </div>
 <div id="newsText">
  <font class="detail-text">
   Abdullah Gündoğdu, İstanbul Kapalıçarşı'da halı tüccarı. Amerikalı eşi Kathy Hamilton ile 1996'nın mart ayında tanışmışlar. O tarihte Konya'ya giden Gündoğdu'nun en büyük arzusu evlenmektir. Mevlana'yı ziyaretinde bu isteğinin gerçekleşmesi için dua eder: "O kadar çok ağladım ki dua ederken... Otele geri dönünce Kathy'yi gördüm. Tanıştığımız andan itibaren evlenebileceğim biri olduğunu düşündüm. Görüşmelerimiz o ABD'ye dönünce de devam etti. Telefon paraları uçak bileti fiyatlarını aşınca yanına gittim, evlendik."
   <br/>
   <br/>
   Aslında Kathy Hamilton, Türkiye'ye yabancı biri değildir. İlk gelişi 1981'de, Mevlevi Şeyhi Süleyman Dede'nin kabrini ziyaret amaçlıdır. Süleyman Dede ile ABD'de tanışan Kathy, onun vesilesiyle Müslüman olmuştur. Birbirlerinin dilini hiç bilmemelerine rağmen onunla çok iyi anlaştığını söylüyor: "Görüşmelerimizde o Türkçe konuşurdu, bense İngilizce. Buna rağmen çok iyi anlaşırdık. Sohbetlerimizde kaçırdığım çok az şey olmuştur. Çünkü bizimki kalbî bir diyalogdu."
   <br/>
   <br/>
   Kathy Hamilton'ın bir başka özelliği de, Aksiyon'un merhum müzik yazarı Çinuçen Tanrıkorur ve eşi Barihüda Hanım ile yakın dostluğu. Barihüda Hanım ile ortak noktaları Süleyman Dede'ye yakınlıkları. Abdullah Gündoğdu, Teksas'ta yaşayan kayınpederi ve kayınvalidesiyle arasının çok iyi olduğunu söylüyor. Çiftin tek çocuğu Ali Adem hem Türk hem de Amerikan kültürü ile yetişiyor ve iki dili de iyi konuşuyor.
   <br/>
   <br/>
   PRENSESLER GİBİ YAŞIYORUZ
   <br/>
   <br/>
   Gündoğdu çiftinin hikâyesi sık sık gündeme gelen Türklerle yabancılar arasındaki evliliklerden biri. Ama bu, özellikle güney sahillerinde şahit olunan ve kısa süreli duygusal yakınlaşmadan sonra genç Türk erkekleriyle yaşlı yabancı bayanlar arasında evlilikle sonuçlanan vakalardan oldukça farklı. Çünkü bu yabancıların en önemli özelliği uzun yıllar Türkiye'de yaşamış ve buradaki kültürü özümsemiş olmaları. Bu kategoriye giren yabancılar kendilerine kısaca 'expat' diyor. Yani kendi ülkesi dışında yerleşmiş, başka ülkede yaşamayı seçmiş insanlar.
   <br/>
   <br/>
   Expatların Türklerle yaptığı evliliklere genelde duygu ve mantık hâkim. Taraflar kendilerini hazır hissettiklerinde evlilik kararı aldığından, birliktelikleri de mutlu ve uzun süreli oluyor. Haliyle çocuk kaçırma gibi dramlar da çoğunlukla yaşanmıyor. Evlilik gerekçesiyle gelip yerleşenler; iş için burada bulundukları dönemde kalmaya karar verip bu tercihlerini evlilikle pekiştirenler; Türkiye seyahatinde tanıştıkları ülkeden veya sevgiliden kopamayıp bu ülkenin bir parçası haline gelenler şeklinde sınıflandırmak mümkün bu kategorideki Türk-yabancı evliliklerini. Yabancılarda başı İngiltere ve Almanya çekiyor. Onu ABD ile Latin Amerika izliyor.
   <br/>
   <br/>
   Ülkemize yerleşen yabancılar, özellikle kadınlar oldukça aktif. Kurdukları dernekler aracılığı ile yaptıkları hayır işleri dikkat çekici. Türkiye'deki en eski yabancı derneklerinden biri, Avrupa ve Amerikalı gelinlerin kurduğu International Women of İstanbul (IWI) yani Uluslararası Kadınlar Derneği. 30 yıldır faaliyette olan derneğin 750 civarındaki üyesinin çoğunluğu kadın. Bunlar Türklerle evlenerek İstanbul'a yerleşmiş yabancılar. IWI, hem yabancı kadınların bir araya gelmelerine ortam hazırlıyor hem de kültürel ve sosyal faaliyetlere imza atıyor. Derneğin kurucularından İrlanda kökenli Kathy Denizeri, "Türkler çok sıcakkanlı. Kendimizi bu ülkede çok iyi hissediyoruz. Hepimiz prensesler gibi yaşıyoruz. Bu kadar iyilik gördüğümüz bir ülkeye katkımız olsun istiyoruz." diyor.
   <br/>
   <br/>
   Derneğin yardım faaliyetleri koordinatörü Amerikalı Suzy Kaluti, 25 yıldır İstanbul'da yaşıyor. Bir Türk'le evli ve üç çocuğu var. Yardım faaliyetleri için gerekli parayı yılda bir kez yapılan kermes ve balolardan elde ettiklerini, ayrıca sponsorları olduğunu söylüyor. Toplanan paralar yönetim kurulu kararıyla belirlenen kurumlara, örneğin SSK Okmeydanı Hastanesi, Lösemili Çocuklar Vakfı, Bomonti Fransız Fakirhanesi ve Sarıyer Veysel Vardar Körler Okulu'na gönderiliyor. 2006 için oluşturulan bütçe ise 150 bin YTL.
   <br/>
   <br/>
   Bir diğer yabancı sivil toplum kuruluşu ise Almanca konuşan ülkelerden gelenlerin kurduğu Die Brücke (Köprü) Derneği. 1990'dan beri faaliyette olan derneğin amacı, Almanya, İsviçre ve Avusturya'dan gelen gelinlerin Türkiye'deki hayatlarını kolaylaştırmak. Başkanlığını Christine Şenol yapıyor, başkan yardımcısı ise Claudia Yılmaz. 500 civarında üyesi olan Köprü, her yıl ekimde açılış kokteyli düzenliyor. Türkiye'deki mevzuata uyum noktasında üyelere yardım ediliyor.
   <br/>
   <br/>
   EXPATLAR ALAMANCILARDAN DAHA ŞANSLI
   <br/>
   <br/>
   Dernek saymanı, İsviçreli Corina Bilhan, "Türkiye'de yabancı olarak yaşamak eskiden çok zordu. Bizim gibi evlenerek bu ülkeye yerleşen insanlara yardım etmek için kurduk derneği. Artık hayat burada eskisi kadar zor değil." diyor. Bir yılla sınırlı olan ikâmet alma süresinin 5 yıla çıkarılması onlar için olumlu bir gelişme. Bilhan; İsviçre, Almanya ve Avusturya kökenliler için ikamet ücreti eskiden 5 yıl için 2 bin YTL iken, şimdi rakamın 5 yıl için 120 Avro'ya düştüğünü belirterek, bunda derneğin girişimlerinin büyük katkısı olduğunu söylüyor.
   <br/>
   <br/>
   Stefan Hibbeler, İstanbul'da yaşayan ve eşi Türk  bir Alman gazeteci. İnternet üzerinden yayın yapan İstanbul Post gazetesinin sahibi. Türkiye'de yaşayan Almanları şöyle tasnif ediyor: "Alman işadamları ve aileleri, Türklerle evli Almanlar, turist, öğrenci, emekliler, gece çalışanlar ve maceraperestler, Almanya'dan dönen ikinci ve üçüncü kuşak Türk kökenli Almanlar." Hibbeler'e göre bu gruplar arasında ciddi bir ilişki yok. İşadamları, Türklerle evlenenler ve öğrencilerin dışındakiler, ikâmetleri olmadığından üç ayda bir giriş çıkış yapıyorlar. Hibbeler, burada yaşayan Almanları, Almanya'da yaşayan Türklere kıyasla daha şanslı görüyor. Ona göre Türk toplumunda, Almanlara karşı pozitif bir bakış açısı var.
   <br/>
   <br/>
   Dirk Tröndle de, Hibbeler gibi bir Alman damat. Konrad Adenauer Vakfı'nda çalışıyor. 1998'de evlendiği Türk eşiyle birlikte Ankara'da yaşıyor. Onun eşi de, aynen Hibbeler'inki gibi uzun yıllar Almanya'da yaşamış. Bu iki örnek genel durum hakkında bir ipucu veriyor aslında. Nitekim, ülkemizdeki Alman kökenli damatların birçoğu eşiyle kendi ülkesinde tanışmış; daha sonra eşinin tercihine uyarak Türkiye'ye yerleşmişler. Tröndle, ailesinden destek görmesine rağmen, bir Türk'le evleneceği için yakın çevresinden epey tepki almış. Bunu ülkesinde Türklere karşı olan önyargıya bağlıyor.
   <br/>
   <br/>
   Evlilik sonrası iki taraf da dinî tercihlerini değiştirmemiş. "İkimiz de dindar olmadığımız için dinî uyumsuzluk yaşamadık. Çocukların dini konusu ise farklı, çünkü iki dine yönelik eğitim vermek olmaz. Ya Müslüman olacaklar ya Hıristiyan. Türkiye'de yaşadığımızdan dolayı Müslümanlık ağır basıyor. Eşimin ailesi biraz eğitim veriyor, kayınpeder ara sıra çocuklarla namaz kılıyor.  Paskalya veya Noel gibi günlere de önem veriyoruz." diyor. Tröndle, Türkleri çok sevimli ve misafirperver buluyor; ama bir Türk'le evli olmasına rağmen çalışma ve oturma izni konusunda yaşadığı zorlukları yadırgıyor.
   <br/>
   <br/>
   LATİNLER DAHA UYUMLU
   <br/>
   <br/>
   Türkiye'deki yabancı gruplarından biri de Latin kökenliler. Çoğunlukla gelin olarak gelmişler. Onlardan biri Kolombiya'nın İstanbul'daki fahri başkonsolosluğunu yapan Martha Ardila Ülkümen. Ülkesinin ve Latin Amerika'nın daha fazla tanınması için mücadele veriyor. İstanbul'da her yıl Latin Günleri düzenliyor. Çoğunluğu İstanbul'da olmak üzere Türkiye'deki Latin gelinlerin sayısı 360 civarında. Milena Hüroğlu'na göre Türkiye'ye yılda birkaç Latin gelin geliyor. Onları zaman zaman bir araya getiren Milena Hüroğlu, 7 yıldır işadamı Gürhan Hüroğlu ile evli. İki de çocuğu olan çiftin hikâyesi dil eğitimi için bulundukları İngiltere'de başlıyor ve her iki ülkede yaptıkları düğünlerle evleniyorlar.
   <br/>
   <br/>
   Milena Hüroğlu'na göre tanışmalar genelde ABD veya İngiltere'deki öğrencilik yıllarında oluyor. İnterneti de unutmamak lazım elbette. Milena Hanım yabancılarla evliliklerde en iyi uyumun Latin kökenlilerde olduğu görüşünde. Sebebi ise hayat tarzlarındaki benzerlik ve her iki kültürdeki Akdeniz esintileri.
   <br/>
   <br/>
   Steve Pheby'nin Türkiye macerası 1992'de başlıyor. Rehberlik yaparken tanıştığı Türk eşi Filiz'le 1997'de İngiltere'de evlenir. 5 yıl Londra'da yaşayan çift 2002'de Türkiye'ye yerleşir. Pheby dönüş gerekçesini adeta bir Türk gibi anlatıyor: "İngiltere'de hayat çok farklı; komşuluk yok, insanlık yok, yaz mevsimi yok, güneş yok. Türkiye'de geçirdiğim 5 yıldan sonra İngiltere'ye dönünce ülkeme uyum sağlayamadım. Orada akşamları insanların gittiği yerler barlar genelde. Burada ise arkadaşına gidebiliyorsun. Gece yarısı dışarı çıkıp çorbanı içebiliyorsun. Hayat burada yaşanıyor."
   <br/>
   <br/>
   Pheby halen bir taşımacılık şirketinde çalışıyor. Şirketin çalışma alanlarından biri de, Türkiye'ye yerleşmeye karar veren yabancılara danışmanlık yapmak. Onların ihtiyaçlarıyla ilgilenmek. Steve Pheby İstanbul'daki yabancılar, ağırlıklı olarak İngilizler için çeşitli organizasyonlar yapıyor.  Filiz Pheby, bir yabancı ile evleneceğini duyduğunda babasının ilk tepkisinin, 'Bir ecnebi ile mi evleneceksin!' şeklinde olduğunu söylüyor. Babasını ikna eden ise eşinin Müslümanlığı seçmesi olmuş. Bu noktada Steve araya girerek, "Ben evleneceğim için Müslüman olmadım. Tanışmamızdan iki sene önce Müslüman olmuştum." diyerek düzeltme yapıyor. Nasıl Müslüman olduğuna gelince Farklı kültürleri tanımak için ziyaret ettiği Gazze'de ilk kez ezan sesi duymuş ve çok etkilenmiş.
   <br/>
   <br/>
   Expatların öykülerini dinledikçe Türkiye'nin dünyada nasıl algılandığı da çıkıyor ortaya. Türkiye'deki yabancı kadınların hikâyelerini kitap haline getiren ve kendisi de bir expat olan Jennifer Gökmen, eşiyle tanışmadan önce Türkiye'yi sadece Midnight Express filminden bildiğini söylüyor. Türkleri gördükten sonra görüşlerinin tamamen değiştiğini belirten Gökmen, ABD'de tanıştığı eşiyle evlendikten sonra Türkiye'ye yerleşir. Planı, iki sene Türkiye'de yaşadıktan sonra ABD'ye geri dönmektir: "Bu ülkeyi çok sevdim; çünkü insanlar çok samimi, çok sıcak. Türk ailem bana ikinci kızları gibi davrandı. ABD'de ailem 15 senedir aynı yerde oturuyor ama komşuları ile hiçbir ilişkileri yok. Burada komşuluk ilişkileri çok güçlü. ABD'nin en büyük ideolojisi, bireyin bağımsızlığıdır, özgüven olayı bizde abartılıdır. Hal böyle olunca insanların birbirlerine bağlı olmaları ve birbirlerini desteklemeleri söz konusu değil. Türkiye'nin en sevdiğim yönü aynı zamanda en zor uyum sağladığım yönüdür. Burada komşularla her an bir araya gelebilirsiniz. Kapınızı biri çalabilir, buna alışmak zor oldu ama artık biraz Türkleştiğim için ülkeme gittiğimde kendimi yalnız hissediyorum."
   <br/>
   <br/>
   TÜRKİYE İMAJI VE 'EXPATİK' TANITIM
   <br/>
   <br/>
   Gökmen'e göre ABD'de Türkiye denince akla deve veya çöl geliyor. Konuşulan dilin Türkçe olduğu bile bilinmiyor, herkes Arapça sanıyor. Amerikan medyası önyargılı yayın yapıyor. Kendisi Kurtlar Vadisi filmini seyretmiş. Filme yönelik Amerikan karşıtı eleştirilerine katılıyor ancak bir ekleme yaparak: "Orada Amerikan karşıtlığı eleştirildi ama bana göre çok insaflı sahneleri var. ABD'de bazı insanlar buraya gelse hemen saldırıya uğrayacakları gibi paranoyalara sahipler."
   <br/>
   <br/>
   Richard Egan bir başka İngiliz damat. Ülkesi hakkında hiç de olumlu konuşmuyor. İngiltere'nin hayalindeki ülke olmadığını söylüyor. Ailesi dışında ülkesiyle herhangi bir bağı kalmamış zaten. Eşi Yankı Egan ile İzmir'de bir iş toplantısında tanışmış. İki ülke arasında ticaret yapan Richard, eşi için işini İstanbul'a taşımış. Yankı Egan, Almanya doğumlu. Bir işçi ailesinin çocuğu. Kendisi 11 yaşındayken ailesi Türkiye'ye kesin dönüş yapmış: "Ailem ben bir Alman'la evlenirim korkusuyla dönüş yaptı ama yine bir yabancıyla evlenmek nasip oldu. Annem, 'gittin yine bir yabancı buldun' diye sitem etti. Buna rağmen Richard'ı çok seviyorlar."
   <br/>
   <br/>
   Richard'ın kendi ülkesi kadar Türkiye'ye, özellikle İstanbul'a yönelik eleştirileri de var. Mesela minibüslerin trafiği allak bullak etmesine çok kızıyor, bir de yarım kalmış metro inşaatlarına: "Metroya biniyorum, bir noktaya gidiyorum bitiyor. Neden bu şehirde metro yarım yapılmış? Bir türlü bitmeyen kaldırım inşaatlarını da tuhaf buluyorum. Burada paralar görselliğe harcanıyor. İşin garip yanı herkes  şikâyetçi ama kimse kılını kıpırdatmıyor." Richard Egan'a göre Türkiye'nin tanıtımı için burada yaşayan yabancılar büyük bir fırsat: "Turizm Bakanlığı büyük paralar dökmek yerine sırf bizi iyi kullansa ülkenin tanıtım ve kötü imaj sorununu büyük ölçüde çözebilir."
   <br/>
   <br/>
   Şüphesiz expatlar Türkiye için birer tanıtım elçisi olabilir. Zira hemen hepsi Türkiye'yi ve Türk kültürünü çok seviyor ve tanıtım için büyük çaba harcıyor. Jennifer Gökmen, arkadaşı Anastasia Ashman ile hazırladığı 'Türkçe Sevmek' kitabının tanıtımı için bir süre önce düzenlediği Amerika turunda Türkiye'yi anlattı. İkilinin bu kişisel çabası devletin ilgili kurumlarından gereken alakayı görmedi. Bu turda en az 80 bin Amerikalı Türkiye ile ilgili doğru bilgiye sahip oldu ve tatil planlarına Türkiye'yi de aldı.
   <br/>
   <br/>
   Tanıtımda expatlardan yararlanmanın bir başka avantajı ise söz konusu yabancıların hemen hemen tamamının yüksek öğrenim görmüş olması. Bir bölümü ise (özellikle damatlar) büyük şirketlerde tepe yönetici. Bir kısmı üniversitelerde öğretim üyeliği yapıyor. Karsten Pillukeit 6 yıldır Türkiye'de yaşıyor ve bir süre önce Başak Hanım'la evlendi. Alman kökenli ve uluslararası bir Alman şirketinde tepe yönetici. Bugüne kadar 120 ülke görmüş ama Türkiye'yi ayrı tutuyor. Hem coğrafî hem tarihî açıdan Türkiye'yi Batılı bir ülke olarak tanımlıyor. Tek şikâyeti hâlâ çok yavaş işleyen bürokrasi. Çalışma izni almakta zorlandığından yakınıyor. Karsten koyu bir Beşiktaş taraftarı aynı zamanda: "İlk evim Ortaköy'deydi. Bende genelde bütün büyük takımların formaları olur. Bir akşam halı saha maçından dönüyorum. Maçta Beşiktaş forması ile oynadım, o terli olduğu için dönüşte Fener formasını sırtıma geçirdim. Ortaköy'e gelince üzerimdeki Fener formasını gören Beşiktaşlı bir grup genç arabamı taşladı. O zaman anladım ki Ortaköy'de Fener forması giyilmez. Sonra beni taşlayan çocukları alıp Beşiktaş maçın
   <br/>
   <br/>
   KORKUNÇ TÜRKLER
   <br/>
   <br/>
   "Bir Türk'le evlenmeden önce kafamdaki Türkiye imajı çok olumsuzdu. ABD'de Türkler hakkında hep korkunç şeyler duydum." diyor Valerie Taşıran. Kaliforniya Berkeley Üniversitesi'nde doktora yaparken tanışan Valerie-Serdar çifti 3,5 yıldır Türkiye'de yaşıyor. Şimdi Koç Üniversitesi'nde öğretim üyeliği yapıyorlar. Türk ailesini tanıdıktan sonra görüşleri değişse de Türkiye'ye 'birçok ürünü bulamam' düşüncesiyle valizler dolusu eşyayla geldiğini anlatıyor. Gördüğü manzara karşısında şaşırdığını belirterek,  Türkiye'nin yanlış imaj kurbanı olmasında basının büyük rolü bulunduğunu iddia ediyor: "Türkiye'yi sadece bir olumsuzluk olduğunda haber yapıyorlar."
   <br/>
   <br/>
   Valeri Hanım'ın 3,5 yıllık gözlemleri hayli ilginç. Eğitimli insanların bile araçta kemer takmamasını anlayamadığını söylüyor. Bir de sürekli açılıp kapanan yolları. Hangi yolda hangi inşaatın olacağını önceden bilememekten yakınıyor. Aile ilişkilerinde bütün expatlar gibi ilişkileri sıcak buluyor ama bayram günlerindeki resmiyeti anlayamıyor. Türkleri yabancılara göre daha güvenilir buluyor. Özellikle yüz yüze ilişkilerde Türklerin kendine has özellikleri olduğunu belirterek, başından geçen bir olayı anlatıyor: "Bazen ilişkiler o kadar ileri gidebiliyor ki, sinemada hayatımda ilk kez gördüğüm tuvaletçi kadın bana, 'kızım ayağına çorap giy üşüteceksin' diyebiliyor."
   <br/>
   <br/>
   Expatlarda dikkati çeken bir husus, kendi ülkelerinde alıştıkları hayat tarzını burada da sürdürebilmeleri. Kültür, gelenek ve davranış kalıplarından kaynaklanan küçük farklara kolay uyum sağlıyorlar ama kendi hayat tarzlarından da taviz vermiyorlar. Bu durum ciddi bir 'kriz' çıkarmıyor; çünkü eşlerin büyük bölümü Batı ülkelerinde eğitim almış, Batılı bir hayat tarzına alışık Türkler. Halbuki güney sahillerinde ve Avrupa ülkelerinde yaşayan Türkler arasında (özellikle Almanya'da) gerçekleşen evliliklerde büyük sorunlar yaşanmasının temel sebebi, iki tarafın da birbirlerinin kültürüne, geleneklerine ve dinî hayatlarına çok uzak olması ve bu noktadaki gerçeklerin genelde evlendikten sonra su yüzüne çıkması.
   <br/>
   <br/>
   Mesela çocuk meselesi İstisnalar hariç expatların büyük bölümünün çocuğu yok. Olanlarda da rakam bir veya ikiyi nadiren geçiyor. Çocuk yetiştirme noktasında iki taraf da birbirine yakın düşünüyor. Hatta taraflar çocuğun dinî tercihinin ne olacağını umursamıyor ve bu kararı çocuğa bırakıyor. Tek önemsedikleri nokta çocuğun iki ülkenin dilini öğrenmesi ve çok iyi eğitim alması. Bireysellik, çekirdek aile, çocuksuz veya asgari çocuklu bir hayat tercihi, dine ağırlıklı olarak folklorik anlamlar yüklenen ve Batılı yaşam tarzının benimsendiği bir zeminde bir araya geliyor, genellikle Türkler ve expatlar
   <br/>
   <br/>
   Bu tip evliliklerin istisnası da var elbette. Catherine-Abit Bayar çifti gibi. Catherine Salter, geleneklerini sürdürmekte kararlı bir Kürt ailenin oğlu Abit ile evli. Çift, Selçuk'ta yaşıyor ve ticaretle uğraşıyor. Kaliforniya'yı çok sevmesine rağmen ikliminden çok etkilendiği Türkiye'ye yerleşmeye karar vermiş. Türk ailesinin güçlü geleneklerine karşı esnek olma ve uyum gösterme zorunda hissediyor kendini. Eşinin açık görüşlü bir insan olmasını ise bir avantaj olarak değerlendiriyor: "Eşim çok hoşgörülü ve açık fikirli biri. Yoksa gelenekçi ve tutucu birisiyle evlilik yapamazdım." Catherine Salter, Türkiye'de karşılaştığı toplumsal davranış kalıplarını ise şöyle yorumluyor: "Buradaki herkes hem iş hem de özel hayatımızda ne yapacağımızı söylüyor ve yaptığımız her hareketi izliyor. Toplumsal gelenekler burada çok daha katı. Kaliforniya'da çok küçük olan bir şey, burada büyük tepkilere ve ilişkilerin yıkılmasına sebep olabiliyor."
   <br/>
   <br/>
   Türkiye'de yaşayan yabancılar aralarındaki iletişimi çeşitli kaynakları kullanarak sağlıyor. İnternet siteleri en yaygın olanı. Buralarda expatların günlük hayatını kolaylaştıracak bilgilerden sık karşılaşılan sorunlara çözüm önerilerine kadar geniş bir perspektifte içerik var. Bu siteler ayrıca onların bir tür buluşma forumu işlevine de sahip. İstanbul'da ayrıca Turkei Kurier adıyla bir de aylık Alman-Türk ekonomi gazetesi yayımlanıyor. Bunlara bir de derneklerin çıkardıkları bülten niteliğindeki dergileri de eklemek lazım.
   <br/>
   <br/>
   Expatlar, bu ülkenin bir gerçeği, yani onlar bizim expatlarımız. Yıllardır Batılılaşma çabasındaki Türkiye'nin en Batılı yüzleri. Hepsi ayrı dünyaların insanı olsalar da ortak özellikleri Türkiye sevgileri ve bu ülkenin gerçeklerinin farkında olmaları. Kendileri de bunun farkında. Bürokrasinin, buradaki hayatlarını zorlaştırmak için harcayacağı enerjiyi, kendilerini birer tanıtım elçisi olarak kullanmak için değerlendirmesini öneriyorlar. Sizce de akılcı bir öneri değil mi?
   <br/>
   <br/>
   PROF. İSEN: REKLAMDAN ÇOK DAHA ETKİLİ
   <br/>
   <br/>
   Aslında Expatların etkili bir dış tanıtım gücü olduğunu yetkililer de kabul ediyor. Kültür ve Turizm Bakanlığı Müsteşarı Prof. Dr. Mustafa İsen'in tespitlerine göre kişisel referans, reklam kampanyasından çok daha etkili bir tanıtım unsuru. Yapılan istatistikler, Türkiye'nin dış dünyada ve özellikle Batı ülkelerinde yüzde 55  60 oranında negatif imaja sahip olduğunu gösteriyor.  Ancak yine yapılan araştırmalar, Türkiye'ye iki kez veya daha fazla sayıda gelenlerde bu imajın olumluya döndüğünü gösteriyor. Prof. İsen, "Sorun kötü imaj değil, yanlış tanıma" diyor. Bakanlık, imaj konusunda 5-6 ülkede araştırma yaptırmış. İlk alınan sonuçlar Rusya'dan. Rusya örneğinde Türkiye'ye gelip dönenlerin referanslarının çok etkili olduğu görülmüş. Expatların referansı ise sürekli burada yaşadıkları için, gelip gidenlere oranla çok daha etkili.
   <br/>
   <br/>
   Turizm Yatırımcıları Derneği Başkanı Oktay Varlıer de, burada yaşamayı seçen insanların dış Dünya'da Türkiye için sağlam referans kaynakları olduğu görüşünde. Bu insanların iyi bir dış tanıtım fırsatı olarak görülmesi gerektiğinin altını çizen Varlıer, AB ile müzakere sürecinde de expatların olumlu katkıları olacağını ve Türkiye karşıtı Avrupa kamuoylarını pozitif yönde etkileyebileceklerini düşünüyor. Türkiye Otelciler Federasyonu Başkanı Ahmet Barut ise expatları 'gönüllü tanıtım elçileri' olarak tanımlıyor. Bu insanların zaten kişisel olarak çevrelerine tanıtım yaptıklarını; ancak bir proje dahilinde de 'Türkiye imajı' için değerlendirilebileceklerini vurguluyor.
   <br/>
   <br/>
   Claudia Yılmaz: TÜRKİYE'DE YABANCI OLMAK ALMANYA'DAKİNDEN KOLAY
   <br/>
   <br/>
   Claudia Yılmaz, eski başbakanlardan Mesut Yılmaz'ın kardeşi, işadamı Turgut Yılmaz'ın eşi. 32 yıldır İstanbul'da yaşıyor. 1974'te evlenmek için gelmiş ve aile ziyaretleri dışında, bir daha geri dönmemiş. "Ben geldiğimde 3 milyon insan vardı, şimdi 14 milyon insan yaşıyor. İlk geldiğimde hiç köprü yokken, şimdi iki köprü bile trafiğe yetmiyor." diyerek anlatıyor İstanbul'da yaşanan değişimi. Türkiye'nin en sevdiği tarafı ise insanları, aile yapısı ve yardımseverliği. Almanya'da Türk olmakla Türkiye'de Alman olmayı kıyasladığında arada 'Türkiye lehine' ciddi bir fark olduğunu düşünüyor: "Burada yabancı olarak yaşamak çok kolay. Bir grubun içine girdiğinde hemen dikkati çekiyorsunuz ve nereli olduğunuz soruluyor. İkinci soru ise Türkiye'yi beğeniyor musunuz oluyor. Bu soruya 'evet' dediğinizde ise hemen sizi kendilerinden biri gibi aralarına alıyorlar ve her şey tozpembe yaşanıyor. Almanya'da da önce nerelisiniz diye sorarlar. 'Türkiye' deyince, 'ha öyle mi' der dudak bükerler ve iletişim orada biter. Alman toplumunda Türk olmak çok daha zordur."
   <br/>
   <br/>
   MAĞDUR ALMANLAR
   <br/>
   <br/>
   Clauida Yılmaz'a göre Türkiye'de yaşamanın bir bedeli var aynı zamanda. Alman vatandaşı olmasından dolayı halen bir işe girmekte veya iş kurmakta ciddi sıkıntılar yaşadığını söylüyor. Mevzuattaki iyileştirmelere rağmen bir yabancının Türkiye'de iş bulabilmesi, onu işe alacak kuruma verilecek 'yabancı çalıştırabilir' iznine bağlı. Bu açıdan yabancılar için iş bulmak kadar, iş değiştirmek de hayli meşakkatli. Yabancılara yönelik kanunlarda yer alan ifadelerin muğlâklığı ise bir diğer şikâyet konusu. Çalışma ve oturma müsaadelerinde, işlemi yapacak memurun tavrının çok belirleyici olduğunu söylüyor.
   <br/>
   <br/>
   Clauida Yılmaz'ın başkan yardımcılığını yürüttüğü Köprü Derneği (Die Brücke) 1992'den bu yana faaliyette. Üye sayıları 450 civarında. Bu rakam uzun yıllardır değişmemiş, ayrılanlara eklenen yenilerle aynı seviyeyi korumuş. Dernek, değişen kanunları tercüme ederek üyelere dağıtıyor. Küçük çaplı olsa da sosyal yardım faaliyetleri yapıyor. Bunlardan biri Türkiye'ye gelin gelmiş ancak eşlerini kaybettikten sonra mağdur olmuş Almanlara yönelik olanı. Alman kanunlarına göre, bu ülkenin vatandaşlığını kaybedenler, tekrar vatandaş olamıyor. Türkiye'ye gelen Alman gelinlerin yaşadığı sendromlardan biri de kendi istekleriyle Türk vatandaşı olduklarında, Alman vatandaşlığı hakkını otomatik olarak kaybetmeleri. Bilmeden vatandaşlık hakkını kaybeden, daha sonra eşi de vefat eden,  ülkelerine de dönemedikleri için mağdur olan Alman gelinlerin sorunlarıyla ilgileniyor dernek.
   <br/>
   <br/>
   GÜNEYDEKİLER EXPAT DEĞİL
   <br/>
   <br/>
   Köprü Derneği'nin gündemine girenler arasında Alanya'daki Almanlar da var. Güneye yerleşmek için gelenler hemen Köprü'ye üye olmuş. Ancak onlarla aralarında ciddi farklar bulunduğundan bu ilişki uzun soluklu olmamış. "Onların problemleri bizimkinden farklı." diyor. Mesela güneydekilerin kilise talebi gibi. Emekliye ayrılıp gelenlerin her pazar kiliseye gitme alışkanlıklarına karşılık, expatların bu gibi talepleri olmadığını söylüyor. İstanbul'da çok daha renkli bir yabancı kitlesi olduğunu hatırlatarak, "Kötü manada söylemiyorum; ama güneydeki yabancılar, sosyokültürel seviyesi biraz daha düşük insanlar." diyor.
   <br/>
   <br/>
   Bu farklılığın bir boyutu da evlilik yoluyla gelenlerin çocuklarından kaynaklanıyor, yani ikinci nesilden. Onlar genelde babaları Türk, anneleri yabancı çocuklar; her iki kültüre de hâkim ancak kendilerini Türk olarak tanımlayan gençler. Almanya'daki ikinci üçüncü nesil Türklerin aksine onlar 'arada kalma' sendromu yaşamıyor. Türkiye'de ikinci nesle ulaşan expatlar, bu açıdan da kendilerinin güney sahillerindeki yabancılar gerçeğinden farklı ele alınmasını istiyor.
   <br/>
   <br/>
   YABANCILAR HUKUKU
   <br/>
   <br/>
   Yabancı yerleşimciler için hukuki altyapı denince üç başlık önemli: çalışma  oturma (ikametgah) ve mülk edinme. Türkiye'ye yerleşen yabancıların sayısındaki artış, yabancılar hukukunu, avukatlık bürolarının yeni uzmanlık alanlarından biri haline getirdi. Birçok yabancı kişi ve şirketin avukatlığını yürüten Selçuk &amp; Selçuk Hukuk Bürosu ortaklarından Ulya Selçuk'a göre çalışma noktasındaki en önemli sorun, resmî izinlerde yaşanıyor. Yabancı uyruklu kişi, bir şirkette çalışmak isterse, o şirket onun adına izin alıyor. Ancak 'yabancı çalıştırabilir' izni sadece yabancının çalıştığı şirket için geçerli. Yabancı iş değiştirmek isterse bu izin otomatikman iptal ediliyor.  Selçuk bu prosedürün bazı şirketler tarafından istismar edildiğini ve yabancı çalışanlar için baskı unsuruna dönüştürülebildiğini söylüyor. Ülkemizde halen yabancıların çalışma şartlarını 4817 sayılı kanun düzenliyor: Buna göre süreli çalışma izni, istisnalar dışında, yabancının ikamet izninin ve işin süresine göre, belirli bir işletme ve belirli bir meslekte çalışmak üzere en çok bir yıl süreyle veriliyor. Bir yıllık çalışmadan sonra bu süre, aynı işyeri veya aynı işletme ve aynı meslekte çalışmak üzere üç (3) yıla kadar, bu süre sonunda da aynı meslekte ancak bu defa dilediği işverenin yanında çalışmak üzere altı (6) yıla kadar uzatılabiliyor. Çalışma izinlerinin alınmasının Hazine Müsteşarlığı'ndan Çalışma ve Sosyal Güvenlik  Bakanlığı'na devrinden sonra, izinler kısa sürede alınabiliyor. Çalışma izinleri noktasında yapılan yeni düzenlemeler de önümüzdeki günlerde yürürlüğe girecek.
   <br/>
   <br/>
   Mülk edinmede son yıllarda getirilen kolaylıklar ve ucuz gayrimenkul edinme imkânları da, expatları burada kalmaya teşvik eden iki unsur. Türkiye'de yabancıların mülk edinmesine ilişkin ilk düzenleme, 22 Kasım 1934'te 2644 sayılı tapu kanununun 35. maddesinde yapıldı. 3 Temmuz 2003 tarihli, 4916 sayılı kanuni düzenleme ile mülk edinmeye önemli kolaylıklar getirildi. Buna göre yabancılar 30 hektara kadar izinsiz mülk edinebiliyordu. Ancak bu düzenleme anayasa mahkemesi tarafından iptal edildi. Bunun üzerine 29 Aralık 2005'te 5444 sayılı kanundaki değişikliklerle, yabancıların mülk edinmesi tekrar düzenlendi ve yabancı uyruklu gerçek kişiler ile tüzel kişilerin mülk edinmesi farklı esaslara bağlandı. Son düzenlemeye göre artık yabancılar bireysel olarak, yetkili makamlardan izin almaksızın, 2.5 hektara kadar mülk edinebiliyor.
   <br/>
   <br/>
   EN ÖNEMLİ SORUN, İKAMET
   <br/>
   <br/>
   Halen yabancıların genel anlamdaki en önemli sorunu, ikamet almak. Türkiye'ye çalışma amaçlı olarak gelen ve bir aydan fazla kalmak isteyen her yabancı, ikamet tezkeresi almak zorunda. Turistik amaçla gelenler için bu süre iki ay. Bunun da belirli sürelerde yenilenmesi gerekiyor. Bürokrasinin en fazla olduğu konu ikamet tezkereleri. Ulya Selçuk bu konuda, uzun yıllardır ülkemizde yaşayan yabancılar için ikamet sürelerinin - devletlerarası karşılıklılık ilkesinin gözetilmesi şartıyla - daha uzun tutulabileceğini belirtiyor.
   <br/>
   <br/>
   OSMANLI'DA MÜHTEDİ EXPATLAR
   <br/>
   <br/>
   Günümüzdeki expat gerçeğinin izlerini, Osmanlı'da da bulmak mümkün elbette. Konu üzerindeki çalışmalarıyla tanınan İstanbul Üniversitesi Edebiyat Fakültesi Tarih Bölümü öğretim üyesi Doç. Dr. Mustafa Kaçar, din değiştirerek Osmanlı uyruğuna geçmiş olan yabancıların bilim, kültür ve teknikteki faaliyetlerinin, imparatorluğa önemli katkıları olduğu görüşünde. Günümüzdeki expat olgusunun, Osmanlı döneminden en önemli farkı da aslında ihtida meselesi. Kuruluşla beraber Anadolu'da başlayan ihtida hareketinin fetihlerle Balkanlar'da devam ettiği biliniyor. Diğer bir fark ise Osmanlı'da yabancılara yaklaşımın, devlet politikasının bir parçası olması ve bunların ülke menfaatleri doğrultusunda istihdam edilmesi. a götürdüm, aramız düzeldi."
   <br/>
   <br/>
   İhtida ve iltica gerekçelerine bakıldığında, 16. yüzyılda akrabalık ilişkileri büyük bir rol oynarken, 17. yüzyılda esaretten kurtulma, mesleğini icra etme ve iş imkânı bulma gibi faktörler ön plana çıkıyor. 18. yüzyıl başlarında süreç, Batı Avrupa ülkelerinden gelen askerî zevatla sürüyor. İlişkinin temelinde harp teknolojisi teknikleri ve sanayinin transferi yatıyor. İlk dönemlerde Hıristiyan Bosnalı ve Sırplar, daha sonraları İtalyan ve Alman uzmanlar ve ileri tarihlerde sayıları artan Fransız, İngiliz ve Hollandalı (Flemenk) teknisyenler Osmanlı hizmetine girmiş. Bununla birlikte Osmanlı İmparatorluğu'nda harp sanayisinin tamamen Avrupalılar vasıtasıyla idare edildiği de düşünülmemeli. Doç. Kaçar'ın tespitlerine göre Osmanlı, yabancı teknik elemanlar yanında kendi elemanlarının yetişmesine her zaman dikkat etmiş.
   <br/>
   <br/>
   Osmanlı'daki yabancılardan bazıları ünleri günümüze kadar ulaşmış isimler. 1716'da Osmanlı ordusunda yeni bir eğitim formasyonu projesi hazırlayan Fransız subaylarından Rocherfort mesela.
   <br/>
   <br/>
   Yine aynı dönemde İstanbul'da tulumba teşkilatını kuran ve Müslüman olup Davud ismini alan David, diğer bir Fransız uzman. Osmanlıdaki en meşhur mühtedi komutan, Fransız General Claude Alexandre de Bonneval (1675-1747). Humbaracı Ahmed Paşa olarak tanınan Comte de Bonneval, daha çok askerlik ve harp sanatındaki başarılarıyla şöhret kazanmış bir isim. 1729 yılında Osmanlı İmparatorluğu'na iltica eden Bonneval, Osmanlı tarihinde, modern savaş tekniklerinin kullanılması ve askerî sahada Batı'da gelişen yeniliklerin uygulanmasındaki başarılarıyla önemli bir yere sahip.
   <br/>
   <br/>
   Baron Françoise de Tott ise (1733-1793) Osmanlının yenilenme ve Avrupa'ya açılma politikasında önemli kilometre taşlarından. Onun farkı diğerleri gibi din değiştirmemesi. Doç. Kaçar, Osmanlı ordusunda vazife almak için geleneğe dayalı olarak, Müslüman olma şartının Baron de Tott ile birlikte ortadan kalktığını ve Osmanlı'nın Avrupa ile teknolojik ve kültürel temaslarında yeni bir dönem başladığını belirtiyor. 1769 sonbaharında İstanbul'a gelen Baron de Tott, şahsi teşebbüsüyle Osmanlı Devleti hizmetine girmeye çalışmış ve 1776 yılına kadar devletin askerî ve sivil birçok projesinde istihdam edilmiş.
   <br/>
   <br/>
   Baron de Tott'un açtığı, 'din değiştirmeden devlet hizmetinde istihdam edilme' yolu, daha sonraları Osmanlı-Fransız yakınlaşması ve askerî işbirliği çerçevesinde geniş ölçüde uygulanmış. Mesela Sadrazam Halil Hamid Paşa'nın (1782-1785) isteği üzerine İstanbul'a gelen Fransız askerî uzmanlardan Lafitte-Clavé ve M. Monnier'nin 28 Ekim 1784 tarihinden başlayarak Tersâne-i Amire mühendishânesinde pratik istihkâmcılık dersleri vermiş. Bu uygulama Sultan III. Selim zamanında da artarak devam etmiş.
   <br/>
   <br/>
   Burada Mühendis Selim Efendi veya diğer bir ifadeyle İngiliz Selim Efendi'den de bahsetmek gerekir. Aslen İngiliz olup Sultan III. Selim zamanında İstanbul'a gelmiş ve 1795-1808 yılları arasında burada kaldıktan sonra tekrar İngiltere'ye dönmüş bir mühendis. Birçok Avrupalı'nın Müslüman olmadan da devlet hizmetinde istihdam edildiği bir dönemde İslamiyeti kabul etmiş, giyiminden günlük hayatına kadar bir Müslüman gibi yaşamış, devletin gizli savaş sırlarını taşımakla görevlendirilecek kadar güven kazanmış olan Selim Efendi, bu yönü ile o dönemde özel bir yere sahip.
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action?newsId=19296), [web.archive.org (arşiv bağlantısı)](http://web.archive.org/web/20120712051935/http://www.aksiyon.com.tr:80/aksiyon/newsDetail_getNewsById.action?newsId=19296)
