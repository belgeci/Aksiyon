# Fabrika kapanınca sendikalar kutlama yapardı

*Zafer Özcan 2010.09.13*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Adana’nın duayen iş adamlarından Nuri Çomu’nun hikâyesi, Çukurova’nın bereketli topraklarında yükseliyor. Onun sanayicilik geçmişinde, Türkiye’nin geçirdiği dönüşümden izler var...
  </font>
 </div>
 <div id="newsText">
  <font class="detail-text">
   <p>
    <p class="MsoNormal">
     Adana denince akla Çukurova gelir. Çukurova ise bereketli topraklar, devasa tarımsal üretim, büyük çiftçiler ve elbette toprak ağalarının diyarıdır. Güneyin kaderinde her dönem belirleyici olmuş bir bölgedir Çukurova. Bir dönem Adana’yı Türkiye’nin en zengin şehirlerinden bir hâline getiren, günümüzde ise şehrin yaşadığı problemlere ilaç olan da yine Çukurova’dan fışkıran berekettir. Adana’da, adı Çukurova’yla özdeşleşmiş üç aileden yani 3S’den söz edilir. Sabancılar, Sapmazlar ve Sabuncular… Bu üç aile bölgenin geçişine damga vurmuş, bugün Adana’da varlıkları pek kalmasa da, şehrin kalkınmasında önemli rol oynamıştır. 3S’den Sabancı ailesi artık İstanbul’da, Adana’daki yatırımları her geçen gün azalıyor. Akbank ve SASA’nın kuruluşunda Sabancı ailesinin ortağı olan ve 1950 ve 60’lı yılların en büyük sanayi tesisi Güney Sanayinin kurucusu Sapmazlar ise bugün iş hayatından büyük ölçüde çekilmiş durumda. Yine 60 - 70’lerin en büyük fabrikatörü Sabuncu ailesinin bıraktığı bayrak ise damatları Nuri Çomu’nun ellerinde yükseliyor. İş hayatına kayınpederi Mehmet Nuri Sabuncu’nun Akdeniz iplik fabrikasında başlayan Nuri Çomu, Adana sanayisi ve Çukurova tarımının yaşayan efsanelerinden. Güneyin bereketli topraklarına bir ömür vermiş, bölgedeki çiftçilerin gönlünde taht kurmuş bir duayenden söz ediyoruz. Onun hayat çizgisinde, Çukurova ve Adana’nın gelişim ve dönüşümünden izler var.
    </p>
    <p class="MsoNormal">
     Nuri Çomu, 1935 Adana Osmaniye doğumlu. Aile kökenleri ise Malatya’nın Darende ilçesine kadar gidiyor. Babası, bahçe ziraatını çok seven bir tüccardır. Onun iş hayatıyla tanışması ise üniversiteden mezun olmasıyla başlıyor. O zaman Türkiye’deki tek ziraat okulu konumundaki Ankara Üniversitesi Ziraat Fakültesi’nden 1959’da mezun olur. Adana’nın o dönem önde gelen sanayicilerinden Mehmet Nuri Sabuncu’nun kızı Sunar Hanım ile evlenen Nuri Çomu, okulu bitirir bitirmez, kayınpederinden davet alır. Osmaniye’de bahçeleri olmasına rağmen, kayınpederi onu Adana’da bulunan, ihaleyle aldığı ve 12 bin dönümü bulan arazilerinin başına geçirmek istemektedir. Kayınpederinin teklifini kabul ederek Adana’daki arazilerin başına geçer. Pamuk ve buğday ekimi yapılan arazilerde bir yıl çalıştıktan sonra, 1960’ta askere gider. İki yıl askerlik yapan Nuri Çomu, 27 Mayıs 1960 ihtilalinde orduda yedek subaydır. O dönemi anlatırken, merhum Başbakan Adnan Menderes’in bir sözünü hatırlatıyor: “İhtilalde yedek subay olarak görev yaptım. Orduyu o zaman yedek subaylar idare etti. Menderes’in, ‘ben bu orduyu yedek subaylarla idare ederim’ demesi onun başını aldırdı belki ama 1960’da gerçekten de yedek subaylar idare etti orduyu. Çünkü ihtilalde subayların neredeyse hepsini attılar, kimse kalmadı. Bütün işler yedek subaylara kaldı ve rahmetli Menderes’in sözleri gerçek oldu.”
    </p>
    <p class="MsoNormal">
     Nuri Çomu, askerlik sonrası tekrar kayınpederinin arazilerinde çiftçilik yapmaya başlar. O dönemin koşullarında çiftçilik ağır iştir. 12 bin dönüm arazi çok parçalı olduğundan çiftçilik ona zor gelmeye başlamıştır. Bunu fark eden kayınpederi 1965’te, ‘bu iş sana ağır geliyor, sen artık fabrikaya geç’ teklifinde bulunur. Bunun üzerine Akdeniz Nebati Yağlar ve Tekstil Sanayi’nin başına geçer. 1973’e kadar 8 yıl bu fabrikada çalışır. O yılları, sanayiciliği öğrendiği dönem olarak anlatıyor. Kayınpederi Mehmet Nuri Sabuncu’nun sanayicilikte bildiği her şeyi kendisine öğrettiğini söylüyor. 1973 yılı ise Nuri Çomu’nun hayatında bir dönüm noktası olur. Çok sevdiği eşi Sunar Hanım’ı amansız bir hastalık sonucu kaybeder. Bunun üzerine Nuri Bey artık kendi işini kurmaya karar vererek kayınpederinin yanından ayrılır. O, bundan sonra yapacağı bütün işleri, 37 yaşında kaybettiği, 4 çocuğunun annesi Sunar Çomu adına gerçekleştirecektir.
    </p>
    <p class="MsoNormal">
     DARBECİLER İNSANLARA BOZUK
    </p>
    <p class="MsoNormal">
     BUĞDAY YEDİRDİ!
    </p>
    <p class="MsoNormal">
     Nuri Çomu’nun kendi başına ilk icraatı 1974’te kurduğu Sunar Çırçır ve Çeltik Fabrikası olur. O dönem Çukurova’nın en yaygın tarım ürünleri çeltik ve pamuktur. Nuri Çomu’nun hedefi bu iki önemli ürüne yönelik tarımsal sanayi yatırımı yapmaktır ve ilk fabrikasını da bu amaçla hayata geçirir. Aynı dönemde, bugün Adana’da Hilton Oteli’nin bulunduğu yerde Sabancılar da Bossa fabrikasını faaliyete geçirmiştir. Sanayiciliğe çırçır fabrikasıyla başlayan Nuri Çomu, 1980’de o dönemin popüler işi konumundaki un üretimine girmeye karar verir ve satılık bir un fabrikası aramaya başlar. Adana’da satılık tesisler olmasına rağmen tercihini memleketi Osmaniye’den yana kullanır. Orada daha önce kurulan ancak işletilemeyen çok ortaklı bir un fabrikasını satın alır.
    </p>
    <p class="MsoNormal">
     Nuri Bey’in bu tercihi yaparkenki vizyonu aslında onun hayat felsefesini oluşturuyor. O felsefeyi ise oğlu Hüseyin Çomu özetliyor: “Biz o zaman Adana’da oturuyorduk. Adana’da satılık un fabrikası vardı. Buna rağmen babam Adana’daki fabrikayı almaktansa doğduğumuz yere hizmet etmek için Osmaniye fabrikasını aldı. Yıllarca 80 kilometre yolu gidip gelmekten çekinmedi. Oradaki sanayi canlansın istedi. Oysa Adana’da fabrika almak çok daha fazla avantajlıydı. Babamın hayat felsefesi hep bulunduğu bölgeyi ve o bölgenin insanını kalkındırmayı hedeflemiştir. Bunun için gerekirse para kaybetmeyi de, zarar etmeyi de göze alırdı.”
    </p>
    <p class="MsoNormal">
     1980 öncesi özel sektörün faaliyetlerini değerlendirirken, devletin ekonomide önemli bir oyuncu olduğunu unutmamak gerekiyor. En büyük işletmeleri elinde bulunduran devletin özel sektörle rekabet etmesi ve girişimcileri kendisine rakip görmesi de kaçınılmazdı elbette.
    </p>
    <p class="MsoNormal">
     Nuri Çomu, “O dönem en büyük rakibimiz devletti.” diyerek tabloyu özetliyor. 80 dönemindeki uygulamada, buğdayın tamamını devlet alıyor ve fabrikalara kotayla satıyordu. Toprak Mahsulleri Ofisi’nin bu uygulamasına yönelik ilginç bir anısı da var Nuri Bey’in: “1981’de ofis buğdayı çiftçiden yaş almış ve binlerce ton buğday ellerinde bozulmuş. Bize mecburen bozuk buğday sattılar. O dönem tabii ihtilal aklı var, 12 Eylül yönetimi devam ediyor. İhtilal sonrası sıkıyönetim döneminde her işlem bir askerî görevlinin onayından geçiyordu. Askerler ticaretten ne anlasın! Sonuçta o yıl ofis insanlara bozuk buğday yedirdi.”
    </p>
    <p class="MsoNormal">
     ÇUKUROVA’DA MISIR MI OLUR?
    </p>
    <p class="MsoNormal">
     Kendi yöresine faydalı olma felsefesi kadar, duayen sanayicinin dikkat çekici yönlerinden biri de, sıra dışı iş fikirlerinin peşinden gitmesi. Bu özelliğinin sonucu, 1986’da Adana’da bir nişasta fabrikası kurmaya karar verir. Oysa nişastanın hammaddesi mısırdır ve o dönem Çukurova’da mısır ekimi yok denecek kadar azdır. Çevresindeki insanlar bu girişime bir anlam veremez. Başarılı sanayiciye âdeta deliymiş gözüyle bakarlar. Nitekim Çukurova’da mısır ekimi ilk yıllar çok zahmetli olur. Kimsenin bilmediği bir ziraatı başlatmak kolay değildir elbette. Nuri Çomu’nun nişasta fabrikası kurma kararı almasında, yaptığı fizibilite çalışmasının etkisi vardır. Yaptığı araştırmada nişastanın 360 ayrı alanda kullanıldığını tespit eder. Buna karşılık nişasta ihtiyacı olanlar, ürün temin etmekte zorlanmaktadır. Sektörde boşluk gördüğü için bu işe girmeye karar verir. Kısacası ezbere girdiği bir alan değildir.
    </p>
    <p class="MsoNormal">
     Fabrikanın kuruluş yıllarına şahit olan Nuri Bey’in oğlu Hüseyin Çomu, o dönem nişasta yatırımına üniversite hocalarının bile karşı çıktığını söylüyor. Tarım üretimi konusunda güvendiği bir üniversite hocasının kendisine, ‘mısır işi Çukurova’da gitmez’ dediğini aktaran Hüseyin Bey, bu bilgili babasıyla da paylaşır. Nuri Çomu’nun cevabı ise net olur: “Hocalar kitabi olarak haklıdır ama benim hayat tecrübeme göre Çukurova’da mısır bir numaralı tarım ürünü olacak.” Gerçekten de o yıllar Adana’da hiç olmayan Mısır, bugün bölgenin parlayan yıldızı. Türkiye’deki toplam mısırın yüzde 45’i Çukurova’da üretiliyor. Çiftçinin de en çok kazandığı tarım ürünü konumunda.
    </p>
    <p class="MsoNormal">
     Nişasta fabrikası kurulmuştur kurulmasına ama bu kez de yetişmiş eleman sorunu ortaya çıkar. Zorlukla buldukları iki kişiden de verim alamazlar. Bunun üzerine Adana dışından eleman getirirler. Daha sonra da çalışacak kalifiye personeli kendilerinin yetiştirdiğini anlatıyor. Nuri Çomu, yetişmiş eleman sıkıntısını aşmalarında o dönem Adana’da faaliyet gösteren yabancı fabrikaların önemli katkısı olduğunu söylüyor. O fabrikalardan transfer ettikleri elemanlardan ciddi fayda gördüklerini ifade ediyor. Duayen sanayici, 80 sonrası yatırımlarda yaşanan gelişmelerde, Başbakan Turgut Özal’ın sanayiye verdiği teşviklerin önemli payı olduğunu vurguluyor: “Özal zamanında sanayicilik teşvik edildi. Çok iyi bir dönem yaşandı. Şimdi Tayyip Bey de onun yolundan gidiyor hem sanayiciyi hem çiftçiyi destekliyor. Bu dönem çiftçiye çok büyük destekler yapılıyor. Önemli olan bunları iyi değerlendirmek.”
    </p>
    <p class="MsoNormal">
     ‘PARAYI YİYEN TAKIMI VARDI’
    </p>
    <p class="MsoNormal">
     Nuri Çomu’nun sanayicilikte atılım yaptığı yıllar, Adana’nın da yıldızının parladığı dönemlerdir. Ancak Çomu’nun tespitlerine göre bu zenginlik dönemi iyi değerlendirilememiştir. Adana’daki büyük çiftçileri, ‘parayı yiyen takımı’ sözleriyle nitelendiren Çomu, “Büyük çiftçiler parayı yerinde kullanan insanlar değildi. Parayı kazanır ve yerlerdi. Sonuçta bu birikim yatırıma dönüşmedi. Sadece Sabuncu, Sabancı ve Sapmazlar bu paraları yatırıma dönüştürdü. Sanayi bu üçünün elindeydi. Yatırım yapan başka kimse yoktu.” sözleriyle o dönemki tabloyu özetliyor. 70 ve 80’li yıllarda çok önemli bir sanayi şehri olan Adana’nın bu özelliğini büyük ölçüde kaybettiğini belirterek, “Tekstilde, bütün perakendeciler Adana’ya gelir malını alır ve Türkiye’ye satardı. Şimdi böyle bir durum yok. Sermayedar kalmadı. 10 bin dönüm tarlası olan kişinin tarlası 10’a bölündü. En büyük gelir tarımdaydı ve orada iyi bir dönüşüm yaşanamadı. Tarlaların sürekli bölünmesi sektörü küçülttü.” diyor.
    </p>
    <p class="MsoNormal">
     Nuri Çomu’nun kurucusu olduğu Sunar Grup, bugün un, nişasta, sıvı yağ sektörlerinde faaliyet gösteriyor. Kısa süre önce Sunar markasıyla sıvı yağ sektörüne giren grup, Adana’da sert çekirdekli meyve üretimine de başladı. Narenciyesiyle ünlü Çukurova’da bundan sonra erik, kiraz, şeftali gibi meyveleriyle de öne çıkacak. 75 yaşındaki Nuri Çomu, işleri çocuklarına devretse de, her gün işe gelmeye ve fikirleriyle şirkete liderlik yapmaya devam ediyor. Kalan vaktini de hayır işlerine ayırıyor. En büyük zevki okul ve cami yapanlara destek olmak. Bu konuda o kadar hassas ki, “Allah beni hayır işlemekten alıkoymasın” diye dua ediyor. Nuri Çomu, sosyal sorumluluk noktasındaki temel felsefesini, ‘herkesin refahı olmayan bir refah bize fayda sağlamaz’ cümlesiyle özetliyor. Bütün kötülüklerin cehaletten geldiği tespitini yaparak, cami ve okul ikilisini, dinî ve beşerî anlamdaki cehaleti yıkacak mekânlar olarak değerlendiriyor.
    </p>
    <p class="MsoNormal">
     Nuri Çomu’nun oğlu Hüseyin Çomu’ya verdiği bir öğüt, bugün Sunar Grup’un manifestosunu oluşturuyor. ‘Ayrana dökülen tuz araya gitmez’ diyen duayen sanayici, bu ifadenin bir iş felsefesi olduğu kadar, bir yaşam felsefesi olduğunu da söylüyor. O felsefenin ana fikriyse, kazandığını paylaşmak ve herkesle hemhal olmak.
    </p>
    <p class="MsoNormal">
    </p>
    <p class="MsoNormal">
     Fabrika kapatmak için uğraşan sendikalar
    </p>
    <p class="MsoNormal">
    </p>
    <p class="MsoNormal">
     Nuri Çomu’nun 70’li yıllara ait ilginç anekdotlarından biri sendika grevleri. Sanayiciliğe ilk başladığı yıllarda tanışır grevlerle. İlk grevi 1965’te kayınpederinin fabrikasında yaşar. Başarılı sanayicinin şu tespiti son derece manidar: “Bir fabrika kapandığı zaman, sendikalar davul zurna ile kutlama yapardı. Sendikalar fabrikaları kapatmak için uğraşırdı.” 1970’li yıllar Türkiye’de sol ve sendikal hareketlerin ayyuka çıktığı dönemlerdir. Sokaklardaki karmaşa ve şiddetten bütün toplum etkilenirken, asıl sıkıntıyı girişimciler yaşamaktadır. Patronlarla toplu sözleşme görüşmesi yapan sendikalar, istedikleri para verilmeyince greve çıkarak üretimleri durdurmaktadır. Memlekette benzin yok, mazot yok, ekmek karneyle dağıtılırken, Süleyman Demirel’in ifadesiyle ‘ülke 70 sente muhtaç durumdayken’, bir de fabrikalar grevler yüzünden çalışamaz olmuştur. O dönemin karakteristik fotoğrafı, kapısında ‘bu iş yerinde grev vardır’ yazılı fabrikalardır. Nuri Çomu’yu en fazla üzen konu, fabrikanın kapanmasının sendikalar tarafından davul zurna ile kutlanmasıdır. Bu durumu gören girişimcilerin artık yatırım yapmak istemediklerini ve bu durumun da ülkedeki özel sektörün gelişimini geciktirdiği tespitini yapıyor.
     <span>
     </span>
    </p>
   </p>
  </font>
 </div>
 <div>
 </div>
 <div>
 </div>
</div>


## Yorumlar

### Kutlay Gider, 30 January 2011, 18:44
> sayın Nuri Çomu beyi taktir ediyorum.İnsanlara iş sahası açarak hem bu dünyaya ,hem öbür dünyaya çok büyük yatırım yapmıştır.Hürmet eder.Ellerinden öperim.Memleketimize daha çok Nuri bey gibi insanların olmasını dilerim.

### Ufuk MENTEŞE, 28 October 2010, 00:00
> Yazdıklarınız hem ülkem adına hemde,şahışlar açısından oldukça önemli şeyler...bundan dolayı teşekkür ederim.İnşallah böyle bir fabrikayı ve güzel düşünen bu insanları tanımak isterim.Allah'a emanet olun.

Kaynak: [www.aksiyon.com.tr](http://www.aksiyon.com.tr:80/aksiyon/haber-27583-fabrika-kapaninca-sendikalar-kutlama-yapardi.html), [web.archive.org (arşiv bağlantısı)](http://web.archive.org/web/20140330000739/http://www.aksiyon.com.tr:80/aksiyon/haber-27583-fabrika-kapaninca-sendikalar-kutlama-yapardi.html)
