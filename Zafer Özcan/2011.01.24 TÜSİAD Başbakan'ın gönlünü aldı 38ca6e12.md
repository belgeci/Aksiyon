# TÜSİAD Başbakan’ın gönlünü aldı

*Zafer Özcan 2011.01.24*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   TÜSİAD’ın genel kuruluna ilk kez katılan Başbakan Erdoğan, Ümit Boyner’in yeni anayasa çağrısına destek verdi. Başbakan yeni anayasanın, toplumun bütün kesimlerinde tartışılması ve herkesin katkısıyla hazırlanmasını istediklerini vurguladı.
  </font>
 </div>
 <div id="newsText">
  <font class="detail-text">
   <p>
    <p class="MsoNormal">
     Türkiye Sanayici ve İş Adamları Derneği’nin 41. genel kurulu, Başbakan ile patronların barışına sahne oldu. AK Parti’nin 2002 yılında iktidara gelmesinden bu yana bir türlü yıldızları barışmayan hükümet ve TÜSİAD yöneticileri arasında buzlar, derneğin 40 yılını kutladığı Genel Kurul’da erimeye başladı. TÜSİAD yöneticileri, uzun süredir ilk kez bir genel kurulda hükümete yönelik eleştiri yapmazlarken, Başbakan Erdoğan uzun ve çok başlıklı konuşmasında, Türkiye’nin kalkınma ve demokratikleşmesinde derneğin rolü ve önemine değindi. Genel kurulda ayrıca Yüksek İstişare Konseyi Başkanlığı da el değiştirdi. 6 yıldır bu görevi sürdüren Mustafa Koç veda konuşması yaparken, yerine eski başkanlardan Erkut Yücaoğlu getirildi.
    </p>
    <p class="MsoNormal">
     40. yılını kutlayan Türkiye Sanayici ve İş Adamları Derneği’nin 41. olağan genel kuruluna, Başbakan Tayyip Erdoğan’ın konuşması damga vurdu. Her yıl geleneksel olarak yapılan sert hükümet eleştirileriyle medyaya epey manşet veren TÜSİAD’ın, bu seneki genel kurulu oldukça farklı bir havada geçti.
    </p>
    <p class="MsoNormal">
     AK PARTİ-TÜSİAD GERGİNLİKLERİ
     <span>
     </span>
    </p>
    <p class="MsoNormal">
     Aslında AK Parti’nin iktidara geldiği 2002 yılından bu yana TÜSİAD başkanları hükümetle sürekli polemiğe giriyor. İlk anlaşmazlık Tuncay Özilhan’ın başkanlık yaptığı 2003 yılındaki 33. genel kurulda yaşanır. Başbakan Abdullah Gül’ün kurduğu hükümet henüz birkaç aylık olmasına rağmen genel kurulda Özilhan’ın eleştirilerine maruz kalır. Bunun üzerine Başbakan Gül, hemen Özilhan’ı arayarak, daha genel kurul devam ederken tepkilerini iletir. O dönem kameralara da geçen bu telefon konuşması hâlâ hafızalarda.
    </p>
    <p class="MsoNormal">
     Özilhan’dan sonra görevi devralan Ömer Sabancı da bir süre sonra Başbakan Erdoğan ile karşı karşıya gelecektir. 8 Mart Dünya Kadınlar Günü’nde gösteri yapan kadınlara İstanbul’da polisin sert müdahalesini eleştiren Sabancı’ya cevap veren Başbakan Erdoğan, “Amcasının katilleri hâlâ orada dururken, söylediklerine bakın. Onların istediği şekilde demeç veriyor.” diyen Erdoğan ile Sabancı arasındaki söz düellosu, 2005 yılına damga vuran olaylardan biri olarak kayıtlara geçer. Sabancı’dan sonra bayrağı devralan derneğin ilk kadın başkanı Arzuhan Doğan Yalçındağ ile şimdiki başkan Ümit Boyner ile de yıldızı barışmaz Erdoğan’ın. Arzuhan Doğan Yalçındağ’ın başkanlığı döneminde tartışma konusu, Doğan Grubu’na kesilen vergi cezaları ve Doğan Grubu ile hükümet arasındaki gerginliklerdir. Arzuhan Doğan Yalçındağ’ın, vergi cezaları karşısında TÜSİAD’ı tavır almaya çağırması ve bu çağrıya üyelerden gelen, ‘TÜSİAD, üyelerinin kişisel çıkarlarını savunan bir çıkar örgütü değildir’ itirazları gündemi belirler.
    </p>
    <p class="MsoNormal">
     Başbakan’ın, patronlar kulübü ile son polemiği ise geçen yıl yapılan referandumdan önceki söz düellosu olur. Sürekli yeni anayasa istemesine rağmen, anayasa değişikliklerine ‘evet’ demeyerek tarafsız kalacaklarını açıklayan Başkan Ümit Boyner’e Başbakan’ın cevabı sert olur: “Bîtaraf olan bertaraf olur.” Referandum kampanya sürecinde de çok konuşulan bu söz üzerine hükümet ile derneğin ilişkileri yeniden bozulur. İşte 41. genel kurul, referandum sonrası patronlar ile Başbakan’ın ilk buluşması olması açısından önem taşıyordu ve sonuçta aradaki buzlar büyük ölçüde eridi demek mümkün.
    </p>
    <p class="MsoNormal">
     Yüksek İstişare Konseyi Başkanlığı’na veda eden Mustafa Koç konuşmasında, derneğin iktisadi faaliyetleri kadar, demokrasi ve özgürlükler noktasındaki faaliyetlerinin de altını özellikle çizdi. Koç’a göre, kalkınma için ekonomik büyüklük tek başına yeterli değil. Demokrasi, insan hakları, bölgelerarası gelir eşitsizliklerinin giderilmesi, eğitimdeki sorunların çözülmesi, işleyen bir piyasa ekonomisi ve kadının istihdamdaki yeri ve rolü gibi konular da en az ekonomik büyüklük kadar önemli.
     <span>
     </span>
     Mustafa Koç konuşmasında hükümetin ekonomideki performansını övmeyi de ihmal etmedi. TÜSİAD Başkanı Ümit Boyner de, hükümetin ekonomideki başarılarını övdükten sonra, sözü yeni anayasaya getirdi. TÜSİAD’ın, Prof. Dr. Ergun Özbudun ve Prof. Dr. Turgut Tarhanlı’nın öncülüğünde 25 kişilik bir akademisyen ekibine yeni anayasa çalışması yaptırdığı bilgisini vererek, ortaya metinden ziyade bir yol haritası koymak istediklerini belirtti.
    </p>
    <p class="MsoNormal">
     Seçimlere de değinen Boyner, halkın artık gerginlik istemediğini, kutuplaşmanın derinleşmesinden kaygı duyduklarını ifade etti ve toplumsal mutabakata varamamanın maliyetinin ağır olacağı uyarısını yaptı. Sahiller ve iç bölgeler ayrımını reddeden TÜSİAD Başkanı, hükümetin açılımlarından geri adım atmaması ve eski formüllerden tekrar medet umulmaması gerektiğinin de altını çizdi. Boyner, vatandaşın adalete açlığını giderecek, adaleti zamanında sağlayacak ve hukukun üstünlüğü prensibini yerleştirecek bir yargı reformu istedi. Boyner’e göre yargı reformu, Türkiye’nin en hayati meselesi.
    </p>
    <p class="MsoNormal">
     DERNEĞİN AÇILIMINI KULLANMAYIN!
    </p>
    <p class="MsoNormal">
     Başbakan Tayyip Erdoğan, genel kurulda oldukça neşeliydi. Ondan önce kürsüye gelen TÜSİAD’ın ilk başkanı, 86 yaşındaki Feyyaz Berker ile en genç üye 24 yaşındaki Hacı Sabancı’nın diyalogları Başbakan’ı güldürdü. Erdoğan ise konuşmasına, “40 yıldır ülkemizin kalkınmasına çok değerli katkılar sağlamış TÜSİAD’a ülkem adına teşekkür ediyorum.” sözleriyle başlayarak, bir nevi Koç ve Boyner’in jestlerine karşılık vermiş oldu. TÜSİAD’ın iki dönemdir kadın başkanlarla yönetildiğini hatırlatan Başbakan, derneğin adındaki ‘iş adamları’ ifadesine atıf yaparak, “Bundan sonra derneğin sadece kısaltmasını söyleyin, açılımını söylemeyin.” diyerek, salondakileri güldürdü. Başbakan konuşmasında sözü yerli otomotiv markasına da getirdi. Türkiye’nin artık otomobilde bir marka çıkarması gerektiğini belirterek, “Hazır babalar da buradayken bu işi bağlayalım.” dedi. Başbakan, ‘Koç’ soyadının, yerli otomotiv için iyi bir marka adı olacağını da vurguladı.
    </p>
    <p class="MsoNormal">
     Başbakan Erdoğan, son günlerin popüler tartışma konusu ‘içki yasağı ve yaşam tarzına müdahale’ tartışmalarına da değinerek, tavrını net şekilde ortaya koydu. “Biz damdan düşerek geldik, damdan düşenlerin hâlini anlarız.” diyerek, kendi şahsi inancı ve yaşam tarzını topluma dayatmanın zulüm olacağının altını çizdi. Türkiye’de yıllarca muhafazakâr kesimin yaşam tarzına müdahale edildiğini ve kendilerinin de bunu hiç kimseye yapmayacaklarını taahhüt ederek halktan oy aldıklarını vurgulayan Başbakan, bu alanda kendilerine karşı bir karalama kampanyası sürdürüldüğünü de ifade etti. Erdoğan’ın, yaşam tarzları konusunda TÜSİAD üyelerine verdiği mesaj netti: “Kimsenin yaşam tarzına müdahale etmediğimiz gibi, müdahale edilmesine de izin vermeyiz.”
    </p>
    <p class="MsoNormal">
     SEÇİM Mİ, ATAMA MI?
    </p>
    <p class="MsoNormal">
     Genel kurulda Yüksek İstişare Konseyi Başkanlığı (YİK) görevi Mustafa Koç’tan, Erkut Yücaoğlu’na geçti. Görünürde bunun için bir seçim yapıldı ama süreç TÜSİAD’ın geleneklerine uygun gelişti. Aralarında Yücaoğlu’nun da bulunduğu eski başkanlar, YİK Başkanlığı için ‘başkan adayı’ önergesi verdi. Önergeyi oylamaya sunan Divan Başkanı Sedat Aloğlu, kabul edenler dedikten sonra, yeni başkanı hemen ilan etti. Aslında TÜSİAD’daki seçimlerin genel özelliği, ortada tek bir listenin olması ve genel kurula katılan üyelerin bu listelere herhangi bir müdahalelerinin ve itiraz haklarının olmaması. Hatta öyle ki, her oylama da, divan başkanı sadece kabul edenleri soruyor, ‘kabul etmeyenler’ diye bir soru dernek literatüründe bulunmuyor! ‘Kabul etmeyenler’ ifadesi, göstermelik bile olsa kullanılmıyor. Elbette bir dernek böyle bir çizgi izleyebilir, üyeler de bu anlayıştan memnunsa sorun yok ancak bu derneğin yöneticileri her konuşmalarında demokrasinin erdemlerinden dem vuruyorsa, durum biraz değişiyor. Demokrasi için gerektiğinde hükümetlerle çok sert polemiklere girmekten çekinmeyen patronlar kulübüne de biraz daha demokrasi gerekiyor aslında. Bünyedeki seçimlerin de, atama değil de gerçekten seçim olması gerekiyor. Böyle olursa belki TÜSİAD’ın demokrasi talepleri siyasette ve toplumda daha fazla makes bulur.
    </p>
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=98F035431DEEC4E6A18BDAEDA0524ED8?newsId=28503), [web.archive.org (arşiv bağlantısı)](http://web.archive.org/web/20121025055532/http://www.aksiyon.com.tr:80/aksiyon/newsDetail_getNewsById.action;jsessionid=98F035431DEEC4E6A18BDAEDA0524ED8?newsId=28503)
