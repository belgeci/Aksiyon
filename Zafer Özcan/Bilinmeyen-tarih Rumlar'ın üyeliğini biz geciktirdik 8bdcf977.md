# Rumlar’ın üyeliğini biz geciktirdik

*Zafer Özcan Bilinmeyen-tarih*

<div>
 <p>
  <font>
   Türkiye bugünlerde Avrupa ile yatıp müzakere tarihi ile kalkıyor. 1987’de Türkiye’nin AB’ye tam üyelik müracaatını yapan eski bakan Ali Bozer, o zaman yaptıkları girişimlerle Güney Kıbrıs’ın üyeliğini uzun süre rafa kaldırttıklarını söylüyor.
   <br/>
   <br/>
   Türkiye, bugünlerde neredeyse Avrupa Birliği ile yatıp müzakere tarihi ile kalkıyor. Zira, 17 Aralık'ta yapılacak zirveden çıkacak karar, Türkiye'nin geleceğini yakından ilgilendiriyor. Cumhuriyet tarihinin en önemli dönemeçlerinden biri olarak kabul edilen zirve, bir anayasa hukukçusunun tabiriyle Türkiye'nin "tarihle randevusu" adeta. Bugün, 17 Aralık'ı konuşuyoruz, ancak bu sürecin başladığı tarihi, üyelik başvurusunun yapıldığı anı unutmuş görünüyoruz. 14 Nisan 1987 tarihinde Türkiye önemli bir virajı alır, Avrupa Birliği'ne (O zaman Avrupa Topluluğu olarak anılıyordu.) üyelik başvurusunu yaparak. İktidarda, Turgut Özal liderliğindeki Anavatan Partisi vardır. Başvuruyu,  hükümet adına Avrupa Topluluğu ile ilişkilerden sorumlu Devlet Bakanı Prof. Dr. Ali Bozer yapar.
   <br>
    <br>
     Ankara'da görüştüğümüz eski bakan, o günleri anlatırken gözleri uzaklara dalıyor ve nasıl da sıkıntılı bir dönemde bu müracaatın yapıldığını anlatıyor. Türkiye, hakikaten sıkıntılı bir dönemden geçiyordu o sırada; çünkü 12 Eylül 1980 tarihinde gerçekleştirilen askeri darbenin izleri henüz silinmemişti. Üstelik, darbe sonrası Avrupa Topluluğu ile ilişkiler askıya alınmıştı. Bu şartlar altında, Türkiye'nin üyelik başvurusu yapmasını üye ülkelere izah etmesi çok da kolay değildi. Ali Bozer, bu dezavantajı bir avantaja dönüştürebilmek için çok ciddi bir hazırlık süreci yaşadıklarını, "Öyle ki, bir süre sonra Avrupa Birliği müktesebatına uyum yolunda neler yapılması gerektiğini anlatan bir oda dolusu yayınımız olmuştu." sözleriyle açıklıyor.
     <br>
      <br>
       Türkiye'yi Avrupa'ya taşıyacak teşkilatı hazırlamak için ciddi çalışmalar yapan hükümet, çalışmaları yürütmek için ayrı bir bakanlığa ihtiyaç duyar ve Bozer'in başındaki bakanlık bu amaçla kurulur. Bu çalışmalar sırasında özel sektör de unutulmaz. Özellikle, sivil toplum kuruluşlarıyla koordinasyon sağlanır. "Rahmetli Özal'ın bu konudaki desteğini şükranla anıyorum." diyen Ali Bozer, Turgut Özal'dan gördüğü ilginin altını çiziyor.
       <br>
        <br>
         Esas hedef zaman kazanmaktı
         <br/>
         <br/>
         Gösterilen yoğun çabalara rağmen, Türkiye'nin hemen Avrupa Topluluğu'na kabul edilmeyeceğini herkes biliyordu aslında. Ali Bozer, hükümetin de bu gerçeğin farkında olduğunu vurgulayarak, esas amacın tam üyelik yolunda zaman kazanmak olduğunu söylüyor. Hükümet, bir yandan Türkiye'yi Avrupa normlarına yaklaştırırken, bir yandan da üyelik yolunda toplulukla ilişkileri sıcak tutmayı hedefliyordu. Ön hazırlıkların tamamlanmasından sonra sıra Türkiye'nin tam üyelik müracaatına gelir. Bozer asıl sıkıntıyı bu dönemde yaşadığını belirtiyor.
         <br/>
         <br/>
         "Benim için son derece talihsiz bir dönemdi. Merhum Özal kalp sorunları yaşıyordu ve ABD'de ameliyat olmuştu. Doktorlar kendisine ameliyat sonrası uzun seyahat izni vermediği için Los Angeles'tan Londra'ya gelmiş ve otel odasında istirahate çekilmişti. Bize göre üyelik müracaatı için en uygun dönem Belçika'nın dönem başkanlığı idi ve onu kaçırmamak için acele etmemiz gerekiyordu." diyen Bozer, bunun üzerine hemen uçağa atlar ve Özal'ın yanına, Londra'ya gider... Doktoru sadece birkaç dakika görüşebileceğini söyler kendisine. Süreci kısaca anlatır ve üyelik başvurusunun hemen yapılmasının uygun olduğunu söyler. Özal’ın, "Acaba biraz geciktirsek olmaz mı?" sorusuna, "Olmaz efendim, çünkü müracaatı Belçika'nın başkanlığında yapmamız lazım." diye cevaplandırır. Bunun üzerine merhum cumhurbaşkanının ağzından sadece "Haysiyetimizle oynatmayın." sözü çıkar. İşareti alan Bozer, Özal'ın yanından çıkarken gereken özeni göstereceklerini söyler. "Sonuç olarak, Türkiye'nin tam üyelik müracaat kararını birkaç dakikada vermiş olduk." diyor, yaşadığı heyecanlı saatleri anlatırken...
         <br/>
         <br/>
         Avrupa Komisyonu'nda o dönem Türkiye ile ilişkilerden Fransız Chaisson sorumludur.  Bozer, kendisini ziyaret ederek Türkiye'nin niyetini anlatır. Aslında Türkiye'nin üyeliğine karşı çıkan bir isim olan Chaisson, bu görüşmeden sonra Bozer'e, "İngiltere AB'ye tam üye olduktan sonra Türkiye neden olmasın?" diyerek, ilk işareti verir.  Bozer, bu cümlenin kendisini biraz olsun rahatlattığını ve daha sonra üyelik müracaatı öncesi bütün ilgili isimlerle bizzat görüşerek bir kulis çalışması yaptığını söylüyor.
         <br/>
         <br/>
         Ali Bozer, tam üyelik başvurusundan günümüze kadar Türkiye- Avrupa Birliği ilişkilerine bakıldığında eskiden olduğu gibi bugün de Avrupa ülkelerinde Türkiye'nin üyeliği için siyasi irade bulunmadığı tespitini yapıyor. Türkiye'nin üyeliğinin önüne hep engeller konulduğunu vurguluyor. Özellikle, Almanların en fazla, serbest dolaşım hakkından çekindiğini belirtiyor. "Biz onlara, 'Serbest dolaşım hakkını erteleriz; ama siz bizim üyeliğimize destek verin.' dedik ama buna da yanaşmadılar. Yani her zaman bize karşı bahaneleri vardır." diyen Bozer'e göre, Kopenhag Kriterleri gibi konular aslında üyelik yolunda ikincil meseleler. Dolayısıyla, Türkiye bu kriterleri yerine getirse bile siyasi irade olmadan bu üyeliğin gerçekleşmesi mümkün değil.
         <br/>
         <br/>
         'Kıbrıs dosyasını rafa kaldırdım!'
         <br/>
         <br/>
         Türkiye'nin müracaatından sonra Komisyon'un Türkiye'den sorumlu üyesi Chaisson değişir ve yerine daha sonra İspanya Dışişleri Bakanı olan Matutes gelir. Matutes'in Türkiye'ye yaptığı eşit muameleye olan şükranlarını bildirerek devam ediyor Bozer ve tarihi bir anekdotu naklediyor. Türkiye'nin tam üyelik için müracaat ettiği dönemde, Güney Kıbrıs'ın hedefi de AB'ye tam üyeliktir ve üyelik müracaatını içeren dosya Matutes'in önündedir. Ali Bozer, onu ziyaret ederek, konu hakkında Türkiye'nin kaygılarını uzun uzadıya anlatır.
         <br/>
         <br/>
         Matutes, Güney Kıbrıs konusunda Bozer'i dinledikten sonra ayağa kalkar ve Kıbrıs dosyasını eline alarak, "Sayın Bozer, merak etmeyin. Kıbrıs dosyasını rafa kaldırdım." diyerek Rumların müracaat dosyasını bir kenara koyar. Bozer'e göre, Kıbrıs dosyasının uzun yıllar AB gündemine gelmemesinin sebebi, Matutes'in bu tavrıdır. Bozer, "Üyeliklerini ne kadar geciktirdi bilemiyorum ama uzun süre Kıbrıs dosyasının görüşülmediğini biliyorum. Bu, o dönem AB'nin yetkili organları ile yaptığımız yakın çalışmanın bir sonucudur." diyor.
         <br/>
         <br/>
         Komisyon'un o dönemde Türkiye hakkında yazdığı rapor yine Matutes zamanında hazırlanır. Ali Bozer, önüne ilk gelen raporu "Tam bir felaketti." sözleriyle değerlendiriyor. Bu yüzden Başbakan Özal'a bile göstermeye cesaret edememiş. Raporu gördükten sonra Matutes'i tatil yaptığı İspanya'dan arar. Raporun değiştirilmesi için ikna eder ve ikinci rapor gelir. Bu raporun da Türkiye'yi tatmin etmediğini belirten Bozer, baskılar üzerine komisyonun üçüncü bir rapor hazırladığını dile getiriyor.
         <br/>
         <br/>
         Turgut Özal'a son gelen raporu gösterir. Raporu inceleyen Özal, bir paragrafın değiştirilmesini ister. Ali Bozer büyük bir çaba ile o paragrafın da rapor yayımlanmadan önce değiştirilmesini sağlar. O zamanlar bazı basın organlarında Komisyon'un Türkiye'nin tam üyelik talebini reddettiği yönünde çıkan haberleri eleştiren Bozer, "Türkiye'nin talebinin reddedildiği yalanları yazıldı. Reddedilmiş olsaydı bugüne gelebilir miydik? Öyle bir şey olsa yeniden başvuru yapılması gerekecekti. Başvuru kabul edildi ve konseyden komisyona geçti. Türkiye bugün müzakere noktasına geldiyse 1987'de atılan adımların sonucudur." diyor...
         <br/>
         <br/>
         Avrupa'nın Türkiye'ye bakışı çok değişti
         <br/>
         <br/>
         Türkiye, üyelik başvurusu ile yetinmez. Üye ülkelerle ikili temasların dışında Avrupa'da çok ciddi bir lobi atağı başlatılır, tanıtım faaliyetleri düzenlenir. Eskiden Avrupa'daki kamuoylarının Türkiye hakkında çok olumsuz görüşlere sahip olduğunu hatırlatan Ali Bozer, bu bakış açısının istenilen düzeyde olmasa da şimdi olumlu yönde büyük bir gelişme gösterdiğini söylüyor. Turgut Özal ile Recep Tayyip Erdoğan'ı AB'ye tam üyelik noktasında kararlı ve ciddi siyasi irade ortaya koyan liderler olarak tanımlayan Bozer, Özal'ın hastalığından dolayı yapamadığı bire bir markajları Erdoğan'ın başarı ile gerçekleştirdiğini düşünüyor.
         <br/>
         <br/>
         Ali Bozer, 17 Aralık zirvesi ile alakalı olarak da temkinli, iyimser bir görüşe sahip. Komisyon'un hazırladığı İlerleme Raporu'nun belirsizliklerle dolu olduğunu söyleyen Bozer, Türkiye'ye ayrımcılık yapılacağı ve imtiyazlı ortaklık gibi tekliflerin gelebileceği uyarısı yapıyor. Turgut Özal'ın üyelik süreciyle ilgili olarak "uzun ince bir yol" tabirinin son derece yerinde bir tespit olduğunu vurgulayan Bozer, Türkiye'nin bütün sorunlara rağmen AB perspektifinden hiçbir zaman ayrılmayacağını ifade ediyor.
         <br/>
         <br/>
         TAM ÜYELİK MACERASININ KISA TARİHİ
         <br/>
         <br/>
         Türkiye, Turgut  Özal hükümeti zamanında, 14 Nisan 1987 tarihinde Avrupa Topluluğuna tam üyelik müracaatını resmi olarak yaptı. Tam üyelik talebini içeren mektup dönemin Devlet Bakanı Ali Bozer tarafından, Brüksel'de Palais D'Egmont'ta topluluk dönem başkanı ve Belçika Dışişleri Bakanı Leo Tindemans'a sunuldu. Bozer, daha sonra AET Komisyon Başkanı Jacques de Lours'u ziyaret ederek, mektubun bir kopyasını da ona sundu. Bu tarihi mektubun tam metni şöyle: "Sayın Başkan, Türkiye Cumhuriyeti Hükümeti adına işbu mektupla, Avrupa Ekonomik Topluluğu'nu tesis eden antlaşmanın 237. maddesi düzenlemeleri uyarınca, Türkiye'nin Avrupa Ekonomik Topluluğu'na üye olmak için resmen müracaat etmekte olduğunu ekselanslarına bildirmekten şeref duyarım. Bu çerçevede, Türkiye'nin Avrupa organizasyonuna ve Avrupa Birliği'ne keza Avrupa topluluklarını tesis eden antlaşmaları ortaya çıkaran ideallere bağlılığını bilhassa belirtmek isterim. Ekselans, en derin saygılarımın kabulünü rica ederim."
         <br/>
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </p>
 <p>
  <font>
   (Bu yazı 564 kez okunmuştur)
  </font>
 </p>
</div>


Kaynak: [www.aksiyon.com.tr](http://www.aksiyon.com.tr:80/yazdir.php?id=18450), [web.archive.org (arşiv bağlantısı)](http://web.archive.org/web/20050124192021/http://www.aksiyon.com.tr:80/yazdir.php?id=18450)
