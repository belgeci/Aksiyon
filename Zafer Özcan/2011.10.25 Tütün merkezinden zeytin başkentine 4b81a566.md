# Tütün merkezinden zeytin başkentine

*Zafer Özcan 2011.10.25*

<font class="agenda2NewsSpot">
 Manisa’nın Akhisar ilçesi, Türkiye tarımında bir başarı hikayesinin sahibi. Kısa sürede tütünden zeytine geçen ilçe, değişen şartlara uyum sağlayarak, hem kazancını artırıyor hem de ülkeye katkı sağlıyor.
</font>
<font class="newsDetail">
 <p>
 </p>
 <p>
 </p>
 <p>
 </p>
 <p class="MsoNormal">
  Türkiye tarımında son yıllarda yaşanan sıkıntıların başında, geleneksel üretim yöntemlerine alışmış çiftçilerin, yeni döneme uyum sağlamakta zorlanmaları geliyor. Tarımdaki verimsizlik, çiftçilerin kazançlarını düşürdüğü gibi, tarım üretiminin millî gelire katkısını azaltıyor. Tarım ülkesi Türkiye, tarım ürünlerinde bile ithalata bağımlı hâle geliyor. Koalisyon hükümetleri döneminde seçim yatırımı olarak sürekli sübvanse edilen sektörde artık deniz bitti. Devletin bu alanda bir oyuncu olmaktan vazgeçmesi, derinleşen sorunları gün yüzüne çıkarıyor. Bütün sıkıntılara rağmen tarımda çok güzel gelişmeler ve örnekler de var. Değişen şartlara uyum sağlayan bölgeler ve üreticiler öne çıkıyor. Türkiye’nin tarımsal dönüşümde örnek şehirlerinden biri Manisa’nın Akhisar ilçesi.
 </p>
 <p>
 </p>
 <p class="MsoNormal">
  Yıllarca tütün üretimiyle geçimini sağlayan ve yılan hikâyesine dönen sigara fabrikası inşaatı ile siyasilerin oyuncağı hâline gelen şehir, tütün kotalarının başlamasından sonra zeytine yönelik hamlesi ile şartları lehine çevirmeyi başarmış. Kısa süre önce, zeytini sadece kendi sofraları için üreten çiftçiler, artık 42 ülkeye ihracat yapıyor ve kendi markalarını çıkarıyor. Bölge, sahip olduğu 12 milyon zeytin ağacı ve kendine özgü türleriyle tam bir zeytin havzası.
 </p>
 <p>
 </p>
 <p class="MsoNormal">
  Geçen hafta, sezonun ilk zeytin hasadı için kalabalık bir gazeteci grubu Akhisar’daydı. Bu yıl üçüncüsü düzenlenen hasat şenliklerine, Türkiye İhracatçılar Meclisi Başkanı Mehmet Büyükekşi ve Ege Zeytin ve Zeytinyağı İhracatçıları Birliği Başkanı Ali Nedim Güreli de destek verdi. Akhisar Belediye Başkanı Salih Hızlı ve yardımcısı Ömer İşçi’nin ev sahipliğinde, kendileri de zeytin işiyle uğraşan Akhisar Ticaret Borsası Başkanı Emin Demirci ve Ticaret Borsası Meclis Başkanı Fettah Gürmen’in çabalarıyla düzenlenen festivalde, Türkiye’de ilk kez kullanılacak hasat makineleri tanıtıldı.
 </p>
 <p>
 </p>
 <p class="MsoNormal">
  Akhisar’daki başarı öyküsünü daha iyi anlayabilmek için biraz geriye gitmek gerekiyor. 1990’larda Akhisar, tütünüyle öne çıkan ve siyasilerin tütün başfiyatını açıklamak için tercih ettikleri bir şehirdi. 1991 genel seçimleri öncesi DYP lideri Süleyman Demirel ile ANAP lideri Mesut Yılmaz’ın tütün başfiyatı için atışmaları, yakın siyasi tarihin unutulmazları arasındadır. Demirel’in, daha sonra siyasi literatüre geçen, ‘Ne veriyorsa 5 fazlasını veririm’ sözü, bir Manisa mitinginde, tütün üreticileri için söylenmiştir. O dönemden günümüze, köprünün altından çok sular aktı. TEKEL’in özelleşmesi, devletin tütün almak ve işlemekten vazgeçmesi ve de kotalarla tütün üretiminin sınırlandırılması, diğerleri gibi Akhisar çiftçisini de ilk başlarda şoka uğrattı. Üreticiler şoku kısa sürede atlatarak, hızla iklime en uygun iş olan zeytinciliğe yöneldi. Yeni zeytin fidanları dikildi ve ilçedeki ağaç sayısı 12 milyona ulaştı. 100 bin nüfuslu ilçe, 10 yıl gibi kısa sürede tütün merkezinden zeytin başkentine dönüşmeyi başardı. Akhisar’da halen 245 sofralık zeytin işleme tesisi, 35 zeytinyağı fabrikası bulunuyor.
 </p>
 <p>
 </p>
 <p class="MsoNormal">
  Akhisar hâlen tek başına Türkiye’deki toplam yeşil zeytin üretiminin yüzde 70’ini gerçekleştiriyor. Siyah zeytindeki pazar payı yüzde ise yüzde 30. İlçede zeytinciliğin yıllık cirosu 200 milyon TL’yi aşıyor. Zeytinde, ülke genelinde hiç olmayan türlere de sahip. ‘Uslu’ zeytin sadece burada yetişiyor. ‘Akhisar Domat’ denilen iri yeşil zeytin de bölgeye özgü. Bunun yanında Edremit, Gemlik, Trilya ve Eğriburun gibi bütün zeytin türleri Akhisar’da yetiştiriliyor.
 </p>
 <p>
 </p>
 <p class="MsoNormal">
  İşin ilginç yanı, ilçenin bugün zeytin ve zeytinyağında marka olmuş bölgeleri de üretimiyle beslemesi. Düşük üretimine rağmen özellikle yağda iyi bir marka hâline gelen Ayvalık ve yine siyah zeytindeki en ünlü yöre konumundaki Gemlik, hammaddeyi önemli oranda Akhisar’dan tedarik ediyor. Emin Demirci, zeytincilikte büyük atılım yapan ilçenin en ciddi sıkıntısının markalaşma olduğunu belirterek ilginç bir olay naklediyor: “Piyasada Gemlik diye zeytin satılıyor, bir de Akhisar Gemlik var. İkisinde de ürün Akhisar’dan temin ediliyor. Buna rağmen pazarda Akhisar Gemlik denilen zeytin daha ucuz. Gemlik adı marka olduğu için fazla fiyat konuluyor.” Fettah Gürmen ise bölgeye özgü ‘Uslu’nun çok lezzetli bir tür olmasına rağmen markalaşamadığı için hak ettiği ilgiyi görmediğini belirtiyor.
 </p>
 <p>
 </p>
 <p class="MsoNormal">
  Zeytin aslında çok ilginç özelliklere sahip bir meyve. Mesela yeşil de toplanabiliyor, pembeleşince veya tamamen siyahlaştıktan sonra da… Hangi hâliyle toplandıysa, işlenmesi de ona göre olmak zorunda. İhracatta daha çok çekirdeksiz ürün talep ediliyor. Eğer çekirdek çıkarılacaksa zeytini yeşil veya pembe hâliyle toplamak gerekiyor.
 </p>
 <p>
 </p>
 <p class="MsoNormal">
  Bu yıl ilk hasadı işleyen ve yağ üreten Gizem Yağ’ın Yönetim Kurulu Başkanı Tuncay Bilen, Akhisar Ticaret Borsası olarak Akhisar yağını markalaştırmak istediklerini belirtiyor. Bilen, “Akhisar, sofra zeytini ile öne çıkan bir bölge ama son yıllarda ciddi bir yağ kültürü de oluşmaya başladı. Kısa sürede yağ üretiminde ilk sıralara çıkacağız. Şu anda Türkiye üretiminin yüzde 20’sini gerçekleştiriyoruz.” diyor.
 </p>
 <p>
 </p>
 <p class="MsoNormal">
  Sonuçta, Akhisar Zeytin Hasat Şenlikleri bir kez daha gösterdi ki çiftçiler, eski alışkanlıklarını değiştirir ve değişen şartlara uyum sağlarsa, tarım çok kâr-lı ve gelecek vadeden bir sektör olabilir.
 </p>
 <p>
 </p>
</font>

Kaynak: [www.aksiyon.com.tr](http://www.aksiyon.com.tr:80/aksiyon/haber-30826-221-tutun-merkezinden-zeytin-baskentine.html), [web.archive.org (arşiv bağlantısı)](http://web.archive.org/web/20120102212642/http://www.aksiyon.com.tr:80/aksiyon/haber-30826-221-tutun-merkezinden-zeytin-baskentine.html)
