# Derdimiz derimiz

*Zafer Özcan 2012.06.25*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Türkiye deri sektörü, dünyanın parlayan yıldızı ancak dışarıdaki popülarite içeride yok! Uzakdoğu’dan gelen ve kanserojen madde içeren ucuz deriler, yerli deriye tercih ediliyor. Sektör iç piyasada derdini anlatamıyor!
  </font>
 </div>
 <div id="newsText">
  <font class="detail-text">
   <p>
    Türkiye son yıllarda deri sektöründe ciddi atılım gerçekleştiriyor. Türk derisi bütün dünyadan talep görüyor. Üretim kalitesiyle dünya markası hâline gelen Türk derisi, iç piyasada dışarıdaki kadar tanınmıyor. Türkiye Deri Konfeksiyoncuları Derneği Başkanı Mehmet Ali Dinç, “Dünyaya deri dersi verecek durumdayız, buna karşılık içeride deriye yeterli yatırımı yapamıyoruz, modaya hâlâ Avrupa yön veriyor. Deri tanıtım grubu kurduk ama ondan da istediğimiz neticeyi alamadık.” diyor.
   </p>
   <p>
    Türkiye’de deri sektörü hâlen 250 bin kişiyi istihdam ediyor. Yıllık ihracat ise 3,5 milyar doları buluyor. Türk derisi rakiplerine kıyasla kalitesi ve tasarımdaki yenilikleriyle öne çıkıyor. Daha önce İtalya ile rekabet eden sektörün şimdi en büyük rakipleri, düşük üretim maliyetleri sebebiyle Hindistan ve Pakistan. Avrupa’nın deride modaya yön vermeye devam etmesine rağmen, derideki altyapı, ARGE, teknolojik birikim ve pazarın Türkiye’ye geçtiğini belirten Dinç, “Son birkaç yıldır Türkiye derinin merkezine oturdu.” diyor. Aslında Türk dericiliği bu noktaya kolay gelmedi. 90’lı yıllardan sonra Doğu Bloku’nun çözülmesiyle, Rusya ve çevre ülkelerle bavul ticareti dönemi başlar. Ticaretin açılması deri sektörüne âdeta patlama yaptırır. Rusya’dan gelen talepler, binlerce firmanın bu alana yatırım yapmasına sebep olur. Sektör rüyadan 98 kriziyle uyanır. 1998’de, Rusya’da yaşanan ekonomik kriz en büyük darbeyi Türk dericilerine vuracaktır. Dinç bu süreci, “En büyük pazarımızın krize girmesiyle sektör yerle bir oldu. Binlerce firma kapandı. Âdeta makine çöplüğüne döndük.” sözleriyle anlatıyor.
   </p>
   <p>
    Ucuz derilere dikkat!
   </p>
   <p>
    2000’li yıllardan itibaren deri sektörü için yeni bir süreç başlar. Rusya krizinden ağır yara alan deri üreticileri bu kez tasarım, koleksiyon ve ARGE’ye yatırım yapmaya başlar. Bunun da karşılığını kısa sürede alırlar. Sektöre yapılan yatırımlarla Avrupa’nın birikimi Türkiye’ye taşınır. Mehmet Ali Dinç, “Avrupa hâlâ deride modaya yön veriyor ama onun dışındaki bütün birikim bizde. Türkiye derinin dümenine geçti.” bilgisini veriyor. Türkiye hâlen özellikle ‘kuzu kürkü’ denilen üründe dünyada tek üretici konumunda. Kalite, tasarım ve koleksiyon anlamında da Türk derisi bütün dünyadan talep görüyor.
   </p>
   <p>
    Bütün bu gelişmelere rağmen iç piyasa, Hindistan ve Pakistan’dan gelen ucuz ve kalitesiz derilerle fiyat rekabeti yapamadıklarını vurgulayan Dinç, “Bizde işçilik ve kira maliyetleri çok yüksek. Metrekaresi 10 bin doları bulan mekânlarda çalışıyoruz. Yerli müşteri Türk derisinin kalitesinin farkında değil, kendimizi anlatamıyoruz.” diyor. Mehmet Ali Dinç, ayakkabıdan monta kadar deri ürünü alacak tüketicilerin gönül rahatlığı ile ‘Made in Turkey’ yazısını aramalarını önererek Uzakdoğu’dan gelen ürünlerde yüzde 15 kanserojen madde bulunduğunu ve tüketicilerin bunu bilmeleri gerektiğini vurguluyor. Bütün küresel markaların Türk derisi kullandığını hatırlatan Dinç, “Bizim en kötü deri ürünümüz, şu anda Uzakdoğu’nun en kalitelilerinden bile daha iyidir.” diyor. Türkiye’nin 2011’de 800 bin adet deri mont ithal ettiğini, bunun da Türkiye’de 300 firmanın üretimine tekabül ettiğini vurgulayan Dinç, ithalatta en büyük payın yüzde 64 ile Pakistan’da olduğunu kaydediyor.
   </p>
   <p>
    Aslında deri sektörü bir süre önce bir araya gelerek ‘Deri Tanıtım Grubu’ kurdu. Yerli derinin kalite ve tasarımdaki başarılarını anlatmak için kurulan grup, özellikle iç piyasayı hedefliyordu ancak grubun faaliyetinden beklenen sonuç alınamadı. Deri tanıtım grubunun başlangıçta önemli bir vizyon üstlendiğini vurgulayan Dinç, “Çok umutluyduk ancak tanıtım grubu sektörün gerisinde kaldı. İç piyasada tutuk kaldılar. Çünkü tanıtım grupları kaynaklarının sadece yüzde 10’unu iç piyasada kullanabiliyor. Asıl hedef dış piyasalar. Dış tanıtım ise profesyonel bir anlayış istiyor. Bu açıdan istenilen netice alınamadı.” diyor. Türkiye’de deri sektöründeki birikim ve tecrübenin hiçbir ülkede olmadığını da vurgulayan Dinç, üzerinde durulduğu takdirde patlamaya hazır bir iş kolu olduğunu ifade ediyor.
   </p>
   <p>
    İhracatçılar birliğine kayıtlı 3 bin 600 firmanın faaliyet gösterdiği deri sektörü, son derece ihtisas isteyen bir iş. Sektörde ustalık çok önemli ve bir çalışanın yetişmesi için en az 3-4 yıllık süre gerekiyor. Türkiye’de farklı illerde dericilik yapılmasına rağmen konfeksiyonda İstanbul ve İzmir öne çıkıyor. Bu açıdan sektörün son çıkan teşvik paketinden faydalanması ve teşvikli bölgelere yatırım yapabilmesi için zaman ve altyapı yatırımına ihtiyaç var. Benzer bir sıkıntı kentsel dönüşüm süreci için de geçerli. Türkiye’de deri konfeksiyonu denince akla ilk gelen bölge Zeytinburnu. Deride 3,5 milyar doları bulan toplam ihracatın yüzde 90’ını Zeytinburnu’ndaki üreticiler gerçekleştiriyor. İstanbul’daki kentsel dönüşüm sürecinde akla ilk gelen bölgenin de burası olması üreticileri endişelendiriyor. Kentsel dönüşümle birlikte Zeytinburnu’ndaki metrekare fiyatlarının artmaya başladığını belirten Dinç, “Fiyatlar böyle giderse burada üretim cazip olmaktan çıkar. Kentsel dönüşüm yapılırken sadece konutlar değil, sektörler de düşünülmeli. Yoksa bu kadar birikim ve kazanımlar boşa gidebilir.” uyarısını yapıyor.
   </p>
   <p>
    Deri sektörü 2012 Nisan verilerine göre ihracatını bir önceki yıla göre yüzde 13 artırmış durumda. En büyük pazar tahmin edilebileceği gibi Rusya. Onun dışında deri modasına yön veren İtalya’ya da ihracatta artış var. İlginç pazarlardan biri de Çin. Kısa süre öncesine kadar ucuz deri ithal ettiğimiz ülkelerin başında gelen Çin’e yönelik ihracat son bir yılda yüzde 10 artmış. Her sektörde olduğu gibi dericilerin de pazar çeşitlenmesine önem vermesi gerektiğini belirten Dinç, “Üretim kalitesinde çok iyiyiz, tasarım ve koleksiyonda yükseliyoruz ama buna ek olarak pazar meselesi de önemli. Bugün kalitesiz üretenler de yarın kalitelerini artırabilir, önemli olan müşteri kitlemizi çeşitlendirmek. Artık güç, iyi müşterisi ve iyi pazarı olan şirketlere geçiyor.” diyor.
   </p>
   <h3>
    <span>
     İnsanlar sırtında sürü taşıyor
    </span>
   </h3>
   <p>
    Birçok sektörde olduğu gibi artık deri sektöründe de tasarım ve koleksiyonlar ön plana çıkmaya başladı. Modayı belirleyenler sektördeki hâkimiyeti ellerinde tutuyor. Dünyada moda denince artık ‘doğallık’ ön plana çıkıyor. Doğal ürünlere yönelik talep her geçen gün artıyor. Doğallık akımı deri ürünlerin popülaritesini de artırıyor. Çünkü deri doğal bir ürün. Mehmet Ali Dinç, derinin tarihin hiçbir döneminde önemini kaybetmediğini belirterek esprili bir şekilde “Bir montta 22 adet kuzu derisi kullanıyoruz. İnsanlar sırtlarında bir sürü taşıyor.” diyor. Derinin normalde çöpe gidecek bir atık madde olduğunu, sektörün bu ürünü ekonomiye kazandırdığını da vurgulayarak deri ürünleri için ayrıca üretim yapılmadığına dikkati çekiyor.
   </p>
   <p>
    Çok fazla gündeme gelmese de deri sektörünün en büyük müşterisinin otomotiv sektörü olduğunu belirten Dinç, bunun dışında çanta, ayakkabı, mobilya ve giyim sektörlerinin deri ürünleri tercih ettiğini hatırlatıyor. Gerçek derinin, kullanıldığı her ürünün değerini artırdığını kaydeden Dinç, “Bizim için en büyük tehlike imitasyon. İmitasyonlarda, deri görünümlü plastik malzeme kullanıyorlar. Uzakdoğu’da bu yapılıyor. Doğal ürün tamamen kimyasala dönüyor. Hayvanın leş artıklarını alıyorlar, kimyasalla birleştirip deri görünümlü ürünler yapıyorlar. Hava almayan, sağlığa çok zararlı, kanserojen olan bu ürünler çok ucuza satılıyor. Uzakdoğu büyük ölçüde buna döndü.” diyor.
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-32926-derdimiz-derimiz.html), [web.archive.org (arşiv bağlantısı)](http://web.archive.org/web/20121224003956/http://www.aksiyon.com.tr:80/aksiyon/haber-32926-derdimiz-derimiz.html)
