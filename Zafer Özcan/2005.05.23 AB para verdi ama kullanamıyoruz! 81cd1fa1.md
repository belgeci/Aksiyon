# AB para verdi ama kullanamıyoruz!

*Zafer Özcan 2005.05.23*

<div>
 <p>
  <font>
   Avrupa Birliği fonlarından yararlanabilmek için yeteri kadar proje üretmemekle eleştirilen özel sektör, şimdi hak ettiği fonları kullanamıyor. AB’den fon kazanmış 251 proje, Maliye Bakanlığı’nın vergi muafiyeti belgesi vermemesinden dolayı beklemede.
   <br/>
   <br/>
   Gün geçmiyor ki Türkiye Avrupa Birliği ilişkilerinde trajikomik bir durum yaşanmasın! Hep ‘AB fonlarından yeteri kadar yararlanamıyorlar’ diye eleştirilen Türk şirketleri bazen de hesaplarına yatan fon parasını da kullanamayabiliyor. Bunun son örneği AB’nin Türkiye’ye farklı projelerde kullanılmak üzere hibe ettiği 32 milyon Euro’luk mali yardımda yaşanıyor. Bakanlar Kurulu’nun, TBMM tarafından onaylanarak Resmi Gazete’de yayımlanmış Çerçeve Yasa’nın taslağı hazırlanmış tebliğini 3 aydır çıkarmaması nedeniyle söz konusu fonu kazanan kuruluşlar, hesaplarına yatırılmış paralara dokunamıyor. Dolayısıyla, 25 bin kişiyi meslek sahibi yapacak 251 proje başlatılamıyor.
   <br>
    <br>
     Aslında, ilgili yönetmeliği çıkarmayarak bu fonların kullanılmasını engelleyen hükümetin, böyle bir hibe için katkı yaptığı görülüyor. AB ile 17 Aralık müzakereleri öncesi yapılan görüşmelerde, Türkiye’de istihdam sağlayacak projelerin finansmanı için hibe fonlarından kaynak aktarılması öngörülmüştü. AB fonlarından gelen 40 milyon Euro’nun üzeri Türkiye tarafından 50 milyon Euro’ya tamamlandı. Bu paranın 18 milyon Euro’su eski adı İş ve İşçi Bulma Kurumu olan İŞKUR’un modernize edilmesi için ayrıldı. Geri kalan 32 milyon Euro’nun istihdama yönelik projelere hibe edileceği duyuruldu. Bunun üzerine meslek kuruluşları hazırladıkları projeleri 2004 yazında İŞKUR’a iletti. Yapılan değerlendirmeler sonrasında 251 projeye toplam 32 milyon euro hibe verilmesi kabul edildi.
     <br>
      <br>
       İmzadan yaklaşık 45 gün sonra hibe edilen proje bedellerinin transferi, proje sahiplerinin hesabına geçirilirken hibe şartları arasında bulunan vergi muafiyetine ilişkin kanun da TBMM tarafından, AB Çerçeve Yasası olarak 26 Şubat 2005 tarihinde kabul edildi ve karar  Resmi Gazete’de yayımlandı. Proje sahiplerinin parayı kullanarak projelerini hayata geçirmesi ise yürürlüğe giren yasanın şartlarını düzenleyen Bakanlar Kurulu Kararının (tebliğinin) çıkmasına kaldı. Ancak aradan geçen yaklaşık 3 aya karşın bu tebliğ halen yayımlanmış değil. Bu açıdan AB’nin hibe ettiği ve ilgili kuruluşların banka hesaplarına geçen fonlar kullanılamıyor. Bu durum, yeni istihdam alanları oluşturacak projelerin uygulanmasını geciktiriyor. Bekleyen projeler arasında Çatı Sanayici ve İşadamları Derneği’nin 600 çatı ustası yetiştireceği Çatı Ustası Eğitim Merkezi projesi; Isı Su Ses ve Yangın Yalıtımcıları Derneği’nin 400 yalıtım ustası yetiştirecek İZODER Yalıtım Eğitim ve Danışma Merkezi (İYEDAM) projesi bulunuyor.
       <br>
        <br>
         İZODER Genel Sekreteri Ertuğrul Şen, gelinen noktayı, ‘okyanusu geçip derede boğulmak’ olarak tanımlıyor. Bir yandan AB fonlarından Türkiye’nin yeteri kadar yararlanamadığı eleştirisi yapılırken, bir yandan da hak edilen fonların bile kullanılamadığını belirterek, “Hesabımıza yatan parayı kullanamıyoruz; çünkü KDV’sini ödememiz gerekiyor. Zaten çok zor temin edilen bu fonlardan, yapılan anlaşmalara muhalif olarak bir de KDV alınırsa hem AB nezdinde bir güvensizlik meydana gelir, hem de kalan para projelerin gerçekleştirilmesi için yeterli olmaz.” diyor.
         <br/>
         <br/>
         251 proje arasında bulunan İYEDAM için verilen fon miktarı 221 bin 851 Euro, KDV kesilirse bunun yaklaşık beşte birinin devlete ödenmesi gerekiyor. AB’nin 32 milyon Euro’luk hibe fonundan çoğunlukla belediyeler, sivil toplum kuruluşları, meslek örgütleri ve kooperatifler gibi kâr amacı gütmeyen kurumlar yararlandı. Bu kurumlar şimdi Maliye Bakanlığı’nın defterdarlıklara göndereceği bir muafiyet belgesini bekliyor. Ertuğrul Şen, bazı projelerin beklemeye tahammülü olmadığı için KDV külfetine katlanarak başlatıldığını söylüyor. Gittikçe büyüyen yalıtım sektöründe kalifiye eleman ve usta açığı bulunduğunu belirterek, sektöre kaliteli eleman yetiştirecek İYEDAM projesine fonları beklemeden başladıklarını vurguluyor.
         <br/>
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </p>
 <!---------
						<p align="justify" style="margin-top: 8px; margin-bottom: 8px">
						<font face="Verdana" color="#000000" style="font-size: 8pt">
						(Bu yazı 1611 kez okunmuştur)</font>
						</p>
---------->
</div>


Kaynak: [www.aksiyon.com.tr](http://www.aksiyon.com.tr:80/yazdir.php?id=21620), [web.archive.org (arşiv bağlantısı)](http://web.archive.org/web/20060528135346/http://www.aksiyon.com.tr:80/yazdir.php?id=21620)
