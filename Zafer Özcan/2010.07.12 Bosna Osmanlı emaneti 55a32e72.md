# Bosna: Osmanlı emaneti

*Zafer Özcan 2010.07.12*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Osmanlı’ya ihanet etmeyen tek toplum
   <span>
   </span>
   Boşnaklar, bugün Türkiye’den her zamankinden daha fazla ilgi bekliyor. Onlar bize Osmanlı’nın emaneti.
  </font>
 </div>
 <div id="newsText">
  <font class="detail-text">
   <p>
    <p class="MsoNormal">
     Tarih, 11 Temmuz 1995. Üç buçuk yıldır süren savaşta sadece askerleri değil, kadın – çocuk – yaşlı demeden sivilleri de hedef alınan Bosna halkı, artık bitap düşmüştür. Yaşanan onca katliama rağmen ülkenin kuzeyindeki Srebrenica şehri Sırplara direnmiş ve teslim olmamıştır. Barışın gerçekleşebilmesi için Boşnaklara önerilen, askerlerin silah bırakmasıdır. Başlangıçta bu talebe sıcak bakmayan ve Sırplara güvenmeyen Boşnak komutanlar, bölgede BM adına görev yapan Hollandalı Barış Gücü askerlerinin verdiği güvence ile silah bırakma kararı alır. Hollanda birliğinin komutanı Thom Karremans, başka türlü barış olmayacağını belirterek Boşnakların kendi birliklerince korunacağına söz vermiştir. Bu söze güvenen savaş yorgunu Boşnaklar silahlarını Barış Gücü askerlerine teslim eder. Fakat silahların tesliminden sadece birkaç saat sonra (gece yarısı), Radko Miladiç yönetimindeki Sırp birlikleri dört bir yandan şehre girer ve insanlık tarihinin en büyük katliamlarından birini gerçekleştirir. Hadise tarihe ‘Srebrenica katliamı’ olarak geçer. Bir gece içinde tam 9 bin 250 Boşnak asker ve sivil katledilir. Hollandalı Barış Gücü askerleri bu trajedi karşısında sessiz kalır. 11 yıl sonra Hollanda devleti, Bosna’daki Barış Gücü’nde görev yapan ve insanlık tarihinin en büyük katliamlarından birine seyirci kalan askerlerini ödüllendirir! Hollanda devleti, yıllar önceki suç ortaklığına, bir de insanlık ayıbı eklemiştir.
    </p>
    <p class="MsoNormal">
     Bu yıl, Srebrenica’daki soykırımın 15’inci yıldönümü. Aradan geçen yıllar acıları bir nebze olsun hafifletse de, Bosnalı Müslümanların yürekleri kanamaya devam ediyor. Aslında 1995, Bosna için sadece felaketlerin zirve yaptığı bir yıl olmasına rağmen, aynı zamanda umutların başlangıç noktası olmuş. Sözünü ettiğimiz katliamdan birkaç ay önce, Bosna savaşının sembollerinden biri hâline gelen ve savaşın en şiddetli döneminde Sarayova’nın dünya ile tek bağlantısı konumundaki tünelden, şehre iki garip misafir girer. Gelenler, İbrahim ve Akif adında, bıyıkları henüz terlememiş, üniversiteden yeni mezun iki genç adamdır. Onlar, günler süren çileli ve tehlikeli bir yolculuğun sonunda nihayet, topçu ateşi ve keskin nişancıların hedefindeki Sarayova’ya girer. Hedefleri Bosnalı kardeşlerini en zor zamanlarında yalnız bırakmamak, savaşta ve savaştan sonraki yeniden imar döneminde, Osmanlı yetimi Boşnaklara sahip çıkmaktır. Elbette öyle bir dönemde yani elektriğin olmadığı, gıda maddelerinin güçlükle bulunabildiği, ölümün kol gezdiği bir şehirde okul açmak mümkün değildir. İbrahim ve Akif önce kendilerine tek odalı bir ev bulur, sonra bodrum katlarında, sığınaklarda eğitim almaya çalışan Boşnak çocuklara Türkçe dersi vermeye başlar. 1995’te bütün zorluklara, yokluklara rağmen bu iki eğitim gönüllüsünün başlattığı hamle, bugün Bosna Hersek’te 8 Türk okulu ve bir uluslararası üniversite ile yoluna devam ediyor.
    </p>
    <p class="MsoNormal">
     Savaştan sonra imzalanan Dayton Anlaşması, Bosna Hersek’i, Boşnak, Sırp ve Hırvatların birlikte ve dönüşümlü yönettiği bir federasyon hâline getirir. Bugün ülkenin Sırp, Boşnak ve Hırvat cumhurbaşkanları var ve bunlar dönüşümlü görev yapıyor. Aynı şekilde ülkedeki bütün yönetim kademelerinde Boşnak - Sırp ve Hırvatlar birlikte çalışıyor. Çekilen çileler, katledilen yüz binlerce asker ve sivil, 3,5 yıl devam eden savaşın mirası, Boşnaklar için ancak bir federasyon olmuştur. Ülkenin bu konumu düşünüldüğünde Türk okullarının önemi daha iyi anlaşılıyor. Okulların kurduğu köprü, Boşnakları Türkiye’ye yakınlaştırıyor. Ülkedeki eğitim gönüllülerinin kurduğu Fidan Turizm, her yıl binlerce Boşnak’ı Türkiye’ye, Türkleri de Bosna Hersek’e taşıyor. Aradaki gönül bağını somutlaştırıyor.
    </p>
    <p class="MsoNormal">
     ‘BU OVAYA BİR SARAY KURULSUN’
    </p>
    <p class="MsoNormal">
     Bosna’daki Osmanlı hâkimiyeti 1463 yılında başlıyor. Fetihten sonra İgman dağının eteklerindeki ovaya gelen Fatih Sultan Mehmet, bölgeyi çok beğenir ve “Bu ovaya bir saray kurulsun” emrini verir. Ovaya hem saray hem de bir şehir kurulur. Şehrin adı da Sarayova olarak kalır. Bugün Bosna’nın başkenti konumundaki Sarayova ya da Türkiye’deki yaygın kullanımı ile Saraybosna’nın hikâyesi böyle başlıyor. Bosna’da her yerde insanın karşısına çıkan konu, Fatih’in fermanı. Fetihten sonra bölgede yaşayan bütün farklı ırk ve din mensuplarının can-mal güvenliklerinin kendi güvencesi altında olduğunu anlatan ferman, Avrupa’nın karanlık dönemini aydınlatan bir insan hakları beyannamesi konumunda. Fatih’in fermanı okuttuğu alana toplanan 30 bin Boşnak’ın topluca Müslüman olması da, yine ülkede en çok dinleyeceğiniz hikâyelerden biri. O dönem Müslümanlığı seçen Boşnaklar, yakın tarihimizde bu tercihin bedelini çok ağır ödese de, dinlerine ve Osmanlıya sahip çıkmaya devam ediyor.
    </p>
    <p class="MsoNormal">
     Sarayova’da ilk ziyaret edilmesi gereken yer, Osmanlıdan kalma Başçarşı. İçindeki Gazi Hüsrev Bey Camii, 1532 yılında Fatih’in teyzesinin torunu Gazi Hüsrev Bey tarafından yaptırılmış. Vakıf kurmak için bölgeye gelen Gazi Hüsrev Bey, önce cami, sonra çevresine bir medrese inşa ettirmiş. Bu vakıf hâlen hayatiyetini sürdürüyor. Başçarşı’daki bütün dükkânlar vakfa ait. İşin acı yanı, savaşta bu camiye tam 98 bombanın isabet etmesi. Bosna’nın bu en meşhur camiini 1996’da Suudi Arabistan hükümeti restore etmiş. Savaş sonrası restorasyonlarda Arapların önemli ağırlığı var. Araplar aynı zamanda ülkedeki en önemli uluslararası yatırımcı konumunda. Gazi Hüsrev Bey Camii’nin bir özelliği, görev alacak imamların nitelikleri. İlk şart hafız olmak. İkincisi buradaki medreseden mezun olmak, üçüncüsü ise Kur’an okumada Avrupa birinciliği kazanmak. Camide hâlen bir Osmanlı geleneği sürdürülüyor. Müezzin her vakitte minareye çıkarak, ezanı çıplak sesle okuyor. Camide yaşatılan diğer Osmanlı geleneği her gün öğle ile ikindi arasında bir hatim indirilmesi.
    </p>
    <p class="MsoNormal">
     Bosna şehirlerinde dolaşırken iki ayrıntı dikkat çekiyor. Birincisi Boşnaklar Osmanlı’ya sevgilerini muhafaza ediyor ve Devlet-i Aliye’nin geleneklerini sürdürüyor. Diğer ayrıntı ise savaşta bütün camiler büyük hasar görmesine rağmen kilise, katedral ve havra gibi diğer dinlere ait kutsal mekânlara tek kurşunun bile isabet etmemesi. 98 bomba yiyen Hüsrev Bey Camii’nin birkaç yüz metre ilerisindeki Merkez Ketadrali’ne 3,5 yıl süren savaşta tek bir bomba atılmamış. Bu durum aslında Sırplar ve Boşnaklar arasındaki önemli bir farkı ortaya koyuyor. Sırplar, Müslümanların kutsal mekânlarını doğrudan hedef alırken, Sarayova’nın hâkimi oldukları hâlde Boşnaklar, Hıristiyanların kutsal mekânlarına hiç zarar vermemiş. Demek ki, Bosna’da hâlen Fatih’in 1463 tarihli fermanı geçerliliğini koruyor! İdaresi altındaki her türlü din ve ırka can güvenliği ve dinini yaşama hakkı tanıyan cihan padişahının evrensel ahlakı, en zor şartlarda bile Bosna’da yaşatılmış!
    </p>
    <p class="MsoNormal">
     Sarayova, 1991 ve 1996 yılları arasında 4 yıl Sırp kuşatmasında kaldı ve bu sürede şehre tam 1 milyon 600 bin bomba düştü. Yani, her gün 2 bin bombanın düştüğü şehirde yaşamak zorunda kalmış Boşnak halkı. Bunlar arasında en acı olanı, şehrin sebze – meyve çarşısı konumundaki Markale pazarına düşen ve 69 kişinin ölümüne sebep olan bomba. Pazar yeri bombalamasını televizyondan izleyenler hatırlayacaktır. Bugün o pazar yerinin olduğu noktada, bombalamada şehit düşen 69 kişinin ismi yazılmış. Sarayova’da insanın yüreğini acıtan konulardan biri de, Avusturya ve Macaristan devletlerinin, savaş sonrası şehirde bulunan kendi kültürlerine ait yapıları hemen restore ettirmesi; Osmanlı eserlerine ise Arap devletlerinin sahip çıkması. Maalesef Sarayova’da Türkiye’nin restore ettirdiği Osmanlı eseri bulunmuyor! Oysa Bosna Hersek, Avusturya Macaristan imparatorluğunun yönetiminde sadece 40 yıl kaldı. Osmanlı ise tam 500 yıl bu coğrafyayı yönetti.
    </p>
    <p class="MsoNormal">
     Balkanlar denince en akılda kalan figür tartışmasız köprüler. Nehirleri ve su kaynakları bol coğrafyada, en güzel tarihî yapılar asma köprüler. Bosna’nın en meşhur asma köprüsü ise Mostar. Savaşta Hırvatların topçu ateşiyle yıkılmış ve bunu bütün dünya canlı yayında seyretmişti. Sonradan ortaya çıkmıştı ki, yıkılışın canlı yayın hakkı televizyon kanallarına satılmış. Savaştan sonra Avrupa ülkelerinin desteği ve Türkiye’nin katkılarıyla yeniden aslına uygun inşa edilen Mostar Köprüsü, Balkanlar’daki asma köprü kültürünün sembolü konumunda. Bu kültürün altyapısını oluşturan isim kuşkusuz Mimar Sinan. Klasik Osmanlı ve Sinan mimarisini yansıtan bu köprülere Balkanlar’daki pek çok nehrin üzerinde rastlamak mümkün. Köprüler aslında bir yönüyle Balkanlar’ın kaderini tayin eden yapılar niteliğinde. Osmanlı zamanında askerlerin geçişi için inşa edilse de, ticareti canlandıran ve ülkelere medeniyet getiren köprüler, aynı zamanda büyük felaketlerin simgesi olmuş.
    </p>
    <p class="MsoNormal">
     Sarayova’daki Latin Köprüsü şehrin ortasından geçen Bosna Nehri üzerinde bulunuyor. En önemli özelliği, I. Dünya Savaşı’nı başlatan olayın gerçekleştiği köprü olması. Avusturya – Macaristan İmparatorluğu’nun veliahdı Prens Franz Ferdinand, Haziran 1914’te işte bu Latin Köprüsü üzerinde fanatik milliyetçi bir Sırp genci tarafından öldürülür. Cinayet, savaşın fitilini ateşleyen olay kabul ediliyor. Osmanlı döneminde medeniyet ve barış taşıyıcısı konumundaki köprüler, 20. yüzyılda hep savaşlarla anılıyor. Avrupa’nın en temizi seçilen Neretva Nehri üzerine kurulu Mostar Köprüsü’nün yaşadığı dram ise o büyük felaketin sembolü konumunda. Köprünün mimarı, Mimar Sinan’ın öğrencisi Hayrettin. Onun köprüyü inşa ediş süreci bugün hâlâ anlatılan bir efsaneye dönüşmüş. Mimar Hayrettin, inşaya başlamadan önce aylarca şehirdeki Sarı Saltuk (Bılagay) tekkesinde konaklar. Nasıl bir köprü yapacağına dair uzun uzun düşünür, ızdırap çeker. En sonunda gece rüyasında Peygamber Efendimiz’i (sas) görür. İki Cihan Güneşi, kendisine, “Hilali yere indir.” der. Heyecanla uyanan Mimar Hayrettin, böylelikle hilal görüntüsünde bir köprü yapar.
    </p>
    <p class="MsoNormal">
     Bosna’da kahve kültürü çok yaygın; ama çay bulmak zor. Bu tekkede ise misafirlere demleme çay ikram ediliyor. 450 yıl Osmanlı idaresinde kalan Mostar şehri, Adriyatik Denizi’ne 20 kilometre mesafede. Şehirden denize doğru 10  kilometre daha gittiğinizde ise karşınıza Osmanlı’nın bu topraklardaki son karakolu çıkıyor. Puçiteli köyü, Osmanlı tarafından tam geçiş yolları üzerine inşa edilen ve stratejik öneme sahip bir kale aynı zamanda. Küçük bir yerleşim olmasına rağmen Osmanlı dokusunu iliklerinize kadar hissettiren bir yer. 1878’e kadar Osmanlı askerlerinin görev yaptığı Puçitelli köyü, Bosna’ya yolu düşenlerin mutlaka ziyaret etmesi gereken yerlerden biri.
    </p>
    <p class="MsoNormal">
     Ülkedeki eğitim gönüllülerinden tarihçi Yaşar Danışmaz, 7 yıldır yaşadığı Bosna’yı, ‘acıların, sevinçlerin, nefretlerin ve hüzünlerin birlikte yaşandığı; insana her iki uçtan duyguları aynı anda hissettiren bir coğrafya’ sözleriyle anlatıyor. Danışmaz, 1463 yılına kadar âdeta kan gölüne dönen bu toprakların, Fatih’in fermanından sonra barış – huzur ve özgürlükle tanıştığına vurgu yapıyor. Osmanlı’nın hâkimiyetinin sürdüğü 1800’lü yıllara kadar da Bosna’da ciddi sıkıntı yaşanmamış. Osmanlı bu topraklara sadece din değil, kültür ve medeniyet de getirmiş. Çok fakir bir bölge kısa sürede hem ticari hem de kültürel açıdan olağanüstü gelişme göstermiş. 1800’lü yıllara kadar Balkanlar’ın ticaret merkezi olmuş. Bosna’dan Osmanlı sarayına, 9 veziriazam ve 77 vezir yetişmiş. Bunların en meşhuru Sadrazam Sokullu Mehmet Paşa.
    </p>
    <p class="MsoNormal">
     Yüzyıllar boyunca Osmanlı’ya devlet adamı yetiştiren bu topraklarda artık Türkçeyi çok iyi öğrenen, iki ülkenin kültürünü bilen ve bağları daha da kuvvetlendirecek Boşnak gençler yetişiyor. Savaş zamanında gelen ve o şartlar altında çocuklara sahip çıkan eğitim gönüllüleri ilk koleji 1997’de Saraybosna’da açar. Koleje mekân olan bina ise Sırpların şehri bombalamak için kullandığı bir karargâhtır. Saraybosna dışında Tuzla, Zenitsa ve Bihaç’ta bulunan 8 okula, iki yıl önce Uluslararası Burç Üniversitesi de eklenmiş. 8 okulda 1500 öğrenci eğitim görüyor. Bosna Sema Türk Okullarına yılda ortalama 13 bin başvuru yapılırken, sınavla sadece 250 öğrenci alınabiliyor. Şimdiye kadar binin üzerinde mezun veren Sema Kolejleri eğitim dışında, binlerce Boşnak öğrenciyi Türkiye’ye getirmiş, binlerce Türk öğrenciyi de Bosna’da ağırlamış. Öğrencilerin programlarına veliler, bürokratlar ve iş adamları da iştirak ediyor. Sema Kolejleri, aralarında Sırp ve Hırvatların da bulunduğu 10 bin kişiyi Türkiye’ye getirerek, ülkemizi daha yakından tanımalarına vesile olmuş. Danışmaz, okulların iki ülke ilişkilerine yaptığı katkılarla ilgili bazı ilginç rakamlar veriyor. Okulların ilk açıldığı 1997’de Bosna’nın dış ticaretinde Türkiye’nin payı sadece binde 4 iken, şimdi bu oran yüzde 7’ye çıkmış.
    </p>
    <p class="MsoNormal">
     Bosna turları genellikle perşembe – pazar olarak planlanıyor. Perşembe günü başlayan yolculukla yoğunlaşmaya başlayan duygular, cumartesi akşamı Bosna Fatih Sultan Mehmet Korosu’nun ilahi konseri ile zirveye çıkıyor. İnsanlar bir bakıma birkaç gündür biriktirdikleri hislerini ve gerilimlerini burada boşaltma imkânı buluyor. Boşnak gençlerden oluşan koronun Burç Üniversitesi’nin büyük salonundaki muhteşem konseri, Bosna yolculuğunun bir tür terapisi gibi geçiyor.
    </p>
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action?newsId=27187), [web.archive.org (arşiv bağlantısı)](http://web.archive.org/web/20130901004406/http://www.aksiyon.com.tr:80/aksiyon/newsDetail_getNewsById.action?newsId=27187)
