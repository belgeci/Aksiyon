# Büyüme sıkıntısı

*Zafer Özcan 2013.02.18*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   2013’ün ekonomi polemikleri erken başladı. Reel sektör, geçen yılki sıkılaştırma tedbirleriyle enflasyonu ve cari açığı dizginleyen Merkez’i takdir ederken, bu yıl da büyümeye katkı verecek adımlar bekliyor.
  </font>
 </div>
 <div id="newsText">
  <font class="detail-text">
   <p>
    2013’ün ekonomi tartışmaları erken başladı. Yılın ilk ayında enflasyonun yükselmesi, aralık ayı sanayi üretiminin, hem bir önceki aya hem de bir önceki yıla göre düşük gelmesi, bu durumun da 2013’ün büyüme beklentilerini tekrar aşağıya çekmesi ekonomide moralleri bozdu. Geçen yıl enflasyonla mücadeleyi yüzde 6,2’lik bir oranla kapatan Merkez Bankası, bu başarısına rağmen eleştiri oklarının hedefi olmaktan kurtulamıyor. Fiyat ve finans istikrarında ciddi mesafe kaydeden Türkiye’de, şimdi tartışma ‘büyüme’ye odaklanıyor. 2012’de yüzde 4’lük hedefin gerisinde kalınırken benzer senaryonun 2013 için de gerçekleşme ihtimali, tartışmaları alevlendiriyor.
   </p>
   <p>
    Tartışmayı, geçen yıl olduğu gibi bu yıl da Ekonomi Bakanı Zafer Çağlayan başlattı. Geçen yıl, yavaşlamaya tepki olarak, ekonomide gaza basılması gerektiğini vurgulayan Çağlayan’a cevap, Başbakan Yardımcısı Ali Babacan’dan gelmişti. “Sisli havada gaza basılmaz.” diyen Babacan’a, Merkez Bankası da destek vermiş ve yılın son çeyreğine kadar ayağını frenden çekmemişti. Geçen yılın son çeyreğinde faizleri düşürüp kredi genişlemesine imkân veren Merkez’in hamlesi iç talebi biraz canlandırmasına rağmen, büyüme hedefin gerisinde kalmıştı. Buna rağmen, Ali Babacan liderliğinde Maliye Bakanı Mehmet Şimşek ve ekonomi bürokrasisi, büyüme hedefi tutmamasına rağmen, cari açığı azaltıp enflasyonu da düşürerek ekonominin tekrar sıkıntılı sürece girmesine engel olmuştu.
   </p>
   <p>
    <img alt="" height="333" src="http://web.archive.org/web/20140926143133im_/http://medya.aksiyon.com.tr/aksiyon/2013/02/18/zafer-buyume-2.jpg"/>
   </p>
   <p>
    İki taraf arasındaki mücadele bu yıl beklenenden önce başladı. Zafer Çağlayan’ın başını çektiği ‘büyüme ve gaz’ yanlıları seslerini yükseltiyor. Başçı’nın ekonomideki gidişatı anlatırken kullandığı, ‘uçaktan indik, karayoluyla devam ediyoruz’ sözlerine sert tepki veren Çağlayan, “Bir kararname ile gelen bir kararname ile gider, herkes yerini ve haddini bilecek.” sözleriyle, bu yılki ‘gaz-fren’ tartışmalarının daha sert geçeceğinin sinyalini veriyordu.
   </p>
   <p>
    <img alt="" height="263" src="http://web.archive.org/web/20140926143133im_/http://medya.aksiyon.com.tr/aksiyon/2013/02/18/buyume-01.jpg"/>
    Bakan Çağlayan Türkiye’nin 2023 hedeflerine karayolu ile değil ancak uçakla ulaşabileceğini düşünüyor; Erdem Başçı ise 2023 hedeflerine ulaşmak için 5+5+5 diye formüle ettiği, yüzde 5 büyüme, yüzde 5 cari açık ve yüzde 5 enflasyonun yeterli olduğu kanaatinde.
   </p>
   <p>
    Peki, yaklaşan yerel seçimler öncesi ekonomi yola hangi vasıtayla devam etmeli? Türkiye ekonomisinde öncelik, dış açıkları azaltmak mı, yoksa iç talebi canlandırıp büyüme ivmesini tekrar yakalamak mı olmalı? Ekonomi yönetimi neden hem büyümeyi ivmelendirip hem de dış açıkları ve enflasyonu kontrol altında tutamıyor?
   </p>
   <p>
    Bu sorulara verilecek cevaplar, yeni dönemin ekonomideki yol haritasını da belirleyecek. Sorulara sağlıklı cevaplar bulabilmek için gerek dünya gerekse Türkiye ekonomisindeki risklerle, Türkiye’nin ihtiyaçlarını birlikte analiz etmek gerekiyor. Öncelikle Zafer Çağlayan’ın, reel kesim, özellikle de ihracatçıların hissiyatına tercüman olduğunun altını çizmek lazım. İş dünyası, kurların düşmesi ve Türk Lirası’nın değer kazanması ile tekrar sıkıntılı döneme girdi. Buna bir türlü canlanmayan iç talep de eklendiğinde, reel sektör açısından çarkları çevirmek daha da zorlaşıyor. Sanayi üretimindeki keskin düşüş büyümeyi olumsuz etkilerken işsizliği de tetikleyebilecek bir gelişme. Ayrıca değerli TL ihracatçının rekabet şansını azaltıyor. İç talebin büyümeye katkı yapmadığı ve ihracatın büyümeye net katkısının azaldığı bir ortamda elbette bu gelişmeler ekonomi açısından karamsarlığı besliyor. İç talepten sonra ihracatın da büyümeye destek verememe ihtimali şimdi en ürkütücü senaryo.
   </p>
   <p>
    Madalyonun diğer yüzünde ise cari açık ve onu besleyen gerçekler duruyor. Türkiye’nin yüksek büyümeyi yakaladığı yıllarda, Gayri Safi Yurt İçi Hasıla’nın yüzde 10’u kadar cari açık verdiğini unutmamak lazım. Cari açığı besleyen en önemli sebeplerden biri de elbette kredi genişlemesi. Merkez Bankası aslında iç talebi daraltarak hem cari açık sorununu çözüyor hem de enflasyonu düşürüyor. İşte böyle, iki ucu keskin bıçak durumundaki ekonomik tablo var karşımızda. Ekonomi ya hızlı büyüyecek ve buna karşılık dış açık fırlayacak ya da büyümeyi feda edip cari açığı problem olmaktan çıkaracak. Peki, bu sarmaldan çıkış nedir? Çıkışı elbette, küresel türbülansta uçağı havada tutmayı başaran ekip sağlayacak. Ancak işleri artık her zamankinden daha zor.
   </p>
   <p>
    <img alt="" height="269" src="http://web.archive.org/web/20140926143133im_/http://medya.aksiyon.com.tr/aksiyon/2013/02/18/buyume-02.jpg"/>
   </p>
   <p>
    <strong>
     Konjonktür ekonomisinin sonu
    </strong>
   </p>
   <p>
    Türkiye ekonomisi açısından 90’lar büyük ölçüde kayıp yıllardı. Zayıf koalisyon hükümetlerinin hediyesi her 2,5 yılda bir ekonomik kriz yaşamak oldu. Siyasi istikrarsızlıkların beslediği ekonomik istikrarsızlıklara krizler ve yolsuzluklar da eklendi. Bankacılık sisteminde yaşanan kaos ise bütün bunların üstüne tuz biber oldu. Kayıp yılların devamında iş başına gelen AK Parti hükümetinin yakaladığı hızlı büyüme, elbette ekonomi yönetiminin büyük başarısıydı ama bunda çok elverişli dış konjonktürün katkısını da atlamamak lazım. 2002- 2007 yıllarında dünyada likidite baharı yaşandı ve Türkiye gibi ülkeler sermaye bolluğundan fazlasıyla nasiplendi.
   </p>
   <p>
    <img alt="" height="303" src="http://web.archive.org/web/20140926143133im_/http://medya.aksiyon.com.tr/aksiyon/2013/02/18/buyume-03.jpg"/>
   </p>
   <p>
    Nitekim gerek içerideki istikrar gerekse dış şartlar hızlı büyümeyi beraberinde getirdi. Gerçi bu dönem cari açık yüzde 10’a çıksa da şartlar gereği dış açık genel geçer gündem olmaktan öteye gidemedi. İşte bu şartlar altında küresel krize yakalandı Türkiye ekonomisi. Her ne kadar 2009’da ciddi bir küçülme yaşansa da, bankacılık sektörünün eskisine oranla çok sağlam olması, hasarı tolere edilebilir seviyede tuttu. Ekonomideki sağlam yönetim, ülkenin potansiyeliyle birleşince 2010 ve 2011’de yine büyüme rekorları kırıldı. Cari açık bu kez daha çok konuşulsa da yüksek büyüme hem hükümeti hem de reel sektörü memnun etti. Yüksek büyümenin yüksek istihdamla desteklenmesi, Merkez’in kararlı duruşuyla enflasyonun da dizginlenmesi, ekonomi açısından kriz ortamında rüya gibi iki yıl yaşattı ülkeye. Nitekim tablonun mimarı AK Parti hükümeti bu rüyanın karşılığını aldı ve 2011 seçimlerinde yüzde 50 oyla sandıktan çıkmayı başardı. 2012 ve elbette 2013 ise rüyadan uyanılan dönem ve Türkiye ekonomide artık kendi gerçekleriyle yüzleşiyor. Kavga da biraz bundan kopuyor.
   </p>
   <p>
    <img alt="" height="231" src="http://web.archive.org/web/20140926143133im_/http://medya.aksiyon.com.tr/aksiyon/2013/02/18/buyume-04.jpg"/>
    <strong>
     Potansiyelin altında büyüme olmamalı
    </strong>
   </p>
   <p>
    Aslında icracı bakanlarla ekonomi yönetimi arasındaki kavgayı ateşleyen konu, 2012 yılında Merkez Bankası’nın uyguladığı yeni politika araçları olmuştu. Başkan Erdem Başçı’nın ‘Türk icadı’ dediği yeni para politikası araçları, icracı bakanların hedefleriyle uyuşmuyor. Yıldırım Beyazıt Üniversitesi İktisat Fakültesi Öğretim Üyesi Prof. Erdal Karagöl, Merkez’in yeni para politikası araçlarını, 2011’de iç talebe bağlı yüksek büyümeye karşılık ortaya çıkan cari açık ve petrol fiyatlarındaki yükselişle tırmanışa geçen enflasyona karşı kullandığını hatırlatıyor. O dönem Avrupa’daki borç krizinin devam etmesinin güven kaybına sebep olarak küresel risk iştahını azalttığını belirten Prof. Karagöl, tespitlerini şöyle sıralıyor:
   </p>
   <p>
    “Bu süreç ülkelerin geniş ölçüde parasal genişlemeye gitmesiyle sonuçlandı ve Türkiye’nin bu durumdan etkilenmemesi için Merkez Bankası önlem aldı. Önlemlerden biri, bankaların Merkez Bankası’nda tutmak zorunda olduğu, ‘zorunlu karşılıkların’ artırılmasıydı. Böylece bankaların borçluluk oranları denetim altında tutuldu ve sınırlandırıldı. Bu politika makro riskleri azalttı ve finansal istikrarın gerçekleşmesine katkı sağladı. Türkiye’nin kredi notunun Fitch tarafından yükseltilmesi ile ülkeye girecek kısa vadeli sermayenin fınansal istikrarsızlığa neden olmaması için kredi genişlemesi yüzde 15 ile sınırlandırılarak kredi maliyetleri artırıldı. Böylece cari açık ve sıcak para girişinin olumsuz etkisinin bertaraf edilmesi yolunda önemli adımlar atıldı.”
   </p>
   <p>
    Türkiye Kalkınma Bankası Risk İzleme Müdürlüğü uzmanlarından Dr. Aykut Ekinci, Merkez Bankası’nın uyguladığı politikaların geçen yıl Türkiye’yi bir krizin eşiğinden döndürdüğünü belirterek, “Ülkelerin daralma kadar aşırı genişlemenin etkisinden de korunması gerekiyor. Türkiye’de 2011’de yüzde 40’lara kadar çıkan kredi büyümesi, Merkez’in müdahalesiyle 2012 sonunda yüzde 16 – 17 seviyesine indi. Merkezin kredi ve kurlar üzerindeki hamlesi iç tüketime dayalı büyümeyi kıstı ve ihracata dayalı büyüme gerçekleşti. Bu yapılmasa Türkiye’de cari açık krizi yaşanabilir ve ülkeden ciddi para çıkışı olabilirdi. Bu durum hem ülke imajına darbe vurur hem de faizleri yükseltebilirdi. Merkez’in müdahaleleri çok yerinde olmuştur.” diyor.
   </p>
   <p>
    İşte böyle bir ekonomik tabloda şu anda en önemli gündem, 2013’te nasıl bir yol haritası izleneceği üzerine düğümleniyor. Büyüme yanlılarının derdi de aslında iş işten geçmeden sürece müdahale etmek. Peki, 2013’te ekonominin öncelikleri neler olmalı?
   </p>
   <p>
    Prof. Erdal Karagöl, finansal istikrar sağlandıktan sonra büyümeye odaklanılması gerektiğinin altını çiziyor. “Türkiye, ekonomisinin yakaladığı büyüme ivmesini devam ettirmeli ve potansiyelinin altında büyümenin önüne geçmelidir.” uyarısı yapan Prof. Karagöl, “Küresel ekonomik kriz dolayısıyla hem harcamaların kısılması hem de ekonomik büyümede yumuşak iniş süreci ile birlikte ekonomik aktivitede yavaşlama meydana gelmiştir. Önümüzdeki dönemde, mali disiplini sürdüren maliye politikası aracılığıyla üretimi ve dolayısıyla istihdamı artırmayı, yurtiçi tasarrufları yükseltmeyi ve cari açığı azaltmayı içeren ekonomik büyümenin hız kesmeden sürdürülmesi gerekmektedir.” diyor. Geçen yılki büyümede ihracatın katkısına işaret eden Karagöl, bu yılsa ihracatın yanında, iç talebin artırılması yoluyla da büyüme hedeflerinin tutabileceğini vurguluyor. Bu sürece destek olmak için de, Merkez Bankası’nın politika faizinde indirime devam etmesi gerektiğini ifade ediyor.
   </p>
   <p>
    Dr. Aykut Ekinci kredi büyümesini frenleyerek cari açık krizini önleyen Merkez Bankası’nın 2013’te hedeflediği yüzde 15 sınırını ise eleştiriyor. Kredi genişlemesinde hedefin yüzde 15-20 bandı olması gerektiğini belirterek “Yüzde 15 düşük büyüme demektir. Türkiye’nin 2013 büyümesi yüzde 3’ün de altında gelecek ve biz bunu yüzde 16-17 kredi büyümesi ile sağladık. Peki, 2013’te yüzde 15 kredi büyümesi ile yüzde 5 büyüme nasıl olacak?” diye soruyor. Dr. Ekinci Türk Lirası’nın şu anki değerinin de çok yüksek olduğu ve bunun ihracatçıya zarar verdiği görüşünde. Merkez Bankası’nın verdiği söze rağmen değerli TL’ye müdahalede geciktiğini belirtiyor.
   </p>
   <p>
    <strong>
     Cari açık hakkımızı kullanalım!
    </strong>
   </p>
   <p>
    Hedeflerin yakalanabilmesi için artık uzun vadeli düşünmek gerekiyor. Tartışmaların, günlük konulardan çıkıp yapısal meselelere odaklanması gerekiyor. Yoksa ‘gaz-fren’ tartışmalarının bitmesi mümkün görünmüyor. Prof. Erdal Karagöl, hükümetin 2023 için ortaya koyduğu 2 trilyon dolar millî gelir, 25 bin dolar kişi başı gelir ve 500 milyar dolar ihracat hedefinin ancak yapısal dönüşümle yakalanabileceği düşüncesinde. Geçen yıl uygulamaya konan yeni teşvik sistemini bu açıdan önemli buluyor Karagöl ve uygulanabilirliğinin sürekli izlenmesini öneriyor. Yurtiçi tasarrufların artırılması ve yatırımların kendi tasarruflarımızla yapılması da, yapısal dönüşümün en önemli adımlarından. Yine bu anlamda bireysel emeklilikteki yüzde 25 devlet katkısı etkili adım; fakat sonuçları ancak orta vadede görülmeye başlanacak. Ar-Ge yatırımlarının artırılarak yüksek katma değerli üretime geçilmesi, sanayideki ithal ara malı girdisini azaltmak adına şart. Tabii bunlara bir de ülkenin enerji bağımlılığını azaltarak, enerjiden verilen yüksek dış açıkları düşürmeyi de eklemek gerekiyor. O açıdan yerli enerji kaynaklarına yönelik her yatırım aslında ekonominin geleceğini yakından ilgilendiriyor.
   </p>
   <p>
    Dr. Aykut Ekinci, 2001 krizi sonrası büyük yapısal dönüşümden geçen Türkiye ekonomisinin şimdi ikinci büyük dönüşüm sürecinin eşiğinde olduğunu belirtiyor. Bu eşiğin açılabilmesi adına da sihirli değnek aramak yerine gelişmiş ülkelerdeki örneklere odaklanmak gerekiyor. Ekinci’nin diğer önerisi ise beşerî sermayeyi geliştirmek. Sanayide istenen yüksek katma değerli ve yüksek teknolojili üretim için nitelikli ve eğitimli iş gücüne ihtiyaç olduğunu belirterek, aynen bizim gibi doğal kaynağı olmayan Japonya’nın, insan kalitesini bilim ve sanayisine yönlendirerek sorunlarını aştığını hatırlatıyor.
   </p>
   <p>
    Aykut Ekinci ilginç bir öneride de bulunuyor. Türkiye’nin cari açık opsiyonunu bu dönem kullanarak büyümeye odaklanması gerektiğini belirterek şöyle devam ediyor: “Rakiplerimizin yavaşladığı bir ortamda cari açığı kullanarak kaynakları büyümeye ayırmak daha önemli. Rakip ülkelerin yavaşladığı süreçteyiz ve bu dönem kemerleri gevşetirsek hızlı yol alıp rekabet avantajı sağlayabiliriz. Dünyada sermaye bolluğunun olduğu ve gelişmekte olan ülkelere sermaye akışı yaşanan dönemde cari açığın finansmanı sorun olmayacaktır.”
   </p>
   <p>
    Sonuçta Türkiye’nin hem orta gelir tuzağına düşmemesi hem de 2023 hedeflerini gerçekleştirebilmesi için artık daha fazla büyümeye odaklanması gerekiyor. Ekonomi yönetimi ve Merkez Bankası bugüne kadar çok iyi sınavlar verdi ancak cari açık ve enflasyondaki aşırı ihtiyatlı ve sıkılaştırıcı politikaların son tahlilde büyümeyi ve dolayısıyla sanayi sektörü ile ihracatçıyı vuracağını unutmamak lazım. 2012 yılının cari açık rakamının 48,9 milyar dolara inerek bir önceki yıla göre yüzde 36,6 oranında azalması, ekonomi yönetiminin büyüme yönündeki opsiyonunu genişletiyor. Görünen o ki yüzde 5 ve üzerinde büyüme için yüzde 7 cari açık ve yine 5-7 bandında enflasyon oranı, en makul senaryo görünüyor.
   </p>
   <p>
    <strong>
     Rızanur Meral (TUSKON Başkanı): Kredi genişlemesi yüzde 25 olmalı
    </strong>
   </p>
   <p>
    İş dünyasının önde gelen temsilcileri 2013 yılında ekonomi yönetiminin büyümeye odaklanması gerektiğini düşünüyor. Türkiye İş Adamları ve Sanayiciler Konfederasyonu (TUSKON) Başkanı Rızanur Meral beklentilerini ve önerilerini şöyle anlatıyor: “Sanayici ve ihracatçının da en önemli sorunu yurtdışı müşterilerini ucuza finanse edememek. Cari açığın yüksek olmasının en önemli sebebi faizlerin yüksek olması. Türkiye’deki yatırımcı ve imalatçılar, yatırım malları ile ara mallarını yurtdışından çok düşük faizle ve uzun vadeli ödeme opsiyonu ile alabiliyor. Yurtiçinde bu imkânları yok, bu sebeple ithalata yöneliyorlar ve bu da cari açığı besliyor. Bankaların kredi büyüme limitleri yüzde 25 olmalı. Ellerindeki kredi sınırlı olunca banka bunu en yüksek fiyattan ve en sağlam müşteriye satmak istiyor, bu da kredi faizini yüksek tutuyor. Genişleme olsa rekabet olacak ve ucuza satacaklar. Bu durumda kredileri en az ihtiyacı olanlar kullanıyor, asıl ihtiyaç sahipleri alamıyor. Sonuçta reel sektör kârsızlıkla boğuşurken bankalar kâr rekorları kırıyor. Limit yüzde 25’e çekilse herkes kullanacak anlamına gelmez ama bankalar arası rekabetin artmasına sebep olur. İthal girdi böylelikle azalabilir. 2023 hedeflerine ulaşmak için ekonomideki büyüme ve canlılığı desteklemek gerekiyor. 2013’te ana gündem büyüme olmalı.”
   </p>
   <p>
    <strong>
     Erkan Güral (Türkiye Genç İş Adamları Konfederasyonu Başkanı): Bankalar KOBİ’lere acımasız davranıyor
    </strong>
   </p>
   <p>
    TÜGİK Başkanı Erkan Güral, ülkenin her bölgesindeki genç girişimcilerin 2013’ten çok umutlu olduklarını belirterek, “Olumsuz beklentimiz yok, moralsiz bir hava yok. Ekonomi Bakanı’nın ‘uçacağız’ sözüne katılıyorum.” diyor. Merkez’in politikalarını biraz fazla tedbirli bulduklarını belirten Güral, biraz daha yatırımcının önünü açacak hamleler beklediklerini vurguluyor. Güral’ın altını çizdiği en önemli husus ise banka faizleri meselesi. Güral, bankaların faizlerle ilgili tutumunu eleştiriyor: “Ülkemizin gerçeği KOBİ’lerdir ve onlar kredi ihtiyacı olduğunda çok çeşitli oranlarda faiz maliyeti ile karşı karşıya kalıyor. Banka faizleri yüzde 7,5’lardan başlayarak, yüzde 17’lere kadar çıkabiliyor. Bunun kabul edilebilir tarafı yok. Bankalar KOBİ’lere karşı bu kadar acımasız olmasın. Bu durum yatırımlara ciddi zarar veriyor.” Erkan Güral da aynen Rızanur Meral gibi 2013’te ekonomide büyümeye odaklanılması gerektiğini söylüyor. Reel sektörün kendini büyümeye odakladığını, ekonomi bürokrasisinin de buna destek olması gerektiğini belirtiyor.
   </p>
  </font>
 </div>
 <div>
 </div>
 <div>
 </div>
</div>


## Yorumlar

### Dr Mehmet Kahraman, 20 February 2013, 22:14
> Genel temada doğru argümanlar ile savunulmuş güzel bir yazı. Ama unutulan bir şey var: Kredi genişlemesi ile hane halkı tüketimi arasında oluşacak yanlış dengede, enflasyon ve iç borçlanmanın artması ile beklenen ekonomik gelişme sağlanmayabilir.  Bankaların kâr amaçlı yapısal dönüşümde kredi geniş...

Kaynak: [www.aksiyon.com.tr](http://aksiyon.com.tr/aksiyon/haber-34890-buyume-sikintisi.html), [web.archive.org (arşiv bağlantısı)](http://web.archive.org/web/20140926143133/http://aksiyon.com.tr/aksiyon/haber-34890-buyume-sikintisi.html)
