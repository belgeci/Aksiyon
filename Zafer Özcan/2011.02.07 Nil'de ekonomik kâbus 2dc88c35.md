# Nil’de ekonomik kâbus

*Zafer Özcan 2011.02.07*

<font class="agenda2NewsSpot">
 Mısır’da yaşanan krizin siyasi boyutu öne çıksa da asıl sıkında ekonomik alanda yaşanacak. 2 milyar dolarlık yatırımı bulunan Türkiye’nin de aralarında bulunduğu yabancı sermaya
 <span>
 </span>
 ülkeden kaçıyor...
</font>
<font class="newsDetail">
 <p>
  <p class="MsoNormal">
   Mısır'da devam eden ayaklanmanın genellikle siyasi yönleri ve sonuçları konuşulsa da, meselenin ekonomik boyutu da son derece önemli. Bir turizm ülkesi olmanın yanı sıra son yıllardaki yabancı yatırımlarla dikkati çeken Mısır, ekonomide ciddi bir kaosun içine girmiş durumda. Ülkedeki bürokrasi ve bankacılık sektörü faaliyetlerini durdurdu. Kargaşa ortamı nedeniyle birçok yabancı sermayeli fabrika üretimi durdururken bazıları ülkeden çıkma kararı aldı. Mısır'daki Türk firmaları da faaliyetlerini askıya aldı.
  </p>
  <p class="MsoNormal">
   Bütün bu gelişmeler ülkenin uluslararası piyasalardaki durumunu olumsuz etkiledi. Uluslararası kredi derecelendirme kuruluşu Moody's, Mısır'ın 'Ba1' olan kredi notunu bir basamak düşürerek 'Ba2'ye çekti, 'durağan' olan görünümünü de 'negatif' olarak revize etti. Uluslararası kredi derecelendirme kuruluşu Standard &amp; Poor's (S&amp;P) ise Mısır'ın uzun vadeli döviz cinsi kredi notunu 'BB+'dan 'BB'ye indirdi ve negatif izlemeye aldı. Kuruluş, not indirimine gerekçe olarak devam eden siyasi istikrarsızlık ve huzursuzluğun ekonomik büyümeye zarar vereceği ve kamu maliyesini ters yönde etkileyeceğine dair beklentisini gösterdi.
  </p>
  <p class="MsoNormal">
   Kargaşa ve siyasi istikrarsızlığın ülke ekonomisine büyük darbe vurması beklenirken bu gelişmelerden en fazla etkilenen kesimlerden biri Türk yatırımcılar. Çünkü son yıllarda Türkiye ile Mısır arasında bir ticaret ve yatırım patlaması yaşanıyor. Dış Ticaret Müsteşarlığı verilerine göre, Mısır'da 205 Türk firmasının yatırımı bulunuyor. Türkiye'de yatırım yapan Mısırlı firma sayısı 107. Çoğunluğu tekstil ve hazır giyim firmalarının oluşturduğu yatırımların değeri 2 milyar doları buluyor. Türk yatırımcılar 50 bin Mısırlı işçi istihdam ediyor. Dış ticaretten sorumlu Devlet Bakanı Zafer Çağlayan, halk ayaklanmasının yaşandığı Mısır'ın Türkiye'nin en önemli ekonomik ve ticari partnerlerinden biri olduğunu vurguluyor. Bakan'ın açıkladığı verilere göre, 2010 yılı itibarıyla Türkiye'nin Mısır'la 3,2 milyar dolarlık dış ticaret hacmi bulunuyor. Türkiye Mısır'a 2,3 milyar dolarlık ihracat yaparken 926 milyon dolarlık da mal alıyor. Mısır'a 6 bin 553 Türk firması ihracat yapıyor. Türk markaları için önemli bir pazar konumundaki Mısır'da, 34 firmanın mağaza veya 'showroom'u bulunuyor. Bunlar arasında İstikbal, Beymen, Sarar gibi markalar var.
  </p>
  <p class="MsoNormal">
   Mısır, son yıllarda müteahhitlik sektörü için önemli bir ülke. Türk firmaları bugüne kadar Mısır'da 600 milyon doların üstünde proje üstlendi. Kahire Havaalanı'nın yeni terminallerini TAV firması inşa etti. Mısır'da ayrıca Türk Endüstri Bölgesi bulunuyor. Bölgede Türk firmalarının yanı sıra uluslararası firmaların da yatırımı var. Mısır'ı ekonomik anlamda ilginç ve cazip hâle getiren konuların başında, QIZ (Qualified Industrial Zone) denilen nitelikli serbest bölge özelliğine sahip olması ve dünyanın birçok bölgesiyle yaptığı ikili ticari anlaşmalar geliyor. Amerika ve Avrupa Birliği'nden, Arap ülkeleri ve diğer Afrika ülkelerine kadar hemen her coğrafya ile serbest ticaret anlaşmaları bulunan Mısır, bu yönüyle yatırımcıları çekiyor. Öte yandan, işçilik ve yatırım maliyetlerinin dünyada en ucuz olduğu ülkelerden biri. Su, elektrik, doğalgaz gibi sanayideki kritik ürünlerin fiyatları, bırakın Türkiye'yi, Uzakdoğu ülkelerinden bile çok ucuz. İşçilik maliyeti de Türkiye'nin onda biri kadar. Bu yönleriyle Mısır'ın ana hedefi, dünyanın en iddialı yatırım bölgesi olmak. Bunu büyük ölçüde başarmışlar. Türkiye'den Sabancı Holding (TEMSA ve Nile Kordsa), Taha Grup (LC Waikiki), Eroğlu Holding (Colins), Çalık Grubu, Mavi Jeans, Evyap, Küçükçalık, Abalıoğlu, Yeşim Tekstil gibi büyük firmalar Mısır'da üretim yapıyor.
  </p>
  <p class="MsoNormal">
   Türkiye'nin Mısır ile ticaretini bu kadar geliştirmesinin yanında, önde gelen Türk firmalarının bu ülkeye fabrika yatırımları yapması, 2007 yılında ekonomi dünyası için ciddi bir polemik konusu olmuştu. O dönemin dış ticaretten sorumlu Devlet Bakanı Kürşat Tüzmen ile Türkiye İhracatçılar Meclisi (TİM) Başkanı Oğuz Satıcı'nın öncülüğünde 100 Türk girişimcinin Mısır'daki yatırım fırsatlarını incelemek için düzenlediği gezi, iş dünyasından destek kadar eleştiri de almıştı. Mısır'ı Türk yatırımcılar için iyi bir dış açılım bölgesi ve küresel yatırımcı olma yolunda basamak olarak kabul edenler kadar, oraya taşınan fabrikaların Türkiye'deki işsizliği artıracağını söyleyenler de vardı. Gelinen noktada bu tartışma bambaşka bir şekle büründü. Devlet Bakanı Zafer Çağlayan'ın, ülkedeki kargaşa ortamından zarar gören firmaların zararlarının karşılanacağını söylemesi ve fabrikaların Mısır askerleri tarafından korunmaya alınmasına rağmen, birçok firma Mısır operasyonlarını gözden geçiriyor.
  </p>
  <p class="MsoNormal">
   Son tahlilde, böylesine cazip bir yatırım bölgesinde yaşanan karmaşa ve siyasi istikrarsızlığın, bütün ekonomik gelişimi bir anda durdurması ve yabancı yatırımları kaçırması, Mısır için tam bir kâbus senaryosu. 30 yıllık Hüsnü Mübarek döneminde işsizlik ve yoksulluğa çare bulamayan Mısır'da, gelecek umudunu besleyen, son birkaç yılda patlama yapan yabancı yatırımlar oldu. Halk ayaklanmasının uzaması, olayların sürmesi ve demokrasiye geçişin gecikmesi, ekonominin geleceğine ilişkin karamsarlığı artırıyor.
  </p>
  <p class="MsoNormal">
  </p>
  <p class="MsoNormal">
   Mısır, İsrail için neden önemli? QIZ'ler ya da açılımıyla 'nitelikli serbest bölgeler', ABD'nin Ortadoğu'daki birimlerini güçlendirmeyi, iki taraf arasındaki ihracatı artırarak bölgesel ticareti geliştirmeyi ve Ortadoğu'daki barış sürecine katkı sağlamayı hedefleyen bir ticari anlaşma. Süreç, 1996'da, ABD ile İsrail arasındaki serbest ticaret anlaşmasında yapılan bir düzenleme ile ortaya çıktı. Kongre, ABD Başkanı'na vergiden muaf statü uygulaması ve ayrıcalıklı sanayi bölgesi oluşturulması yetkisi verdi. ABD'nin Ortadoğu'daki stratejik müttefiklerine ticaret avantajı sağlayan QIZ'ler, Batı Şeria ve Gazze Şeridi ile İsrail-Mısır, İsrail-Ürdün bölgelerini içine alacak şekilde Kasım 1996'da hazırlanan bildirge ile kuruldu. Belli koşullar kapsamında QIZ'lerde üretilen ürünler, dünyanın en büyük pazarı ABD'ye, kota ve gümrük vergisi olmaksızın serbestçe ihraç edilebiliyor. QIZ'lerin, serbest ticaret anlaşmalarından en büyük farkı, üretilen mallara doğrudan vergi ve kota muafiyeti sağlaması. Mesela Mısır'da üretim yapan bir Türk firmasının QIZ'den faydalanabilmesi için, ürettiği üründe en az yüzde 11,7 oranında İsrail malı kullanması gerekiyor. Bunun denetimi üç ayda bir yapılıyor. Bu anlaşmalar Ortadoğu'da İsrail, Mısır ve Ürdün'e de ciddi avantajlar getiriyor. Hâl böyle olunca, Mısır'da yaşanan karmaşa ve siyasi belirsizliğin ekonomik anlamda en fazla İsrail'i etkilemesi kaçınılmaz görünüyor. Bunun yanında, Mısır ile İsrail arasında 2005’de imzalanan bir gaz anlaşması mevcut. Buna göre ilk gaz El Ariş-Aşkelon hattından 2008’de İsrail’e sevk edildi. Anlaşma şirketlerarası. 15 yıl süreli ve sabit fiyatlı. 1,4-2,9 milyar metreküp bazlı. Bir İsrail şirketi bu gazla elektrik üretiyor. Anlaşma geçmiş yıllarda Mısır’da mahkemelik de oldu. Ama anlaşma halen yürürlükte. Herhangi bir şekilde iptali de pek mümkün görünmüyor.
  </p>
 </p>
</font>

Kaynak: [www.aksiyon.com.tr](http://www.aksiyon.com.tr:80/aksiyon/haber-28619-nilde-ekonomik-k%C3%A2bus.html), [web.archive.org (arşiv bağlantısı)](http://web.archive.org/web/20110213050045/http://www.aksiyon.com.tr:80/aksiyon/haber-28619-nilde-ekonomik-k%C3%A2bus.html)
