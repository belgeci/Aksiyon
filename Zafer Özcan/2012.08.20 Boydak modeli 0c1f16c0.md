# Boydak modeli

*Zafer Özcan 2012.08.20*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Son yıllarda Anadolu iş dünyası büyük mesafe katetse de henüz aile şirketleri istenen noktada değil. Kayseri merkezli Boydak Grubu, hem iş anlayışı hem de ortaklık yapısıyla dikkat çeken bir model.
  </font>
 </div>
 <div id="newsText">
  <font class="detail-text">
   <p>
    <img alt="" height="117" src="http://web.archive.org/web/20131104154400im_/http://medya.aksiyon.com.tr/aksiyon/2012/08/20/kapak-boydak-12.jpg">
     ‘Çocukluğumda simit, kete, ay çekirdeği ve gazoz sattım. Kader kısmet 5 kuruş diye insanlara çekiliş yaptırır, okul harçlığımı çıkarırdım. Babam bana bunları yap demedi ama ben harçlığımı çıkarmaktan zevk alıyordum. O yıllar, babamla amcamların küçük bir atölyesi vardı; mobilya ve koltuk imalatı yapar, kumaş satarlardı. Kısacası, tencerede pişirip kapağında yerdik.”
    </img>
   </p>
   <p>
    <img alt="" height="423" src="http://web.archive.org/web/20131104154400im_/http://medya.aksiyon.com.tr/aksiyon/2012/08/20/boydak1.jpg"/>
    Bu sözler, Kayseri’den çıkarak Türkiye’nin en büyük sanayi kuruluşlarından biri hâline gelen Boydak Holding’in Yönetim Kurulu Başkanı Hacı Boydak’a ait. Anadolu’nun kendi hâlindeki bir kasabasındaki küçük bir işletmenin, Türkiye’nin en önemli sanayi kuruluşlarından birine dönüşmesinin ilk adımlarını anlatıyor. Boydak ailesinin sanayileşme öyküsü, Anadolu’daki dönüşümün ve Anadolu kaplanlarının da simgesi adeta. Onlar, sadece ölçek büyüklükleri ve çeşitli sektörlerdeki başarılarıyla değil, birliktelikleri ve ortaklık kültürleriyle de model hâline gelebilmiş bir aile. Bu etkileyici başarı öyküsünün şifrelerini çözebilmek için, Hacı Bey’in Kayseri’nin geleneksel ekmeği keteyi satarak harçlığını çıkardığı yıllara tekrar dönelim.
   </p>
   <p>
    Eski Sanayi Bölgesi 44. Sokak, numara 10 ve 14’te iki ayrı dükkânı vardır Boydakların. Mustafa, Sami ve Mehmet Boydak kardeşler burada mobilya ve koltuk imalatı yapmakta, 40. Sokak’taki dükkânlarında ise kumaş satmaktadır. Sami ve Mustafa Boydak kardeşler işyerini açmadan önce doğramacılık sanatını öğrenmiştir.
   </p>
   <p>
    <img alt="" height="655" src="http://web.archive.org/web/20131104154400im_/http://medya.aksiyon.com.tr/aksiyon/2012/08/20/boydak2.jpg"/>
    İki kardeş daha sonra bir usta bulup ondan da mobilyacılığı öğrenir. 1955’te ise ilk işyerlerini açarlar. Şirketlerinin kuruluş tarihi ise 1957’dir. Boydak kardeşler, zanaat öğrendikleri için kendileri de işçilerle birlikte çalışmaktan geri durmaz. O dönemin karakteristiğine uygun şekilde formikadan eşya yapılmaktadır. Dolap, çeyiz sandığı ve kanepe gibi ürünler ön plandadır. Hacı Bey’in babası Sami Boydak, sabah namazından sonra işyerini açan bir esnaftır.
   </p>
   <p>
    Kayseri aslında ormana sahip bir bölge değil. Buna rağmen, Boydak ailesinin öncülük ettiği mobilya, şehirde lokomotif sektör hâline gelmiş. Boydak kardeşlerin özelliği, keresteden iyi anlamaları. Babası Sami Boydak’ın, bütün orman işletmelerinden kereste aldığını, bu sebeple mobilya işine girdiğini söyleyen Hacı Bey, “Onların bu işe girmesi ve işlerini iyi yapmaları çevrelerine örnek olmuş. İyi bir örnek olunca arkası geliyor. Babam ve amcamlarınki Kayseri yöresinin ilk mobilya atölyesidir.” diyor.
   </p>
   <p>
    Hacı Bey’in kuruluş yıllarına yönelik hatıraları arasında, 70’ler Türkiye’sinde yaşanan derin sıkıntılar ve acıların izleri var. Hiç unutamadıkları arasında yağın karaborsa olması, yağ almak için kuyruğa girmeleri ve benzin karneleri bulunuyor. Benzin karnelerini alan insanların, bir de benzini alabilmek için kuyruğa girmek zorunda olduklarını belirten Hacı Bey, o döneme ait ilginç bir anekdotu da paylaşıyor: “Bazı insanlar sıranın önüne geçebilmek için, arabalara bir tabut koyar ve cenazemiz var diyerek herkesten önce benzin alırlardı. Sonradan öğrendik ki meğer o tabutlar boş olurmuş. Uyanıklar sıranın önüne geçmek için bu yöntemi kullanıyormuş.” Gençliğinde uzun süren kuyruklarda bekleyen tek kişi Hacı Boydak değil elbette. Kardeşi Memduh Bey’in de ilginç kuyruk hatıraları var. Şoförlüğü benzin kuyruğunda öğrendiğini belirten Memduh Boydak, “Babam arabayı verir ve beni benzin kuyruğuna gönderirdi, araba kullanmayı o kuyruklarda öğrendim.” diyor.
   </p>
   <p>
    <img alt="" height="402" src="http://web.archive.org/web/20131104154400im_/http://medya.aksiyon.com.tr/aksiyon/2012/08/20/kapak-boydak-10.jpg"/>
   </p>
   <p>
    1981 yılı başlarında aile şirketi için ‘kara gün’ gelip çatmıştır. Pek çok şirkette yaşandığı gibi Boydak kardeşlerde de ayrılık rüzgârları esmektedir. Yaşanan bir tartışma sonucu büyükler işleri ayırma kararı alır. Çocuklar ise aynı görüşte değildir. “Babam ve amcamlar içeride tartışırken, dışarıda biz amca çocukları ağlıyorduk ve ayrılmak istemiyorduk.” diyor Hacı Bey. Kapıda babalarını dinleyen Yusuf, Şükrü ve Hacı Boydak, onları ayrılıktan vazgeçirmek için konuşmaya karar verir. Bunu büyüklere söyleme görevi ise en küçükleri Hacı Boydak’a kalmıştır. Hacı Bey içeri girer, ayrılık istemediklerini ve işleri kendilerine devretmelerini söyler. Çocukların teklifi büyüklere de mantıklı gelir ve öneri kabul edilir. Hacı Bey o tabloyu anlatırken, “Cenaze evi bir anda düğün evine döndü.” tabirini kullanıyor. Birlikte devam kararı, akşam Boydakların evinde verilen yemekle kutlanır. Herkes çok mutludur ancak genç girişimcileri artık zorlu bir süreç beklemektedir.
   </p>
   <p>
    O günden sonra Boydak ailesinin büyükleri, çocukların işine hiç karışmaz. Firmanın o zamanki adı İstikbal Çelik Eşya’dır. Koltuk ve kanepenin yanı sıra çelik eşya ve büro malzemeleri de üretilmektedir. Çelik eşya üretimi için malzeme peşin alınıp ürünler uzun vadeli satılmaktadır. O zaman Türkiye’de enflasyonist ortam vardır. Malı satarken firma yüzde 30 kâr etmiş görünmektedir ama uzun vadeli senetlerin tahsil günü geldiğinde enflasyon bu kârları alıp götürmektedir.
   </p>
   <p>
    <img alt="" height="250" src="http://web.archive.org/web/20131104154400im_/http://medya.aksiyon.com.tr/aksiyon/2012/08/20/kapak-boydak-11.jpg"/>
   </p>
   <p>
    Bunun üzerine Hacı, Yusuf ve Şükrü Boydak oturarak stratejik bir karar alır. Niyetleri çelik eşya üretiminden çıkmaktır. Yoksa şirketin mali tablosu sürekli eksiye gitmektedir. Çelik eşya üretimine son verilir. Eldeki makineleri de yarı fiyatına satarlar. Bundan sonra tek hedef mobilya üretiminde büyümektir. Çünkü mobilya işinde hammaddeyi vadeli alma imkânı vardır ve şirket kendini enflasyona karşı koruyabilmektedir. Dönem ise ‘çekyat’ kavramının Avrupa’da yeni gündeme gelmeye başladığı yıllardır. Boydaklar hemen İtalya ve Almanya’da üretilen çekyatlardan satın alarak aynısını üretmeye başlar. İlk çıkan numuneler fena değildir. Artık rota bellidir, Anadolu’nun tam ortasındaki esnaf ve tüccar şehri Kayseri, bir ‘çekyat devrimine’ hazırlanmaktadır.
   </p>
   <p>
    80’lerin başında mobilya sektöründe Avrupa ülkelerinde ilk kez icat edilen ‘çekyat’ modası başlamıştır. Hem kanepe hem yatak olabilen bu pratik ürünler büyük ilgi görmektedir. Türkiye’de ise darbe günleri yaşanmaktadır. Hacı Boydak, o dönemleri anlatırken, Özal etkisinden söz ediyor. Onun uygulamalarıyla önlerinin açılmaya başladığını söylüyor. Gerçekten de Özal’ın kurduğu Anavatan Partisi’nin tek başına iktidara gelmesi, Anadolu kaplanlarının önünü açacaktır. Özellikle, Özal’ın Türk Parasını Koruma Kanunu’nu yumuşatması, ithalatı serbest bırakması ve ihracatı teşvik etmesi Anadolu’yu ve tabii ki Kayseri’yi bir anda hareketlendirir.
   </p>
   <p>
    Bir dönem sanayicilerin kâbusu denebilecek Türk Parasını Koruma Kanunu ile ilgili ilginç anıları var Hacı Bey’in. Birini şöyle paylaşıyor: “Bize Alamancı dediğimiz gurbetçi müşteriler gelirdi. Mobilya aldıkları zaman ödemeyi mark olarak yaparlardı. Mesela bize bin mark verirdi ama o para cebimizdeyken yakalansak en az 6 ay hapis cezası var. Kayseri’de o zaman 3 tane kuyumcu vardı ve parayı onlara bozdururduk. Babam ve amcamlar kendileri çekinir, ben çocuk olduğum için parayı benimle bozdurmaya gönderirlerdi. Benden kimse şüphelenmeyeceği için o işleri ben hallederdim.”
   </p>
   <p>
    <img alt="" height="403" src="http://web.archive.org/web/20131104154400im_/http://medya.aksiyon.com.tr/aksiyon/2012/08/20/kapak-boydak-19.jpg"/>
   </p>
   <p>
    İktidara geldikten sonra Özal’ın önemli icraatlarından biri de toplu konut fonunu oluşturup Başbakanlık Toplu Konut ve Kamu Ortaklığı İdaresi Başkanlığı’nı kurması olur. Bu projeyle birlikte Türkiye’nin farklı bölgelerinde toplu konutlar ve uydu kentler yapılmaya başlanır. Gidişat Boydakların da ilgisini çekmiştir. Bu kadar yeni konut yapılıyorsa, onların hepsine elbette mobilya lazım olacaktır. Nitekim gelişmeler onların hesapladığı yönde olur. Günde 3-4 çekyat yapan şirket kısa sürede adedi 100’ün üstüne çıkarmak zorunda kalır.
   </p>
   <p>
    <img alt="" height="222" src="http://web.archive.org/web/20131104154400im_/http://medya.aksiyon.com.tr/aksiyon/2012/08/20/kapak-boydak-9.jpg"/>
    Satışların hızla artması ve işlerin büyümesi, ilk kez reklam düşüncesini gündeme getirir. Broşürler bastırılır ancak tasarım yeterli değildir. O dönem Arçelik ve Yataş gibi kuruluşlar da reklama başlamıştır. Boydaklar onlardan da etkilenerek reklam meselesine kafa yorar. Kayseri’nin en meşhur fotoğrafçısı Foto Selçuk’tur ve onu şirkete getirirler. Kanepe ve çekyatların fotoğrafı çekilecektir ama boş çekmek anlamsızdır. Akıllarına Erciyes Üniversitesi gelir. Hemen oraya gidilir ve kız öğrencilere fotomodellik teklifi yapılır. İlk görsel reklamlar da böylelikle gazetelere verilir. 87’ye kadar çok ciddi satış yapan Boydaklar, artık reklamın gücünü de keşfetmiştir ve bu durum yeni açılımları da beraberinde getirecektir.
   </p>
   <p>
    Bu noktada şirketin serüvenine biraz ara verip amca çocuklarının ilişkisine yakından bakalım. Onlar babalarının ayrılmasını engellemiştir ama kendi aralarında hiçbir anlaşmazlık olmamış mı? Hacı Bey, anlaşmazlıkların olduğunu ancak sorunları birbirlerini kırmadan çözmeye önem verdiklerini belirtiyor. Konular yönetimde tartışılıyor ve çoğunluğun verdiği karara herkes uyuyor. Kararlar ise genelde oy birliği ile alınıyor. Kanaati farklı olanlar bile alınan kararın arkasında durmasını biliyor. Aslında bu cümle Boydakların bugün geldiği nokta hakkında ipuçları taşıyor.
   </p>
   <p>
    <strong>
     Gençler okula, büyükler işe
    </strong>
   </p>
   <p>
    Özal’ın iktidara gelmesinden sonra işlerini hızla büyütmeye başlayan Boydaklarda, ağabeyler okumaya fırsat bulamaz ve işe odaklanır, küçük kardeşler ise üniversiteye devam etmektedir. Şükrü, Yusuf ve Hacı Boydak, bir yandan işleri büyütmeye çalışırken, diğer yandan Mustafa, Memduh ve Bekir Boydak’ı okutmaktadır. Memduh Bey Muğla’da işletme okurken, Bekir Boydak Marmara Üniversitesi İşletme Fakültesi’ni kazanır. Bunun üzerine Memduh Bey, yatay geçiş yaparak kaydını İstanbul’a aldırır. Amaç iki kardeşin bir yandan okurken, diğer yandan İstanbul’daki fırsatları kollamasıdır. İki kardeş İstanbul’da uzun süre ev arar ancak kimse bekâra ev vermek istemez. Morali bozulan Memduh Bey, tekrar Muğla’ya dönmeyi düşünürken, Hacı Bey devreye girer ve İstanbul’a gelir. Onun da çabasıyla kiralık ev aranır ancak bir türlü bulunamaz. Sonunda üç kardeş o dönem yeni açılan Galeria Alışveriş Merkezi’ne giderek biraz soluklanmak ister. Hacı Bey orada Ataköy bloklarını görür.
   </p>
   <p>
    Devamını kendisinden dinleyelim: “O zamanlar sigara içiyordum, büfeden sigara alırken Ataköy binalarını gördüm ve büfeciye buradan kiralık ev bulup bulamayacağımızı sordum. ‘Abi sen yeter ki paradan haber ver’ dedi. Bildiği bir yer varmış. Hiç unutmam, A7 Blok No: 99... Gittik, sahibini bulduk. ‘2 bin 500 lira depozito vereceksin’ dedi. Depozito ne demek bilmiyoruz. O zaman ben yeni Şahin marka arabamı 4 bin liraya almıştım. ‘Ayda 450 lira da kira’ dedi. Sonunda evi tuttuk. Dönüşte babam kirayı sordu. Ben de yüksek söylemek istemedim ve 150 lira dedim. Oğlum 150 lira çok olmuş dedi. Buna rağmen hayatımızın en iyi kararlarından biriydi. İstanbul, Memduh ve Bekir için adeta okul oldu. Müşterinin dilini burada öğrendiler.”
   </p>
   <p>
    Memduh Bey okul ve askerden sonra Kayseri’de işe başlar. Bu arada evlenir. O sırada Boydaklar İstanbul pazarına da mal vermeye başlamıştır. Hacı Bey, “Toptancıların bizden 425 liraya aldıkları kanepeleri, orada 900 liraya sattıklarını gördük, bu da bizde mağaza açma fikrini gündeme getirdi.” diyor. Nitekim İstanbul’da mağaza açma kararı alınmıştır ama işleri takip etmesi için aileden birinin oraya taşınması gerekmektedir. En uygun isim, İstanbul’u yakından tanıyan Memduh Boydak’tır. Karar pazar günü alınır ve ertesi gün Memduh Bey’in ikinci İstanbul seferi başlar. İstikbal’in ilk mağazası, Eylül 1991’de Bayrampaşa’da Çizmeci İş Merkezi’nde açılır ancak ilk günlerde satışlar iyi gitmez. Bunun üzerine reklam fikri gündeme gelir. İlk reklamlardan sonra siparişler başlar. Bir süre sonra fabrika İstanbul’a mal yetiştiremez hâle gelir. Hacı Bey o günleri, “Bizim için çok enteresan bir tecrübe oldu. Mallarımızı satmaya başladık. İlk kez çekle tanıştık. Nakit parayla tanıştık. Memduh çok emek verdi.” diyor.
   </p>
   <p>
    <img alt="" height="387" src="http://web.archive.org/web/20131104154400im_/http://medya.aksiyon.com.tr/aksiyon/2012/08/20/kapak-boydak-26.jpg"/>
   </p>
   <p>
    İlk mağazaların açılmasından sonra, 1992’de televizyon reklamları gündeme gelir. O zaman TRT1 ve TRT2 dışında özel kanal olarak sadece Magic Box yayındadır. TV reklamı için 500 milyon yatıran Boydakların bir de sıraya girmesi gerekmektedir. Miktar onlar için çok yüksektir ama parayı riske edip televizyon reklamına girmeye karar verirler. Önce reklam filmi çekilir, sonra da yayına verilir. Reklamlardan sonra satışlarda adeta patlama yaşanır. Hacı Bey, “İnsanlar kuyruğa girdi. Zaten mal yetiştiremiyorduk, işler daha da arttı. Yola 2 kanepe ile çıkmıştık, hiç unutmuyorum o dönem bir günde, 1800 kanepe çıkardığımız oldu. Bunu 10 bin metre kapalı alanda ve sadece 500 işçiyle yapmıştık.” diyor. Müşteriye mal yetişmeyince Kayseri’de işlerin büyümesi gerekmektedir. Bunun için de Memduh Bey’e yine yol görünür. Onu Kayseri’ye genel müdür sıfatıyla çağıran grup, İstanbul’daki işlerin takibini Bekir Boydak’a bırakır. İki sene İstanbul’da kalan Memduh Boydak, mobilyacılıkta yeni gelişmelere de imza atmıştır. O zamana kadar sektörde servis kavramı yoktur. Memduh Bey, ilk kez satış sonrası servisi icat edecektir. Makası kırılan, yanarak hasar gören, kumaşı yıpranan kanepeler için satış sonrası servis hizmeti başlatılır. Memduh Bey, bu işlerin yanında, İstanbul’da tüketici alışkanlıklarını ve beklentilerini de yakından gözlemlemiştir. Grup, Kayseri’ye dönüşte onun tecrübelerinden fazlasıyla istifade edecektir.
   </p>
   <p>
    <strong>
     Asker modelinden tasarıma!
    </strong>
   </p>
   <p>
    O zamana kadar İstikbal, Hacı Bey’in ‘asker modeli’ diye tanımladığı, sadece 2 çeşit kanepe üretmektedir. Memduh Bey’in Merkez Çelik genel müdürü olmasıyla çıta yükselir ve çeşit sayısı artmaya başlar. Şirket ilk kez tasarım kavramıyla tanışır. İşler büyüdükçe ihtiyaçlar da artmaktadır. Merkez Çelik dışarıdan tel satın alarak üretim yapmaktadır. İstanbul’dan alınan ürünlerin kalitesi düşük çıkınca, tel üretme fikri gündeme gelir. Tel üretimi başlar ancak bu kez yataklarda kullanılan sünger ihtiyacı ortaya çıkar. Çünkü dışarıdan aldıkları sünger Boydakların ihtiyacını karşılamaktan uzaktır. Hacı Bey, “Bu gibi yeni üretimlere hep ihtiyaçtan girdik, iyi hizmet alabilseydik muhtemelen ne tel ne de sünger üretirdik.” diyor. Nitekim ana dalları olmamasına rağmen Boydak Grubu bugün Türkiye’nin en büyük tel ve sünger üreticisi ve ihracatçısı konumunda.
   </p>
   <p>
    Küçük ölçekli bir işletmenin büyüme sürecinde sürekli yeni projeler ve o projelerin gerektirdiği ihtiyaçlar da gündeme gelmektedir elbette. Çekyatları müşteri çok tutmuştur ancak onları alanlar yanında yatak, nevresim, yorgan gibi tamamlayıcı ürünler de sormaktadır. Bunun üzerine organize sanayide 200 dönümlük yeni arsa alan Boydaklar, tekstil fabrikasını 1998’de faaliyete sokar. Tabii o tarihler Türkiye’nin ekonomik ve siyasi krizlerle iç içe yaşadığı yıllardır. Boydaklar, yatak kumaşının yüzde 25’ini Bursa’dan alırken, yüzde 75’ini de Belçika’dan ithal etmektedir. Tam da Türkiye’nin 98 krizini yaşadığı kasım ayında, Belçikalı firmadan Boydaklara şoke edici bir haber gelir. Firma sahibi, “Sizde kriz var, akreditiflerinize güvenmiyorum, bu sebeple mal göndermiyorum.” der. Bunun üzerine Boydaklar firmaya peşin ödeme yapmak ister ancak karşılığında da indirim talep eder. Bunu yapmadığı gibi firma sahibi küstah bir eda ile “İsterseniz almayın, bizde kriz yok, sizde kriz var.” cevabı verir. Boydaklar bu cevaba çok içerlemiştir. Hacı Bey, “Bunların yaptığını yanlarına bırakmayalım dedik. Memduh Bey’i işi bilen biriyle yurtdışına gönderip 8 adet kumaş makinesi aldık.” sözleriyle, Boyteks’in kuruluş sürecini özetliyor.
   </p>
   <p>
    Boyteks, geçen yılı 134 milyon dolar ihracatla kapatmış ve dünyanın en büyük yatak kumaşı üreticisi konumunda. Sadece kendi ürünleri ve iç piyasa değil, dünyanın önde gelen yatak firmalarının kumaşları da Boyteks’ten gidiyor. Üretimin yüzde 82’si ihraç ediliyor. Hacı Boydak, bazen yaşanan sıkıntılardan büyük projeler doğabildiğini, Boyteks’in de buna en güzel örnek olduğunu ifade ediyor. Hikâyenin devamı da var elbette… Boyteks’in kuruluşundan bir süre sonra, Boydaklara mal vermeyen Belçikalı firmanın sahibi Hacı Bey’den randevu ister. Buluşma Kayseri’de gerçekleşir. Firma sahibi, “Benim dünyadaki en büyük müşterim sizdiniz, siz mal almayı kesince şirketim zora girdi. Benim fabrikamı satın alır mısınız?” der. İşte bu, kaderin adalet ettiği noktadır. Boydaklar, firma sahibine saygıda kusur etmese de fabrikayı alma teklifini kabul etmezler. Fabrika daha sonra başka bir gruba satılır.
   </p>
   <p>
    İstikbal Mobilya’ya bayilik talepleri çok fazla olunca yeni bir marka oluşturma fikri gündeme gelir ve Boydaklar ‘Bellona’ adıyla ikinci bir mobilya markasını piyasaya sürer. Onu daha sonra satın alınacak Mondi izler. Grubun son girdiği işlerden biri de lojistik sektörüdür. Hacı Boydak, Boytrans’ın kurulma sebebini de yine ihtiyaçlarla açıklıyor. Üretilen mobilyaların sevkiyatı için yeterli kamyon bulunmaması, Boydakların bu işe girmesindeki en büyük etken olmuş. Şu anda Boydak Grubu; mobilya, yatak, ev tekstili, mutfak ve banyo olmak üzere bir evdeki bütün ihtiyaçlara yönelik üretim yapıyor. Bunların hammaddesini kendi üretiyor, taşımasını da kendi yapıyor.
   </p>
   <p>
    <strong>
     Ağlayan bir patron
    </strong>
   </p>
   <p>
    Boydak ailesinin en önemli özelliklerinden biri, çalışanlarıyla ilişkileri. Patronlar en sıkıntılı zamanlarda işçilere sahip çıkarken, işçiler de bunu karşılıksız bırakmıyor. Nitekim 1994, 1998 ve 2001 krizleri aradaki ilişkiyi daha da olgunlaştırmış. 1998 krizinde de omuz omuza mücadele vererek adam çıkarmadan krizi atlattıklarını belirten Hacı Boydak, bu konuda en ciddi sınavı 2001 krizinde verdiklerini söylüyor.
   </p>
   <p>
    Hacı Bey, hiç unutamadığı 2001 krizi günlerini anlatırken duygulanıyor ve ‘geçmişimizi unutmamak lazım’ diyor. Krizin en şiddetli yaşandığı şubat ayında Boydak Grubu 14 gündür maaş verememekte, ikramiyeler ise 2 aydır beklemektedir. Grup tarihinde ilk kez işçilerin maaşı bu kadar gecikmiştir. Hacı Bey, fabrikadaki odasında kederli hâliyle neler yapılabileceğini düşünürken, telefon çalar. Arayan dönemin Fazilet Partisi Kayseri Milletvekili Abdullah Gül’dür. Kendisini ziyarete gelmek istemektedir. Nitekim bir saat sonra Gül, beraberinde milletvekilleri Mustafa Elitaş, Cevat Ayhan ve Salih Kapusuz olduğu hâlde fabrikaya gelir. Gerisini Hacı Bey’den dinleyelim: “Sohbet ediyoruz, Gül bana ‘İşler nasıl?’ diye sordu. Normalde işler kötü dahi olsa iyi derdik ama o gün bu soruya cevap veremedim ve ağlamaya başladım. O da duygulandı. ‘Moralini bozma’ dedi. ‘14 gün geçti maaş veremiyorum. İşçinin çocuğu hasta oluyor, yardımcı olamıyorum.’ dedim. ‘Bunlar düzelecek’ dedi, moral verdi ve ayrıldılar. İki gün sonra Ankara’da basın toplantısı yapmış, bu olayı anlatmış. ‘Türkiye’yi bu hâllere düşürenler utansın!’ demiş. Sayın Gül bu olayı AK Parti iktidarında 430 fabrikanın temelini atmak için geldiğinde de anlattı ve işçilerimiz çok duygulandı.”
   </p>
   <p>
    Boydak Holding, bugün 8 farklı sektörde, 36 şirketle faaliyet gösteriyor. 2011 yılını 5,2 milyar TL ciro ile kapatan grubun toplam istihdamı 12 bin. Yurt genelinde 2 bin bayisi ile iç piyasada ciddi ağırlığı olan holding, ayrıca 110 ülkeye de ihracat yapıyor. Bünyesindeki markalarla yurtdışında 270 mağazaya ulaşan holdingin bugünlere gelmesinde elbette sağlam şirket kültürünün ve o kültürü oluşturan manevi değerlerin önemli rolü var. Boydak Holding’de arkadan gelen nesillerle damat ve gelinlerin pozisyonlarını belirleyen yazılı bir anayasa henüz yok ancak buna yönelik hazırlıklar devam ediyor. Pozisyonları, yazılı bir metinden önce ailenin kendi kültürü ve ilişkileri belirliyor. Memduh Bey, “Profesyonelliğin bittiği yerde lidere tabi olmak esastır.” diyor. Grubun liderliği ise elbette Hacı Boydak’ta. “İnsan birtakım değerlere bağlı olursa, onlar farkında olmadan sizi bir arada tutuyor.” tespitini yapan Memduh Bey, rahmetli babası ve amcalarının da bu esaslar üzerine işlerini kurduğunu belirtiyor. Boydakların aile ve şirket kültüründeki en önemli konu başlıklarından biri de hak ve adaletin tesisi. Ayakta kalabilmek ve bir arada devam edebilmek adına herkesin hak ve hukukuna azami derecede riayet edilmesi, Boydakların en önemli prensiplerinden. Onun dışında organizasyonun iyi kurulması, işin ehline verilmesi, toplam fayda zihniyetinin bütün çalışanlar tarafından paylaşılması ve hoşgörü gibi kavramları da unutmamak lazım.
   </p>
   <p>
    Memduh Bey, şirket kültürünü anlatırken, ‘eşleri işe karıştırmamak’ konusunun da altını çiziyor. Ailede eşler elbette bir araya geliyor ancak işle ilgili mevzular evde konuşulmuyor. Grupta damatların ve gelinlerin şirkette görev almaması prensibi de uygulanıyor. Anadolu’da küçük çaplı şirketlerde bile iki-üç kardeşin bir arada kalamamasında eşlerin işe müdahil olmasının önemli etkisi olduğu tespitini yapan Memduh Boydak, “Aslında bizim başarımızdaki en önemli etken rahat aile yaşantılarımızdır. Aile çok önemli. Eşleri karıştırmamak onları dışlamak değildir ama iş yerindeki her ayrıntıyı bilmeleri gerekmez.” diyor.
   </p>
   <p>
    Bu noktada Boydakları bugünlere getiren en önemli yapı taşlarından birine, yani ortaklığa değinmek gerekiyor. Anadolu’daki iş dünyasının bugün en önemli sorunlarından biri, ortak iş yapabilme konusundaki başarısızlık. Boydak ailesi bu anlamda da örnek bir model özelliği taşıyor. Boydak ailesi kendi içindeki birlikteliğin yanı sıra, Arap, İngiliz, Alman ve Kürt ortaklara da sahip. Kuzey Irak’ın Dohuk kentinde kurdukları sünger fabrikasında Boydakların ortağı bölgeden bir iş adamı. Ortaklıklar, hem ölçeklerin büyümesi hem de dış piyasalara açılmak için en etkili yollardan biri. Memduh Boydak, henüz Anadolu insanının önünde rol model olabilecek şirket sayısının çok az olduğu tespitini yaparak “Maalesef iki kardeş küçük bir işyerini birlikte çalıştıramıyor. Birlik ve beraberlik ruhuna tamamen ters bir durum. Anadolu insanının kendine yakın rol modellere ihtiyacı var.” diyor.
   </p>
   <p>
    Memduh Boydak’a göre Anadolu kaplanlarının tek sorunu ortaklık yapamamak değil. Anadolu’daki girişimcilerin iş yapma metotlarını biraz daha geliştirmeleri gerektiğini vurguluyor. Çalışanların iş emniyetini sağlamaktan daha insani şartlarda işçi çalıştırmaya, kurumsallaşma sürecine girmekten yasal prosedürlere ve kayıt içinde olmaya dikkat etmeye kadar birçok başlık bu çerçevede ele alınabilir. Memduh Bey, “Çin’i uzaklarda aramayalım, bazen bakıyoruz bazı firmalarımız Çin’deki şartların gerisinde iş yapıyor, işçi çalıştırıyor.” diyor. Diğer bir sorun da birbirini taklit etme anlayışı ve bunun getirdiği yıkıcı rekabet. Aslında rekabet şirketleri geliştiren ve diri tutan bir unsur ancak Anadolu’da iyi iş yapanları taklit etme, müşteri çalma, tasarım çalma gibi tavırlar da sık görülüyor. Memduh Bey, işini iyi yapmanın temel ahlak anlayışı hâline gelmesi gerektiğini vurguluyor.
   </p>
   <p>
    <strong>
     Dünya markası olma yolunda
    </strong>
   </p>
   <p>
    Büyüklerden kalma bir küçük işletmeyi Türkiye’nin dev holdinglerinden birine dönüştürerek etkileyici bir başarı hikâyesine imza atan Boydakların alacağı yol elbette bundan ibaret değil. Bundan sonra hedef dünya liginde önemli bir oyuncu olmak ve uzun vadede dünya markaları çıkarabilmek. Memduh Bey, Amerika’da mobilya pazarının 65 milyar dolar olduğunu belirterek Türk markalarının bundan aldığı payın sadece 20 milyon dolar olduğunu söylüyor. Dünyanın mobilya devi İKEA’nın cirosu 23 milyar dolar, Boydak Grubu’nun mobilya cirosu ise 2 milyar dolar. Grup iddialı ama ayakları yere basan, ‘matematik hesabı iyi yapılmış’ hedefler koymayı önemsiyor. Memduh Bey bu tavrı, “Ütopik hedeflerimiz yok. Bizi rahatsız etmeyecek riskler üstlenme gibi bir özelliğimiz var. Yapacağımız yeni yatırımlarda, mevcut durumu riske atmamak bizim temel çizgimiz.” sözleriyle açıklıyor.
   </p>
   <p>
    Boydak Grubu’nun üç mobilya markası İstikbal, Bellona ve Mondi, yurtdışında 270 mağazaya sahip. Türk markalarının yurtdışında toplam 2 bin 500 mağazası olduğu göz önüne alındığında bunların yüzde 10’undan fazlasının Boydaklara ait olduğu görülüyor. Özellikle Avrupa ülkelerindeki mağaza sayısı, bu ülkelerde devam eden krize rağmen hızla artıyor. Hacı Bey ise Avrupa’da en fazla mobilya ihracatını, mağazalarının hiç bulunmadığı İtalya’ya yaptıklarını belirtiyor. Kalite ve tasarıma büyük önem veren İtalyanlara yılda 20 milyon dolar mobilya ve tekstil ürünleri ihraç etmek altı çizilmesi gereken bir ayrıntı.
   </p>
   <p>
    Yurtdışındaki bu başarılara rağmen dünya markası olmak kolay değil. Memduh Bey, o yolda küçük de olsa bir mesafe aldıklarını, mağazalar dışında Rusya ve Ukrayna’da üretim tesislerini devreye soktuklarını belirtiyor. Buna rağmen daha işin başında olduklarını ve dünya markası olabilmek için daha hızlı gitmek, motive olmak ve daha çok çalışmak ve fırsatları kollamak gerektiğini söylüyor.
   </p>
   <p>
    Boydak Grubu birçok alanda yatırım yapsa da amiral gemisi mobilya. Memduh Bey, bu durumun devam edeceğini söylüyor. Çünkü Boydaklar için bildikleri işi yapmak önemli bir iş prensibi. Onun dışında Hes Kablo önem verilen yatırımlardan. Grubun orta vadede lokomotifi olabilecek iş kollarından biri ise enerji. 400 megavat kurulu güce sahip grubun hedefi, bunu orta vadede bin megavata çıkarmak.
   </p>
   <p>
    Boydak ailesi, birçok açıdan Anadolu’daki iş dünyası için önemli bir model artık. İş yapma alışkanlıklarından aile ilişkilerine, ortaklık kültüründeki başarılarından hayır işlerine verdikleri öneme, markalaşma konusunda aldıkları mesafeden farklı ve yeni sektörlere açılıma kadar pek çok konuda Anadolu kaplanları için çok önemli dersler var. Boydak modeli bugün Anadolu geneline yayılabilirse, Türkiye, dünyanın en büyük 10 ekonomisinden biri olma hedefine daha emin adımlarla yürüyebilir.
   </p>
   <p>
    <strong>
     Hocam bana ‘Sen adam olmazsın’ dedi
    </strong>
   </p>
   <p>
    Hacı Boydak’ın en önemli özelliği hayata ve olaylara pozitif bakmayı başarabilmesi. 2008 krizinin dünyayı sarstığı dönemde bile işlerin iyi olduğunu ve olacağını söyleyen nadir sanayicilerden biriydi. Onun bu özelliği hem aileyi hem de iş çevrelerini motive ediyor. Hacı Bey’in fazla bilinmeyen diğer bir özelliği ise çok fazla kitap okuması. Hedefi yılda en az 52 kitap olarak koysa da her sene bu rakamı aşmayı başarıyor. Okuduğu her kitabı bilgisayarına kaydediyor. Son bitirdiği kitap Steve Jobs’un hayatı. Şu anda Taha Akyol’un ‘Ama Hangi Atatürk’ adlı kitabı var elinde. 2010 yılında 78 kitap bitirmiş. Geçen yıl dersler ağır olduğu için 58’de kalmış. Dersler demişken, onun halen Açık Öğretim Fakültesi Sosyoloji Bölümü öğrencisi olduğunu da hatırlatalım. İçinde kalan okuma sevdasına uzun yıllar sonra kavuşmayı başarmış. Önce dışarıdan lise bitiren Hacı Bey, şimdi üniversite mezunu olmaya hazırlanıyor. Onun renkli kişiliğinin en renkli yanlarından biri de motosiklet tutkusu. Motoruyla sürekli seyahatlere çıkan Boydak, şimdi arkadaşlarıyla bir Avrupa turuna hazırlanıyor.
   </p>
   <p>
    Hacı Bey bizimle ilkokul hatıralarını da paylaşıyor. 1972’de Kayseri İmam Hatip’te 1. sınıf öğrencisidir. 1971 muhtırası sonrası İmam Hatipler kapatılınca ortaokula başka okulda devam eder. Orta 3. sınıfta karneler alınmıştır. Karnede üç zayıfı vardır. Okul çıkışı müdür kapıda beklemekte ve zayıfı olanları paylamaktadır. Çıkış sırası nihayet ona geldiğinde, karnedeki 3 zayıfı gören müdür, yüzüne tükürür, bir de tokat atar ve ‘Sen adam olmazsın!’ deyip onu gönderir. Bunun üzerine Hacı Bey, ‘Hoca haklı, ben adam olmam’ der ve babasına okumak istemediğini söyler. Okulu bırakıp babasının yanında çalışmaya başlar. Aradan bir yıl geçince pişman olur ve bu kez akşam lisesine yazılır. Orada da 3 dersten ikmale kalınca, ‘Ben adam olmam’ der ve okulu bırakarak iş hayatına atılır. Onun yıllar sonra içindeki okuma aşkını alevlendirense, Kayseri’de ziyaret ettiği bir lisenin müdürü olur. Müdür ondan habersiz liseye kaydını yapar. Bunun üzerine Hacı Bey’in okul hayatı tekrar başlar ancak müdüre hiçbir torpil kabul etmeyeceğini söyler. Liseden mezun olarak, açık öğretimi kazanmayı başarır.
   </p>
   <p>
    <img alt="" height="386" src="http://web.archive.org/web/20131104154400im_/http://medya.aksiyon.com.tr/aksiyon/2012/08/20/kapak-boydak-25.jpg"/>
   </p>
   <p>
    <strong>
     Hayırlar kazancı bereketlendirir
    </strong>
   </p>
   <p>
    Boydak ailesini pek çok özelliğiyle anlatabilirsiniz ancak her zaman ilk sıraya hayır işlerini koymak kaydıyla… Moda tabiriyle sosyal sorumluluk ya da kültürümüzdeki ismiyle hayırseverlik, onların en belirgin özelliği. Holding olarak her sene büyük bir hayır eserini ülkeye kazandırmak gibi bir hedefleri olsa da, onlar her zaman bu hedefi aşmayı başarıyor. Hacı Boydak, konuya ilişkin yaklaşımlarını anlatırken, “Bizde paylaşmak esastır, kazandıklarımızı paylaşacağız, büyüklerimizden böyle gördük. Malın zekâtı verilirse Allah o malı hem bereketlendireceğini hem de koruyacağını taahhüt ediyor. İnşallah çocuklarımız da bu anlayışı sürdürür.” diyor.
   </p>
   <p>
    Kayseri Erciyes Üniversitesi için birçok bina yapan Boydakların son eseri ise kuruluşuna büyük katkı yaptıkları Melikşah Üniversitesi. 4 yıl önce temeli atılan ve 3 yıl önce eğitime başlayan Melikşah Üniversitesi’nin mütevelli heyet başkanlığını Memduh Boydak yürütüyor. Memduh Bey, Melikşah Üniversitesi için, “Kayseri’deki iş adamları, sanayiciler, tüccarlar ve bütün Kayseri eşrafının bir sosyal sorumluluk projesidir. Şu ana kadar 70 milyon TL yatırım yapıldı. Devletin tek kuruş desteği olmadan modern ve uluslararası iddiası olan bir üniversite kuruldu.” diyor. Üniversite daha şimdiden Kayseri’de beyin göçünü tersine çevirmeyi başarmış. Amerika’dan Türk akademisyenler getirerek üniversitede göreve başlatmış.
   </p>
   <p>
    <strong>
     Dua et, mezarım burada olsun
    </strong>
   </p>
   <p>
    Sosyal sorumluluk denince Hacı Boydak’ın Kurban Bayramı ziyaretlerini de unutmamak lazım. Her Kurban Bayramı’nı ihtiyaç sahibi bir bölgede geçiren ve Kimse Yok mu Derneği’nin yardım kolilerini bizzat dağıtan Boydak, bir önceki yıl Diyarbakır, geçen yıl ise Van’daydı. Grup, Cizre’de İstikbal İlköğretim Okulu’nu kurmuş. Üç sene önce Tunceli’de Munzur Koleji’ni ziyaret ettiğini belirten Hacı Boydak, izlenimlerini şöyle paylaşıyor: “3 sene önce Tunceli Munzur Koleji’ne gittim, bana gitme çok tehlikeli dediler. Buna rağmen gittim, okul çok güzel, hoşuma gitti. Farklı din ve mezheplerden bir koro kormuşlar. Birlik beraberlik içinde. Okulu gezdik, müdür 3 senedir oradaydı, artık dönersin dedim, gözleri doldu, misafirin duası kabul olur dedi, dua et mezarım burada olsun dedi, çok duygulandım. İnsanlar oralara gitmemek için neler yapıyor. Bir de bu örnekler var. Bizim Güneydoğu ile ayrımız gayrımız yok, inşallah yaşadığımız sıkıntılar da düzelecek.”
   </p>
   <p>
    Boydakların Doğu ve Güneydoğu’ya ilgisi sadece hayır işleriyle sınırlı değil elbette. Holding hâlen Diyarbakır’da bir fabrika kurmak için çalışıyor. 600 kişinin istihdam edileceği, kanepe ve koltuk üretecek fabrikanın 2013 bahar aylarında faaliyete geçmesi bekleniyor. Bu yatırımı sadece duygusal sebepler veya bölgeye sahip çıkmak için yapmadıklarının altını çizen Memduh Boydak, fizibiliteyi çok iyi yaptıklarını ve grubun en verimli yatırımlarından biri olacağını söylüyor.
   </p>
   <p>
    <strong>
     Birleşemesek bile bölünmeyelim
    </strong>
   </p>
   <p>
    Boydaklarda aile fertleri, iş hayatı sivil toplum kuruluşlarında da görev almayı ihmal etmiyor. Mesela Memduh Boydak, TÜSİAD yönetim kurulu üyesi; Mustafa Boydak, Kayseri Sanayi Odası Başkanı ve TOBB yönetiminde; Şükrü Boydak ise TUSKON yönetiminde görev yapıyor. Ailenin büyüklerinden Şükrü Boydak, iş dünyası sivil toplum kuruluşlarının hemen hepsinde var olduklarını,  bu durumun ailenin hayata tek pencereden bakmadığını gösterdiğini belirtiyor. Sivil toplumda vazife yapmanın hem sosyal çevre hem de kişisel gelişim adına önemli olduğunu belirten Boydak, bu alandaki birikimden de faydalandıklarını vurguluyor.
   </p>
   <p>
    Şükrü Boydak, elde edilen başarının sırlarından birini şöyle anlatıyor: “Bizim gibi aile ortaklıklarında, bir gözün görmeyecek, bir kulağın duymayacak, saygı ve hoşgörü ortamı olacak. Anlaşamadığımız konularda liderimizin iki oyu oluyor. Benim hangi şirketlerde ne kadar ortaklığım var, onu kendim bile bilmem. Ortakların hak ve hukukuna riayet ediliyor. Kesinlikle kimsenin hakkı göz ardı edilmiyor.”
   </p>
   <p>
    Kayseri Sanayi Odası Başkanı Mustafa Boydak, aile şirketlerinin hem Türkiye hem de dünyada ekonominin lokomotifi olduğunu hatırlatarak onların iyi yönetilmesi durumunda ülkelerin ekonomilerinin de iyi gideceği tespitini yapıyor. Aile şirketlerinde kârlılıktan ziyade sürekliliğe odaklanılması gerektiğini vurgulayan Boydak, bunun yolunun da adil ortaklık yapısından geçtiğini düşünüyor. Aile şirketlerinin uzun soluklu olması için kardeşlerin ortaklık hukukunu iyi düzenlemesi gerektiğini vurgulayan Boydak, “Birincisi Allah’ın hakları, kul olarak bizden istedikleri. İkincisi de mülkiyet hakkı çok önemli ve dokunulmaması gerekir. Şirketler kâr ederken kârın bir kısmını hissedarlarla paylaşması çok önemli.” diyor. Türkiye’de kardeşler ve kuzenler nihai hukuk kurabiliyor, iyi geçiniyor, çocuklar devreye girince işler değişiyor, ahenk bozulabiliyor. Onun için geçiş ve onların adaptasyon sürecinde iyi yönetmek gerekiyor. Mustafa Boydak, bu sebeple birleşmelerden önce bölünmemek gerektiğini ifade ediyor. Bölünmelerde iki tarafın da kaybettiğini belirterek bölünüp de başarılı olmuş şirketin yok denecek kadar az olduğunu söylüyor.
   </p>
  </font>
 </div>
 <div>
 </div>
 <div>
 </div>
</div>


## Yorumlar

### S.Tarık Salt, 19 March 2013, 19:55
> 2001'de maaş geciktiren bir kuruluşun bugünkü durumu, ülkeyi 2001'e getiren zihniyetten ne iyi etmiş de kurtulmuş olduğumuzun göstergesidir, başarılarının devamı dileği ile...

### MUSTAFA İSMAİL ABALIOĞLU, 03 September 2012, 16:57
> Haber harika olmuş. Umarım Boydak Modelini birçok işadamımız örnek alır. Boydak Ailesi için de edebileceğim en güzel dua "Allah Ayaklarına Taş Değdirmesin". Yolları açık olsun.

Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action?newsId=33374), [web.archive.org (arşiv bağlantısı)](http://web.archive.org/web/20131104154400/http://www.aksiyon.com.tr:80/aksiyon/newsDetail_getNewsById.action?newsId=33374)
