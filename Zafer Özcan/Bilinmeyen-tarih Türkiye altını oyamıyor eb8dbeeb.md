# Türkiye altını oyamıyor

*Zafer Özcan Bilinmeyen-tarih*

<div>
 <p>
  <font>
   Türkiye’nin en büyük altın rezervlerinden biri Uşak’ta bulunuyor. Kışladağ altın madeni 240 tonluk potansiyeli ile ülke ekonomisi için büyük öneme sahip.
   <br/>
   <br/>
   Madenin işletme ruhsatını alan TÜPRAG firması, Bergama tecrübesinden hareketle çevre köylerde büyük bir halkla ilişkiler kampanyası yürütüyor.
   <br>
    <br>
     Türkiye’de ‘altın madeni’ denince, akla  hemen Bergama gelir. İzmir’in bu şirin ilçesinde bulunan altın madeninin işletilmesi süreci, ülkemizde uzun süre tartışıldı. Toplam 24 tonluk bir rezerve sahip bu maden, altının elde edilmesi sürecinde kullanılan siyanür yüzünden çevre halkı tarafından uzun yıllar protesto edildi. Maden yatağının bulunduğu Ovacık köyü sakinleri, seslerini duyurabilmek için İstanbul ve Ankara’da bile eylem yaptı. Hatta, eylemcilerden Bayram Kuzu’nun, ünlü çizgi film kahramanı Hopdediks’e benzeyen görüntüsü gazetelerin birinci sayfasını süsledi. Bütün bu protestolara rağmen Eurogold firması, Ovacık’taki işletmeyi faaliyete geçirmeyi başardı.
     <br>
      <br>
       Bergama’daki “altın savaşlarının ateşi” henüz küllenmiş değil... Benzer bir mücadelenin bu kez Uşak’ta çıkması ise kuvvetle muhtemel. Zira, Uşak’ın Uluğbey ilçesine bağlı Gümüşkol ile Eşme ilçesine bağlı Katrancılar köyünün kesiştiği arazi büyük bir altın rezervine ev sahipliği yapıyor. Rezerv, üzerinde büyük gürültü koparılan Bergama ile kıyaslanmayacak kadar büyük: Tam 240 ton. Dünya’da son on yılda bulunmuş en büyük altın rezervlerinden biri olan bu yatağın keşfi 1989 yılına kadar uzanıyor. Arama ve işletme ruhsatının alındığı tarih ise 1997. Son 7 yıl arama ve hazırlık çalışmaları ile geçmiş. Bu çalışmaları yapan ise TÜGRAG Metal Madencilik Sanayi ve Ticaret Limited Şirketi. Aslında Kanada asıllı bir altın madeni şirketi olan TÜGRAG, Eldorado Gold Corporation’un bir yan kuruluşu. Eldorado, başta Kanada olmak üzere Brezilya, Meksika, Arjantin, Çin ve Türkiye gibi ülkelerde yatırımları olan ve altın madenleri işleten çok uluslu bir şirket.
       <br>
        <br>
         Köylüler için ikna kampanyası
         <br/>
         <br/>
         Uşak’taki altın madeninin serüveni Bergama’dakinden biraz farklı. Bergama’da şirket köylülerle sürekli karşı karşıya gelirken, Uşak’ta benzer bir mücadele pek yok. Sebebi ise Uşak’taki altın madeninin yakınında bulunan iki köye karşı büyük bir halkla ilişkiler ve bilgilendirme kampanyasının yürütülmesi... Kampanyanın başındaki isim ise TÜGRAG’ın Kamu ve Halkla İlişkiler Müdürlüğü görevini de yürüten Jeoloji Mühendisi Mehmet Yılmaz.
         <br/>
         <br/>
         Bergama tecrübesinin de etkisiyle kampanyanın her ayağı düşünülmüş. Gümüşkol ve Katrancılar köyü sakinleri Bergama’ya götürülerek Ovacık madeni gezdirilmiş. Siyanürün zararları ve ona karşı alınacak önlemler hakkında köylüler bilgilendirilmiş. “Altın işletmeleri ve siyanürle ilgili her konuyu bizden öğrensinler, duyduklarıyla hareket etmesinler istedik” diyor Mehmet Yılmaz.
         <br/>
         <br/>
         Güncel gelişmeler de bu bilgilendirme kampanyasının dışında tutulmamış. Örneğin, dünyanın herhangi bir yerindeki bir altın madeninde patlama veya çökme olduğunda bunun hangi şartlarda meydana gelebileceğine dair ayrıntılı raporlar verilmiş köylülere... TÜGRAG’ın faaliyete geçmesinden önce bu iki köyde içme suyu problemi olduğunu söyleyen Mehmet Yılmaz, “Biz her iki köye de yatırım yaparak içme suyu götürdük. 320 bin doları bu iş için ayırdık. Şimdi bu bölgedeki 9 köy ve 4 mahalle temiz içme suyuna kavuştu” diye konuşuyor.
         <br/>
         <br/>
         Köylülerin bu işten tek kazancı elbette temiz içme suyu değil! Arazilerini de yüksek fiyattan şirkete satarak iyi para kazanmışlar. Normal şartlarda dönümü 150 milyon lira olan arazileri TÜGRAG tam 4 milyar 700 milyon lira dönüm başına ödeyerek satın almış. İtirazları önlemek maksadıyla, arazi fiyatlarının belirlenmesi için aralarında köy muhtarı ve köylülerin de bulunduğu 10 kişilik bir komisyon kurulmuş.
         <br/>
         <br/>
         Madenin ömrü 17 yıl
         <br/>
         <br/>
         Gümüşkol köylüleri, şirketin ödediği paraları hatırlattığımızda, “Arsaları sattıktan sonra Eşme’de beyaz eşyacılar bizim köye mal yetiştiremedi” diye muzipçe bir cevap veriyor. Köydeki hemen her evin çatısına yerleştirilmiş güneş enerjili ısıtma sistemleri de köylülerin elde ettiği kazancı gözler önüne seriyor.
         <br/>
         <br/>
         Kışladağ altın madeninin toplam ömrü 17 yıl. 240 tonun yarısı problemsiz şekilde işletilmeye müsait. Altın madeni işletmeciliğinde en büyük sorun ise yapılan yatırımın çok uzun vadeli olması. Mehmet Yılmaz, bu madeni işletebilmek için toplam 150 milyon dolarlık bir yatırıma ihtiyaç olduğunu belirtiyor. Yatırılan miktarın geri dönüşü ise yıllar sonra oluyor. Şu ana kadar TÜGRAG’ın yaptığı yatırım toplam 22 milyon dolar. Bunun 10 milyon doları sondaj ve haritalama çalışmalarına gitmiş, 12 milyon doları ise köylülere. Mehmet Yılmaz, bu projenin en önemli özelliği olarak vatandaş, şirket, sivil toplum ve devletle birlikte hareket edilerek gerçekleştirilen ilk çalışma olmasını gösteriyor. İddiasını ise hem vatandaştan, hem Uşak’taki iş adamı derneklerinden, hem valilikten, hem de çevre belediyelerden destek almalarına dayandırıyor.
         <br/>
         <br/>
         Bir tonluk kayadan bir gram altın çıkıyor
         <br/>
         <br/>
         Siyanür tartışmalarına da değinen Mehmet Yılmaz, “Politikamızı önce insan, sonra çevre sağlığı ve üçüncü adım olarak da para kazanma olarak belirledik” diyor. Dünya genelinde sayıları 900 olan altın madenlerinin yüzde 85’inin siyanürle işlendiği bilgisini veriyor. Bu özellikteki bir madeni başka türlü işletmenin mümkün olmadığını da sözlerine ekliyor. Özellikten kastı ise şu: Uşak’taki madende bir tonluk bir kaya kütlesinden toplam 1,20 gram altın elde edilebiliyor. Bugün ABD’deki altın madenlerinde kullanılan en son teknoloji ile çalışmalar yapılıyor olsa da Kışladağ’da çıkan madenin işlenmesi hayli zahmetli... Mehmet Yılmaz, altın madeni için hazırlanan Çevresel Etki Değerlendirme Raporu’nda yerli ve yabancı 38 bilim adamının imzası olduğunu belirtiyor. İnsan ve çevre sağlığının korunması için gerekli bütün tedbirleri aldıklarını özellikle vurguluyor. Firma bu konudaki duyarlılığını kanıtlamak için de gönüllü olarak Eşme’deki 50 dekarlık bir araziye 72 bin adet fidan dikmiş.
         <br/>
         <br/>
         Altın madeninin faaliyete geçmesinin bölgeye kazandıracağı en önemli avantaj ise şüphesiz istihdam. Madende 400 kişinin çalışması planlanıyor. Firma işçi alımında madene yakın iki köye ve çevre köylere ağırlık verecek. Mehmet Yılmaz, madenden elde edilecek gelirin yüzde 51’lik kısmının devlet hakkı ve kurumlar vergisi olarak devletin kasasına gireceği bilgisini veriyor. Madenin 17 yıllık işletme sürecinde toplam satış geliri 1,5-2 milyar dolar olarak hesaplanıyor. Firmanın tespitlerine göre bu rakamın en az 400 milyon doları devlete gidecek.
         <br/>
         <br/>
         Köylüler memnun ama tedirgin!
         <br/>
         <br/>
         TÜGRAG çalışanları ile maden çevresindeki köylüler arasında çok iyi bir diyalog var. Aralarında biraz kalınca bu durum çok net çıkıyor ortaya. Gümüşkol Muhtarı Nazmi Kırlı, köyünün hemen yanındaki bu dev projeden heyecan duyuyor: “Madenin açılmasını istiyoruz. Bir iş kapısı olacak bize.” Köy olarak Bergama’yı ziyaret ettiklerini ve oradaki tesisleri çok beğendiklerini dile getiriyor. Köylülerden Sami Yıldırım, insan ve çevre sağlığı için tedbir alınırsa madeni destekleyeceklerini söylüyor.
         <br/>
         <br/>
         Elbette, köylüler arasında madene karşı çıkanlar da var. Köyün ileri gelenlerinden Hasan Özdemir, “Ben bu madenden hiç memnun değilim. Para verdiler. Ama para biter, verdiğimiz tarlamız ise geri gelmez” diyor. Ömer Kavak ise, verilen paraları az buluyor. Arazilerinin dönümleri için firmanın en az 10 milyar lirayı gözden çıkardığını söylüyor ve verilen rakamla köylünün kandırıldığını düşünüyor. Hasan Özdemir, satış öncesi köylüye yapılan propagandadan rahatsız. “Bu fırsatı kaçırırsanız bir daha gelmez, devlete kalsa bütün tarlanızı elinizden alırlar diye korkuttular bizi” diyor. Bazı köylüler ise firmanın yapacağı işçi alımından da umutlu değil. Madene tahsilli veya meslek sahibi insanların gerekli olduğunu, bu yüzden köyün gençlerine kimsenin dönüp bakmayacağını düşünüyorlar.
         <br/>
         <br/>
         Uşak ve Türkiye ekonomisine büyük katkı
         <br/>
         <br/>
         Kışladağ Altın Madeni ile ilgili gelişmeleri yakından izleyen isimlerden biri Uşak Valisi Ali Fuat Güven. Vali Güven, Uşak’ın Ege’nin Anadolu ile kesiştiği noktada yer alan, milli geliri bin 500 doların altında ve teşvik kapsamında bir il olduğunu hatırlatarak, “Altın madeni işletmesi yöre ekonomisine büyük canlılık kazandıracak” görüşünü savunuyor. Ege-Akdeniz Bölgesi Genç İşadamları Derneği Başkanı ve Uşaklı sanayici Hazim Sesli de, iş adamları olarak projeyi desteklediklerini belirtiyor. Hem Uşak hem de Türkiye ekonomisi için altın madeninin büyük önem taşıdığını vurguluyor: “Esas amaç bu bölgede atıl duran bir milli servetin aktif hale gelmesi ve kazanca dönüşmesi. Orada yeni bir iş sahası açılacak, bu Uşak ekonomisine canlılık getirir. Türkiye dışarıdan altın ithal eden bir ülke, bu bakımdan kendi madenlerini işletmesi çok önemli.”
         <br/>
         <br/>
         Uşak’taki altın madeni yatakları bilim adamlarının da ilgisini çekiyor. Dokuz Eylül Üniversitesi Jeoloji Mühendisliği Bölümü öğretim üyesi Prof. Dr. Yılmaz Savaşçı, yer bilimcilerin Türkiye’deki altın yatakları konusunda gerekli çalışmaları yapmadığını; bu konuda çok geç kalındığını düşünüyor. Savaşçı’ya göre tarihi belgeler bile Batı Anadolu’daki altın madeni potansiyeli hakkında yeteri kadar bilgi veriyor. Genç jeolojik döneme ait oluşumlar, Türkiye’nin bir altın ülkesi olduğuna dair önemli işaretlerle dolu.
         <br/>
         <br/>
         Bergama’daki tartışma tamamen ideolojik
         <br/>
         <br/>
         Volkanik kayalar ve yanardağlar üzerine çalışan bir akademisyen olan Yılmaz Savaşçı, Türkiye’de altın konusunun üzerine yeteri kadar gidilmemesinde bürokratik engellerin de payı olduğunu düşünüyor. Altın madeni yatırımının bir risk sermayesi gerektirdiğini belirten Savaşçı’ya göre, risk sermayesi, karşısında çok ciddi bir bürokrasi bulamadığı zaman yatırıma girmek istemiyor. Türkiye’deki altın potansiyeli ile ilgili kitap çalışmaları da bulunan Savaşçı’nın Uşak’taki Kışladağ Altın Madeni ile ilgili tespiti de oldukça ilginç: “Kışladağ madeni ders kitaplarına girecek kadar zor ve bir o kadar da büyük bir rezerv.”
         <br/>
         <br/>
         Yılmaz Savaşçı, Bergama’daki tartışmanın tamamen ideolojik bir zeminde yapıldığını ve Türkiye’nin gereksiz yere zaman kaybettiğini düşünüyor. Ovacık madeninin çevre ve insan sağlığı açısından son derece güvenilir olduğunu vurgulayan Savaşçı, iddiasını şu sözleriyle dile getiriyor: “Bergama kadar güvenilir bir maden yatağı yoktur dünyada, oradan daha güvenilir, daha fazla önlem almış bir maden yatağını Avrupa’da bile bulamazsınız. Siyanür, tedbiri alınırsa problem olmaktan çıkar. Siyanürlü suyu balkona bırakın iki günde, güneş ışığında parçalanır, su ve karbondioksite dönüşür. Kalıcı etkisi olmaz. Bergama’da siyanür zaten fabrikadan dışarı çıkmıyor, atık havuzuna bile ulaşmıyor.”
         <br/>
         <br/>
         TÜRKİYE YILDA 160 TON ALTIN İTHAL EDİYOR
         <br/>
         <br/>
         Resmi verilere göre Türkiye’de 6 bin 500 ton altın rezervi bulunuyor. Bu rezervin toplam değeri 70 milyar dolar. Oluşturacağı katma değer ise 300 milyar dolara çıkıyor. Bu potansiyelin ortaya çıkmasıyla 7 bine yakın kişiye doğrudan, 105 bin kişiye ise dolaylı olarak istihdam sağlanabilecek. Bu madenlere yapılacak yatırımın yaklaşık 250 milyon dolar, yıllık ihracat gelirinin de 180 milyon dolar olacağı tahmin ediliyor. Ülkemiz topraklarının altın oluşumu açısından jeolojik uygunluğunun oranı, dünyadaki altın yatakları ile mukayese edildiğinde yüzde 60. Türkiye’de henüz gerçek anlamda altın madenciliği yapılmıyor. Buna karşın, dünya için çok büyük bir altın işleme ve tüketim pazarı olan Türkiye, ihtiyacını her yıl yaklaşık 150 ila 160 ton altın ithal ederek karşılıyor. Bu miktarın yarısı iç pazarda kullanılırken, yarısı da işlenip ihraç ediliyor. Bu da yaklaşık 1 milyar dolarlık ithalat anlamına geliyor.  Türkiye, Hindistan’dan sonra dünyada en fazla altın tüketen ülkelerden biri.
         <br/>
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </p>
 <p>
  <font>
   (Bu yazı 1863 kez okunmuştur)
  </font>
 </p>
</div>


Kaynak: [www.aksiyon.com.tr](http://www.aksiyon.com.tr:80/yazdir.php?id=16664), [web.archive.org (arşiv bağlantısı)](http://web.archive.org/web/20050327145257/http://www.aksiyon.com.tr:80/yazdir.php?id=16664)
