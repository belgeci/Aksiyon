# Türkiye’nin AB’ye ihtiyacı kalmadı

*Zafer Özcan 2011.11.14*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Kültür Bakanlığı, göçün 50. yılında önemli bir çalışmaya imza atarak, Göçtürklerin yarım asırlık serüvenini kitaplaştırdı. Projenin editörlüğünü üstlenen Prof. Faruk Şen, işçi çocukları Avrupalı olurken, Türkiye’ninse AB’ye ihtiyacı kalmadığını söylüyor.
  </font>
 </div>
 <div id="newsText">
  <font class="detail-text">
   <p>
   </p>
   <p class="MsoNormal">
    Prof. Faruk Şen, 40 yılını Almanya’da geçirdikten sonra memlekete kesin dönüş yapmış ‘Göçtürkler’den. 1971’de üniversite eğitimi için gittiği Almanya’da kalarak akademisyenliği tercih etmiş. Şen, 1985’te, o zamanki başkent Bonn’da faaliyete geçen Türkiye Araştırmalar Merkezi (TAM)’nin kurucularından. Çalışmalarını hâlen Essen’de Türkiye Uyum Araştırmaları Merkezi Vakfı adıyla sürdüren kurumun 23 yıl boyunca direktörlüğünü yapan Prof. Şen, son iki yıldır İstanbul’da yaşıyor. Geri dönüş planını 10 yıl sonra da olsa hayata geçirmiş olmaktan son derece memnun. Hâlen, Türk-Avrupa Vakfı (TAVAK)’nın başkanlığını yürüten Şen, Türkiye-Avrupa konularında butik çalışmalar yürütecek bir üniversite ve göç müzesi kurmak için çalışmalarını sürdürüyor.
   </p>
   <p>
   </p>
   <p class="MsoNormal">
    Gerek bir göçmen, gerekse araştırmacı sıfatıyla yıllarca Göçtürkler’in sorunları üzerine çalışan ve yüzlerce araştırmaya imza atan Faruk Şen, Türkiye’ye döndükten sonra da gurbetçilerle bağını koparmıyor. Kültür ve Turizm Bakanlığı’nın yayımladığı ‘50. Yılında Göç’ adlı prestij kitabın editörlüğünü üstlenen Şen, iki tarafı da bilen bir akademisyen sıfatıyla, Türkiye-Avrupa-Almanya ilişkileri ve Göçtürkler üzerine çarpıcı değerlendirmeler yapıyor. Şen, “Şahsen ırkçılık yaşamadım ama orada gizli bir ırkçılık vardı, onunla çok mücadele ettim.” diyor. Avrupa Birliği’nin en güçlü ülkesini, ‘ekonomik evrimini tamamlamış ve düşüşe geçmiş bir ülke’ diye tanımlayarak “Almanların yüzde 22’si ve Türk kökenlilerin yüzde 44’ü fakirlik sınırının altında yaşıyor. Türkiye’de iş imkânı olsa büyük çoğunluk geri döner.” diyor.
   </p>
   <p>
   </p>
   <p class="MsoNormal">
    Aslında o büyük çoğunluk, özellikle 2008’den bu yana geri dönüyor. Çünkü o tarihten bu yana Almanya’dan kesin dönüş yapanların sayısı, Almanya’ya gidenlerinkini geçmiş durumda. Resmî rakamlara bakıldığında yılda ortalama 30-40 bin Türkiye kökenli insan Almanya’dan geri dönüş yaparken, gidenlerin sayısı yılda ortalama 14-20 bin arasında değişiyor. Faruk Şen, bunların resmî rakamlar olduğunu, gayriresmî rakamlar da eklendiğinde geri dönenlerin sayısının yılda 80 bine ulaştığını iddia ediyor. Çünkü bazı gurbetçiler, Almanya’daki haklarını kaybetmemek için geri dönüşünü resmiyete dökmüyor.
   </p>
   <p>
   </p>
   <p class="MsoNormal">
    Peki, ilk nesil işçilerin çocuk ve torunları neden geri dönüyor? Şen’e göre bunun iki temel gerekçesi var. Birincisi, Almanya’da yükselen ırkçılık ve yabancı düşmanlığı. İkincisi, çalışma şartlarının kötüleşmesi. Ekonomik sıkıntılar Almanları da etkiliyor ve durumun kötüye gitmesinin sebebi olarak da yabancılar görüldüğü için ırkçılık artıyor. 80’lere kadar Almanya’da çalışanların yüzde 95’i sendikalıyken, şimdi oran yüzde 50’lere kadar inmiş durumda.
   </p>
   <p>
   </p>
   <p class="MsoNormal">
    Faruk Şen bu iki önemli gerekçeye özellikle Türk kökenliler açısından bir madde daha ilave ediyor. O da Alman şehirlerinde hayatın çok durgun ve sönük olması. Gerçekten de Almanya’da akşama doğru sokakta insan görmek zorlaşır. Hafta sonları şehirler terk edilmiş gibi bir görüntü verir. Alışveriş merkezleri de pazarları kapalı olduğundan, şehir hayatındaki canlılık neredeyse belli mekânlara hapsolur. Türkiye’de durumun tamamen farklı olduğunu ve sadece büyük kentlerin değil, Anadolu şehirlerinin de çok hareketli bir sosyal hayata sahip olduğu tespitini yapan Şen, sözü hükümetin ‘her şehre bir üniversite’ projesine getiriyor. Üniversitelerin başlangıçta eğitim açısından ciddi iddiaları olmasa da, bunların şehirlerin sosyal hayatını canlandırdığı tespitini yaparak “Türkiye, üniversite kurarak şehirlere dinamizm getirdi. Çok doğru bir proje gerçekleştirildi.” diyor.
   </p>
   <p>
   </p>
   <p class="MsoNormal">
    Faruk Şen’in, 23 yıl boyunca direktörlüğünü yaptığı Türkiye Araştırmalar Merkezi Vakfı’nın en önemli işlevi, Türk göçmenlerin olumlu yönlerini kamuoyuna yansıtmak ve sorunlarını gündeme taşımak. Bu yönüyle vakıf, Türklerin seslerini duyurabildikleri, kendilerini savunabildikleri ve Almanlar tarafından da kabul gören en önemli kurum oldu yıllarca. Vakıf bunun yanı sıra Türkiye’nin Avrupa Birliği’ne tam üye olabilmesi için lobi faaliyetleri de yürüttü. Faruk Şen, bunlara ilaveten İslam dinine yapılan haksızlıklara karşı da savaş verdiklerini belirtiyor. Avrupa’da bazı kesimlerde İslam’ın terörle özdeşleştirilmesinin büyük haksızlık olduğunu vurgulayan Şen, “Son yıllarda elitlerde bir İslamofobi gelişti. Bu yanlış algıları düzeltmek için önemli çalışmalar yaptık.” diyor.
   </p>
   <p>
   </p>
   <p class="MsoNormal">
    Yeni dönemde vakfın işlevini de eleştiren Şen, ülkedeki politik baskılara işaret ediyor: “Vakıf şimdi uyum konusunda bir şeyler yapıyor ama politik olarak sözü çıkmasın isteniyor. Sadece TAM değil, Almanya Türk Toplumu ve Diyanet İşleri Türk İslam Teşkilatı Başkanlığı (DİTİB)’na da bu yapıldı. Almanya’da artık çatlak ses çıkarılmıyor. Alman Devleti, ‘herkes bana uysun’ istiyor ve bunu da başardılar.”
   </p>
   <p>
   </p>
   <p class="MsoNormal">
    İşin ilginç yanı, 20 yılı aşkın bir süre Türkiye’nin AB üyeliği için lobi yapan Prof. Faruk Şen, bundan sonra tam üyelik lobisi yapmayacağını vurguluyor. Son anketlerde, halkın yüzde 64’ü, Türkiye’nin AB’ye ihtiyacı kalmadığı görüşünü dile getiriyor. Kendisinin de aynı görüşte olduğunu vurgulayan Şen, “Artık lobi yapmam. Çünkü Türkiye’nin AB’ye ihtiyacı kalmadı.” diyor.
   </p>
   <p>
   </p>
   <p class="MsoNormal">
    Avrupa Birliği’nin yıllık 141 milyar avroluk bütçesinin 42 milyarını tek başına Almanya veriyor. Buna karşılık AB’den aldığı katkı sadece 22 milyar. Avrupa’daki her ekonomik krizde gözlerin Almanya’ya çevrilmesi de bu yüzden. Zaten ülkenin AB’den aldığı tek kurum da Avrupa Merkez Bankası. Birliğin para politikaları Almanya’dan soruluyor. Bu ülkede de son yıllarda işlerin kötü gitmesi, ekonomik sorunları daha da çıkmaza sokuyor. Faruk Şen, özellikle Yunanistan başta olmak üzere Akdeniz ülkelerinde yaşanan sıkıntılarda, Almanya’nın para politikalarını iyi yönetememesinin de rolü olduğu görüşünde.
   </p>
   <p>
   </p>
   <p class="MsoNormal">
    Yan yana yaşayan iki toplum
   </p>
   <p>
   </p>
   <p class="MsoNormal">
    50 yıllık göç hikâyesinde, Avrupa’da yaşayan 5 milyonu aşkın Türkiye kökenlinin 2 milyondan fazlası, bulundukları ülkelerin vatandaşı. Göç süreci bu insanlara endüstri toplumunun hayat şartlarını öğretti. Kırsaldan gelen insanlar sendikal bilinç kazandı ve yeni nesiller içinde her sektörde çok fazla sayıda kalifiye insan ortaya çıktı. Bugün her alanda Türkiye kökenlilerin başarı öykülerine rastlamak mümkün. Bunlar bardağın dolu tarafları elbette ama sıkıntılar da devam ediyor. Faruk Şen, göçün ilk yıllarında son derece doğal karşılanabilecek içe kapanıklık olgusunun, son dönemlerdeki ekonomik sıkıntılarla tekrar artmaya başladığı tespitini yapıyor. Türk mahallesi ve Türk kahvehanelerine takılma ile Türk televizyonu izleme oranlarında artış var. 50. yılda aşılması gereken sorunlar tekrar nüksediyor. Faruk Şen, “Yan yana yaşayan iki toplum hâline geldik. Karşılıklı evlenmeler durdu. Beraber aktiviteler durdu. Diskotekler bile ayrıldı. Eskiden Türk ve Almanlar arasında daha çok evlilik olurdu ama artık olmuyor. Fakirleşme içe kapanıklığı artırıyor.” diyor.
   </p>
   <p>
   </p>
   <p class="MsoNormal">
    Göçtürkler, 50 yıllık sürede Türkiye’ye çok katkı yaptı. Onlar neredeyse bütün birikimlerini Türkiye’de değerlendirdi. Yıllık izinlerini memleketlerinde geçirdi ve yatırımların dışında ülkelerine ciddi döviz bıraktı. Mali kayıtlara göre göçün ilk 30 yılında, 1961’den 1992’ye kadar gurbetçiler Türkiye’ye toplam 160 milyar mark göndermiş. Bir dönem maddi birikimleriyle Türkiye’ye katkı yapan gurbetçilerin artık kalifiye insanların geri dönmesiyle daha fazla getirisi olacağı tespitini yapan Faruk Şen, bu süreci Türkiye’nin iyi değerlendirmesi gerektiğini vurguluyor.
   </p>
   <p>
   </p>
   <p class="MsoNormal">
    Göçmenlerin ülkeye katkılarına karşılık Türk hükümetlerinin hiçbir zaman ciddi bir göç ve yurtdışı Türkler politikası olmadığını belirten Prof. Şen, konunun hep bir bakana havale edilerek geçiştirildiği eleştirisini yapıyor. Yeni kurulan Yurtdışı Türkler ve Akraba Topluluklar Başkanlığı’nın bu alanda önemli bir adım olduğunu vurgulayan Şen, Türkiye’de artık ciddi bir yurtdışı Türkler siyasetine ihtiyaç olduğunu belirtiyor.
   </p>
   <p>
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-30998-173-turkiyenin-abye-ihtiyaci-kalmadi.html), [web.archive.org (arşiv bağlantısı)](http://web.archive.org/web/20120203143818/http://www.aksiyon.com.tr:80/aksiyon/haber-30998-173-turkiyenin-abye-ihtiyaci-kalmadi.html)
