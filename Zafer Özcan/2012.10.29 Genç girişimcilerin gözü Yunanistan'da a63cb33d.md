# Genç girişimcilerin gözü Yunanistan’da

*Zafer Özcan 2012.10.29*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Yunanistan’da bitmeyen ekonomik kriz, ülkede bir özelleştirme hamlesinin başlamasına sebep oldu. Türkiye’deki genç girişimciler de süreci yakından izliyor. GYİAD Başkanı Burcu Akdarı, ülkede Türk iş adamları için büyük fırsatlar olduğunu söylüyor
  </font>
 </div>
 <div id="newsText">
  <font class="detail-text">
   <p>
    Avrupa Birliği’nden aldığı yaklaşık 300 milyar avroluk maddi desteğe rağmen bir türlü ekonomik krizden çıkamayan Yunanistan’ın şimdiki hedefi, özelleştirme ve kamuya ait gayrimenkullerin satışı. Bütçe açıklarını kapatmak için yıllarca yapamadığı özelleştirmeleri gündemine alan ve yaklaşık 50 milyar avroluk özelleştirme gerçekleştirmeyi planlayan Yunan hükümeti ayrıca, farklı ülkelerde bulunan 30 adet değerli gayrimenkulü satmayı hedefliyor. İzmir’deki tarihî konsolosluk binası da satış listesinde. Yunanistan’ın krizden çıkış için izlediği yöntem, Türk girişimcilerin de ilgisini çekiyor. Yunanistan’daki özelleştirme uygulamalarını en yakından izleyen kuruluş, Genç Yönetici ve İş Adamları Derneği. GYİAD yönetimi bu ülkedeki fırsatlar hakkında üyelerini bilgilendirerek, ihalelere katılmaları noktasında teşvik ediyor.
   </p>
   <p>
    <img alt="" height="333" src="http://web.archive.org/web/20130602012304im_/http://medya.aksiyon.com.tr/aksiyon/2012/10/29/zafer-girisimci-2.jpg"/>
   </p>
   <p>
    Geçen yıldan itibaren Yunanistan’da ciddi araştırma yaptıklarını belirten GYİAD Başkanı Burcu Akdarı Toprak, “Ülkede çok yakın zamanda 50 milyar avroluk özelleştirmeye gidilecek ve şimdiden Türkiye’den ilgili gruplar girecekleri ihaleleri açıklıyor. Burada en dikkat çekenler arasında ve bizim de fırsat diye gördüğümüz turizm, hizmet sektörü, marinalar ve ülkenin tekel pozisyonundaki sayılı işletmeleri bunların içinde. Ülkede fırsatlar çok fazla, kelepir denebilecek durumda satışlar var. Elimizde listelerle gidip üyelerimizin dikkatini çekiyoruz.” diyor. GYİAD heyeti kısa süre önce Yunanistan’a gezi düzenleyerek, iş dünyası kuruluşlarıyla görüşmeler yaptı. Ülkeye gittiklerinde ciddi bir fanatizm ve milliyetçi tepkiler beklediklerini belirten Toprak, tablonun tahmin ettiklerinden çok farklı olduğunu ve her yerde büyük ilgiyle karşılandıklarını vurguluyor. Şu anda Yunanistan’ın işlerin açılması ve krizden çıkışa odaklandığı tespitini yapan Toprak, karşılıklı gidip gelmelerle sürecin daha da olgunlaşacağını belirtiyor. Türkiye’deki sanayicilere de Yunanistan’ı gündemlerine almalarını öneriyor.
   </p>
   <p>
    Genç Yönetici ve İş Adamları Derneği, yaklaşık 500 üyesi bulunan ve bünyesindeki şirketlerin toplam cirosu 300 milyar doları bulan, iş hayatının önde gelen sivil toplum kuruluşlarından. Dernekte Türkiye’nin önde gelen şirketlerinden profesyoneller ve girişimciler bir arada çalışıyor. Başkanlığı Pınar Eczacıbaşı’ndan devralan Burcu Akdarı Toprak, aslen Bursa Karacabeyli. Karoto Otomotiv’in ikinci kuşak yöneticilerinden. Bursa’da kendi işlerini, İstanbul’da ise sivil toplum aktivitelerini takip ediyor. Derneğin tek ilgi alanı Yunanistan özelleştirmeleri değil. Derneğin en önemli faaliyetlerinden biri, üniversite öğrencileri ve gençler arasında girişimciliği teşvik etmek. Bir süredir İstanbul’daki üniversitelerde girişimcilik eğitimleri verdiklerini belirten Burcu Akdarı Toprak, artık girişimcilik eğitimlerini Anadolu’daki üniversitelere de yayacaklarını ifade ediyor. Üniversiteler için 9 derslik bir girişimcilik paketi hazırladıklarını belirterek, “Amacımız reel sektördeki üyelerimizin desteğiyle, üniversitelerde bir platform oluşturmak. Bizim projemize KOSGEB, YÖK, ODTÜ Teknokent ve Türkkonfed gibi kurumlar da destek veriyor. GYİAD Akademiyi Anadolu’daki üniversitelere taşımak istiyoruz.” diyor.
   </p>
   <p>
    <strong>
     Girişimcilik moda mı oldu?
    </strong>
   </p>
   <p>
    Son yıllarda girişimcilik üzerine çalışan ve girişimciliği destekleyen kurum sayısında âdeta patlama yaşanıyor. Girişimcilik bir tür moda akımı gibi, herkesin dilinde. Bu konudaki çalışmaların ne kadar hayata geçirildiği ve eğitimler sonunda kaç kişinin girişimci olduğu ise ayrı bir tartışma konusu. Burcu Hanım, girişimciliğe bir furya olmaktan ziyade, sonuç odaklı bakmanın önemine işaret ediyor. Son yıllarda, girişimci olmak isteyenlere ciddi finansal destek sağlandığını, kamu kaynaklarının sürekli arttığını ve tabana yayıldığını belirten Toprak’a göre en büyük eksiklik yeni ve innovatif iş fikirlerinin az olması. Bu kadar maddi ve manevi desteğin olduğu bir ortamda yenilikçi fikirlerin çıkmamasını eleştirerek, “Daha önce yapılmış olanı kırk kere daha yapmaya gerek yok. Gençler yeni fikirlere yönelmeli. Gençleri yönlendirirken buna dikkat edilmeli. Yeni şeyler söylemek ve uygulamak lazım. Kamu yeni iş fikirlerini destekliyor.” diyor.
   </p>
   <p>
    Girişimcilik konusundaki furyalardan biri de kuşkusuz kadın girişimciliği. Son yıllarda hemen her ortamda bu konu gündeme geliyor. Kadın girişimciliği her anlamda ciddi destek görüyor. GYİAD’da olduğu gibi TÜSİAD’da da iki dönemdir kadın başkanlar görev yapıyor. Buna rağmen Türkiye’de kadın girişimciliği istenen seviyede değil. Ülkedeki 1,5 milyona yakın girişimcinin içinde kadın sayısı 100 bini bulmuyor. Toprak, kadınların girişimciliğe artan ilgisine işaret ediyor. Son dönemde teşvik programlarına başvuranların yarısının kadınlar olduğunu kaydederek, başarılı örneklerin ve rol modellerin artmasının önemine işaret ediyor.
   </p>
   <p>
    Bursa ve çevresinde 37 yıldır faaliyet gösteren Türkiye’nin ilk otomobil bayilerinden Karoto AŞ’nin satış ve pazarlama işlerini yürüten Toprak, otomotivin krizlerde çok çabuk tepki veren ve nabzı iyi tutan bir sektör olduğunu belirterek, ekonomideki gidişatı kendi sektörlerindeki durumdan hemen anlayabildiklerini vurguluyor.
   </p>
   <p>
    Otomotiv sektörü, son dönemde nasıl sinyaller veriyor dediğimizde ise Toprak, bu yıl için fazla umutlu konuşamıyor. Planları ekonominin daralmasına göre yaptıklarını belirterek, satışlarda ciddi düşüş olduğunu söylüyor. Otomotiv sektörü geçen yıl, son 10 yılın en iyi satış rakamlarına ulaşmıştı. Bu yıl ise kredi faizlerindeki artış ve ekonomiyle ilgili karamsar hava hemen otomobil satışlarına yansıdı. Özellikle orta gelir sınıfına hitap eden 1.6 cc’lik motorlara gelen yüzde 3 ÖTV artışı sektördeki satışları olumsuz etkiliyor. Son çeyrekte en yüksek satış bekleyen sektör için, ÖTV artışı kötü haber. Sektör oyuncuları artık kendi imkânlarıyla düzenleyecekleri kampanyalara umut bağlamış durumda. Toprak, toplumda ekonomik sıkıntılar arttığında gelecek endişesinin de arttığını, bunun otomobil satışlarına yansıdığını ve şimdi de bunun yaşandığını söylüyor.
   </p>
   <p>
    <strong>
     Reel ekonomi nefes almalı
    </strong>
   </p>
   <p>
    Burcu Akdarı Toprak, genç yönetici ve girişimcileri bir araya getiren GYİAD yönetiminde, ekonomideki gidişatın da konuşulduğunu söylüyor. Son aylarda hissedilen yavaşlamanın, ‘Bu yıl nasıl bitecek?’ sorusunu da gündeme getirdiğini belirterek, “Ekonomideki yavaşlamayı zaten bekliyorduk. Merkez Bankası kontrollü bir şekilde cari açığı dengelemek ve enflasyonu hedef seviyede tutmak için ekonominin dengesini tutması gerekiyordu. Bu yönde kontrollü şekilde önlemler aldı. Ancak alınan önlemler ekonomiyi gereğinden fazla soğuttu. Bu sefer de iç tüketim ve yeni yatırımlar ikinci çeyrekte neredeyse durma noktasına geldi.” diyor. İç tüketimdeki durgunluğun piyasayı zaten yeteri kadar ürküttüğünü belirten Toprak, Merkez Bankası’nın beklenen hamleyi yaparak faiz koridorunu genişlettiğini hatırlatıyor. İş dünyası için iç tüketim ve yeni yatırımların hayati önemde olduğunu belirten Toprak, “İş dünyası olarak Merkez Bankası’nın aldığı kararlar ve tavırları bizim için çok önemli. Ekonomi politikalarında bir gevşemeye ihtiyaç var. Reel ekonominin nefes alması gerekiyor, ekonomi yeteri kadar soğudu.” görüşünü seslendiriyor. Bu yılın son çeyreğinde reel sektör ne kadar nefes alırsa, 2013’ün de o kadar rahat başlayacağını işaret eden Toprak, “ABD ve Avrupa’dan aldığımız haberler gereği global krizin yakın zamanda çözülemeyeceği görünüyor. Dış faktörler aleyhimize çalışırken iş dünyası olarak reel ekonomiyi ve iç tüketimi öne almalıyız. Bu anlamda da yapılabilecek her türlü teşviki destekliyoruz.” diyor.
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://aksiyon.com.tr/aksiyon/haber-33944-genc-girisimcilerin-gozu-yunanistanda.html), [web.archive.org (arşiv bağlantısı)](http://web.archive.org/web/20130602012304/http://aksiyon.com.tr/aksiyon/haber-33944-genc-girisimcilerin-gozu-yunanistanda.html)
