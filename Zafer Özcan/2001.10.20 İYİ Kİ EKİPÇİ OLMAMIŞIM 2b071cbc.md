# “İYİ Kİ EKİPÇİ OLMAMIŞIM”

*Zafer Özcan 2001.10.20*

<div>
 <p class="spot">
  Doğan Grubu'nun patronu Aydın Doğan'ın isteği ile CNNTÜRK'te genel müdür olan ve ekim ayı başında görevden alınan Taha Akyol artık DMG Yayın Konseyi üyesi. Görevden alınmasını 'sürpriz' olarak değerlendiren Akyol, yine de bunu bir nöbet değişimi olarak görüyor ve CNNTÜRK'te çizgi değişikliği olmayacağını söylüyor
 </p>
 <p class="metin">
 </p>
 <img border="0" src="/web/20020113091320im_/http://www.aksiyon.com.tr/2001/359/resimler/taha.jpg"/>
 <p class="metin">
  Türk Basını'nın en verimli kalemlerinden Taha Akyol iki yılı aşkın bir zamandır başarıyla sürdürdüğü CNNTÜRK Genel Müdürlüğü görevinden alındı. Aydın Doğan'ın grup içinde değer verdiği isimlerden biri olduğu bilinen Akyol, patronuna sahip çıkarak, '28 Şubat sürecinde başımızda Aydın Bey değil,  çıkarcı ve oportünist bir patron olsaydı, pek çok gazeteci arkadaşın kaderi daha farklı olacaktı' tespitini yapıyor. Görevden ayrılmasıyla birlikte çok önem verdiği 'İnadına jakobenizm' isimli kitabının hazırlıklarını tamamlamak üzere olan Akyol ile CNNTÜRK'ü ve ayrılış öyküsünü konuştuk.
 </p>
 <p class="metin">
  —İki yılı aşan bir televizyon deneyiminiz oldu. Bu iki yılı, başlangıçtaki hedefleriniz gözönüne alındığında başarılı buluyor musunuz?
 </p>
 <p class="metin">
  Başlangıçta başka bir isimle yayın yapması düşünülüyordu. Sonra CNN ile temas başladı ve bu isim ortaya çıktı. İlk 6 ayda ciddi adaptasyon ve teknoloji problemi yaşadık. Yeni bir teknolojiydi. Uyum zor oldu. Mütevazı ölçülerle başlayıp adım adım gelişecekti ama, Türkiye şartları ve arkadaşların olağanüstü çabaları bu gelişimi hızlandırdı. İki yıl içinde geldiğimiz nokta başarılıdır. Bu sadece benim kanaatim değil. CNN de, CNNTÜRK'ü başarılı bir örnek olarak değerlendiriyor.
 </p>
 <p class="metin">
  —Televizyonculuk sizin için nasıl bir deneyim oldu. Türkiye'de yazılı basında çalışanlar için televizyonda program yapımı önemli bir hedeftir. Hakkı Devrim buna bir örnek, 70 yaşından sonra program yapmaya başladı. Siz ise en tepeden televizyona başladınız?
 </p>
 <p class="metin">
  Benim için pek çok yönüyle deneyim oldu. Öncelikle idarecilik açısından önemliydi. Yeni kurulan ve herkesin değişik yerlerden geldiği bir yapı düşünün. Yapılan işler, hiyerarşi ve yapılacak yayının ölçüleri oturmamışken, en zor aşamadayken bu işe başladım. Bir uçağın en zor aşaması kalkış anıdır. Benim için çok zorlu bir yöneticilik tecrübesi oldu.
 </p>
 <p class="metin">
  Geride iyi bir kanal bıraktım
 </p>
 <p class="metin">
  —Uçağı başarıyla kaldırdınız yani?
 </p>
 <p class="metin">
  Evet, geride huzur içinde çalışan, hizipleşmelerin olmadığı, az personelle iyi üretim yapan bir kanal olarak bıraktım. Bu idarecilik tarafı. Program ve haber konusunda da büyük deneyim yaşadım. Gazetecilikte insan yarın için haber yapar. Televizyonda ise bir saniye sonrası için bile haber hazırlıyorsun. Süratle çalışırken haberin doğruluğunu denetleme konusunda iyi bir denge kurulması gerekiyor. Yanılma payı çok fazla, araştırmak isterseniz atlayabilirsiniz. Bu açılardan bu deneyim önemli. Kitapla, gazete ve makale ile program arasındaki farkları gördüm. CNNTÜRK gibi kaliteli olmak iddiasındaki bir kanalda hem düzeyli hem de sürükleyici program yapacaksınız. Bu tarifi zor bir lezzet.
 </p>
 <p class="metin">
  —Televizyonculuk, genel müdür olmak sizin kararınız mıydı?
 </p>
 <p class="metin">
  Hayır, gazetecilik ve kitap yazmaktı amacım. Kafamda 4 — 5 tane çok önemli ve hayatımı verdiğim kitap projesi var. Sayın Aydın Doğan bana bu kanalı kurup geliştirmem için teklifte bulundu. Ben televizyoncu olmadığımı, başka bir arkadaşın yapması gerektiğini söyledim. O ise, 'Burada önemli olan senin yapabileceğin işlerdir. Görevin televizyon hakkındaki imajı oluşturmaktır. Televizyonun teknik taraflarını yapacak arkadaşlarımız var zaten' dedi.
 </p>
 <p class="metin">
  —Neden siz? Başka pek çok adayın arasından Aydın Doğan'ın sizi tercih etmesinin nedeni nedir? Objektiflik, pozitiflik, düşence yapınız, ya da ne?
 </p>
 <p class="metin">
  Bu şekilde keskin nitelemeleri doğru bulmuyorum. CNN uluslararası olarak objektifliğe önem veren bir kanal. CNN bir Amerikan kanalı ama ABD bayrağının yakıldığı gösteriyi de yayınlıyor. Habercilik ve yayıncılık kurallarına özen gösteriyor. Ben de bu ilkeleri Türkiye şartlarında olabildiğince yelpazeyi geniş tutarak gerçekleştirmeye çalıştım. Türkiye'de bazı parya muamelesi yapılan gruplar televizyona çıkamaz, görüş belirtemezlerdi. Kanalı haber değeri olan ve vergi veren herkesin düşüncelerine açık bir platform olarak düşündüm. Onun için bizde hem İslamcı aydınlar, hem İslami partiler haberlerinin objektif verildiğini kabul etmiş, hem de bunların karşısındaki gruplar aynı düşünceyi dile getirmiştir. Gazeteler belirli fikri savunabilir ama ben Türkiye'de televizyonların objektif olması gerektiğine inanıyorum. Grupların kabul etmeyecekleri sıfatları onlara yüklememek gerektiği kanatindeyim. Sanıyorum HADEP'in televizyona ilk çıktığı kanal, Mehmet Metiner ile CNNTÜRK oldu.
 </p>
 <p class="metin">
  —Türkiye'de her medyanın belirli kesimlerin sözcüsü olduğu gibi bir anlayış var. CNNTÜRK'ün biraz farklı olma çabası bir yandan takdir görürken diğer yandan bazı etkili çevreleri rahatsız etmiş olabilir mi?
 </p>
 <p class="metin">
  Kimler rahatsız oldu bilmiyorum ama bana intikal eden bir şey olmadı. Herkes kendi haberinin daha çok verilmesini, karşı tarafın görülmemesini isteyebilir. Herkesi aynı anda tatmin edemeyiz. CNNTÜRK bütün fikri akımlara açık olma, bütün cumhuriyet vatandaşlarının kendilerini bulabilecekleri bir kanal olma konusunda ısrarlı oldu.
 </p>
 <p class="metin">
  Misyonum devam edecek
 </p>
 <p class="metin">
  —Fakat siz de tam bu noktada ayrıldınız. Sizinle birlikte misyon tamamlandı mı?
 </p>
 <p class="metin">
  Bu konunun üzerinde çok durmak istemiyorum. Misyonun tamamlanması değil bu. Orada objektiflik ve geniş yelpaze misyonu bitmez. Benim görevden alınmam bir nöbet değişimidir ve kendimi artık kitaplara vereceğim.
 </p>
 <p class="metin">
  —Genel Müdürlük görevine başlarken objektivite, tarafsızlık, kişilik haklarına saygı ve demokratik bir çizgi gibi taahhütleriniz vardı. Eksik kalanlar oldu mu?
 </p>
 <p class="metin">
  Bunların hepsini gerçekleştirdik. Zaten beraber yola çıktığımız insanlar da çok duyarlı bu konuda ve biz bunu bir kültür haline getirdik.
 </p>
 <p class="metin">
  —Siz gözlemlediğimiz kadarıyla göreve yalnız gelip, yalnız ayrıldınız. Halbuki medyada ekipçilik önemlidir.
 </p>
 <p class="metin">
  Ekipçilik bana göre çok kötü birşey. Medyada hizipçilik kadar kötü bir şey olamaz. Çünkü bireyler kendi yetenek ve performansları ile bir anlam ifade etmelidir. Bir kabilenin parçası gibi bir hizbe dahil olduğu için, kişinin pozitif veya negatif olarak değerlendirilmesi hem haksızlık, hem verimsizlik olur. Siz bir hizbin içerisinde iseniz yeterli performansınız yoksa orada kalırsınız. Ben iyi ki ekipçi olmamışım. Efe Önbilgin, Ferhat Boratav, Çiğdem Anat, Gürkan Zengin, Başar Başarır, İhsan Topaloğlu ve Enis Berberoğlu gibi isimleri bu göreve gelmeden önce tanımazdım. Bazılarının yüzünü bile görmemiştim. Sadece Mehmet Ali Birand'ı eskiden tanıyordum. Bütün bunlar, CNNTÜRK'ü iyi kanal yapan değerli isimlerdir. Ama biz aile gibi çalıştık.
 </p>
 <p class="metin">
  Enis Berberoğlu arkamdan konuşmamış
 </p>
 <p class="metin">
  —Medya kulislerine birtakım bilgiler yansıdı. CNN'de gruplaşmalar olduğu ve Enis Berberoğlu'nun sizin gitmenizin iyi olduğunu söylediği ifadelerini okuduk.
 </p>
 <p class="metin">
  Enis Berberoğlu bana telefon açarak o sözleri söylemediğini kaydetti. Bir internet sitesinde böyle bir haber çıkması üzerine haber merkezine giderek sert bir şekilde bunları yalanlamış, bana da aynısını söyledi. Benim ayrılmamdan üzüldüğünü biliyorum.
 </p>
 <p class="metin">
  Benim için sürpriz oldu
 </p>
 <p class="metin">
  —Siz 28 Şubat sürecinde hedefe konulan gazetecilerden birisiydiniz. Ama size birşey olmadı ve hemen akabinde televizyonun başına geldiniz. Bu sanırım hayat çizginizin önemli kilometre taşlarından birisi oldu?
 </p>
 <p class="metin">
  Evet ben hedefteydim ve Milliyet'ten uzaklaştırılmam bizzat zamanın Genelkurmay İkinci Başkanı Çevik Bir tarafından talep edilmişti. Arkadan CNN'in başına geçmemi Aydın Bey'in bağımsız gazeteciliğe verdiği değer olarak görüyorum. Aydın Bey beni CNN'in başına getirirken orduya meydan okumak veya mesaj vermek falan istemedi. Bu lafları, beklemediğim bir anda Genel Müdürlük görevinden alınmış birisi olarak söylüyorum. Aydın Bey, işi kurallarına ve ahlaki prensiplere göre yürüten bir patrondur. Beni görevden alması benim için büyük sürpriz olmakla birlikte baskıyla ve telkinle hareket edecek insan değildir. 28 Şubat'ın çok zor günlerinde 28 Şubatçı generallerden birinin deyimiyle, 'soru sormanın bile cüret olduğu' bir dönemde Aydın Bey baskılara karşı koydu. Milliyet Gazetesi'ndeki görevimin devam etmesini temin ettiği gibi istediğim şekilde yazmamı da sağladı. O bakımdan Aydın Doğan'ı burada şükranla belirtmek istiyorum. 28 Şubat'ta Doğan grubunun başında Aydın Doğan değil de günün şartlarına uyan oportünist, çıkarcı bir patron olsaydı pek çok arkadaşın kaderi farklı olurdu. Aydın Bey o dönemde susturulmak istenen bütün gazetecilere sahip çıktı.
 </p>
 <p class="metin">
  —CNN'deki görevden alınmanızdan sonra Aydın Bey ile görüştünüz. Nedir gerekçe?
 </p>
 <p class="metin">
  Aramızda çok dostça bir konuşma geçti. Hatıralarımı yazarken bu görüşmeyi benim için en anlamlı ve duygusal bakımdan en değerli safhası olarak yazacağım. Gerekçe noktasına da şimdi girmek istemiyorum.
 </p>
 <p class="metin">
  Onurlandırıldım
 </p>
 <p class="metin">
  —CNN'den ayrıldıktan sonra DMG Yayın Konseyi üyesi oldunuz. Neden genel müdürlük görevi sırasında bu gündeme gelmedi?
 </p>
 <p class="metin">
  Bu grubun bana gösterdiği bir teveccühün ifadesidir. Orası bir onur kurulu. Bu bir onurlandırmadır.
 </p>
 <p class="metin">
  —Görevden alınma sürprizinin verdiği üzüntüyü hafifletme amacı taşıyor olarak da yorumlanabilir mi?
 </p>
 <p class="metin">
  Bunlar subjektif şeyler. Bu grubun kararıdır ve benim hiçbir dahlim ve bilgim olmamıştır. Ben de verilen bir göreve hayır demedim ama bu durum Aydın Bey'in bana gösterdiği teveccühün ifadesidir.
 </p>
 <p class="metin">
  —Siz üretken bir insansınız. Bundan sonra hangi konular üzerine yoğunlaşacaksınız?
 </p>
 <p class="metin">
  Şu anda jakobenizm üzerine bir kitap yazıyorum. Bu konuda zaten genel müdürlüğe gelmeden önce ciddi bir hazırlığım vardı. Genel müdür olunca tamamen durmuştu. Şimdi yeniden başladım. Adı 'İnadına Jakoben' olacak. Toktamış Ateş'in Cumhuriyet gazetesinde yayınlanan İnadına Jakoben makalesinden çıkıyor. Kitabın kapağında o makalenin bir fotoğrafı yer alıyor. O, jakobenizmi savunmak adına bu ifadeyi kullanıyor, ben ise jakobenizmin Türkiye'ye verdiği zarar çerçevesinde değerlendirme yapıyorum. Yılbaşına kitabı hazırlamaya çalışıyorum. Bununla birlikte Türkler ve Kürtler konusunu değerlendiren, Kürtlerin sosyolojisini anlatan bir çalışma da hazırlıyorum.
 </p>
 <br/>
 <center>
  <a class="anaorta" href="http://web.archive.org/web/20020113091320/mailto:z.ozcan@zaman.com.tr">
   z.ozcan@zaman.com.tr
  </a>
 </center>
 <br/>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2001/359/roportaj/1.htm), [web.archive.org (arşiv bağlantısı)](http://web.archive.org/web/20020113091320/http://www.aksiyon.com.tr:80/2001/359/roportaj/1.htm)
