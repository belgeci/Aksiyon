# Dünyanın en pahalı etini tüketiyoruz

*Zafer Özcan 2008.09.01*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Türkiye yıllardır dünyanın en pahalı etini tüketiyor. Üretim maliyetlerinin yüksekliği ve kaçak et sorunu, sofrasında et bulundurmak isteyen halkın cebini yakıyor!
  </font>
 </div>
 <div id="newsText">
  <font class="detail-text">
   Türk halkının en önemli gider kalemi, gıda harcamaları. Araştırmalar, bir ailenin aylık gelirinin yarısını mutfak masrafları için kullandığını gösteriyor. İçinde bulunduğumuz ramazan ayı ise Türkiye’de gıda tüketiminin zirveye çıktığı bir dönem. Bu kutsal ayda tüketim yüzde 30 oranında artıyor. İnsanların yemeden içmeden kesildiği bir dönemde gıda tüketiminin artmasında, ikram kültürü ve muhtaçları koruyup kollama alışkanlığının önemli payı var. Zengin yoksul demeden herkesin iftar verebilmek için birbiriyle yarıştığı, dostların iftar sofralarında buluştuğu, hayırseverlerin fakirlere, şirketlerin çalışanlarına sahip çıktığı bu ayda gıda harcamalarının artması elbette kaçınılmaz.
   <br/>
   <br/>
   Ramazanda bütün kalemlerde olduğu gibi et tüketiminde de artış yaşanıyor. Hatta işlenmiş et ürünlerinde artış oranı yüzde 50’yi buluyor. Türk insanının kırmızı ete yönelik ilgisi, bu alanda iş yapan şirketlerin sayısını da hızla arttırıyor. Son yıllarda, yüzde yüz dana eti ürünleri, hijyen ve kalitedeki hassasiyeti kadar, lezzet iddiası ile de öne çıkan şirketlerden biri Danet. Afyon’da hayvancılık ve kasaplıkla işe başlayan, daha sonra toptan et ticaretine yönelen Uluçay ailesi, kırmızı etteki birikim ve tecrübesini, işlenmiş et ürünlerinde markalaşarak devam ettiriyor. Şirketin ikinci kuşak yöneticilerinden Sait Uluçay, toptan et ticaretinin yanı sıra, işlenmiş ette markalaşmaya da önem verdiklerini belirtiyor: “Aslında ikisi birbirinden çok farklı işler, birindeki tecrübe diğerinde başarılı olmak için yetmiyor. Buna rağmen hayvancılık ve et ticaretindeki birikimimizi, markalaşmada değerlendirdik. Amacımız bu alanda Türkiye’nin önde gelen markalarından olmak.”
   <br/>
   <br/>
   TÜRK GİRİŞİMCİLER İMALATA ENDEKSLİ
   <br/>
   <br/>
   Aslında neresinden bakarsanız bakın, markalı gıda üretimi yapmak çok büyük sorumluluk. Tüketicinin gittikçe bilinçlendiği, hijyen kavramının yerleşmeye başladığı, ülke standartlarının hızla yükseldiği bir ortamda, özellikle ette markalaşmak ciddi özveri istiyor. Buna rağmen piyasada markalaşma yolunu seçen çok sayıda üretici var. Acaba sektörün bu cazibesi nereden geliyor? Yılların tecrübesiyle Sait Uluçay’ın bu konuda önemli tespitleri var. Öncelikle iş dünyasında, ‘ben bu ürünü imal edebilir miyim’ anlayışı ile işe başlandığını vurguluyor. Pazar araştırması yapılmıyor. Oysa rekabetin bu kadar arttığı günümüzde, ticaret bir süreçse, o sürecin en basit ve başarılabilir bölümünü imalat oluşturuyor. Meseleye imalat perspektifinden bakan girişimciler ise pazarda karşılaştıkları zorlukları sürpriz gibi görüyor. Bu açıdan piyasaya çok fazla marka çıkabiliyor. “Bir de devlet teşviki varsa hemen oraya giriliyor. İşte bu yüzden çok giren oluyor; ama çıkan da çok oluyor. Biz girenleri görüyoruz fakat çıktıklarını fark etmiyoruz bile.” diyor Sait Bey.
   <br/>
   <br/>
   Elbette bu kadar firmanın olması, ölçek sorununu gündeme getiriyor. Tarımsal üretimde nasıl çok parçalı ve küçük işletmelerden oluşan yapı verimlilik ve kârlılığı engelliyorsa, bunun uzantısı sayılabilecek gıda sektöründe de, küçük olsun bizim olsun mantığı ile pazara giren firmaların verimlilik ve kârlılık sorunları var. Etten bir örnek vermek gerekirse, 2007 yılı verilerine göre Türkiye’de toplam 628 bin besi işletmesi var ve bunların yüzde 93’ü 25 baş ve altı hayvana sahip işletmeler. Bu işletmelerin beslediği markalı et sektöründeki en büyük oyuncunun pazar payı yüzde 12’yi geçmiyor. Onu yüzde 11 ile diğeri izliyor ve geriye kalanlar yüzdelik dilime bile girmeyen ölçekleri paylaşıyor. Böyle bir ortamda profesyonellik, bilimsel çalışma ve verimlilik beklemek hayal.
   <br/>
   <br/>
   ETTE DENETİMLER YETERSİZ
   <br/>
   <br/>
   Aslında, sektörde bu kadar yıkıcı rekabetin ve verimsizliğin olması, etteki şüpheleri besleyen bir unsur. Acaba sofralarımıza gelen etler ne kadar güvenilir? Sait Bey, insanların şüphelerini haklı buluyor. Çünkü verimsizlik ve kârsızlık işletmeleri, maliyetleri düşürme arayışına itebiliyor: “Bu kadar yıkıcı rekabet olunca bazı üreticiler, ‘daha fazla kâr edecek şekilde nasıl üretebilirim’ arayışına başlıyor. ‘En uygun fiyata nasıl üretebilirim’ düşüncesi başlıyor ki, o nokta çok tehlikeli. Konu gıda ise ve bir de sektörde kaçak et sorunu varsa bu gerçekten tehlikeli. Bizim sektörde ürünler baharatla karıştırılıp, bir de ambalaja konulduğu için malın durumunu dıştan anlamak mümkün değil. Bu yüzden insanların emin oldukları markalara yönelmesi büyük önem taşıyor.” Sait Uluçay’ın rahatsız olduğu bir diğer konu ise denetimlerin yetersizliği. “Tonlarca et üretiliyor ama denetimler yetersiz kalıyor” diyor. Firma olarak üretimde çok hassas davrandıklarını, kendi denetimlerini ve ürün tahlillerini sürekli yaptıklarını belirterek, buna rağmen herkesin bu kadar hassas olmayabileceğini ve bakanlık denetiminin şart olduğunu söylüyor. Denetleme yapılırsa da, hemen kayıt altındaki ciddi markaların akla gelmesini yeterli bulmuyor. Denetimin tabana yayılmasının önemine vurgu yapıyor. Danet aslında hijyen kuralları kadar, insanların dini hassasiyetlerini de dikkate alarak üretim yapıyor. Etlerin her açıdan ‘helâl’ özellikte olması, firmanın önceliklerinden.
   <br/>
   <br/>
   Yıllardır tartışma gündeminden inmeyen konulardan biri de, et fiyatları. Sadece en pahalı benzini değil, en pahalı eti de biz tüketiyoruz. Türkiye’de kırmızı etin kilosu 9 dolarken, dünya ortalaması 3,5 dolar. Yukarıda bahsettiğimiz verimsiz küçük işletmeler ve çok parçalı üretim, bu fiyatların en önemli müsebbibi. Küçük işletmelerin maliyetleri çok yüksek. Hayvancılığın en önemli girdisi konumundaki kaba yem oldukça pahalı. Yıllardır büyük şirketlerin bu alana ilgi göstermemesi, Türkiye’nin etini adeta altın gibi değerli hale getiriyor. Et bu kadar pahalı da, üreticiler çok mu kazanıyor? Bu soruya da olumlu cevap vermek mümkün değil. Onlar da maliyetlerin altında eziliyor. Hâl böyle olunca, kaçak et konusu ister istemez önem kazanıyor. Sınırın ötesinden 2-3 dolara et bulabilen insanların Türkiye’de bunu 9 dolara satma imkânı varken, kaçakçılığı önlemek de güç. Tarım bakanlığının verilerine göre, Türkiye’de yılda tüketilen bir milyon ton etin, yüzde 50’si kayıt dışı. Sait Uluçay, bu yüzde 50’nin de en az yüzde 25’nin kaçak olduğunu savunuyor. Bütün bu yanlışlıklar ve dengesizliklerin bedelini Türk halkı ödüyor, ete adeta servet ödeyerek… Et üretiminde durum böyleyken, ‘ucuz et’ meselesine de dikkat çekmek gerekiyor. Bu şartlar altında belirli fiyatların altındaki etlerin sorunlu olabileceğinin altını çizmek lazım. Üretim maliyetleri ortadayken, ‘ucuz et’ reklâmlarına şüphe ile yaklaşmak gerekiyor.
   <br/>
   <br/>
   Türk halkının en fazla tükettiği et ürününün, geleneksel lezzet sucuk olduğunu da öğreniyoruz Sait Uluçay’dan. Ülkemizde et ürünlerinin yüzde 50’si sucuk olarak tüketiliyor. Salam ve sosis ise hayatımıza sonradan giren; ama insanların kısa sürede benimsediği ürünler. Fiyat avantajı olması çok amaçlı kullanılabilmesi ve çocukların çok sevmesi de, bu iki ürünü cazip kılıyor tüketici açısından. Ramazanda her gıda ürününde olduğu gibi ette de fiyat artışları yaşandı. Buna rağmen artışın yüzde 10’u geçmemesi tüketiciyi sevindirdi.
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action?newsId=23056), [web.archive.org (arşiv bağlantısı)](http://web.archive.org/web/20131112003608/http://www.aksiyon.com.tr:80/aksiyon/newsDetail_getNewsById.action?newsId=23056)
