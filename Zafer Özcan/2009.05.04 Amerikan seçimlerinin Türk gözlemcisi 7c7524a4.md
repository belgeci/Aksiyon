# Amerikan seçimlerinin Türk gözlemcisi

*Zafer Özcan 2009.05.04*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   AGİT adına farklı ülkelerde seçim gözlemciliği yapan İstanbul milletvekili Canan Kalsın, Amerika’da şaşkınlıkla karşılanmış. Amerikalıların kendi seçimlerini bir Türk’ün denetlemesini kabullenmekte zorlandıklarını söylüyor.
  </font>
 </div>
 <div id="newsText">
  <font class="detail-text">
   AK Parti İstanbul Milletvekili Canan Kalsın, Avrupa Güvenlik ve İşbirliği Teşkilatı’nın (AGİT) seçim gözlemcisi sıfatıyla, dünyanın farklı ülkelerindeki kampanya ve seçimleri izleyerek rapor hazırlıyor. Çok değil, 10 yıl önce Türkiye’de ulusal egemenlik ve iç işlerine müdahale tartışmalarıyla gündeme gelen AGİT gözlemcileri, artık Türkiye adına Amerika’da bile seçim denetimi yapıyor. Obama ve McCain’in seçim kampanyalarını izleyen Kalsın, “Dünyanın bir numaralı demokrasisi konumundaki bir ülkede seçimlerin sağlıklı yapılıp yapılmadığını denetlememizi Amerikalılar enteresan buldu. Onlar için biraz sürpriz oldu.” diyor. Dünyanın çeşitli ülkelerinden parlamenterlerle birlikte Amerika seçimlerini Kuzey Virginia’da izleyen Kalsın, Obama’nın seçim ofislerine gitmiş ve her iki adayın mitinglerini de izlemiş.
   <br/>
   <br/>
   Uluslararası seçim gözlemciliği, demokrasiyle yeni tanışan ülkeler kadar, gelişmiş demokrasileri de kapsayan bir uygulama. Seçim gözlemciliği yapan sivil toplum kuruluşları ise ağırlıklı olarak Batı demokrasilerinden çıkıyor. Başta Amerika olmak üzere, bazı Avrupa ülkelerindeki sivil kuruluşlar, uzun yıllardır farklı ülkelerdeki seçimlere gözlemci gönderiyor. Bu gözlemciler sadece o ülke insanları arasından seçilmiyor elbette. Örneğin seçim gözlemciliği yapan Amerikan kuruluşlarından Ulusal Demokrasi Enstitüsü (NDI), Yemen seçimlerine gönderdiği gözlemci grubunda Türkiye’den de bazı isimler bulundurabiliyor. Türkiye’de ilk kez 2003’te tartışılan bu konu, o zamanın MGK Genel Sekreteri Orgeneral Tuncer Kılınç’ın, Türkiye’deki seçimlerin uluslararası gözlemcilere açık olmasıyla ilgili yasa tasarısına yönelik tepkisiyle gündeme gelmişti. Türkiye’de bu tartışma yaşanırken, aynı anda Türkiye’den bazı gözlemcilerin başka ülkelerdeki seçimleri izlemesi, bu ülkeye özgü çelişkilerden biriydi aslında.
   <br/>
   <br/>
   Günümüzde sivil toplum kuruluşları kadar, 56 üyeli AGİT’in sistemli bir uygulaması seçim gözlemciliği. Meclis’te Dışişleri Komisyonu üyesi olarak görev yapan Canan Kalsın, Amerika dışında bugüne kadar farklı ülkelerdeki seçimleri izlemiş. En son 5 Nisan Moldova seçimlerinde gözlemci sıfatıyla bulunan Kalsın, daha önce de Gürcistan’daki seçim sürecinde bulunmuş. Takip ettiği son üç seçimi değerlendiren Kalsın’ın tespitleri, Türkiye’de her dönem yaşanan seçim tartışmalarının bize özgü olmadığını ortaya koyuyor.
   <br/>
   <br/>
   Moldova ve Gürcistan’da muhalefetin iktidarı baskı kurmakla suçladığını, iktidarın medyayı çıkarları doğrultusunda kullandığı tartışmalarının yaşandığını aktarıyor. Moldova’da ölülerin seçmen olarak yazıldığı konusunda da ciddi münakaşalar çıkmış seçim sürecinde; aynen bizde olduğu gibi. Manipülasyon tartışmalarının sadece yeni demokrasilerde değil, Amerika’da bile olduğunu belirtiyor Kalsın. Elektronik oylama yapılmasına rağmen Amerika’nın bazı bölgelerinde sonuçlarla oynandığı iddiaları ortaya atılmış. Buna örnek olarak da Musevilerin ağırlıkta olduğu bir bölgede, Musevi karşıtı birinin seçim kazanması gösterilmiş.
   <br/>
   <br/>
   Peki, AGİT’in varlığı seçimleri daha objektif hâle getiriyor mu? Teşkilatın herhangi bir seçime müdahil olma hakkı yok. Gözlemciler sadece seçimleri izleyip rapor hazırlama yetkisine sahip. Buna rağmen Canan Kalsın, AGİT’in varlığının oluşturduğu psikolojik baskının seçimlerin daha sağlıklı yapılması adına önemli olduğunu düşünüyor. Bazen, raporların olumsuz olması, o ülkedeki seçimlerle ilgili şaibelerin uluslararası kamuoyuna mal olmasına da yol açıyor. Bu bağlamda özellikle istikrarsız demokrasilerde AGİT’in varlığı büyük önem taşıyor.
   <br/>
   <br/>
   Canan Kalsın, siyasete AK Parti’nin kuruluşuyla başlamış bir isim. Aile şirketi Kalsın Holding’de yöneticilik yaptıktan sonra, İstanbul Kadın Kolları Başkanı sıfatıyla AK Parti’den siyasete atılmış. Ailede Millî Selamet Partisi ve Refah Partisi’nde siyaset yapan isimler olmuş ancak onun siyasi kariyeri AK Parti ile başlıyor. Partinin kuruluşunda bulunan insanların yüzde 70’ine yakınının, ilk kez siyaset yapan insanlar olduklarının altını çiziyor. İl teşkilatında medya ve iletişimden sorumlu başkan yardımcısıyken 2002 genel seçimlerinde 2. bölge 17. sıra milletvekili adayı olan ancak kazanamayan Kalsın, 2007’de parlamentoya girer. Kalsın, “AK Parti, 2001’de Topkapı’da bir iş hanında kuruldu. Teşkilata gelecek yol parası olmayan idealist insanlar kurdu bu partiyi. Ayşe teyzelerin, Ahmet amcaların bedelsiz ve karşılıksız çalışması bizi iktidara taşıdı.” diyor.
   <br/>
   <br/>
   SEKRETER BİLGİSİYAR KULLANAMIYOR!
   <br/>
   <br/>
   Siyasete İstanbul’da başlayan Canan Hanım, iki yıla yakındır milletvekili olsa da, Ankara’daki siyasi ortama henüz alışamadığını itiraf ediyor. İstanbul’daki insan kaynağını Ankara’da bulamamaktan şikâyetçi. Partisini de İstanbul mantalitesiyle kurulmuş bir parti olarak değerlendiriyor. Bu konuda hayli iddialı bir yaklaşımı da var: “AK Parti, İstanbul mantalitesi ile kurulmuş bir siyasi çizgidir. Ankara mantığı ile baksaydı, iktidar döneminde bu kadar iş yapması mümkün olmazdı.”
   <br/>
   <br/>
   Ankara’nın yerel saatinin dünya ile uyuşmadığını da düşünüyor Kalsın. Bürokratik yapının ağırlığını sürdürdüğünü, belli kurumların ağırlığını hâlen hissettirmeye devam ettiğini söylüyor. Mevcut fiziki şartların milletvekillerini de çok zorladığı tespitini yaparak, “Kendi çalışacağınız insanları seçemiyorsunuz. Sekreterinizin devlet memuru olması gerekiyor. 20 yıldır Meclis’te çalışan bir sekreterin bilgisayar kullanamayacağı hiç aklıma gelmemişti ama bunu gördüm. Meclis’te insan kaynağına bakınca hâlen iş yapma ve problem çözme değil, memuriyet kriterleri geçerli. Orada vekilleri destekleyebilecek daha şeffaf ve daha hızlı çalışabilecek bir yapı oluşturulmalı.” diyor.
   <br/>
   <br/>
   Meclis’teki fiziki şartlar ve insan kaynakları kadar, kadın vekillere yönelik bakış açısından da memnun değil Canan Kalsın. Personelin erkek vekile bakış ve tavrıyla, kadınlara bakış ve tavrının eşit olmadığını düşünüyor. “Bize yüzde 50’lik vekil muamelesi yapılıyor.” diyor. Bu muamelenin Meclis girişinde polisin tavrıyla başlayıp Meclis koridorlarına ve kulislere kadar yansıdığını söylüyor. Ankara’da işleri yürütebilmek için şehrin kendine has dilini öğrenmek ve onu kullanmak gerektiğinin de altını çiziyor.
   <br/>
   <br/>
   SEÇMEN ‘ADİL OLUN’ DEDİ
   <br/>
   <br/>
   AK Partili bir siyasetçiyle konuşurken bu aralar söz dönüp dolaşıp 29 Mart seçimlerine geliyor ister istemez. Genel seçimlere kıyasla yaşanılan 8 puanlık oy kaybı, iktidar partisinin bu sonuçları nasıl okuyacağı tartışmalarını da beraberinde getirmişti. En fazla sorulan soru, parti yönetiminin seçmenin mesajını nasıl algıladığı. Kalsın bu değerlendirmeyi yapmadan önce, AGİT gözlemcisi olarak gittiği ülkelerde yüzde 50-60’lık seçime katılım oranlarının büyük başarı kabul edildiğini hatırlatarak, bizde bu oranın yüzde 85’i bulmasının demokratik kültürün tabana ne kadar yayıldığının açık göstergesi olduğunu vurguluyor.
   <br/>
   <br/>
   Yerel seçim sonuçlarıyla ilgili samimi öz eleştiriler yapıyor. Kalsın, partisinin bu seçimde özellikle teşkilat noktasında zayıf kaldığını söylüyor: “Bu bizim dördüncü seçimimizdi. Bence şöyle bir tablo ortaya çıkıyor. Bundan önceki üç seçimi de kazandığımız için, teşkilatlardaki tecrübeli kadrolar hep belirli makamlara geldi. Yerlerine genç ve tecrübesiz ekipler geldi. Gidenlerin de gençlere tecrübe aktarımı yapmadığını gözlemliyorum. Bir kopukluk oldu. Rakiplerimizin kadroları ise bu süreçte çok tecrübe kazandı. Ben seçimde CHP’nin sandıklara bize oranla çok daha hâkim olduğunu düşünüyorum. Özellikle İstanbul’da AK Parti teşkilatı çok zayıf kaldı.”
   <br/>
   <br/>
   Teşkilatın zayıflığı bir gerçek ama resmin bütünü bundan ibaret değil elbette. Canan Kalsın seçmenin verdiği mesajı da değerlendirerek, “Halk bize adaletli olma, herkesin partisi olabilme ve herkese ulaşabilme anlamında bir öz eleştiri ve sorgulama kapısı açtı. Çünkü bu çizgiden sapmalar yaşadık. Ben bu dönemdeki yol haritamızın, partinin kuruluş felsefesine dönüş yani adalet olması gerektiğini düşünüyorum.” diyor. Sonuçların parti yönetimi tarafından doğru okunduğu tespitini de yapan Kalsın, yeni dönemde seçmenin mesajına partisinin karşılık vereceğine inanıyor.
   <br/>
  </font>
 </div>
 <div>
 </div>
 <div>
 </div>
</div>


## Yorumlar

### emre özbek, 04 May 2009, 00:00
> Aslında Amerikalıların şaşırmalarının sebebi bugüne kadar kendi ırkları hariç öteki milletlere kibirle, nefretle bakmalarıdır. Amerika bu kibirli haline bugün gelmedi. Yaklaşık 100 yıl önce Amerikan başkanı olan Woodrow Wilson da önüne getirilen Lozan Antlaşması’nı 'Gelecekte Türkiye diye bir ülke o...

Kaynak: [www.aksiyon.com.tr](http://www.aksiyon.com.tr:80/aksiyon/haber-21146-amerikan-secimlerinin-turk-gozlemcisi.html), [web.archive.org (arşiv bağlantısı)](http://web.archive.org/web/20120422090154/http://www.aksiyon.com.tr:80/aksiyon/haber-21146-amerikan-secimlerinin-turk-gozlemcisi.html)
