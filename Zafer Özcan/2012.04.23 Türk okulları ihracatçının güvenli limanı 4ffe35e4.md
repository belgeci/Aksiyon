# Türk okulları ihracatçının güvenli limanı

*Zafer Özcan 2012.04.23*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   İstanbul Hububat Bakliyat Yağlı Tohum ve Mamulleri İhracatçı Birlikleri Başkanı Zekeriya Mete’ye göre, dünyadaki Türk okulları ihracatçılar için güvenilir liman hâline geldi ve okulların etkisiyle Türk markalarına ilgi hızla artıyor.
  </font>
 </div>
 <div id="newsText">
  <font class="detail-text">
   <p>
    Yıllardır ürettiklerinin büyük bölümünü Avrupa’ya satmayı alışkanlık hâline getiren Türk şirketleri, Batılı ülkelerin krizleri bir türlü aşamamasının da etkisiyle yeni pazarlara, coğrafyalara yelken açıyor. Çevre ülkeler ve Ortadoğu coğrafyasıyla düzelen siyasi ilişkiler, Türk dizilerinin de rüzgârıyla ticarete büyük ivme kazandırırken, Türk okulları da bulundukları ülkelerde, eğitim faaliyetlerinin yanında âdeta gönüllü ticaret ataşelikleri gibi çalışıyor.  İstanbul Hububat Bakliyat Yağlı Tohumlar ve Mamulleri İhracatçı Birlikleri Başkanı Zekeriya Mete, “Türk okulları, Türkiye’nin devlet olarak var olamadığı bölgelerde ihracatçılarımız için güvenilir bir liman hâline geldi.” diyor. Mete’nin tespitlerine göre, son dönemde dış dünyada Türk malları ve markalarına ilginin artışında da okulların yaptığı tanıtım ve kültür hizmetlerinin rolü var.
    <p>
     İstanbul Hububat Bakliyat Yağlı Tohum ve Mamulleri İhracatçı Birlikleri, Türkiye İhracatçılar Meclisi (TİM) bünyesinde yer alan ve ihracat değerleri açısından tarım sektöründeki en büyük birlik. 2011 yılını toplam 5,5 milyar dolarlık ihracatla kapatan birlikte en büyük sektörü çikolata ve şekerleme grubu oluşturuyor. Onu bakliyat ile değirmencilik ve unlu mamuller grupları izliyor. 2012’de 6,5 milyar dolar ihracat hedefleyen birlik, tarıma dayalı sanayi kollarında en büyük katma değeri üreten şirketleri bünyesinde barındırıyor. Birliğin yaptığı ihracatta, ithal ürünlere bağımlılığının yüzde 10 ile 20 arasında değiştiği bilgisini veren Zekeriya Mete, “Cari açığı azaltma konusunda ciddi performansımız var; buna rağmen şekeri, Türkiye Şeker Kurumu’ndan dünya fiyatlarından yüzde 20 daha pahalı alıyoruz.” diyor.
     <p>
      İhracatçıya navlun cezası!
      <p>
       19 Nisan 2001’de yürürlüğe giren 4634 sayılı Şeker Kanunu ile kurulan Türkiye Şeker Kurumu, sanayicilerin kullanacağı şekerin fiyatını belirliyor. Türkiye genelindeki 7 şeker fabrikası, ihracatçıların imalatta kullanacağı C tipi şekeri tedarik ediyor. Londra Borsası’nda beyaz şekerin fiyatı temel alınırken, buna ton başına bir navlun bedeli ekleniyor. Bu da ek maliyet olarak ihracatçıların hanesine yazılıyor.  İhracatçılar da işte bu ek bedelden şikâyetçi. Kurumun bünyesinde çok uluslu glikoz üreticisi şirket temsilcilerinin bulunduğunu belirten Mete, şu yorumu yapıyor: “Şeker fiyatlarına bizim rakibimiz olan glikoz üreticileri karar veriyor. Bizden navlun maliyeti adı altında bir para kesiliyor. Dünyadaki rakiplerimizle bu şartlar altında rekabet etmemiz zorlaşıyor çünkü onların ürünleri bize gümrüksüz giriyor. Sektör buna rağmen çok iyi bir performans gösteriyor.”
       <p>
        Birlik yöneticileri bu sorunları Başbakan Yardımcısı Ali Babacan’dan Ekonomi Bakanı Zafer Çağlayan’a kadar her yetkiliye anlatmış ancak bir türlü sonuç alınamamış. Devletin navlun bedelinden kasasına geçen yılki rakamlar baz alındığında en fazla 14 milyon dolar para girdiğini anlatan yöneticiler, buna karşılık yükselen maliyetlerin ortalama 1 milyar dolarlık ihracat ve buna bağlı üretim ve istihdam rakamını engellediğini belirterek, son tahlilde esas faturayı yine devletin ödediğine dikkat çekiyor. Bu konudaki itirazlarından dolayı çok eleştiri almış Zekeriya Bey. Hatta birkaç kez birlik olarak denetim geçirmişler. Buna rağmen sesini yükseltmekte kararlı: “Yerli üreticinin sorunlarını dile getirmeyeceksek bu koltuklarda ne işimiz var!”
        <p>
         Birlik bünyesindeki çikolata, şekerleme, bakliyat ve unlu mamul üreticileri hâlen dünyanın 190 ülkesine ihracat yapıyor. Bunlar arasında son dönemlerde Ortadoğu ve Afrika ön plana çıkıyor. Arap Baharı’ndan sonra bu pazarların ciddi şekilde hareketlendiğini söylüyor Başkan Mete. En önemli iki pazar Irak ve Libya. Aynı şekilde Türk üreticiler için büyük bir pazar olan İran ile ticaret ambargodan dolayı durmuş vaziyette. Suriye’de ise devam eden iç karışıklıklardan dolayı sorunlar yaşanıyor. Bu iki ülke dışındakilerden Türk mallarına büyük talep var. Zekeriya Mete, değişimi şöyle anlatıyor:  “Türkiye bu pazarlara mal satınca onların arkasındaki ülkelere daha kolay ulaşmaya başladık. Girdi maliyetlerinde rekabetçi şartları yakalayabilirsek daha büyük rakamlara ulaşırız.”
         <p>
          Bürokratik oligarşiyi aşamıyoruz
          <p>
           Müslüman ülkelere gıda ihracatı denince helal üretim de büyük önem kazanıyor elbette. Arap dünyasının ve Müslüman ülkelerin helal sertifikalı ürünler talep ettiğini belirten Mete, uygulamanın Türkiye’de başlamış olmasının ihracata ciddi katkı yapacağını düşünüyor. Yeni pazarların devreye girmesi, ihracatçıların Avrupa’daki krizden olumsuz etkilenmesini de engelleyen bir faktör. 10 yıl önce Avrupa’da böyle bir kriz yaşansa Türkiye için çok daha yıkıcı sonuçlar olabilirdi, şimdi şartlar çok farklı.
           <p>
            Gıda ihracatçıları, dış pazarlara ulaşmak kadar son yıllarda Türkiye ve İstanbul’u önemli bir gıda üssü hâline getirmek için de ciddi çalışmalara imza atıyor. Bunlardan biri de, Almanya ve dünyanın en büyük gıda fuarı konumundaki ANUGA’yı İstanbul’a taşımak. “Dünyanın en büyük gıda fuarını Türkiye’ye getirmeyi aklımıza koyduk.” diyen Mete, konuyla ilgili bütün altyapıyı hazırladıklarını ve Almanya ile Türkiye’nin partner ülke olduğunu belirtiyor. Fuarı Türkiye’ye taşımanın önemli gerekçelerinden biri de, Avrupa’da devam eden vize sorunları. Başta Almanya olmak üzere birlik ülkelerinin defalarca giriş çıkış yapmış ve bu ülkelere mal satan iş adamlarına dahi vizelerde zorluk çıkarması, son dönemde Avrupa’daki fuarlara ilgiyi ciddi şekilde azaltıyor.
            <p>
             Zekeriya Mete, daha geniş bir konseptle fuarı İstanbul’a taşımak istediklerini ancak bütün hazırlıklar tamamlanmasına rağmen bürokrasiye takıldıklarını belirterek, “Ankara’daki bürokratlar ‘belediyelere, derneklere, sivil toplum kuruluşlarına gidin, onlardan izin alın’ diye işi yokuşa sürdü. Oysa biz ihracatçı birlikleri olarak Moskova’dan Endonezya’ya kadar her yerde fuar yapıyoruz. Böylesine prestijli bir projeyi buraya taşımak yine mevzuata takıldı.” diyor. Şu anda fuarı CNR fuarcılığın yapacağını, birliğin de onlara destek olacağını belirten Mete, bu ekibe Almanların da katılmasını beklediklerini söylüyor. Hedef önümüzdeki yıl nisan ayında fuarı hayata geçirmek. Türkiye’nin artık birçok ülkeyle vize problemi olmaması sebebiyle dışarıdan da böyle bir fuara ciddi talep olduğunu vurgulayan Mete, “Lazlığımız tuttu bir kere, bürokratik engellemelere rağmen projeyi hayata geçireceğiz.” diyor.
            </p>
            <p>
            </p>
            <p>
             Okul varsa ihracatçı da var
             <p>
              Zekeriya Mete, gerek kendi işleri gerekse birlik adına yaptığı çalışmalarda sürekli yurtdışındaki Türk okulları ile muhatap olan bir yönetici. Bu bakımdan, asıl işi eğitim faaliyeti olan okulların Türkiye’nin dış ticaretine yaptığı katkıların da yakın şahidi. Hatta hangi ülkede kaç okul olduğunu bile iyi biliyor. Türk okullarını, Türkiye’nin devlet olarak var olamadığı ülkelerde ihracatçıları için sığınılacak bir liman diye tarif ediyor: “Ben bugüne kadar büyükelçilikler, ticaret müşavirlikleri ve konsoloslukların iş adamlarına nasıl davrandığına, onlardan hizmet almanın zorluğuna şahit oldum. Okullardaki arkadaşların, öğretmenlerin kendi görevlerinin yanında, öyle bir vazifeleri olmadığı hâlde, ticari bir misyon üstlenmeleri, bu ülkeyi yöneten pek çok kişiden daha önemli bir katkıdır. Muhafazakârlık, milliyetçilik burada oturarak yapılmaz. Türk bayrağını dalgalandırmak, Türkiye’nin o ülkelerde önünü açmak paha biçilmez bir hizmettir ve gerçek milliyetçiliktir.”
              <p>
               Türk okullarının sayılarının fazla olduğu ülkelerde, aileler de hesaba katıldığında eğitim faaliyetlerinin ciddi bir nüfusa ulaştığını ve bu kitlenin de ülkenin önde gelen kesimleri olduğunu hatırlatan Mete, “Bu çocuklar Türk kültürünü öğreniyor, çocukları vasıtasıyla aileler de bu işin bir parçası oluyor. Dolayısıyla Türk mallarına zaten buradan bir sempati besleniyor.” diyor. Moğolistan’dan Kenya’ya kadar gittiği her ülkede son dönemde Türk markalarına bir sempati ve ilgi gözlemlediğini belirten Mete, bunda okulların önemli bir katkısı olduğunu düşünüyor. Mete, Türk okullarındaki öğretmen ve öğrencilerin ihracatçılara tercümanlık yapmak, rehberlik yapmak gibi teknik destekleri kadar, Türk markalarını bulundukları ülkelerde tanıtmak gibi ciddi bir misyonları oluştuğunu vurguluyor.
              </p>
              <p>
              </p>
             </p>
            </p>
           </p>
          </p>
         </p>
        </p>
       </p>
      </p>
     </p>
    </p>
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-32406-turk-okullari-ihracatcinin-guvenli-limani.html), [web.archive.org (arşiv bağlantısı)](http://web.archive.org/web/20120621072440/http://www.aksiyon.com.tr:80/aksiyon/haber-32406-turk-okullari-ihracatcinin-guvenli-limani.html)
