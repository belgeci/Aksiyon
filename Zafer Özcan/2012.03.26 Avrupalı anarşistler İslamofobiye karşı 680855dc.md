# Avrupalı anarşistler İslamofobiye karşı

*Zafer Özcan 2012.03.26*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   “Wall Street’i İşgal Et” eylemlerinin Frankfurt ayağını, ikinci nesil Göçtürklerden Hayati Koç koordine ediyor. İşgalciler, bugünlerde Avrupa’nın yeni ırkçılığı kabul edilen İslamofobi ile de mücadele ediyor.
  </font>
 </div>
 <div id="newsText">
  <font class="detail-text">
   <p>
    Avrupa Birliği’nin finans başkenti kabul edilen Frankfurt’ta, Avrupa Merkez Bankası’nın bahçesinde ‘occupy (işgal)’ hareketinin eylemi bütün hızıyla devam ediyor. Bir yanda dev iş kuleleri ve lüks plazalar, diğer yanda onlarla ciddi bir tezat oluşturan derme çatma baraka ve çadırlar… Bir yanda plazalara girip çıkan beyaz yakalı, iyi giyimli ve iyi kazanan profesyoneller, diğer yanda barakalardaki anarşist gençler, işsizler ve evsizler… Bir yanda Avrupa’nın ortak para birimi avronun dev simgesi, diğer yanda fakirliğin simgesi barakalar…
   </p>
   <p>
    Çadırlar ve barakalar finansın kalbinde artık adeta günlük hayatın bir parçası olmuş. Durumu orijinal bulanlar sadece turistler. Her gelen hatıra fotoğrafı çektirmeden gitmiyor. Haksız da sayılmazlar aslında. Geçen yıl Amerika’nın ve dünyanın finans başkenti sayılan New York’ta başlayan “Wall Street’i İşgal Et” eylemleri hızla dünyaya yayılmış ve kapitalizm için yeni ve sıra dışı bir sorgulama sürecinin fitilini ateşlemişti. New York ve daha sonra Londra’daki eylemlerin polis zoruyla bitirilmesi, çadırların sökülmesiyle bu görüntüler ortadan kaybolurken, Frankfurt bu işin istisnası konumunda. Alman hükümeti şimdilik işgalcilere müdahale etmiyor. Turistler de müdahale olmadan fırsatı değerlendirmek istiyor ve hemen hatıra fotoğrafları çekiliyor.
   </p>
   <p>
    17 Eylül 2011’de, Amerika’nın finansal kalbi Wall Street’te bir grup aktivist tarafından “Biz yüzde 99’uz” sloganıyla başlatılan eylemlerin fitilini ateşleyen, Kanadalı kültür dergisi Adbusters’in çağrısıydı. İlk başlarda fazla cevap bulmayan çağrının amacı, dünyadaki gelir dağılımı eşitsizliği ve sosyal adaletsizliğe dikkat çekmek, finans baronlarının durumunu sorgulamaktı. Nitekim Wall Street kısa sürede bütün dünyada karşılık buldu ve gelişmiş ülkelerde finans merkezleri işgal edilmeye başlandı. New York’ta eylemlerin merkezi Zuccotti Park seçildi ve eylemciler parkın adını ‘özgürlük meydanı’ olarak değiştirdi. Meydana çadırlar kuruldu ve işgalciler burada yaşamaya başladı. Eylemlerin bu kadar yaygınlaşmasında aslında Arap Baharı, Kahire’nin Tahrir Meydanı’ndaki özgürlük hareketi, Yunan hükümetinin kemer sıkma politikalarına karşı Atina’nın Sintagma Meydanı’ndaki sert protestolar, İsrail’de orta sınıfların hükümetin ekonomik politikalarına yönelik protesto gösterileri ve Şilili öğrencilerin bakanları devirmeye kadar giden eylemleri gibi gelişmeler de önemli etken oldu denebilir. ‘Occupy’ hareketi, farklı coğrafyalardaki benzer hareketlenmelerden ilham alan ancak daha yaygın ve küresel bir protesto.
   </p>
   <p>
    <strong>
     Finans diktatörlüğü yıkılmalı!
    </strong>
   </p>
   <p>
    Uzun süre devletlerin müdahale etmediği işgal eylemcilerine artık birçok ülkede izin verilmiyor ancak onlar kararlılıklarından vazgeçmiş değiller. Gelir dağılımı adaletsizliğine karşı direnmeye kararlı görünüyorlar. Kapitalizme isyan hareketinin en ciddi devam ettiği yerlerden biri de başta bahsettiğimiz gibi Avrupa’nın finansal kalbi kabul edilen Frankfurt. Buradaki işgalcilerin liderleri, Almanya’daki ikinci nesil Türkiye kökenli göçmenlerden Hayati Koç. Aslen Karslı olan Koç, 1976’dan beri Almanya’da yaşıyor. Kendisi bir sosyal hizmet uzmanı. İşten arta kalan zamanının büyük bölümünü işgal hareketi koordinatörlüğü yaparak geçiriyor.
   </p>
   <p>
    Koç, eylemin amacını üç gerekçeyle özetliyor: Sosyal adaletsizliklere, gelir dağılımı eşitsizliğine ve finans diktatörlüklerine karşı çıkmak... Avrupa’daki finans diktatörlüğünü halen, Avrupa İstikrar Mekanizması’nın temsil ettiğini belirten Koç, “İşgal hareketi bugüne kadar ortak bir talep dile getirmemişti. İlk kez benim inisiyatifimle ortak bir talebi dillendiriyoruz. O da Avrupa İstikrar Mekanizması’nın dağıtılmasıdır.” diyor. Avrupa İstikrar Mekanizması, avro bölgesinde mali açıdan zayıf durumdaki ülkelere yardım etmek için, 500 milyar avroluk bütçeyle oluşturulan bir fon. Hayati Koç, bu kurumun demokratik ve hukuki denetiminin olmadığını savunarak “Böyle bir yapının oluşturulması tam anlamıyla bir finansal diktatörlüktür. Bu mekanizma gelir dağılımı adaletsizliğini daha da artıracaktır. Zayıf ülkelere ve batan bankalara aktarılan paralar toplumun cebinden çıkacak. Bu yüzden sosyal kesintilere gidilecek, dar gelirliler daha da fakirleşecek.” sözleriyle karşı çıkma gerekçelerini sıralıyor.
   </p>
   <p>
    Koç, 35 yaşına kadar düzenli bir işe sahip olamamış. Meslek eğitimi almasına rağmen çalışma hayatında hep zorluklar yaşamış. Bunda elbette göçmen kökenli olmasının da önemli payı var. 35 yaşından sonra tekrar okumaya başlamış. Şu anda hem çalışıyor hem sosyoloji okuyor hem de sosyal hareketlerde aktif. Almanya’da ekonominin kötüye gittiğini ve krizin giderek derinleştiğini belirterek eski Doğu Bloku ülkelerinden gelen göçmenlerin durumunun Türklerden daha kötü olduğunu söylüyor. Onun bahsettiği durumu çadırlarda da gözlemlemek mümkün. Aşevinden faydalanan ve çadırlarda yaşayanların önemli bölümü Romanya ve Bulgaristan gibi ülkelerden gelen insanlar. Hatta ev kirasını ödeyemediği için evini çadıra taşıyanlar bile var.
   </p>
   <p>
    <strong>
     Yeni ırkçılık: İslamofobi
    </strong>
   </p>
   <p>
    İşgal hareketinin önemli bir özelliği de gelir dağılımı eşitsizliği, sosyal adaletsizlik ve finans diktatörlükleri kadar, ırkçılık ve yabancı düşmanlığı gibi konularla da mücadele etmesi. Hayati Koç, son dönemde en önemli gündem maddelerinden birinin, Avrupa’da gittikçe yükselen İslamofobi olduğunu belirtiyor. Koç, İslamofobi’yi “Avrupa’da yükselen yeni ırkçılık” diye tanımlıyor ve bununla mücadele etmeye kararlı olduklarını söylüyor. Aslında mücadele derken sadece sokaktaki protestolardan bahsetmiyoruz. Avrupa Merkez Bankası’nın bahçesindeki çadırlardan en büyüğü, aynı zamanda küçük bir konferans salonu şeklinde düzenlenmiş. Eylemciler burayı bir fikir platformu gibi kullanıyor ve görüşlerini daha geniş kitleye duyurmak için konferanslar düzenliyor. Böylelikle medyada yer alma imkânı buluyor. Eylemciler aynı zamanda Almanya’da Türklere yönelik cinayetlerle tekrar gündeme gelen Neo Nazilerin de korkulu rüyası! Nazi zihniyetine karşı eylemlere katılan veya eylem organize eden işgalciler, toplumdaki her mağdur kesimin ve ötekilerin sesi olmaya önem veriyor. Bu yönüyle onlar yıkıcı değil, toplumsal dokudaki farklılıklar noktasında son derece yapıcı bir hareket.
   </p>
   <p>
    Ekim 2011’den beri çadırdaki eylemlerini sürdüren Occupy Hareketi, 15 günde bir belediyeden aldıkları izinleri yenileyerek yollarına devam ediyor. Onlar şimdi 17-19 Mayıs tarihleri arasında, küreselleşme karşıtlarıyla birlikte organize edecekleri ‘bankaları bloke etme’ eylemine hazırlanıyor. Hedefleri başta AB Merkez Bankası olmak üzere, bankaların işleyişini bir süre de olsa durdurarak kapitalist sisteme mesaj vermek. Bu eylem, Alman devletinin, işgalcilere yönelik hoşgörüsünü de test edecek.
   </p>
   <p>
   </p>
   <p>
    İşgal çadırları aşevi gibi!
   </p>
   <p>
    Avrupa Merkez Bankası’nın bahçesindeki çadırlar, dışarıdan göründüğü gibi değil. Sadece gecelemek için kullanılmıyor bu mekânlar. İçeride ciddi bir faaliyet dikkat çekiyor. En büyük çadırın içinden yemek kokuları geliyor. Çadırların en büyüğü aynı zamanda bir aşevi gibi çalışıyor, evsizler ve eylemciler için sürekli sıcak yemek pişiriliyor. Çadırlarda devamlı yaşayan 120 kişi dışında, çevredeki garibanlar da sistemden istifade ediyor. Aslında, bu yönüyle eylem kendi amacına hizmet ediyor denebilir. Eylemler bu yönüyle kendi sosyal sistemini de oluşturmuş. Çadırlarda pişen yemeğin giderleriyse bağışlardan karşılanıyor. Eylemlere katılmasalar da, yapılan işi destekleyen zenginler de var elbette. Beyaz yakalılar ve özellikle Avrupa Merkez Bankası çalışanları da bağışçılar arasında. Çadırlardaki yemeği ise eylemciler nöbetleşe pişiriyor.
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=65789AA3089746200B69BF4865C2CE66?newsId=32162), [web.archive.org (arşiv bağlantısı)](http://web.archive.org/web/20120408181210/http://www.aksiyon.com.tr:80/aksiyon/newsDetail_getNewsById.action;jsessionid=65789AA3089746200B69BF4865C2CE66?newsId=32162)
