# Simaviler'in gölgesi halen medyada

*Zafer Özcan Bilinmeyen-tarih*

<div>
 <p>
  <font>
   Simavi ismi, Türk basın tarihi ve medya dünyası için her zaman çok önemli olmuştur. Aile medyadan elini eteğini çekmiş olsa da, onların bıraktığı etkinin halen sürmekte olduğu tespitini yapmak yanlış olmaz.
   <br/>
   <br/>
   Basın tarihine meraklı gazeteciler içinse onlar her zaman büyük bir haber potansiyeli. Halen İsviçre’de yaşayan Hürriyet’in eski patronu Erol Simavi, meslektaşlarına karşı oldukça mesafeli durmayı tercih ediyor. Ailenin diğer fertleri de bu açıdan çok ketum. Simaviler, medyadaki önemleri oranında kamuoyunda bilinmiyor. ‘Simavi Ailesi’ adıyla onları ilk kez bu kadar kapsamlı ele alan gazeteci İrem Barutçu’ya aileden hiçbir katkı gelmediği gibi, böyle bir çalışmanın ‘hangi cüretle aileden izinsiz yapıldığı’ eleştirisi de iletilmiş!
   <br>
    <br>
     İrem Barutçu’nun, ‘Babıali Tanrıları’ olarak tanımladığı Simaviler hakkında ilginç ayrıntılar yer alıyor kitapta. Türk Basını’nda ‘amiral gemisi’ olarak nitelendirilen bir gazetenin hangi aşamalardan bugüne geldiğine, basının Türkiye’de neden itibar ve güvenilirlik sıralamalarının en altlarında kaldığına da bir tür cevap niteliğinde. Hürriyet’in kurucusu Sedat Simavi, Osmanlı’nın son dönemlerinde çıkardığı günlük ve haftalık gazetelerle tanınan, film rejisörlüğü yapan ve Kuvayi Milliye’ye verdiği destekle dikkati çeken bir gazeteci. Gazetenin kuruluş sermayesinin Yahudi kökenli Burla biraderlerden geldiği iddiası Sedat Simavi’yi başlangıçta çok zorlamıştır. Logodaki ‘Türkiye Türklerindir’ ibaresi bu iddiaya bir cevap niteliğindedir bu yüzden.
     <br>
      <br>
       İlk sayıda Sedat Simavi gazetenin manifestosunu kaleme alırken, Hürriyet’in programı kısadır: ‘Memleketimizde gelişmeye başlayan demokrasi zihniyetini kökleştirmek ve müdafaa etmek için ortaya atılıyoruz.’ Ondan bayrağı devralan büyük oğlu Haldun Simavi’nin ilk icraatlarından biri 27 Mayıs 1960 darbesine ve darbecilere destek vermek olur. Başbakan Menderes ve arkadaşlarının Yassıada fotoğraflarını Milli Birlik Komitesi’nden satın alarak, haklarında ağır hakaretler yazacak ve darbe için ‘27 Mayıs’ın mukaddes alevi’ diyecektir. Hürriyet’in veliahtlarının 27 Mayıs sevgisi bu kadarla da sınırlı değildir elbet. Küçük oğul Erol Simavi gazetenin başına geçtikten sonra ilk icraat olarak 27 Mayıs’ın güçlü komutanlarından Orhan Erkanlı’yı gazeteye idari müdür yapar. Bu icraatıyla çalışma arkadaşlarının bile tepkisini çeken Erol Simavi, Hürriyet’in bir kez daha prestij kaybetmesine sebep olur.
       <br>
        <br>
         Simavi kardeşlerin Hürriyet’teki birlikteliği, ağabey Haldun’un ayrılıp Günaydın Gazetesi’ni kurmasıyla son bulur. 1968 yılında okurla buluşan gazetenin hikayesi ise oldukça ilginçtir. Gazeteyi çıkarmadan önce bir odaya kapanarak Orhan Gencebay’ın bütün plaklarını dinler. Halkın ona olan sevgisinin sebeplerini öğrenmek ister ve gazeteyi bu anlayışa göre dizayn eder. Haldun Simavi’nin bütün ciddiyeti ve soğuk yapısına karşın, Erol Simavi son derece sosyaldir. Öyle ki, gazete ile ilgili önemli kararları bile Divan Oteli’nin barında almakta sakınca görmez! İki kardeşin yaşadıkları evlat acıları da ortak kaderlerinin bir başka işaretidir. Haldun Simavi’nin büyük oğlu Hamdi’yi kardeşi Süleyman yanlışlıkla vurarak öldürür. Erol Simavi’nin küçük oğlu Saffet ise genç yaşta yatağında ölü bulunur. Aileyi yakından tanıyanlara göre iki veliahtın erken ölümleri, Simaviler’in bugün Türk basınında olmamalarının en önemli gerekçelerinden birini oluşturur.
         <br/>
         <br/>
         19 Nisan 1988’de Erol Simavi, Başbakan Turgut Özal’a yazdığı ve gazetenin sürmanşetinden verilen açık mektupta ‘basın birinci kuvvettir’ diyerek, hükümete gözdağı verir. Aslında bu anlayış bile Simaviler’in Türk basınında taşları ne kadar yerinden oynattığının en önemli göstergelerinden. Hürriyet tecrübesi, medya tarihimizin de bir özeti niteliğinde... İçinde bağımsız gazeteciliğin de olduğu ancak aynı zamanda medya etiğinin ayaklar altına alındığı, her türlü çıkar ilişkisini de barındıran bir özet...
         <br/>
         <br/>
         Babıâli Tanrıları, Simavi Ailesi, Agora, 347 sayfa, 0 212 243 96 26
         <br/>
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </p>
 <p>
  <font>
   (Bu yazı 781 kez okunmuştur)
  </font>
 </p>
</div>


Kaynak: [www.aksiyon.com.tr](http://www.aksiyon.com.tr:80/yazdir.php?id=19305), [web.archive.org (arşiv bağlantısı)](http://web.archive.org/web/20050216182439/http://www.aksiyon.com.tr:80/yazdir.php?id=19305)
