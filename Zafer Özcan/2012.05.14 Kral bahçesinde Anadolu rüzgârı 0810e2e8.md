# Kral bahçesinde Anadolu rüzgârı

*Zafer Özcan 2012.05.14*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Ev yapımı mantı ve dolmalar... Bir yanda sema, diğer yanda halk oyunları ekipleri. Çayınızı türkü eşliğinde yudumlayabilirsiniz. Sanmayın ki Anadolu’dasınız, İsveç’in başkenti Stockholm’de Kralın Ağaç Bahçesi’ndesiniz.
  </font>
 </div>
 <div id="newsText">
  <font class="detail-text">
   <p>
    Stockholm’ün tam göbeğinde, İstanbul’un Taksim Meydanı denebilecek tarihî Kungstradgarden (Kralın Ağaç Bahçesi) alanını, Sultanahmet Camii ve Kız Kulesi, Mevlana Müzesi ve Mardin taş evleri süslüyor. Anadolu’nun kadim medeniyetlerini sembolize eden diğer eserler onlara eşlik ediyor. Kültürel ahengi tamamlayansa Anadolu’nun kendine has lezzetleri. Ev yapımı mantı ve dolmalar, köfteler, şiş kebaplar ve Türk çayı. Böyle bir tablonun yanına Sema gösterileri, halk oyunları ekipleri ve Anadolu türkülerini de eklediğinizde ortaya İsveçliler için unutulmaz bir hafta sonu programı çıkıyor. İsveç’te yaşayan Türkiye kökenliler ile İsveçlilerin birlikte kurduğu Diyalog Slussen Derneği’nin organize ettiği Anadolu Kültürleri Festivali, iki gün boyunca başkent Stockholm’ün havasını değiştiriyor.
   </p>
   <p>
    <img alt="" height="299" src="http://web.archive.org/web/20120527152407im_/http://medya.aksiyon.com.tr/aksiyon/2012/05/14/zafer-festival-2.jpg"/>
   </p>
   <p>
    Anadolu Kültürleri Festivali, artık farklı ülkelere yayılıyor. İlk durak İsveç’ti ancak devamı gelecek. Türk okulları vesilesiyle başlayan ve 10. yılında 140 ülkeye ulaşan Türkçe olimpiyatları, Türkiye’nin yeni küresel markalarından biri hâline gelirken bu zincire yeni halkalar ekleniyor. Anadolu kültürleri festivalleri halkaların en yenisi. Türkiye’nin tanıtımına ve turizm potansiyeline ciddi katkı yapıyor. Ancak daha önemlisi kültür festivalleri Anadolu ve Türkiye’deki kültürel çoğulculuk ve birlikte yasama kültürünü dünyaya anlatıyor, önyargıları kırıyor. Özellikle İsveç gibi, Türkiye’den mağdur olarak veya mağdur olduğunu iddia ederek, siyasi sığınma talebiyle gitmiş göçmenlerin yaşadığı bir ülkede festival farklı bir anlam kazanıyor.
    <p>
     <strong>
      Türkiye’yi anlatan İsveçliler!
     </strong>
     <p>
      Stockholm festivalinde ilk dikkatimizi çeken, Diyalog Slussen standında Türkiye’yi tanıtan İsveçli genç kızlar. Gönüllü çalışıyor ve talep kendilerinden gelmiş. Susanna Önnstad huzurevinde çalışan bir hemşire. İlk kez tatil için gittiği Türkiye’ye hayran kalmış. Tekrar giderek 3 ay daha kalmış ve biraz Türkçe öğrenmiş. Kendini Türkiye’ye çok yakın hissettiğini söylüyor. Hedefi ileride İstanbul’a taşınmak ve iyi derecede Türkçe konuşmak. Kendi insanlarına Türk kültürünü anlatıyor. Festivali ziyaret eden İsveçliler için, Türkiye ve Anadolu kültürünü kendi vatandaşlarından dinlemek ilk başta biraz tuhaf gelse de, daha sonra hoşlarına gidiyor. “Türk kültürünü başkalarına anlatacak kadar biliyor musun?” dediğimizde, gülerek “Bizimkilere anlatacak kadar biliyorum.” cevabını veriyor. Türkiye’yi İsveçlilere, yine İsveçli gençlerle anlattırabilmek, Diyalog Slussen Derneği’nin aslında neler başardığı hakkında ipuçları veriyor.
      <p>
       Festival İki gün boyunca yaklaşık 50 bin kişiyi misafir ediyor. Bunlar arasında İsveçliler kadar burada ciddi nüfusa sahip Mardin kökenli Süryaniler ve elbette Türkiyeli göçmenler de var. Ülkede yaşayan 100 bine yakın Türkiye kökenli göçmen nüfusun büyük çoğunluğunun memleketi, Konya’nın Kulu ilçesi. 50 bin civarındaki Süryani ve Asuri nüfusun kökeni ise Mardin ve Midyat. Festivalde Mardin ve Konya’nın öne çıkmasının asıl sebebi de işte bu nüfus yapısı. Festivalin çok fazla dikkat çekmese de en önemli sonuçlarından biri, ikisi de Anadolu’nun bağrından çıkmasına rağmen bir araya gelemeyen Türk göçmenlerle Süryani toplumu arasındaki duvarları kaldırması. Ayrıca, hâlâ Türkiye ve Mardin’le bağlarını koparmayan ve Türkçe konuşan bu insanları Türk büyükelçiliğine de tanıtması. Onlar artık elçilikte muhatap alınmanın ve sorunlarıyla daha ilgilenilmesinin mutluluğunu yaşıyor.
       <p>
        İki günde binlerce insanın ziyaret ettiği, Türkiye’nin dört bir yanından grupların geldiği bir festivali düzenlemek, her ziyaretçiye yöresel yemek ve içecekler ikram etmek, festivalde sahne alanların ve dış ziyaretçilerin konaklama, transfer ve yemeklerini organize etmek elbette kolay değil. Bunun için öncelikle İsveç kanadından Kubilay Altan, Ersin Uzel ve Abdülkadir Taşdemir ile Türkiye’den Gürkan Vural’ın, gönüllülük esasına dayalı profesyonel yaklaşımlarının katkısının altını çizmek gerekiyor. Onlarla birlikte İsveç’te yaşayan eğitim gönüllüleri de işin bir ucundan tuttu. Okulda müdür de olsa gelenlere şoförlük yaptı, iş adamı derneği başkanı da olsa dernek işlerine ara verip alanda işleri koordine etti.
        <p>
         Bir de festival alanındaki gönüllüler var elbette. İsveç’te farklı şirketlerde çalışan insanlar, iki gün boyunca âdeta kendi hayatlarını askıya alarak festivale odaklandı. Aynen metro istasyonunda gişe memuru olarak çalışan 36 yıllık gurbetçi Hayati Taşkın gibi. Kendisi, ziyaretçilere şiş kebap yaparken buluyoruz. Lokantası yok, aşçı değil ama Antepli arkadaşlarından öğrendiği kebap ustalığını konuşturarak organizasyona katkı yapmaya çalışıyor. “Ülkemin tanıtımı için işten izin alarak geldim.” diyor. Mantı ve dolma standında rastladığımız Nafiye Baloğlu, 50 yıllık göç sürecinin çilekeşlerinden. 17 yaşında geldiği İsveç’te kocasını toprağa vermiş, oğlu ve kızıyla hayatına devam ediyor. Nafiye Hanım arkadaşlarıyla toplanarak iki gün aralıksız çalışmayla 200 kilo mantı ve bir o kadar dolma hazırlamış. Yetmezmiş gibi bunların satışıyla uğraşıyor. Neden bu kadar emek verdiğini sorduğumuzda ibretlik bir cevap veriyor: “Biz yıllardır bu gibi işler İsveç’te yapılsın diye dua ettik. Dualarımız kabul oldu, ben de elimden geleni yaparak bu hizmetin bir parçası olmak istiyorum.”
         <p>
          İsveç festivalinin görünmez kahramanı gönüllülerdi elbette, ancak madalyonun diğer yüzünde süreci destekleyen kişi ve kurumlar var. Türkiye’nin Stockholm Büyükelçisi Zergün Korutürk, Türkiye İsveç Parlamentolar Arası Dostluk Grubu Başkan Yardımcısı ve AK Parti Konya Milletvekili Ayşe Türkmenoğlu, Mardin Milletvekili Gönül Şahkulubey, Mardin Belediye Başkanı Mehmet Beşir Ayanoğlu, Mardin Artuklu Üniversitesi Rektörü Prof Serdar Bedii Omay, Mardinli iş adamı Zeynel Abidin Erdem; Ankara Büyükşehir, Konya ve Malatya belediyeleri gerek katılımcı gerekse ekip göndererek festivali destekledi. İsveç tarafında ise Moderat Parti Milletvekili ve Diyalog Slussen Derneği Yönetim Kurulu Üyesi Suzanna Haby ile Stockholm Belediye Meclisi Başkanı Margaretta Björk öne çıkan isimlerdi.
          <p>
           <strong>
            Ülke tanıtımına büyük katkı
           </strong>
           <p>
            Suzanna Haby, Türkiye’yi İsveçlilerin en sevdiği turizm ülkesi diye nitelendiriyor. Her yıl 400 bin İsveçli tatil için Türkiye’yi tercih ediyor. Ülkesinin Türkiye’nin AB üyeliğini her zaman desteklediğini belirten Haby, festivalin iki ülke ilişkilerini geliştireceğini düşünüyor. Margaretta Björk, organizasyonun 6 gün içinde gerçekleştirilmesinin büyük başarı olduğuna dikkat çekerek, İsveçlilerin dünyanın en meraklı insanları olduğunu hatırlatıyor ve burada Anadolu kültürünü daha iyi öğreneceklerini vurguluyor. Festivale katılanların hemen Türkiye ile ilgili tatil planı yapmaya başlayacaklarını da belirterek “Ben de şimdi eve gidip çantamı toplamayı düşünüyorum.” sözüyle festivalin kendisini bile etkilediğini anlatıyor. İsveç Yeşiller Partisi’nin Türk kökenli milletvekili Mehmet Kaplan, hadisenin farklı bir boyutuna işaret ederek ülkedeki yeni nesil Türklerin kendi kültürlerinden kopmaması ve asimile olmaması açısından önemine işaret ediyor ve bunun için organizasyonu desteklediklerini vurguluyor.
            <p>
             Stockholm Anadolu Kültürleri Festivali İsveçlilerin Türkiye ve Anadolu kültürünü yakından tanımaları ve ülkede yaşayan Göçtürklerin vatan hasretini gidermesi açısından çok önemli elbette; ancak bu Kuzey ülkesinde yaşayan, bedenleri İsveç’te olsa da gönülleri Türkiye’de kalmış başka bir grup daha var. Mardin ve Midyat kökenli Süryani ve Asuri nüfus. Onlar da Türkler gibi Türkçe konuşuyor, yaz aylarında memleketlerine gidiyor ve İsveç’te yetişen çocuklarının Türkçeyi unutmaması için Türk dizilerini izliyor. Süryanilerin kabinede bir bakanları, üç milletvekilleri var. Bunun yanında İsveç birinci ve ikinci liglerinde oynayan futbol takımları bulunuyor. İkinci ligde mücadele eden Assiyriska Futbol Kulubü’nün Başkanı Nail Akçan Midyat doğumlu, Asuri Süryani kökenli bir İsveç vatandaşı. Yaşadığı sıkıntılardan dolayı 1988’de İsveç’e göç etmiş ama Midyat’tan kopmamış. Organizasyona yardımcı olduklarını söyleyen Akçan, “Memleketimiz Mardin’i buraya taşımak bizi çok heyecanlandırdı.” diyor.
             <p>
              Anadolu Kültürleri Festivali’nin en büyük destekçilerinden biri, Türkiye - İsveç Parlamentolar Arası Dostluk Grubu Başkan Yardımcısı Ayşe Türkmenoğlu’ydu. Ayşe Hanım, proje koordinatörleri kendisini ziyaret edip bilgi verdiğinde fikirden çok etkilenmiş. Hazırlıklarda aktif rol alan Türkmenoğlu, Avrupa’da Türkiye’ye yönelik önyargılar bulunduğunu belirterek, “Anadolu’nun çoğulcu, çok dinli ve çok kültürlü yapısını burada göstermek gerçekten heyecan vericiydi. Bana göre önemli olan festivalin mesajıydı.” diyor.
              <p>
               Programın katılımcı ve destekçilerinden, Mardin Artuklu Üniversitesi Rektörü Prof. Dr. Serdar Bedii Omay, üniversitenin Türkçe, Kürtçe, Arapça ve Süryanice parçalar söyleyen müzik topluluğu Reyhani Müzik Grubu ile programa renk katan isimlerdendi. Artuklu Üniversitesi’nin, Süryaniyat ve Kürdoloji konularında Türkiye’de ilk açılımları yapan eğitim kurumu olduğunu hatırlatan Omay, yurtiçindeki açılımların dışarıda yankı bulması adına bu gibi organizasyonlara önem verdiklerini belirtiyor.
               <p>
                Irkçılığın ve İslamofobinin tekrar yükselişe geçtiği, yabancı düşmanlığının arttığı ve yabancı karşıtlığının siyasete malzeme olduğu bir dönemde, Anadolu’nun çoğulcu ve çok kültürlü yapısına hem Avrupa toplumlarının hem de yaşlı kıtadaki Türkiye kökenlilerin daha çok ihtiyacı var.
               </p>
               <p>
                Demirbaş Şarl’ın önünde bir Anadolu festivali
                <p>
                 Anadolu Kültürleri Festivali’ne ev sahipliği yapan Stockholm’ün ünlü Kungstradgarden meydanında, ünlü İsveç kralı 12. Şarl veya Türkiye’de bilinen adıyla Demirbaş Şarl’ın heykeli bulunuyor. Aslında festivalin, heykelin bulunduğu yerde yapılması organizasyonu daha da anlamlı hâle getirdi. Çünkü tarihte Osmanlı - İsveç ilişkilerinin, bu ülke üzerinde ciddi tesirleri var ve iki ülkeyi yakınlaştıran isimse kuşkusuz Kral 12. Şarl. 1700 - 1708 arasında Danimarka, Polonya ve Rusya’nın bir bölümünü işgal eden ve büyük askerî başarılar elde eden Kral 12. Şarl, 27 Ağustos 1709’da Doğu Ukrayna’nın Poltovo mevkiinde Rus Kralı Deli Petro’nun ordusu ile karşı karşıya gelir ve ağır bir yenilgi alır. Kral, yanında kalan askerlerle Osmanlı Rus sınırında bulunan Bender kasabasına sığınır. Daha sonra Dimetoka ve oradan İstanbul’a gelir. Kralın Osmanlı’daki misafirliği planlanandan uzun olur ve tam 5 yıl sürer. Bu esnada Kral ve mahiyetinin masraflarının nasıl karşılanacağı tartışmaları yaşanır Osmanlı’da ve sonunda bunların ‘demirbaş’ kaleminden karşılanmasına karar verilir. Bunun üzerine Kral’ın adı Demirbaş Şarl olarak kalır. Kral daha sonra ülkesine döner ve Osmanlı’nın katkısıyla tekrar ülkesinin başına geçer. İşte geçmişte Osmanlı - İsveç ilişkilerinin böyle ilginç bir boyutu var ve festival şimdi bu tarihî dostluğu günümüze taşıyor.
                </p>
               </p>
              </p>
             </p>
            </p>
           </p>
          </p>
         </p>
        </p>
       </p>
      </p>
     </p>
    </p>
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=EA563A50EC4F5B489275DD4B4BCC0FB8?newsId=32573), [web.archive.org (arşiv bağlantısı)](http://web.archive.org/web/20120527152407/http://www.aksiyon.com.tr:80/aksiyon/newsDetail_getNewsById.action;jsessionid=EA563A50EC4F5B489275DD4B4BCC0FB8?newsId=32573)
