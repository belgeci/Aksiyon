# Litvanya’da gündem Türkiye modeli

*Zafer Özcan 2011.05.16*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Türkiye’nin son yıllarda ekonomide elde ettiği başarılar ve yakalanan istikrar ortamı, uluslararası toplantılara konu olmaya başladı. Farklı ülkelerde düzenlenen konferanslarda, Türkiye’nin küresel kriz sürecindeki uygulamaları tartışılıyor. Geçen hafta Litvanya’nın gündeminde de Türkiye vardı.
  </font>
 </div>
 <div id="newsText">
  <font class="detail-text">
   <p>
    <p class="MsoNormal">
     <p class="MsoNormal">
      Türkiye’nin son yıllarda ekonomide elde ettiği başarılar ve yakalanan istikrar ortamı, artık uluslararası toplantılara konu olmaya başladı. Farklı ülkelerde düzenlenen ekonomi konferanslarında, Türkiye’nin küresel kriz sürecindeki uygulamaları tartışılıyor. 2001’deki büyük krizden sonra ciddi bir toparlanma sürecine giren ve siyasetle birlikte ekonomide de istikrarı yakalayan Türkiye’nin uygulamaları, yurtdışında da ilgi görüyor.
     </p>
     <p class="MsoNormal">
      Geçtiğimiz hafta Litvanya’nın başkenti Vilnius’ta gerçekleştirilen sempozyumun konusu da Türk ekonomisiydi. Vilnius Mykolo Romerio Üniversitesi’nin Balturka Derneği ve Fatih Üniversitesi’nin katkılarıyla düzenlediği ‘Küresel Krizden Çıkış Sürecinde Rol Model Ülke: Türkiye’ konulu konferansta, Başbakanlık Müşaviri Muharrem Çığlık, Merkez Bankası Başkan Yardımcısı Turalay Kenç, Halk Bankası Genel Müdür Yardımcısı Süleyman Aslan, Marmara Üniversitesi Öğretim Üyesi Prof. Dr. İbrahim Öztürk ve Fatih Üniversitesi Öğretim Üyesi Prof. Dr. Zehra Vildan Serin, Türkiye’deki siyasi ve ekonomik istikrar ile bankacılık sektöründeki uygulamaları anlattı. Toplantıda Litvanyalı katılımcılar da görüşlerini paylaştı.
     </p>
     <p class="MsoNormal">
      Muharrem Çığlık, Türkiye’nin dış dünyada değişen konumu ve artan etkisine yönelik çarpıcı tespitler yaptı. Türkiye’nin çok köklü bir devlet geleneğine sahip olduğunu belirten Çığlık, bu durumun Türkiye’ye bölgesindeki problemleri ve istikrarsızlıkları çözmede önemli bir misyon yüklediğini vurguladı: “Ekonomik problemlerle ve siyasi istikrarsızlıklarla boğuşan ülke, geçmişte bu misyonunun gereklerini yerine getiremiyordu. Şimdi ise çatışmaların ve istikrarsızlıkların yaşandığı bir bölgede barış ve istikrar adası konumuna yükseldi.”
     </p>
     <p class="MsoNormal">
      Günümüzde en stratejik konu başlıklarından birinin enerji ve enerji politikaları olduğunu hatırlatan Çığlık, ciddi enerji kaynaklarına sahip olmamasına rağmen, dünyadaki enerji kaynaklarının yüzde 70’inin Türkiye’nin çevresinde bulunduğunu vurguladı. Ortadoğu ve çevre ülkelerdeki enerji kaynaklarının Batı ülkelerine naklinde en güvenli ve istikrarlı güzergâhın Türkiye olduğunu belirterek dünyada doğal kaynağa sahip olmadığı hâlde enerji konusunda bu kadar söz sahibi başka ülke olmadığının altını çizdi. Birçok ülkeyle vizelerin kaldırılmış olmasının ticarete ciddi katkıları olduğunu belirten Çığlık, Türkiye’nin yakaladığı siyasi ve ekonomik istikrarın yabancı yatırımcıları da cezbettiğini ifade etti. Yıllarca ekonomisi dış yardımlar ve IMF kredilerine muhtaç bir ülke olduğumuzu da hatırlatan Çığlık, Türkiye’nin artık yardım alan değil, fakir ülkelere yardım yapan bir ülke hâline geldiğini söyledi. Son olarak Kırgızistan’a Türkiye’nin 500 milyon dolarlık hibe yardımda bulunduğunu da belirterek bu örneğin bile ülkenin geldiği noktayı ortaya koymak açısından yeterli olduğunu ifade etti.
     </p>
     <p class="MsoNormal">
      Merkez Bankası Başkan Yardımcısı Turalay Kenç de Türkiye’nin enflasyonla mücadeledeki başarısı ve finansal istikrarı yakalamasının öneminden bahsetti. Türkiye’nin özellikle finansal istikrar açısından son 8 yılda çok önemli başarılar elde ettiğini belirterek “Bu konuda alınan mesafeyi bankaların bilançolarının, devlet bütçesinin, reel sektörün bilançolarının ve hane halkı bütçelerinin sağlam olmasından anlıyoruz. Türkiye’de sadece kamunun değil, reel sektör ve hane halkının da borçluluk oranı son derece düşüktür.” bilgisini verdi. Buna göre Türkiye’de kamu borcunun millî gelire oranı yüzde 42 seviyesinde ve bu Avrupa’daki en düşük oran. Buna karşılık reel sektörün toplam borcunun millî gelire oranı yüzde 28, hane halkının ise yüzde 15’ler seviyesinde. Avrupa ülkelerinde hane halkı borçluluk oranları, ülkelerin gayri safi millî hasılasına oranları yüzde 64’ü buluyor.
     </p>
     <p class="MsoNormal">
      Turalay Kenç, konuşmasında Merkez Bankası’nın son dönemlerdeki uygulamalarına değindi. Türkiye’de kredi hacminin çok artması sebebiyle Merkez Bankası’nın bunu daraltmaya yönelik tedbirler aldığını belirterek, geliştirilen yeni politika bileşiminden bahsetti.
     </p>
     <p class="MsoNormal">
     </p>
     <p class="MsoNormal">
      Krizde ve istikrarda Halk Bankası örneği
     </p>
     <p class="MsoNormal">
      Yeni uygulamada, düşük politika faiz oranı, daha geniş bir faiz koridoru ve yüksek munzam karşılık oranları olmak üzere bir sacayağı oluşturuldu. Ülkenin yüksek borçlanmasını önlemek için geliştirilen modelin dünyada ilk olduğunu belirten Kenç, son 8 yılda sağlanan mali ve finansal istikrar ile yeni para politikası uygulamalarının, Türkiye’nin dışarıda model ülke olarak algılanmasında önemli etken olduğunun altını çizdi.
     </p>
     <p class="MsoNormal">
      Konferansta Türkiye’yi temsilen söz alan diğer önemli isimse Halk Bankası Genel Müdür Yardımcısı Süleyman Aslan’dı. Onun Halk Bankası’nın son 10 yıllık değişimine ilişkin tespitleri aslında Türkiye ekonomisinin özeti gibiydi. Aslan, öncelikle Türkiye’de kriz denildiğinde insanların aklına küresel krizin değil, 2001’de yaşanan krizin geldiğini vurguladı. Çünkü o krizin etkileri çok yıkıcı olmuştu. Tek başına 2001 krizinin ülkeye maliyeti 47 milyar dolar. Bunun 22 milyar doları, kamu bankalarının görev zararlarından oluşuyor. Halk Bankası’nın 2001’deki görev zararı ise 12 milyar TL. Aslan’ın tespitlerine göre, kamu bankaları 2001 krizinin hem müsebbibi hem de kurbanı pozisyonunda. Kamu bankaları dışında 2001 krizi ve öncesinde toplam 25 özel banka batmış. Bunların bir kısmı diğerleriyle birleştirilmiş, bir kısmı da Tasarruf Mevduatı Sigorta Fonu’na devredilmiş. Bu bankalarda batan paraysa 30 milyar dolar. Bununu faiz yüküyle hazineye maliyeti ise 60 milyar dolara ulaştı.
     </p>
     <p class="MsoNormal">
      2001 sonrası devletin bankacılık sektörünü yeniden yapılandırdığını hatırlatan Aslan, bu yapılandırmadaki en önemli unsurun kamu bankalarının görev zararı veremeyeceklerinin kanunla düzenlenmesi olduğunu söyledi. Bu düzenlemelerin özel bankalar için de geçerli olduğunu belirterek 2001 sonrasında risk yönetiminin bankacılık için ana fonksiyon hâline geldiğini ifade etti. O dönemin karakteristik özelliklerinden birinin, bankacılık sektörünün reel kesimi dışlaması olduğunun altını çizen Aslan, “Ekonomiye güven olmadığı için bankalar şirketlere kredi vermek yerine hazine bonosu alarak devlete borç veriyor ve buradan yüksek faiz geliri elde ediyordu. Reel sektör tamamen dışlandığı için ekonomide çarklar dönmüyor ve paradan para kazanılan bir dönem yaşanıyordu. Bunun ülkeye bedeli de 2001 krizi oldu.” yorumunu yaptı.
     </p>
     <p class="MsoNormal">
      2002’den itibaren devletin bütçeyi sıkılaştırıp mali disiplini sağlaması ile ekonomiye güven geldi ve borçlanma gereği azaldı. Böyle olunca faizler düştü ve devlet daha az borçlanmaya başladı. Bankalar da ellerindeki nakitle hazine bonosu almak yerine KOBİ’lere kredi verdi ve ekonomide çarklar yeniden dönmeye başladı. Reel faiz düşünce eskiden pahalı olan kredi ucuzladı. Sadece şirketler değil, bireyler de uzun vadeli konut ve otomotiv kredileri almaya başladı. Süleyman Aslan, işte bütün bu gelişmeler sonucu Türkiye’nin toplantılarda model ülke olarak ele alındığının altını çizdi. Aslan, 2001 krizinde 12 milyar TL görev zararı veren Halk Bankası’nın, 2010’da 2 milyar 10 milyon TL kâr ettiğini, küresel krizde bile kredilerini artırdığını ve geçen yıl reel kesime 44,3 milyar TL kredi verdiğini hatırlattı: “Halk Bankası örneği Türkiye ekonomisinin geldiği noktayı göstermesi açısından çok önemlidir.”
     </p>
     <p class="MsoNormal">
      Marmara Üniversitesi Öğretim Üyesi Prof. Dr. İbrahim Öztürk ise ‘Türkiye’nin kalkınmasından dersler’ adını verdiği konuşmasında, son 20 yılda ülke ekonomisinde yaşanan değişimi anlattı. 90’ları Türkiye için ‘kayıp yıllar’ olarak adlandıran Öztürk, bu dönemin karakteristiğinin, politik kaos, siyasi istikrarsızlık ve iş yapamayan koalisyon hükümetleri olduğunu belirterek bu görüntünün yan etkilerinin de yolsuzluk, adaletsizlik, şeffaf olmayan sistem ve kötü yönetim olarak tezahür ettiğini vurguladı. Türkiye’nin koalisyon hükümetleri döneminde her 2,5 yılda bir ekonomik kriz yaşandığını hatırlatan Öztürk, 90’larda bu durumda olan Türkiye’nin 2000’li yıllardan itibaren model ülke ve fırsatlar ülkesi olmaya başladığını söyledi. Öztürk’e göre Türkiye, 2001 krizinden sonra başlayan yeniden yapılanma sürecinde, soğuk savaş döneminden mezun oldu.
     </p>
     <p class="MsoNormal">
      Vilnius’taki toplantıda, Türk tarafı kadar, Litvanyalı katılımcılar da değerlendirmeler yaptı. Litvanya Bankalar Birliği Başkanı Prof. Dr. Stasys Kropas, Türkiye’nin özellikle bankacılık sektöründeki performansının etkileyici olduğunu belirterek “2001’de yaşanan kriz Türkiye’de bir yenilenme süreci başlattı. Yeniden yapılandırılan finans kesimi 2008 küresel krizini hafif atlattı.” dedi. Türkiye’nin bankacılık sektöründeki düzenlemelerinin Litvanya açısından önemli olduğunu vurgulayarak “Türkiye’nin
      <span>
      </span>
      çalışmalarını örnek alabileceğimizi düşünüyorum.” dedi.
     </p>
     <p class="MsoNormal">
      Litvanya’nın en etkili ekonomi gazetecisi olarak bilinen, günlük 50 bin tirajlı ekonomi gazetesi Verslo Zinios’un Genel Yayın Yönetmeni Rolandas Barysas ise Türkiye’de son yıllarda çok önemli değişim ve gelişmeler olduğunu belirterek modern bir toplum oluşturmak için irade ortaya koyan bir hükümetin iş başında olduğu tespitini yaptı. Türkiye’yi yakından izleyen ve sık sık ülkemizi ziyaret eden Barysas, AK Parti hükümetinin icraatlarına yönelik ilginç tespitlerde bulundu: “Hükümetin iş dünyasını dışlamaması ve sürekli desteklemesi toplumsal gelişme için çok önemli bir nokta. Türkiye’de devlet sektörü ve özel sektör küresel pazarlar da birlikte hareket ediyor.”
     </p>
     <p class="MsoNormal">
      Dünyanın hiçbir yerinde koalisyon hükümetlerinin ülkelerin gelişmesine katkıda bulunmadığı tespitini yapan Rolandas Barysas, Türkiye’nin son dönemdeki hamleleri ve gelişmesinde bu dönemin sona ermesinin büyük önemi olduğunun altını çizdi. Barysas, siyasi istikrar devam ettiği sürece Türkiye’nin büyümesinin devam edeceğini de sözlerine ekledi.
     </p>
     <p class="MsoNormal">
     </p>
     <p class="MsoNormal">
      Baltık coğrafyasında Türkiye esintileri
     </p>
     <p class="MsoNormal">
      Litvanya, 3,2 milyon nüfusu ile Baltık coğrafyasının önemli ülkelerinden. Mayıs 2004’te AB’ye tam üye olan ülke, yaklaşık bir asır devam eden Sovyet döneminden sonra yüzünü tamamen Batı’ya çevirmiş. Schengen vize sistemine dâhil olmuş ancak hâlâ kendi yerel para birimi Lit’i kullanmaya devam ediyor. Küresel krizde ciddi sarsıntı geçiren ülke, henüz sıkıntılarını üzerinden atmış değil. Ülkede yaklaşık 150 kadar yerleşik Türk nüfus var ve bunların 100 kadarı başkent Vilnius’ta yaşıyor. Burada Türk girişimcilerin açtığı bir Türk okulu ile Balturka adı verilen, iki ülke kültürlerini kaynaştırmayı hedefleyen etkin bir dernek bulunuyor. Balturka’nın yönetiminde hem Türkler hem de Litvanyalılar var. Başkanlığı ise Dr. İshak Akay yapıyor. Balturka’nın öncülüğünde bugünlerde Litvanya’da Türkiye rüzgârı esiyor. Bir önceki hafta Litvanya Parlamentosu’nda düzenlenen ebru ve hat gösterisinin ardından geçen hafta Türkiye’nin tanıtımı için Vilnius Belediye’sinde, 200’den fazla davetlinin katılımıyla özel bir resepsiyon gerçekleştirildi. Bir ay devam edecek Baltık Türk Kültür Günleri kapsamında gerçekleştirilen resepsiyonda halk oyunları gösterileri, ney dinletisi ve Türkiye’yi anlatan film gösterimi gerçekleştirildi. Programa katılan Litvanyalılar, başta baklava olmak üzere Türk mutfağının birbirinden eşsiz yemeklerini tatma fırsatı da buldu. Programın sunuculuğunu Litvanya’nın tanınmış sanatçılarından Türkiye dostu Asta Stasaityte Masalskiene yaptı. Programda, Litvanyalı kızların kurduğu Neris isimli bir dans grubu Türk halk oyunları gösterisi yaptı. Geleneksel Anadolu kıyafetleri içerisindeki kızların gösterisi büyük takdir toplarken, grup Burdur yöresine ait ‘İğnem Düştü Yerlere’ isimli halk oyununu sergiledi.
     </p>
     <p class="MsoNormal">
      Balturka Derneği Başkanı Dr. İshak Akay, amaçlarının Türk kültürünün Litvanya’da en iyi şekilde tanıtılmasını sağlamak olduğunu söyleyerek aynı şekilde Litvanya kültürünün Türkiye’de tanıtılması için de çalışmalar yaptıklarını ifade ediyor. Akay, yaptıkları çalışmalarla iki ülke arasında köprü olmak istediklerini de belirtiyor.
     </p>
    </p>
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-29428-litvanyada-gundem-turkiye-modeli.html), [web.archive.org (arşiv bağlantısı)](http://web.archive.org/web/20120206064547/http://www.aksiyon.com.tr:80/aksiyon/haber-29428-litvanyada-gundem-turkiye-modeli.html)
