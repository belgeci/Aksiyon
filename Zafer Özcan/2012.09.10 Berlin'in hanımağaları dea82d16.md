# Berlin’in hanımağaları

*Zafer Özcan 2012.09.10*

<div class="pNewsDetailMainContent ctx_content" itemprop="articleBody">
 <p>
  Almanya’nın iş dünyasında artık sadece Türk iş adamları değil, Türk iş kadınları da var. Yıllarca Alman medyasına töre cinayetleri ve örtüleriyle konu olabilen Türk kadını artık iş dünyasındaki başarıları ve ülkeye katkılarıyla haber oluyor.
 </p>
 <p>
  Türkiye’den Almanya’ya göç hikâyelerinde en fazla gündeme gelen konulardan biridir, ithal gelinler. Köyünde kendi hâlinde yaşarken, Almanya’daki amcaoğlu veya köylüsü ile evlendirilerek Avrupa’nın göbeğine taşınan hayatlardan genellikle dramatik hikâyeler çıktı bugüne kadar. Öyle ya, Türkiye’de henüz ilini-ilçesini bile görmemiş gencecik kızlar, bir anda kendilerini Berlin, Münih, Amsterdam, Brüksel gibi Avrupa kentlerinde bulunca, hem ortama hem de orada yetişmiş eşlere uyum sağlamak kolay olmuyor. Evlilik yaşına gelen oğluna köyünden gelin almak isteyen gurbetçi babalar ile kızını ‘hayatı kurtulsun’ diye ‘Alamanya’ya göndermek isteyen babaların ortak projesiydi onlar. Nitekim göçün 50. yılında bu proje, sürecin kanayan yaralarından biri olmaya devam ediyor. İlk yıllardaki kadar olmasa da, Türkiye’den gelin alma zihniyeti ve onun getirdiği problemler sürüyor. Buna karşılık hikâyelerin tamamı dramatik değil artık. 50 yıl, göç sürecinde pek çok şeyi değiştirdiği gibi, alışık olduğumuz ‘ithal gelin’ hikâyelerini de değiştirmeye başladı.
 </p>
 <p>
  <img alt="" height="400" src="http://web.archive.org/web/20151208224115im_/http://medya.aksiyon.com.tr/aksiyon/2012/09/10/zafer-hanimaga-3.jpg"/>
  Berlin’de yaşayan iş kadını Aynur Boldaz işte bu değişimin en çarpıcı örneklerinden. Onun hikâyesi de, diğerleri gibi köyde başlıyor; Tunceli Nazımiye’ye bağlı Turnayolu köyünde… İlkokulu bitirdikten sonra köyünde inek otlatan kendi hâlinde bir genç kızdır Aynur Hanım. 18 yaşına geldiğinde, babasının kendisini Almanya’daki akrabalarına gelin vermek istediğini öğrenir. Her şey çok hızlı gelişir ve tek kelime bile Almanca bilmeden, 1987’de Berlin’e gelin gider. O günlerde el yordamıyla başlayan Alamanya macerası, 25 yıl sonra başarı hikâyeleriyle devam ediyor. Aynur Boldaz, ‘ithal gelin’ sıfatıyla geldiği yeni vatanında artık önde gelen kadın girişimcilerden. Kurduğu temizlik şirketi Forever Clean, ülkedeki en önemli kurumların temizlik ihalelerini alıyor. O hem Şansöyle Angela Merkel’in hem de Cumhurbaşkanı Abdullah Gül’ün gezi heyetlerinde yer alıyor. Layık görüldüğü girişimcilik ödülleriyle göçmen Türklerin göğsünü kabartıyor. Aslında sadece Aynur Hanım değil, Almanya genelinde ve özellikle Berlin’deki Türkiye kökenli kadın girişimcilerin sayısı hızla artıyor. Onlara bir açıdan “Berlin’in yeni hanımağaları” demek yanlış olmaz.
 </p>
 <p>
  <strong>
   Turnayolu köyünden Berlin’e
  </strong>
 </p>
 <p>
  Turnayolu köyünde birinci sınıfı beşinci sınıflarla birlikte okuyan Boldaz, “Gelirken hiçbir düşüncem ve planım yoktu. Çocukluğun verdiği bir cahillikle, herkes gidiyor, ben de giderim diye düşündüm ama evdeki hesap çarşıya uymadı.” diyor. Almanya’da önce dil sorunu karşılar genç gelini. Doktora gitmek, alışveriş yapmak hatta metroda yönünü bulmak bile zordur dil bilmeyenler için. Bunun üzerine Almanca öğrenmeye karar verir. Ana dili Zazaca olan, Türkçeyi ilkokulda öğrenen genç bir kız için kolay değildir Almanca öğrenmek; ancak daha o zamandan hırslı biridir. 9 ayda doktora derdini anlatabilecek kadar Almanca öğrenir. İlk yıllar çok zor geçer. Tam işler biraz yoluna girmişken bu kez eşiyle ayrılık kararı alırlar ve 6 yaşındaki kızıyla hayata tek başına tutunmak zorunda kalır. Boşandıktan sonra bir temizlik şirketine işçi olarak girer.
 </p>
 <p>
  Bir süre çalışma hayatına devam eden Aynur Hanım, daha sonra çok radikal bir karar alır. Hayatına sıfırdan başlayacaktır. İşinden ayrılır ve bütün vaktini dil eğitimi ve kendini geliştirmeye ayırır. Artık bir süre işsizlik maaşı ile geçinmek zorundadır. Epey zor bir dönem olur ancak işler istediği gibi gider, Almancasını geliştirir. Bu arada Türkler genellikle Sosyal Demokrat Parti’ye ve Yeşiller Partisi’ne üye olurken, o Hıristiyan Demokrat Parti’yi tercih eder. Gerekçesi de onun hayat felsefesiyle paralel: “Zoru seviyorum. Normal yol benim ilgimi çekmez. Türklerin orada temsil edilmesi gerekiyordu. Türkiye için lobi yapmak, Türklere yönelik ön yargıyı azaltmak istedim ve başarılı da oldum. El üstünde tutuldum.”
 </p>
 <p>
  Kendini yeteri kadar hazır hissettiği bir zamanda kendi işini kurarak tekrar iş hayatına döner Boldaz. Tercihi, uzun süre çalıştığı ve iyi bildiği temizlik sektörüdür. Şirketi kurabilmesi için Berlin Esnaf ve Sanatkârlar Odası’na üye olması gerekmektedir. Defalarca talepte bulunmasına rağmen başvurusu kabul edilmez. En sonunda oda başkanını bir toplantıda yakalar ve çalışanlarını ona şikâyet eder. “Sizin elemanlarınız gülmeyi bilmiyor.” demesi başkanın hoşuna gider ve üye kaydı yapılır. Aynur Hanım hâlen Berlin Esnaf ve Sanatkârlar Odası’nın yönetim kurulu üyesi. Bu göreve gelen ilk kadın ve ilk göçmen kökenli isim aynı zamanda.
 </p>
 <p>
  Uzun uğraşlardan sonra nihayet şirket kurulur ve ilk müşterileri Hıristiyan Demokrat Parti’den gelir. 2000 yılında, yani Almanya’ya gelişinden sadece 13 yıl sonra, o ürkek ve cahil ithal gelin gitmiş, yerine genç bir kadın patron gelmiştir. Forever Clean şirketi sadece bir çalışanla yola çıkar. Sektörde çok köklü ve büyük rakipler vardır. Ayakta kalmak ve rekabet edebilmek için farklı bir hizmet vermek zorundadır. Ciddi araştırmalar yaparak, temizlik hizmeti alan şirketlerin beklentilerini doğru okumayı başarır ve rakiplerine meydan okur. Şirketi kurduğunda partideki ilişkileri sebebiyle müşteri bulmakta zorlanmasa da, işi yine de kolay olmaz. Sabahtan öğleye kadar tulum giyip personeline yardım eder, öğleden sonra ise takımlarını giyerek iş görüşmelerine gider. Müşteri memnuniyetini sağlamak için her şeyi yapar. Almanya’da temizlik görevlilerinin bile meslek eğitimi alması gerekiyor. Bütün şirketler ve kurumlar dışarıdan profesyonel temizlik hizmeti alıyor. Temizlik elemanının kaç çeşit mikrop var, hangi ürün nerede kullanılır, hijyen nasıl sağlanır gibi konuları da iyi bilmesi şart.
 </p>
 <p>
  2004 yılına gelindiğinde Aynur Hanım Alman iş dünyasında bir ilki gerçekleştirir ve şirkette engelli bölümünü kurar. 8 engelli kadını işe alır ve bu çalışma Almanya genelinde pilot proje ilan edilir. Hâlen Forever Clean’da tam zamanlı 31 engelli çalışıyor. Hatta şirkette onların psikolojik sorunlarıyla ilgilenen bir psikolog bile var. Aynur Hanım engellilerin veriminden çok memnun. Müşterileri de onu çok tutuyor. Şirketin kuruluşundan bu yana aynı müşterilerle çalışıyor.  Başarılı girişimci çalışanlarına çok önem veriyor ve “Eleman şirketin mücevheridir, benim en büyük hayalim çalışanlarımın şirketten emekli olarak ayrılmaları.”  diyor. 2008 yılına gelindiğinde, kendisini ilk çalıştığı şirkette işe alan genel müdür, bu kez iş istemek için onun kapısını çalmıştır. Eski genel müdürünü Forever Clean’in başına geçirir. Kendisi ise şirketi büyütme ve sosyal faaliyetlere vakit ayırmaya başlar.
 </p>
 <p>
  Şirketi büyütme çalışmalarının en önemli ayağı ise memlekete yatırım elbette. Forever Clean şirketi 2009’dan beri Türkiye’de de faaliyet gösteriyor. Ankara şubesi de var ve toplam istihdamı 100 kişiyi geçmiş durumda. Boldaz, Türkiye’ye şu ana kadar toplam 600 bin avro yatırım yaptığını belirtiyor: “Türkiye’de fırsatlar çok fazla. Azerbaycan ve Irak’tan bize yatırım teklifleri geliyor ama önce kendi ülkemde işlerimi büyütmek istiyorum.”
 </p>
 <p>
  Alman toplumuna kendini kabul ettirmiş başarılı bir göçmen patronla konuşurken, uyum meselesine girmemek olmaz elbette. Aynur Hanım, Almanların son 5 yıldır uyum meselesine uyandığını düşünüyor. “Medya bizi yeni keşfediyor; kulaklarına, gözlerine inanamıyorlar.” tespitini yapan Boldaz, Alman işçi istihdam eden Türk patron meselesinin Alman medyası için yeni bir kavram olduğunu düşünüyor. Göçtürklerin artık işçi gelip işçi gitmeyeceğini Almanların görmeye başladığını belirterek, gurbetçilerin geleceğinin çok iyi olduğunu vurguluyor. Elbette keşifler tek taraflı değil. Aynur Hanım, 25 yıl önce ayrıldığı ülkesini bugünlerde tekrar keşfediyor. Bu keşif sürecini de kendisi için ‘inanılmaz’ buluyor. Şu ifadeleri kulaklara küpe olacak cinsten: “Biz köyümüzde hayvancılık yapardık. Tunceli’de ineklerin peşinde koştuğum, 13 çocuklu bir ailenin çocuğu olduğum o günlerden bugün Abdullah Gül ve Angela Merkel’in delegasyonunda dolaşabiliyorsam, insanların yapamayacağı çok az şey var demektir.”
 </p>
 <p>
  Aynur Hanım’ın kızı da onun yolundan gidiyor ve restoran işletmeciliği yapıyor. Eşinden ayrıldıktan sonra tekrar evlenmeyi hiç düşünmemiş. Zaten işiyle evli olduğunu söylüyor. Girişimcilik serüveninde uzun vadeli düşünmek ve risk alabilmek onun için çok önemli. Bir girişimci için en büyük hatanın korkmak ve risk alamamak olduğuna inanıyor. 2011’de, 50 bin üyesi bulunan Alman Aile Şirketleri Derneği’nden ‘yılın girişimcisi’ ödülünü alan Boldaz, bu ödülü alan ilk göçmen aynı zamanda.
 </p>
 <p>
  <img alt="" height="363" src="http://web.archive.org/web/20151208224115im_/http://medya.aksiyon.com.tr/aksiyon/2012/09/10/zafer-hanimaga-5.jpg"/>
 </p>
 <p>
  Anadolu’dan gelerek Berlin’de hanımağalığa soyunmuş girişimcilerden biri de Şehnaz Temiz. Ailesi 1969’da göçmen işçi sıfatıyla Almanya’ya gelmiş, kendisi Berlin doğumlu. Genç yaşta babasını kaybeden Şehnaz Hanım, yine ailesinin isteğiyle daha liseyi bitirmeden evlenir. Buna rağmen eğitimden geri kalmaz, önce liseyi tamamlar, arkasından meslek eğitimi alır. Devamında da bir şirkette stajyerlik yapar. İş bulmak için işçi bulma kurumuna başvurduğunda, insanlara iş bulan şirketlere prim ödendiğini ve bunun Almanya’da bir girişimcilik alanı hâline geldiğini görür. Bu işi yapmayı aklına koyar. İlk ofisi de evinin garajı olur. Hâlen üniversitede ekonomi okuyan Şehnaz Hanım, bu işi yapmak için hocalarından destek alır. İlk altı ay evinin garajında çalıştıktan sonra da, 2004 yılında ilk ofisini açar.
 </p>
 <p>
  <strong>
   ‘Sen Mercedes alamazsın!’
  </strong>
 </p>
 <p>
  İşçi Bulma Kurumu, Almanya’da özelleştirilen ve girişimcilerin giderek daha fazla yoğunlaştıkları bir alan. Birçok Avrupa ülkesinde işçi bulma kurumları özel sektör eliyle yürütülüyor, Almanya bu sisteme daha sonra geçmiş. İşe yerleştirilen her işçi başına devlet bu işi yapan özel sektöre prim ödüyor. Şehnaz Hanım, Almanya’da bu alanda yakın zamanda ciddi ilerleme beklediklerini belirterek, “Daha önce deneme aşamasındaydı ancak ilgili kanun Meclis’te kabul edildi ve yasal zemine oturdu.” diyor. Henüz yasal altyapı oluşmadan risk alarak sektöre yatırım yapan Şehnaz Hanım, şirketin oldukça iyi bir noktaya geldiğini vurguluyor. Dört şube ve 30 çalışanla hizmet verdiklerini, çalışanların farklı sektörlerde uzmanlaştıklarını belirtiyor. Per Zukunft adlı şirketinde, restoranlardan büyükelçiliklere kadar her alana hizmet veren Şehnaz Hanım, hâlen Berlin’de faaliyet gösteren şirketini Almanya genelinde büyütmeyi planlıyor.
 </p>
 <p>
  Şehnaz Hanım da, aynen Aynur Boldaz gibi iş hayatında göçmen olmanın zorluklarını ilk yıllarda bütün ağırlığı ile omuzlarında hissetmiş bir girişimci. Ekonomide durgunluğun yaşandığı ve işsizliğin arttığı bir ortamda Berlin’de ayda ortalama 100 kişiye iş bulduklarını belirten Temiz, “Bir Alman olsam bana çok daha fazla değer verilirdi.” diyor. İlk başlarda sadece göçmenlere iş bulduklarını, Alman işsizlerin kendilerine temkinli yaklaştığını belirterek, şimdi ise Almanlara da iş bulduklarını belirtiyor. Alman toplumunda Türklere yönelik bir korku olduğunu belirten Şehnaz Hanım, Almanların artık bir göç ülkesi olduklarını kabul etmeleri gerektiğini vurguluyor. Buna karşılık uyum noktasında topu sadece karşı tarafa atmıyor. Bazen Türk kökenli çalışanların kendi şirketine bile uyum sağlamakta zorlandıklarını belirterek, uyumun karşılıklı bir mesele olduğunu vurguluyor.
 </p>
 <p>
  Şehnaz Hanım, göçmenler açısından Almanya’da işlerin iyiye gitmediğini düşünüyor. Alman medyasının hep olumsuz haberlere odaklanıp olumlu gelişmeleri görmezden gelmesinin toplum nezdindeki algıyı kötüleştirdiğini vurgulayarak, kadınlar için uyumun daha zor olduğunu belirtiyor. Göçmen kadınlar temizlik işçisi olduğunda hiçbir sorun olmadığını, o takdirde örtülü olmaya bile kimsenin itiraz etmediğini belirterek, “Onların kafasındaki şablonun dışına çıktığınızda kendinizi 3 kat daha fazla ispat etmek zorundasınız.” diyor. İş kadını sıfatıyla şablonun dışına çıkmanın zorluklarını da yaşamaya devam ediyor. Şirketine Mercedes marka lüks bir otomobil almak için otomobil bayisine giden Şehnaz Hanım, oradaki yöneticilerden gördüğü soğuk ve dışlayıcı tavrı unutamıyor: “Göçmen bir kadın olduğum için benim Mercedes alabilecek param olmadığını düşündüler ve benimle ilgilenmediler. Yöneticileri firma yönetimine şikâyet ettim. Otomobil alırken bile göçmen ve kadın olmanın zorluklarını yaşıyoruz.” Bütün bunlara rağmen Berlin’de Ramazan aylarında 100’e yakın Türk iş kadınının iftarda bir araya gelebildiğini, erkekler kadar kadın göçmenlerin de girişimcilikte kendilerini ispatlamaya başladıklarını vurgulayan Temiz, son yıllarda Türkiye’deki gelişmelerin kendilerini de olumlu etkilemeye başladığını ifade ediyor.
 </p>
 <p>
  Hatice Akyüz, sosyoloji mezunu ve yıllarca sosyal danışman olarak Berlin’de çalıştıktan sonra kendi işini kurarak kozmetik sektörüne girmiş. Eşiyle birlikte bir de güzellik salonu açmış. 1973’ten beri Almanya’da yaşayan Hatice Hanım bir işçi ailesinin kızı. Güzellik salonu ve kuaför işletmeciliğini Türkiye’deki gibi düşünmemek lazım. Almanya’da zor sektörlerden. Eşinin diploması olmasına rağmen ustalık belgesi kabul edilmediği için kendi iş yerini açamadığını belirterek, bunun için tekrar kursa gitmek zorunda kaldığını ifade ediyor. Aynı zamanda, Türk girişimcilerin kurduğu Berlin İşverenler Derneği’nin üyesi olan Akyüz, “Burada Türk iş kadınları olarak sürekli yerel yöneticileri ziyaret ediyoruz. Onlara Türk kadınlarının üretkenliğini, çalışkanlığını ve neler yapabildiklerini gösteriyoruz. Girişimci arkadaşlarımıza da destek veriyoruz.” diyor.
 </p>
 <p>
  Akyüz Almanya’daki Türk kadınlarının en fazla evde bakım sektöründe girişimci olduğunu belirterek, bunun yanında hizmet sektörü, gıda, temizlik ve işçi bulma gibi alanların öne çıktığını belirtiyor. Akyüz’ün tespitlerine göre Almanya’da kriz ve ekonomik durgunluktan dolayı işyerlerinin kapanması, fabrikaların düşük maliyetli ülkelere taşınması ve Türk göçmenlerinin artan ihtiyaçları girişimciliği destekleyen gelişmeler.
 </p>
 <p>
  Bircan Uzel ve Rahşan Kınık, evde bakım sektöründe şirket ortağı iki Türk girişimci. Bu sektördeki şirketler, yaşlılara ve evde bakım ihtiyacı olanlara hizmet veriyor. Hastaların durumuna göre bu tip şirketlerin ödemelerini sosyal güvenlik kurumu veya belediyeler yapıyor. Kısacası devlet bu alandaki şirketlerden hizmet satın alıyor. Almanya’da yaşlı nüfusunun genel nüfus içindeki oranının çok yüksek olmasının sektörün büyümesine vesile olduğunu belirten Uzel, “Bunun yanında çalışan aileler çocuklarını yuvaya vermek yerine evde bakım hizmeti almak istiyor. Bütün bunlar sektördeki şirket ihtiyacını artırıyor.” diyor. Almanya’da yaşlanan nüfus sadece Almanlar değil tabii ki. İlk nesil Türkler de artık emeklilik dönemini yaşıyor. Son yıllarda evde bakım hizmeti talep eden Türk göçmen sayısı da hayli fazla. Durum böyle olunca onların dilini ve kültürünü iyi bilen şirketlere ihtiyaç artıyor. Alman devletinin Türk girişimcilere ait evde bakım şirketlerine büyük önem verdiğini belirten Rahşan Kınık, şunları söylüyor: “Almanya’da şu anda en fazla ihtiyaç duyulan iki meslek hemşirelik ve hasta bakıcılık. Biz iki ortağın asıl mesleği de hemşirelik. Şimdi mesleğimizi girişimciliğimizde değerlendiriyoruz.”
 </p>
 <p>
  Görünen o ki, Almanya’nın değişen ve artan ihtiyaçları, ülkede zaten pek çok başarı hikâyesine imza atan Türk girişimcilerin önünü açıyor. Kadın girişimciler artık bu sürecin yeni ancak önemli bir parçası olmaya aday. Kısa süre öncesine kadar genellikle töre cinayetleri ve başörtüleriyle Alman medyasının gündemine gelebilen Türk kadınları, artık girişimcilikteki başarıları ve Almanya’ya kattıklarıyla konuşulacak gibi görünüyor.
 </p>
 <p>
 </p>
</div>


Kaynak: [www.aksiyon.com.tr](http://www.aksiyon.com.tr:80/zafer-ozcan/berlin-in-hanimagalari_533489), [web.archive.org (arşiv bağlantısı)](http://web.archive.org/web/20151208224115/http://www.aksiyon.com.tr:80/zafer-ozcan/berlin-in-hanimagalari_533489)
