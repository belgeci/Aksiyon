# Ekonomide kritik yıl: 2012

*Zafer Özcan 2012.04.09*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Türkiye 2011 yılını parlak bir büyüme performansıyla kapattı. Buna rağmen ekonomi açısından sıkıntılı bir döneme giriliyor. Dışarıdaki risklerin artması, büyümedeki sert fren, zam dalgasının tetiklediği enflasyon ve enerji fiyatları ekonomik istikrarı tehdit ediyor.
  </font>
 </div>
 <div id="newsText">
  <font class="detail-text">
   <p>
    Türkiye geçen haftaya zam tartışmalarıyla girdi. 1 Nisan Cumartesi günü doğalgaza yüzde 18,7 ve elektriğe yüzde 9’luk zam gündemi belirledi. Son üç haftada üç kez artan akaryakıt fiyatlarından sonra en temel tüketim ürünlerine gelen yüksek oranlı zamlar her kesimde tepkiyle karşılandı. Aslında geçen hafta ekonomideki en flaş gelişme, büyüme rakamlarıydı. Türkiye 2011’de yüzde 8,5’luk oranla Avrupa Birliği ve OECD ülkeleri arasında en fazla büyüyen ekonomilerden biri oldu. Büyümedeki yüksek performans yüzleri güldürmesine rağmen, eş zamanlı gelen zamlar bu başarıyı gölgeledi. Zamların yan etkilerinden biri de enflasyonda yaşanacak. Son düzenlemelerden sonra Merkez Bankası’nın düşük enflasyon hedefini tutturması zor görünüyor. Ekonomide beklenen yavaşlama ve işsizlikteki yukarı yönlü eğilim de dikkate alındığında, 2012’de tartışma gündemini ekonomik gelişmelerin belirleyeceği şimdiden söylenebilir.
    <p>
     2011 yılı genelindeki Gayri Safi Yurtiçi Hasıla (GSYH) artış hızı, Orta Vadeli Program tahminlerinin üzerinde gerçekleşti. 2011 yılında kaydedilen bu büyüme performansı sonucu, kişi başına düşen millî gelir, küresel kriz öncesi seviyeyi aşarak 10 bin 444 dolara yükseldi. Kamu harcamalarının büyümeye katkısı 2011 yılında da sınırlı kalırken özel sektör tüketim ve yatırım harcamaları büyümeye toplam 9,8 oranında katkı sağladı. İhracatın güçlü seyri ve ithalat artış hızının yavaşlaması sonucunda net dış talebin büyümeye katkısı yılın ikinci yarısında pozitif gerçekleşti. Yüksek büyümenin devam etmesi işgücüne olumlu yansırken, 2010 yılında ilave 1 milyon 317 bin kişiye istihdam sağlanırken, 2011’de istihdam artışı 1 milyon 516 bin kişiye ulaştı. İşgücüne katılım oranlarındaki yükselmeye rağmen, istihdamın daha hızlı artması sonucunda işsizlik 2011 yılında bir önceki yıla göre 2,1 puan gerileyerek yüzde 9,8 seviyesinde gerçekleşti.
     <p>
      Yüksek büyüme performansı ve mali disiplinin devam etmesi, Türkiye’nin kamu borcu göstergelerini de olumlu etkiliyor. 2011 yılında Avrupa Birliği tanımlı genel yönetim borç stokunun millî gelire oranı Orta Vadeli Program tahminlerinin de altına inerek yüzde 39,4 seviyesinde gerçekleşti. Kamu net borcunun millî gelire oranı, 2011 yılı sonu itibariyle yüzde 22,4’e inerken kamu kesiminin net döviz cinsi borcunun GSYH’ya oranı yüzde 0,8 olarak gerçekleşti. Ekonomiden sorumlu Başbakan Yardımcısı Ali Babacan, borç yönetiminde gelinen noktayı, “Özellikle gelişmiş ülkelerde kamu maliyesine ilişkin endişelerin arttığı bir dönemde ülkemizde kamu açıkları ve borç yükünde sağlanan iyileşme, güven ortamının korunmasına ve özel sektör talebine dayalı büyüme yapısının sürdürülmesine önemli katkı sağlamaktadır.” sözleriyle değerlendiriyor. Babacan, kamu maliyesi göstergelerindeki iyileşmenin bu yıl da devam edeceğini vurguluyor. Ekonomiyi yakından izleyen hiç kimsenin bu konuda Ali Babacan’dan farklı düşünmediği bir gerçek. Türkiye’de mali disiplinin devam edeceği ve kamu maliyesinde sorun yaşanmayacağını öngörmek zor değil. Buna rağmen 2012’ye yönelik kötümser senaryolar ön plana çıkıyor.
      <p>
       2012’nin ekonomik açıdan zor geçeceği, daha 2011’in son çeyreğinden itibaren dillendirilmeye başlanmıştı aslında. 2008’in son çeyreğinden başlayarak 2009’da bütün dünyayı etkileyen küresel finans krizinden en hızlı çıkan ülkelerin başında gelen Türkiye, 2010’dan sonra geçen yıl da hızlı büyümesiyle bütün dünyanın takdirini kazandı. Amerika ve Avrupa krizi bir türlü aşamazken, Türkiye geçen yıl da istihdam sağlayabilen bir ülke olmayı başardı. 2011’de en fazla can sıkan konu, rekor kıran cari açıktı. Gayri Safi Millî Hâsıla’nın yüzde 10’nuna ulaşan cari işlemler açığı, Türkiye’nin uluslararası kredi notunun artırılmamasında en büyük etken oldu. Sanayi üretimindeki yavaşlama, işsizlik oranlarındaki düşüşün durması, Ortadoğu’daki gelişmelerin de etkisiyle akaryakıt fiyatlarının sürekli artması, dolardaki yükseliş ve nihayetinde gelen elektrik ve doğalgaz zamları ve enflasyon baskısı vatandaşın ekonomik kaygılarını artırıyor.
      </p>
      <p>
       <img alt="" height="283" src="http://web.archive.org/web/20120425180932im_/http://medya.aksiyon.com.tr/aksiyon/2012/04/09/zafer-ekonomi-2.jpg">
        <p>
         <strong>
          Cari açık ve dış riskler
         </strong>
        </p>
        <p>
         Son iki yılı daha çok Avrupa kaynaklı risklerle geçiren ve yeni pazar hamleleriyle buradaki durgunluktan kendini büyük ölçüde koruyabilen Türkiye için, 2012 riskleri daha da çeşitlenmiş görünüyor. Avrupa’daki sıkıntılar hâlâ aşılabilmiş değil. Yardım paketleri ve sert önlemlerle Yunanistan’da en azından bir stabilite sağlanmış gözükse de, şubat ayı itibariyle Avro Bölgesi’nde işsizlik oranının ortalama yüzde 10,8’e yükselmesi, yüksek kamu borçları ve geçen yılın son iki çeyreğinde başlayan resesyonun derinleşmesi kaygıları artırıyor. 1999’da ortak para birimine geçen AB’de, avronun tedavüle girmesinden bu yana en yüksek işsizlik oranına ulaşıldı. İspanya’da işsizlik oranları yüzde 23,6’ya yükseldi. Kısmen iyi durumda kabul edilen ülkelerden Fransa’da üretim faaliyetleri son 3 yılın en düşük seviyesine gerilemiş durumda. Ekonomistlere göre Avro Bölgesi’nin Gayri Safi Yurtiçi Hasıla’sının bu yılın ilk çeyreğinde yeniden daralması ve bölgenin resesyona girme ihtimali yüksek. Hâlen aşılamayan borç krizi Avrupa’da özel sektörün güven endeksini de olumsuz etkiliyor. Avro Bölgesi maliye bakanları önceki hafta yaptıkları toplantıda, borç kriziyle mücadele fonunu 668 milyar dolardan 1 trilyon dolara yükseltme kararı aldı.
         <p>
          Avrupa’da durum böyleyken Türkiye için son dönemdeki diğer riskler çevre ülkelerden geliyor. Suriye’de devam eden gerginlik ve sürekli dillendirilen askerî müdahale senaryoları, İran ile yaşanan sorunlar ve yine İran – İsrail çatışması ihtimali, bu ülkeye uygulanan petrol ambargosu, Arap Baharı’ndan etkilenmek istemeyen ülkelerin iç harcamaları artırması ve bunun petrol fiyatlarına yansıması gibi sorunların aslında siyasi olduğu kadar ekonomik anlamda da doğrudan muhatabı Türkiye. İçerideki ve dışarıdaki bu gelişmeler Türkiye’nin 2012’deki ekonomik dengelerini tehdit ediyor. Marmara Üniversitesi Öğretim Üyesi Prof. Dr. İbrahim Öztürk, bu yılki büyüme beklentisini yüzde 3-5 bandı olarak ifade ediyor. Buna karşılık öngördüğü cari açık oranı, Gayri Safi Yurtiçi Hasıla’nın (GSYİH) yüzde 7’si kadar. Enflasyon beklentisi yüzde 8-9, işsizlik beklentisiyse yüzde 10-11. Bu öngörüler birçok ekonomist tarafından da paylaşılıyor. Prof. Öztürk’e göre eğer sonuçlar böyle olursa Türkiye ekonomisi açısından sıkıntılı bir tablo ortaya çıkacak. Yani büyüme düşecek ancak ülke bunun karşılığını alamayacak. Büyümenin düşmesiyle ödenecek bedele rağmen yüksek cari açık, yüksek enflasyon ve yüksek işsizlik sorunu devam edecek. Bütün bu gelişmeleri, ‘konjonktürü idare etmekle ekonominin sağlıklı yürütülemeyeceğinin ortaya çıkması’ diye nitelendiren Prof. Öztürk, artık yeni teşvik yasası ve ikinci nesil yapısal reformların daha da önem kazandığını düşünüyor.
          <p>
           Süleyman Şah Üniversitesi Ekonomik Etüdler Merkezi Müdürü Dr. Fatih Macit, ekonominin iki yıldır sergilediği yüksek büyüme performansında, genç ve tüketen demografik yapı ve hane halkı borçluluğunun az olmasının önemli rolü olduğu kanaatinde. Yani para politikası kurulu, kredi kanalıyla ekonomiye destek vermek istediğinde buna çok rahat cevap alabilecek bir yapı var. Bu sayede ekonomi iç talep desteğiyle çok rahat büyüyebiliyor. Macit’e göre ekonominin diğer olumlu tarafı bütçe ve borç dinamikleri. Avrupa ülkeleri ve birçok gelişmiş ülke ciddi borç problemleri ile boğuşurken Türkiye ekonomisinde 2011 sonu itibariyle kamu borç stokunun millî gelire oranı yüzde 40’ın altında ki, bu oran AB’nin getirdiği Maastricht Kriterleri’nin bile (% 60) çok altında.  Bütçe açığının millî gelire oranı ise yüzde 1,35’ler seviyesinde. Dr. Macit, vadesi geçmiş alacakların yeniden yapılandırılması, 2B arazilerinin satışı gibi yöntemlerle bütçe hâlâ vergi dışı gelir üretebildiği için bu yıl ekonomi yavaşlayıp vergi gelirleri azalsa bile genel bütçe ve borç dinamiklerinde bir bozulma beklemiyor.
           <p>
            Aslında Türkiye ekonomisinin sorunları tam da bu noktada başlıyor. Türkiye’nin büyümesi ağırlıklı olarak iç tüketimden sağlanırken, bütçe dengeleri ve vergi gelirleri daha çok ek kaynaklarla gerçekleştiriliyor. Hazine verilerine göre Türkiye, hâlen Meksika’dan sonra dünyada en az gelir vergisi toplayabilen ülke konumunda. Vergi gelirlerinin GSYH’ya oranı sadece yüzde 5,7; OECD ortalaması ise 13,2 seviyesinde. Gelirden vergi almakta zorlanan hükümet çareyi dolaylı vergilere yüklenmekte buluyor. Doğalgaz ve elektrik gibi temel kalemlere yüksek oranda zam yapılıyor. Akaryakıt istasyonları bir tür vergi dairesi gibi çalışıyor. Türkiye petrol ve doğalgazda dışa bağımlı. Yurtdışında emtia fiyatları arttıkça zam kaçınılmaz oluyor, savunması gerçeğin bir boyutu. Diğer boyutu ise hükümetin bu zamları gelir vergisindeki açığı kapamak amacıyla kullanması.
            <p>
             Yurtiçi tasarruf oranlarının yüzde 13 – 14’ler gibi çok düşük seviyelerde seyretmesi, sürekli yabancı ülkelerin tasarruflarıyla büyüyen bir ekonomi modeli karşımıza çıkarıyor. Hükümet, tek parti iktidarının da gücüyle bütçeye ekstra kaynaklar üretmekte zorlanmıyor. 2002 – 2007 yılları arasında, 27 çeyrek kesintisiz büyüyen ve yıllık büyüme hızı ortalama 7,3’lerde seyreden Türkiye’de o dönem yaklaşık 50 milyar dolar özelleştirme geliri sağlanmış, doğrudan yabancı sermaye yatırımları yıllık 20 milyar dolar rakamlarını yakalamıştı. Likidite baharının bütün nimetlerinden o dönem faydalanan Türkiye, dışarıdan sermaye akışının zayıfladığı ve özelleştirme gelirlerinin de ciddi oranda düştüğü bir ortamda, büyümesini yine dış kaynaklar ve yurtiçindeki vergi yapılandırmaları, 2B arazileri satışı gibi ekstra kaynaklarla finanse etme çabasında. Peki, bu tarz bir büyüme ne kadar sürdürülebilir?
             <p>
              Marmara Üniversitesi İngilizce İktisat Bölümü Öğretim Üyesi Prof. Dr. Erhan Aslanoğlu, son iki yılda yaşanan yüksek büyümenin, Türkiye ekonomisinin mevcut potansiyelinin üzerinde olduğunu düşünüyor. Dünyada kriz yaşanmamış olsa Türkiye’nin muhtemelen daha az büyüyeceğini belirten Aslanoğlu, “Bankacılık sektörünün sağlamlığı ve kamu dengelerindeki güçlü yapı yabancı yatırımcıyı çekti. Temerrüt yani batma riski olmayan bir ülke olarak öne çıktık. Çevre ülkelere gidebilecek fonlar bize geldi. Bunlar bankacılık kanalıyla krediye dönüştü. Kredi musluklarının açılmasıyla iç talep de yüksek olunca ekonomi potansiyelinin üzerinde büyüdü.” diyor. Bu durum kamu dengelerinin iyileşmesine ve bütçe gelirlerinin artmasına sebep olsa da, yüksek cari açığa sebep oldu. Yüksek büyüme hızında cari açığı, çok kaliteli yöntemlerle olmasa da finanse edebildi Türkiye. Büyümenin yavaşladığı ortamda cari açık da düşecek ancak yüzde 7 yine de çok yüksek bir oran. Düşük büyüme sürecinde yüzde 7’lerdeki bir cari açık çok daha ciddi bir sorun olarak ekonomi yönetiminin başını ağrıtacak. Prof. Aslanoğlu, bu yıl için ekonomideki en büyük riski, dışarıdaki olumsuz gelişmelerde görüyor. Avrupa’da toparlanma ihtimali var ancak sıkıntılar devam eder ve buna bir de bölgedeki jeopolitik riskler eklenirse, cari açığın finansmanı geçen yıllar kadar kolay olmayabilir. Erhan Arslanoğlu, kurlardaki dalgalanmanın iç talebi düşürüp yatırımları da yavaşlatabileceğini öngörüyor. Faizlerin kısa vadede düşmeyeceği tespitini yapan Arslanoğlu, düşük enflasyon beklentilerinin karşılanmasının da zaman alacağını düşünüyor.
              <p>
               <strong>
                Çözüm reformlar ve tasarruf
               </strong>
              </p>
              <p>
               2012’de içerideki ve dışarıdaki risklerden korunmanın yolu ikinci nesil reformlar, yeni teşvik yasası ve bunların sonucu artırılacak yurtiçi tasarruflardan geçiyor. Bu yıl atılması gerekli adımlara bakıldığında iki önemli konu başlığı karşımıza çıkıyor. Birincisi yeni teşvik yasası, ikincisiyse yurtiçi tasarruf oranlarını artıracak bireysel emeklilik yasası, altın hesapları ve bunlara yönelik bankacılık sistemindeki ‘helal standartlı’ uygulamalar. Yeni Teşvik Paketi, geçen perşembe Başbakan Tayyip Erdoğan tarafından açıklandı. AK Parti’nin iktidara gelmesinden bu yana açıkladığı 4. Teşvik Paketi’nde özellikle stratejik sektörlere destek verilmesi önemli. Yeni paket Türkiye’nin küresel risklere karşı daha rekabetçi bir özel sektör yapısına kavuşmasını destekleyecek özellikler taşıyor.
               <p>
                Diğer konu da elbette bireysel emeklilik meselesi… Prof. İbrahim Öztürk, bireysel emeklilik (BES) sisteminin önemine işaret ederek, bu sahada İslami bankacılık enstrümanlarının büyük önem kazandığını düşünüyor. SKUK gibi İslami finans ürünlerinin bu dönemde ön plana çıktığını belirten Öztürk, hükümetin bunları teşvik etmesi ve gerekli altyapıyı hazırlaması gerektiğini vurguluyor. Prof. Erhan Aslanoğlu da, bireysel emeklilik sisteminin güçlendirilmesi ve teşvik edilmesinin, tasarrufların artırılması için en önemli bir argüman olduğunu vurguluyor. Finans piyasalarında her türlü yatırımı cazip kılacak vergi önlemlerinin de önemli olduğunu vurgulayan Prof. Arslanoğlu, “Bütçede böyle bir esnekliğimiz var. Sisteme daha fazla tasarruf çekmenin yolları açılabilir. Bu hem bireysel emeklilik hem borsa hem de altın ve diğer finansal fonların talebini artırma yönünde olabilir. Vergi avantajlarıyla tüketici ve yatırımcı cezbedilebilir.” diyor.
                <p>
                 Türkler aslında ciddi tasarruf yapan bir toplum. Tasarruf oranlarının bu kadar düşük kalmasının temel sebebi, bunların daha çok yastık altında kalması ve sisteme yansımaması. Gerek kayıt dışı ekonominin büyüklüğü gerekse insanların altınlarını daha çok evde tutmayı tercih etmeleri, sisteme yansıyan tasarrufların çok düşük oranlarda kalmasına yol açıyor. Prof. Aslanoğlu, kayıt dışı ekonomi ile mücadele ne kadar hızlı ve güçlü giderse yastık altındaki para da o kadar azalır. Orta vadede esas çözüm mevcut tasarrufları sisteme aktarmak.” önerisini getiriyor. Türkiye’de iç tasarrufların düşük olmasının en önemli sebeplerinden birinin değerli TL olduğunu da hatırlatan Prof. Erhan Aslanoğlu, bu durumun tüketici güvenini ve ithal mala yönelik talebi artırdığını düşünüyor. Uygulanan serbest kur rejimine rağmen kur sisteminin daha yönetilebilir hâle getirilmesinin de önemine işaret eden Aslanoğlu, TL’nin çok fazla değerlenmesine izin verilmezse bunun hem ihracata katkı yapacağını hem de tasarruf eğilimini artıracağını vurguluyor.
                 <p>
                  Dr. Fatih Macit, Türkiye ekonomisinin bu dönem yapısal tedbirleri devreye sokması gerektiğini belirterek en önemli konunun tasarrufları artırmak olduğunu vurguluyor. Yüzde 13-14 seviyelerine düşmüş özel tasarruf oranlarıyla Türkiye ekonomisinin 2023 için belirlediği hedeflere ulaşmasının çok zor olduğunu belirten Dr. Macit, “Bu kapsamda bireysel emeklilik sistemi gibi tasarrufları teşvik edecek mekanizmalar mutlaka özendirilmeli. Son dönemde özellikle katılım bankalarının desteklediği yastık altındaki altının sisteme kazandırılması konusu da önemli bir gelişme. Merkez Bankası’nın zorunlu karşılıklarda yaptığı düzenlemeler, bankaların zorunlu karşılıkları altın olarak tutabileceği yönünde alınan kararlar da önemli gelişmeler.” diyor.
                  <p>
                   Gerek 2012 gerekse 2023 hedefleri için alınması gereken tedbirlerin en önemlilerinden biri de, enerji arz güvenliği. Geçen yıl verilen 77 milyar dolarlık cari açığın 55 milyar dolarının enerjiden geldiği düşünülürse, yerli ve yenilenebilir kaynaklar meselesi tekrar gündeme geliyor. İran ile petrol ve doğalgaz ithalatında yaşanan sorunlar, bölgedeki çatışma ihtimali, petrol olmasa bile en azından elektrik üretiminde yerli kaynakların önemini tekrar hatırlatıyor. Türkiye hâlen kullandığı elektriğin yarısını doğalgazdan üretiyor ve bu da sadece petrol ve doğalgaz değil, elektriğimizin de büyük ölçüde dışa bağımlı olduğunu ortaya koyuyor. İstanbul Ticaret Odası Enerji Enerji Sektör Başkanı Ata Ceylan, en ciddi yerli kaynak konumundaki kömüre yönelik yatırımların bir türlü cazip hale getirilemediğinden yakınıyor. EPDK’nın hala doğalgaz lisansı dağıttığını, kömür santrali için açılan ihalelerin şartnamelerinde yatırımcılara adeta ‘bu işe girme’ mesajı verildiğini belirten Ceylan, yerli kaynakların devreye sokulması sürecinin çok yavaş işlediğine dikkat çekiyor. Bu da enerjide dışa bağımlılığı azaltmaya yetmiyor.
                   <p>
                    Sonuç olarak Türkiye’nin küresel kriz sonrası hızlı yükselişi ve yüksek büyüme oranlarıyla ekonomide elde ettiği kazanımları heba etmemesi ve dışarıdaki riskleri bertaraf edebilmesi için ciddi önlemler alınması gereken bir döneme giriyoruz. Özellikle iç tasarrufları artıracak yapısal reformların gecikmesi, uzun süredir sağlanan mali disiplinin korunmasını zorlaştırabilir. Son yıllarda yaptıklarıyla ülkeyi küresel kriz ve Avrupa krizinden sağ salim çıkartmayı başaran ekonomi yönetiminin önünde şimdi daha zorlu bir parkur var.
                   </p>
                   <p>
                    <img alt="" src="http://web.archive.org/web/20120425180932im_/http://medya.aksiyon.com.tr/aksiyon/2012/04/09/zafer-ekonomi-3.jpg"/>
                   </p>
                   <p>
                    <strong>
                     Sokakta tepki yok, pompada var!
                    </strong>
                   </p>
                   <p>
                    Akaryakıt fiyatlarındaki artış, sadece Türkiye için değil, aslında bütün dünya için ciddi sorun. Brent petrolün varil fiyatının artması bütün dünyada son tüketiciye zam olarak yansıyor. Bu açıdan son dönemde bazı ülkelerde protesto gösterileri yaşandı. Bizde akaryakıt fiyatlarının yüzde 62’si vergi, buna yüzde 20’ye yaklaşan bayi kârlarını da eklediğimizde, benzin ve mazot fiyatlarında rekor kırmamız kaçınılmaz oluyor. Buna rağmen şu ana kadar tüketiciden toplumsal bir tepki gelmedi. Ancak aynı durum tüketim için geçerli değil. Fiyat artışlarına bir de kışın ve kar yağışının uzun sürmesi eklenince, 2012’nin ilk ayında benzin ve motorin tüketimi azaldı. Enerji Piyasası Düzenleme Kurulu (EPDK) Ocak 2012 Petrol Piyasası Sektör Raporu’na göre, 2012 yılı Ocak ayında, 2011 yılı Aralık ayı ile kıyaslandığında yurtiçi benzin satışları yüzde 13,2, motorin satışları ise yüzde 13,4 azaldı. Aslında akaryakıt tüketimindeki azalma, imalat sanayiindeki gerilemeyle paralel. Fiyatların sürekli artması şirketlerin maliyetlerini yükseltiyor. Akaryakıt tüketiminden sağlanan dolaylı vergiler 2011 yılında (KDV ve ÖTV) önceki yıla oranla yüzde 11 civarında artış göstererek 39,4 milyar liraya ulaştı. LPG tüketiminden elde edilen dolaylı vergilerin toplamı ise 6,5 milyar lira oldu.
                   </p>
                  </p>
                 </p>
                </p>
               </p>
              </p>
             </p>
            </p>
           </p>
          </p>
         </p>
        </p>
       </img>
      </p>
     </p>
    </p>
   </p>
  </font>
 </div>
 <div>
 </div>
 <div>
 </div>
</div>


## Yorumlar

### haluk demirkan, 15 April 2012, 15:49
> Nükleer enerjiye hayır diyenler bu yazıyı okusun.

Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=71836BF4DECE9870A6900FC85F4E0F33?newsId=32275), [web.archive.org (arşiv bağlantısı)](http://web.archive.org/web/20120425180932/http://www.aksiyon.com.tr:80/aksiyon/newsDetail_getNewsById.action;jsessionid=71836BF4DECE9870A6900FC85F4E0F33?newsId=32275)
