# TÜSİAD yeni anayasayı ne kadar istiyor?

*Zafer Özcan 2011.03.28*

<font class="agenda2NewsSpot">
 TÜSİAD’ın bir grup akademisyene hazırlattığı yeni anayasaya dair yol haritası, radikal öneriler içeriyor. Demokratik sicili sorunlu derneğin bu önerilerin arkasında ne kadar duracağı ise merak konusu!
</font>
<font class="newsDetail">
 <p>
  <p class="MsoNormal">
   Türkiye Sanayici ve İş Adamları Derneği (TÜSİAD) geçen hafta 40. kuruluş yıldönümünü kutladı. Bu çerçevede bir dizi önemli etkinliğe imza atan derneğin en fazla ses getiren çalışması, yeni anayasaya ilişkin temel meseleler ve yönteme dair teklifleri oldu. 2007 seçimlerinden sonra AK Parti’nin oluşturduğu yeni anayasa komisyonuna başkanlık yapan Prof. Dr. Ergun Özbudun ile Prof. Dr. Turgut Tarhanlı’nın öncülüğünde bir grup akademisyenin hazırladığı öneriler, geçen hafta Yüksek İstişare Kurulu toplantısında kamuoyuna açıklandı.
  </p>
  <p class="MsoNormal">
   Yeni anayasada yönetim şeklinin cumhuriyet olması dışında ‘değiştirilemez ve değiştirilmesi teklif dahi edilemez’ maddelerin olamayacağının vurgulanması, TÜSİAD’ın anayasa değişiklik teklifini gündemin ilk sıralarına taşımaya yetti de arttı bile. Yoğun bir hafta yaşandı. Teklifleri olumlu bulanlar kadar eleştirenler de oldu ama kimileri için bu teklifler ‘uygulanamaz’ sınıfına giriyordu.
  </p>
  <p class="MsoNormal">
   TÜSİAD’ı bu kış ilginç ve tartışmalı hâle getiren asıl mesele, derneğin 12 Eylül 2010’da yapılan anayasa referandumundaki tutumuydu. O dönem, Başkan Ümit Boyner, Patronlar Kulübü’nün tarafsız olduğunu açıklamış ve anayasa değişikliğine destek vermekten ısrarla kaçınmıştı. Üzerinden henüz 6 ay geçmesine rağmen, TÜSİAD’ın yeni anayasayı gündemine alması ve çok radikal teklifler getirmesi kafaların karışmasına sebep oluyor: “Sahi, 6 ayda ne değişti?” İkinci soru ise “Referandumda açık yüreklilikle ‘evet’ denemeyen değişiklikler halktan destek bulmasa, TÜSİAD bu çıkışını yine de yapabilecek miydi?” Derneğin yeni anayasa teklifleri tartışılırken, aslında bu soruların da cevaplanması gerekiyor. Ancak basında ve siyasetteki tartışmalara bakıldığında, işin bu boyutunun göz ardı edildiği gözlemleniyor.
  </p>
  <p class="MsoNormal">
   TÜSİAD’ın çıkışlarına ve bunun oluşturduğu tartışma gündemine girmeden önce, derneğin çalışma yöntemine bir göz atmakta fayda var. Aslında ortaya konan şey yeni bir anayasa taslağı değil. Tartışma konusu yapılan teklifler, ‘yeni anayasanın beş temel boyutu’ adı verilen çalışmanın sonuçları. 12 Eylül referandumundan sonra, Başkan Ümit Boyner’in açıklamaları derneğin bundan sonra yeni anayasaya odaklanacağının sinyallerini vermişti. 2 Kasım 2010’da başlatılan yuvarlak masa toplantılarında, 22 akademisyen yeni anayasanın temel ilkelerini belirlemek üzere yola çıktı. 1 Mart 2011’e kadar 11 kez toplanan akademisyenler, ‘yeni anayasanın 5 temel boyutu’ adlı bir metin ortaya çıkardı. Toplantıları Prof. Özbudun ve Prof. Tarhanlı koordine etti.
  </p>
  <p class="MsoNormal">
   Yuvarlak masa toplantılarında, ‘kimlikler’, ‘din ve vicdan özgürlüğü’ ve ‘kuvvetler ayrılığı’ gibi üç temel mesele üzerinde duruldu. Buna ilaveten yeni anayasanın ‘yapım yöntemi’ ve ‘temel ilke, kurum ve kuralları’ tartışıldı. Geçen hafta Yüksek İstişare Konseyi’nde açıklanan öneriler, işte bu yuvarlak masa toplantılarında tartışılan konu başlıklarında varılan neticeden başka bir şey değildi. Dolayısıyla TÜSİAD, yeni bir anayasa metni ortaya koymuyor, sadece temel alanlarla ilgili görüşlerini ve yöntem önerilerini tartışmaya açıyor. Ancak bu kadarı bile, gündeme damgasını vurmaya yetti. Elbette TÜSİAD’ın ülkenin ekonomik hayatında olduğu kadar, siyasi hayatında da oynadığı önemli rolün bunda etkisi büyük.
  </p>
  <p class="MsoNormal">
   BÖLÜNME PARANOYASININ İHYASI!
  </p>
  <p class="MsoNormal">
   Yüksek İstişare Konseyi toplantısında, anayasa tartışmalarını da gölgede bırakan çıkış, eski başkanlardan ve şimdiki başkan Ümit Boyner’in eşi Cem Boyner’den geldi. İnsanların refah ve mutluluğunun, ülkenin bölünmesinden daha önemli olduğunu vurgulayan Cem Boyner, bu çıkışıyla tartışmanın başka boyuta taşınmasını sağladı. Cem Boyner konuşmasında TÜSİAD raporunun önerdiği ‘evrensel doğrular’a, “Bu Türkiye gerçeklerine uymuyor.” Ya da “Bu kadar özgürlük bizi böler” bahaneleriyle karşı çıkılacağını söyledikten sonra sözlerini şöyle sürdürdü: “İnsanların özgürlüğü, onuru, hakları ülkenin bölünmesinden, devletin kendisinden daha önemlidir!”
  </p>
  <p class="MsoNormal">
   Peki, henüz hiç kimse ‘Bu kadar özgürlük bizi böler’ bahanesinin ardına sığınmamışken Cem Bey bu çıkışı neden yaptı? Veya bu çıkışı kendisi yaparak, TÜSİAD önerilerinin daha baştan ciddiyetini yitireceğini bilmiyor muydu? Elbette onun bu sözleri, TÜSİAD’ın ülke bütünlüğüne yönelik görüşlerinin yansıması şeklinde değerlendirildi. Yeni anayasa önerisinin de bu anlayışa hizmet edeceği yorumları da bu değerlendirmelerin peşinden geldi.
  </p>
  <p class="MsoNormal">
   İşin tuhaf yanı 12 Eylül referandumu öncesinde Cem Boyner’in benzer bir çıkış yapmamış olmasıydı. 6 ay önce, çok daha kabul edilebilir önerilere ‘evet’ diyemeyenlerin, bu kadar kısa sürede bu kadar radikal tutum almaları, akla ister istemez, ‘TÜSİAD gerçekten yeni anayasa istiyor mu?’ sorularını getiriyor. Çünkü dernek ve derneğin önde gelen üyelerinin tutumu, olayı yeni anayasa tartışmalarının dışına çıkararak, ‘bölünme’ meselesine getiriyor. Yıllardır ülkenin tepesinde âdeta kâbus gibi duran ve bütün demokratik gelişmeleri engellemenin gerekçesi hâline getirilen ‘bölünme paranoyasını’ tekrar hortlatıyor. Siyasi ikbalini ‘bölünme’ paranoyası üzerine kuran kesimlere de önemli kozlar veriyor. Cem Boyner’in çıkışının ne tür bir amaca hizmet ettiğini bir de bu açıdan analiz etmek gerekiyor.
  </p>
  <p class="MsoNormal">
   Bu kadarı meselenin olumsuz yanı belki ama elbette TÜSİAD’ın yeni anayasa ısrarının olumlu sonuçları da olacaktır. En azından seçimlerden sonra bu konunun gündeme gelmesi kolaylaşacak ve siyasi partiler yeni anayasa hazırlığına başlarsa arkalarında güçlü bir destek bulacaktır. Bunların ön şartı ise TÜSİAD’ın bugünkü çıkışlarını ve ısrarını seçim sonrasında da sürdürmesi. Daha önce merhum Prof. Dr. Bülent Tanör’e hazırlattığı ‘demokratikleşme raporunun’ arkasında duramayan ve 27 Nisan ‘e muhtırasında’ askerin siyasete müdahalesine ses çıkaramayan TÜSİAD’ı, şimdi yeni bir imtihan bekliyor.
  </p>
  <p class="MsoNormal">
  </p>
  <p class="MsoNormal">
   KUTU
  </p>
  <p class="MsoNormal">
  </p>
  <p class="MsoNormal">
   İdeolojisiz anayasa TÜSİAD’a göre, anayasanın ‘Türkiye Devleti bir Cumhuriyettir’ hükmünü taşıyan 1. maddesi dışında bütün maddeleri değişebilir. (Mevcut anayasanın 4. maddesi ise sadece 1 değil, 2 ve 3. maddelerin de değiştirilemeyeceği hükmünü taşıyor.)
  </p>
  <p class="MsoNormal">
   Önerilerden satırbaşları:
   <span>
   </span>
   Yeni anayasa milliyetçiliğe yer vermemeli, çoğulcu bir felsefeye sahip olmalı ve farklı kimliklere hak temelli yaklaşmalıdır. Vatandaşlığın tanımlanmasında ‘Türklük’ kavramına yer verilmeden, vatandaşlık bağı devletle birey arasındaki anayasal ilişki olarak tanımlanmalı.
   <span>
   </span>
   Üniversite öğrencileri, milletvekilleri ve belli kurallar dahilinde kamu görevlilerinin başörtüsü kullanmalarına engel olunmamalı.
   <span>
   </span>
   Genelkurmay Başkanlığı, Millî Savunma Bakanlığı’na bağlanmalı. Yüksek komuta kademesine atamalar, TSK’nın göstereceği belli sayıda aday arasından sivil otorite tarafından gerçekleştirilmelidir.
   <span>
   </span>
   Savunma harcamaları Sayıştay tarafından denetlenmeli. Askerî Yüksek İdare Mahkemesi ve Askerî Yargıtay kaldırılmalı.
   <span>
   </span>
   Nüfus kâğıtlarında din hanesi bulunmamalıdır. Din kültürü ve ahlak bilgisi dersinin ilköğretim okullarında zorunlu ders olarak yer alması hükmü yeni anayasada yer almamalıdır.
   <span>
   </span>
   Yeni anayasa parlamenter sistemi benimsemelidir.
   <span>
   </span>
   Millî Güvenlik Kurulu anayasal bir kurum olmaktan çıkarılmalı, yeniden yapılandırılmalı, üye kompozisyonu değişmeli ve görev alanı net çizgilerle belirlenmelidir. Millî Güvenlik Kavramı yeniden tanımlanmalı. Kurula cumhurbaşkanı değil, başbakan başkanlık etmelidir.
  </p>
 </p>
</font>

Kaynak: [www.aksiyon.com.tr](http://www.aksiyon.com.tr:80/aksiyon/haber-29028-173-tusiad-yeni-anayasayi-ne-kadar-istiyor.html), [web.archive.org (arşiv bağlantısı)](http://web.archive.org/web/20110501135451/http://www.aksiyon.com.tr:80/aksiyon/haber-29028-173-tusiad-yeni-anayasayi-ne-kadar-istiyor.html)
