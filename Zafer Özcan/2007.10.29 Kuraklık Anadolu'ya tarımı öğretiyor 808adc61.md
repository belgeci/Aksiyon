# Kuraklık Anadolu'ya tarımı öğretiyor

*Zafer Özcan 2007.10.29*

<div>
 <!--- Baslik, Spot, Resim kutusu ---------->
 <table>
  <tr>
   <td>
    <br/>
    <br/>
    <p>
     <font class="content">
      Bugünlerde çiftçinin en önemli gündemi kuraklık. Gittikçe derine inen yer altı suları, azalan yağmurlar ve yağmayan kar, Türkiye’nin tahıl ambarı Konya Ovası’nı tehdit ediyor. İşin tek iyi yanı, çiftçinin artık mecburen de olsa tarımı öğrenmesi.
     </font>
    </p>
   </td>
   <td>
    <!--- Resim Burada ---------->
    <img border="0" hspace="10" src="http://web.archive.org/web/20080102050155im_/http://www.aksiyon.com.tr/resim/673/72.jpg" vspace="10"/>
    <!--- Resim Burada ---------->
   </td>
  </tr>
 </table>
 <hr noshade="" size="1"/>
 <!--- Baslik, Spot, Resim kutusu ---------->
 <p>
  <font class="content">
   ‘Yağmur yağmayınca yer altı suları daha da aşağıya indi’ diyor, Çumralı çiftçi Mehmet Gökkaya. Bir yandan şeker pancarı hasadı yapan işçilerini idare ediyor, diğer yandan bizimle dertleşiyor. Anadolu insanına has tevekkül anlayışını kaybetmemeye özen göstererek anlatıyor sıkıntılarını. 100 dekarlık tarlasından bu sene aldığı üründen memnun ama gidişattan değil. Pancarın yetişmesi için vazgeçilmez olan suyun her yıl daha da azalmasından yakınıyor. Şeker pancarı bir sezonda en az 12-14 kez sulandığından, Türkiye’de yaşanan kuraklıktan en fazla Konyalı çiftçiler etkileniyor. 1955’ten beri pancar tarımı yapan Gökkaya, bu işin artık babadan kalma yöntemlerle yürümeyeceğinin farkında: “Şimdiye kadar yağmurlama ile tarla suladık. Artık damlamaya geçmek lazım. Az ama verimli su kullanımına geçemezsek, ayakta kalamayız.”
   <br>
    <br>
     Anadolu’da bugünlerde en fazla üzerinde durulan konu, kuraklık. Özellikle de Orta Anadolu’da. Mesele, birkaç çatlamış toprak veya kurumuş dere yatağı görüntüsü ile geçiştirilemeyecek kadar önemli ve çok boyutlu aslında. Konya, Türkiye’nin tahıl ambarı. Buğday ve arpa gibi ürünler açısından bir merkez konumunda. Konya Şeker Fabrikası ve Pancar Ekicileri Kooperatifi (PANKO Birlik) Yönetim Kurulu Başkanı Recep Konuk da aynı kanaatte: “Konya Türkiye’nin gıda ambarıdır ve bu açıdan ülkenin geleceğidir. Şimdi herkesin sorduğu soru şu. Türkiye’nin gıda ambarında neler oluyor?
     <br/>
     <br/>
     Sorunun cevabını, Selçuk Üniversitesi Ziraat Fakültesi Tarım Ekonomisi Bölüm Başkanı Prof. Dr. Cennet Oğuz’un verdiği bilgilerden bulmak mümkün. Japonya’nın Kyoto Üniversitesi, Selçuk ve Çukurova Üniversiteleri ile Ankara Üniversitesi Hidroloji Bölümü’nün, 2001-2006 tarihlerini kapsayan araştırmasına göre, Konya Ovası’ndaki su seviyesi bugüne kadar ortalama 25 metre aşağıya inmiş durumda. Tedbir alınmadığı ve yağışlar bu seviyede devam ettiği müddetçe önümüzdeki 70 yılda ova tamamen çöl haline gelecek. Projede toplam 333 yerli ve yabancı bilim adamının çalıştığını belirten Prof. Oğuz, “Araştırmanın resmî sonuç raporu önümüzdeki yıl yayımlanacak. Şimdiden söyleyebiliriz ki, tedbir alınmaz ve şartlar bugünkü gibi devam ederse Türkiye’nin tahıl ambarının, 50-70 yıllık bir dönemde tamamen çölleşeceği bilimsel bir gerçek artık.” diyor.
     <br/>
     <br/>
     SU YÜZEYDEYDİ ŞİMDİ DERİN KUYULARDA
     <br/>
     <br/>
     Konya’daki kuraklık meselesine kafa yoran bir başka akademisyen, Ziraat Fakültesi Öğretim Üyesi Prof. Dr. Mehmet Babaoğlu. “1990’larda Çumra ile Karapınar arası, özellikle Ereğli’ye doğru olan bölge sular altındaydı. Bir tür bataklık olan bölge tarıma elverişli hale gelsin diye, DSİ burada derin kuyu pompalarıyla yüzeydeki suyu aşağıya çekerdi. Şimdi aynı bölgedeki su rezervi 60-70 metre aşağıya indi. 15 yıl önce yüzeydeki suyu aşağıya indirmeye çalışıyorduk, şimdi derinlerden su arıyoruz.” diyen Babaoğlu, Konya geneline son iki senedir kar yağmadığına dikkat çekiyor. Bölgenin en yüksek rakımlı yeri olan Bozkır dağlarında şubat ayında bile artık kar görülmüyor. Konuşulan en kötü senaryo ise Tuz Gölü’nden Konya Ovası’ndaki yeraltı sularına tuzlu su karışması: “Yaptığımız çalışmalara göre Konya Ovası’ndaki yeraltı suları ile Tuz Gölü’nün en derin noktası arasındaki kot farkı, 50 metreden 15 metreye kadar düşmüş durumda. Kot farkı eksiye geçerse, yani yer altı suları Tuz Gölü’nün tabanından daha aşağıya kadar inerse, tuzlu su ovaya inebilir. Bu Konya’daki tarımı tamamen bitirir. Bu teoriye karşı çıkanlar da var ama doğru çıkarsa bu tam bir felaket senaryosudur.”
     <br/>
     <br/>
     DAMLAYA DAMLAYA BEREKET OLUR
     <br/>
     <br/>
     Peki, bu noktaya nasıl gelindi? Tek suçlu küresel ısınma ve azalan yağışlar mı? Ülkemizdeki kuraklığın artmasında şüphesiz çok çeşitli faktörler etkili… Merkezî ve yerel yönetimlerden üretici birliklerine, ziraatla ilgili sivil kuruluşlardan çiftçilere kadar geniş bir kitlenin yaptığı hataların önemli rolü var. Küresel ısınma ise yıllardır devam eden bu hataların üstündeki şalı kaldırdı sadece. Şimdi herkes biliyor ki tarımda kullanmak için bol su rezervimiz yok artık. Peki bundan sonra neler yapılabilir? Bunları birkaç başlık altında zikretmek mümkün. Tarımsal sulama alışkanlıklarını değiştirmek, bölge ve iklim özelliklerine uygun ürün planlaması yapmak ve kuraklığın en çok hissedildiği yerlerdeki ağaç varlığını arttırmak…
     <br/>
     <br/>
     Sulama, Türk tarımının hâlihazırdaki en temel problemi. Akdeniz ülkelerindeki su tüketimine bakıldığında, bugünkü sıkıntıyı açıklayan önemli bir istatistik çıkıyor karşımıza. Buna göre toplam tüketilen suyun yüzde 65’i tarımda, yüzde 27’si sanayide ve sadece yüzde 12’si konutlarda kullanılıyor. Türkiye özelinden baktığınızda ise tarımsal sulamanın, genel tüketimdeki payı daha da artıyor. Prof. Babaoğlu’nun tespitlerine göre sadece Konya’da yılda yaklaşık 2,5 milyar metreküp su tüketiliyor. Bunun sadece 150 milyon metreküpü konut ve sanayide kullanılırken, kalan miktarın tamamı tarımda tüketiliyor.
     <br/>
     <br/>
     ÖĞLE SAATLERİNDE SULAMA YASAKLANMALI
     <br/>
     <br/>
     Son yıllarda tarımdaki sulama tekniklerini yenileme noktasında ciddi bir hareketlilik gözleniyor. Özellikle AK Parti hükümeti, iş başına geldiğinden bu yana damla sulamanın yaygınlaşması için Ziraat Bankası aracılığıyla çiftçilere destek veriyor. Konya Ticaret Borsası Başkanı Mehmet Kara’ya göre damla sulama kuraklıkla mücadelede en etkili yöntem; ancak gerçekçi olmak gerekirse bu sistemin bütün sulu tarıma yaygınlaştırılması uzun vadeli bir iş. Prof. Babaoğlu, Konya Ovası’ndaki sulama sistemlerinin rehabilitasyonu için en az 1 katrilyon liralık devlet desteğine ihtiyaç olduğunu vurguluyor.
     <br/>
     <br/>
     Konya’da halen en yaygın kullanılan yöntem yağmurlama. Kısa vadeli çözüm anlamında, sıcaklığın en yoğun olduğu öğle saatlerinde tarımsal sulamaların buharlaşmayı önlemek amacıyla yapılmaması öneriliyor. Mehmet Babaoğlu’na göre, kanuni düz enlemeyle öğle saatlerindeki sulama tamamen yasaklanmalı. Kısa ve orta vadeli diğer çözüm önerileri arasında kaçak su kuyularının DSİ denetimine alınarak yasal hale getirilmesi, elektrikli sulamanın yaygınlaştırılması yer alıyor. Ovada halen su motorları ve traktörle sulama çok yaygın. Oysa elektrikle çalışan dinamoların kullanımı, hem masrafı azaltıyor hem de verimi arttırıyor.
     <br/>
     <br/>
     RECEP KONUK: İSRAİL’DEKİ TEKNOLOJİYE SAHİBİZ
     <br/>
     <br/>
     Pankobirlik Başkanı Recep Konuk’a göre su kullanımı, bilim ve hassasiyet gerektiren bir konu. Türkiye’de suyun hor kullanıldığını hatırlatarak, artık bu meselenin disiplin altına alınması gerektiğini vurguluyor. Pankobirlik, damlama sistemini yaygınlaştırmak için, Türkiye’de bir ilk olan damlama sulama sistemleri fabrikasını (Pan Plast) bile kurmuş. Konuk, “Bir çöl ülkesi olan İsrail sırf teknolojiyi kullanarak tarım ihracatçısı olabildiyse, biz daha iyisini yapabilecek imkanlara sahibiz. İsrail’in sahip olduğu teknoloji Pan Plast fabrikasında da var.” diyor.
     <br/>
     <br/>
     Sadece su kullanımı değil, tarımsal tekniklerin geliştirilmesinde de bilim ve hassasiyet gerekiyor. Bunun için, üretici birlikleri kadar ziraat fakültelerinin de yapabileceği çok şey var. Bu amaçla yola çıkan Selçuk Üniversitesi Ziraat Fakültesi hocaları, Konyalı çiftçilere ciddi eğitim desteği vermeye başlamış. Bu konuda AB hibe programlarından faydalandıklarını belirten Prof. Dr. Cennet Oğuz, hedeflerinin özellikle genç çiftçileri eğitmek olduğunu vurguluyor. Bugüne kadar 20 köyde, 18-27 yaş arası toplam 200 çiftçiye eğitim verilmiş. Sahaya inen hocalar, köylüleri tarımdaki son tekniklerle tanıştırmış. Bazı çiftçilerin, devletin kendilerine verdiği desteklerden bırakın faydalanmayı, haberlerinin dahi olmadığını aktaran Prof. Oğuz, “Bu eğitimler meyvesini hemen verdi. Artık dağ köylerinde eşek üstünde damlama sulama borusu taşıyan çiftçiler görebilirsiniz.” diyor.
     <br/>
     <br/>
     Konya Ovası’nda kuraklığı önlemek için ortaya atılan bir diğer çözüm önerisi ise suyun kısıtlı olduğu bölgelerde, daha az su isteyen tarımsal ürünlere ağırlık vermek. Konya’daki çelişki de burada başlıyor. Ovada en fazla yetiştirilen tarım ürünleri, aynı zamanda en fazla suya ihtiyaç duyan bitkiler. Mısır, pancar, yonca ve patates gibi… Bugünkü tartışma ise ağırlıklı olarak pancar üzerine… Çünkü pancar için yapılan tarımsal sanayi yatırımı, diğer ürünlerin çok önünde. Özellikle Konya Şeker’in çiftçilere yönelik ciddi yatırımları ve üreticiye sahip çıkması, bu ürüne olan ilgiyi arttırmış durumda. Konya Ovası’nda toplam 850 bin dekarlık arazide şeker pancarı tarımı yapılıyor ve bu üretimi gerçekleştirebilmek için yılda yaklaşık 900 milyon metreküp su tüketiliyor. Yani Konya’da bir yılda tüketilen toplam suyun (2,5 milyar metreküp) üçte bir kadarı pancar için harcanıyor. Peki, bu durumda kuraklığın müsebbibi pancar mı?
     <br/>
     <br/>
     Konya Şeker Yönetim Kurulu Başkanı Recep Konuk,  pancarı yaşanan kuraklığın sorumlusu olarak gösterenlere tepkili. “Bu sorunun çözümü, ekmeyin dikmeyin olamaz. Suyu kullanmazsak zaten su sorunumuz da olmaz.” diyor. Şeker pancarının mısır ve patatesten daha fazla su tüketmediğini ancak onlardan farklı özelliklere sahip olduğunu belirtiyor: “Şekerpancarı, AB ile rekabet edebileceğimiz en önemli ürün. Türkiye’deki ekili alanların yüzde 2’si bile pancar değil, sulanabilen arazilerin sadece yüzde 6,5’inde pancar var.” Pancarın çevreci bir ürün olduğunu; hatta birim alandan ürettiği oksijenin, bir ormanın üç katı kadar olduğunu iddia eden Konuk, “Pancar karbondioksit emiyor, oksijen veriyor. Bu yönleriyle küresel ısınmanın panzehirlerinden biri. Yetiştirildiği alanda bir sonraki ürünün verimliliğini de arttıran bir özelliğe sahip.” diyor.
     <br/>
     <br/>
     MAVİ TÜNEL OVANIN ÇEHRESİNİ DEĞİŞTİRİR
     <br/>
     <br/>
     Konya Ovası’ndaki şeker pancarına dayalı tarımsal sanayi yatırımları başka hiçbir üründe yok aslında. Çumra Şeker Fabrikası, bugün bütün dünyadan ziyaretçi ağırlayan, üniversite öğretim üyelerinin öğrencilerine mutlaka göstermek istediği bir teknoloji merkezi durumunda. Konya Şeker kısa süre önce kendi markasıyla toz şeker, küp şeker, bonbon şekerleri ve çikolata üretimine de başladı. Yine ülkemizdeki ilk sıvı şekeri de, Konya şeker üretti. Gelinen noktada Türkiye tarımındaki en önemli problemler, Konyalı pancar üreticileri için geçerli değil. Konyalı pancar üreticisi, ülkemizin her bölgesinde olması gereken “üretim, pazarlama, tarımsal sanayi ve markalaşma” zincirini oluşturmuş durumda. Bu noktada, ‘pancar çok su tüketiyor, öyleyse üretmeyin’ demek, hem topluma hem üreticiye, hem de ülke ekonomisine zarar veriyor. Damlama sulama uzun vadeli bir çözüm ama bu işin kısa vadeli çözümleri de var! Bunların en önemlisi de Mavi Tünel Projesi…
     <br/>
     <br/>
     Göksu nehrinin Akdeniz’e dökülen suyunun bir bölümünü Konya Ovası’na taşımayı amaçlayan Mavi Tünel projesi uzun yıllardır gündemde; ancak bir türlü sonuçlandırılamıyor. Temmuz 2007 tarihinde temeli atılan proje tamamlandığında, Göksu’dan Konya Ovası’na yıllık 415-420 milyon metreküp su transfer edilecek. Konya’da tarımla ilgili bütün kuruluşlarla çiftçilerin gözü bu projede. Recep Konuk, tamamlandığında ovanın çehresini değiştirecek projenin 5 yıl içinde tamamlanması gerektiği görüşünde.
     <br/>
     <br/>
     ALTERNATİF ÜRÜNLER DE VAR
     <br/>
     <br/>
     Konya ovasının bir başka çelişkisi ise suyu daha fazla tüketen bitkilerin ekim alanlarının son yıllarda genişlemesi. 2005-2007 döneminde Konya Ovası’nda şeker pancarı üretimi 240 bin mısır üretimi 150 bin dekarlık artış göstermiş mesela. Çiftçinin bu ürünlere yönelmesini yadırgamamak lazım. Gerek mısır gerekse pancar, birim alandan en fazla verim elde edilebilen, pazarlama sorunu olmayan ve üreticiye yüksek gelir getiren ürünler çünkü. Ancak unutulmaması gereken şu ki, böyle giderse bir süre sonra çiftçi bu ürünler için gerekli suyu hiç bulamayabilir! Peki, alternatif ürünler neler olabilir?
     <br/>
     <br/>
     Orta Anadolu’da suya daha az bağımlı alternatif üretim için ciddi fırsatlar var. Bunlardan biri bağcılık. Konya’daki toprak yapısı buna son derece uygun. Onun dışında aspir, dallı darı, kolza-kanola, sorgum, kamelina (ketencik), kısa gün mısırı (70 günlük silajlık mısır), soya ve kapari, alternatif kategorisine girebilecek diğer ürünler. Bu türlerin çoğu enerji bitkileri sınıfına da giriyor. Günümüzde artık motorine alternatif çevreci bir ürün olan biyodizel ve benzinin çevreci alternatifi biyoetanol, bu ürünlerden elde edilebiliyor. Altyapının geliştirilmesi, sanayinin ve teşviklerin bu yöne kayması hem pazarı oluşturacak hem de üretim sahalarını artıracak. Aspir ve kanola biyo-dizel üretimi, dallı darı ve sorgum ise selülozik içeriği yüksek bir biyoetanol bitkisi olmaya aday ürünler. Bu ürünleri ayrıca hayvan yemi olarak kullanmak da mümkün.
     <br/>
     <br/>
     Konya’da bu işin önemini fark ederek harekete geçen sanayiciler de var. Halen Gitaş A.Ş. tarafından 3. Organize Sanayi Bölgesi’nde günlük 500 ton kapasiteli yağlı tohumlar kırma ve ham yağ ekstraksiyon tesisi var. Çumra Şeker bünyesinde kurulan, pancar melasına dayalı yüksek kapasiteli biyoetanol tesisi ise kısa süre içinde faaliyete geçecek. Bu konuya diğer tarımsal sanayiciler de ilgi gösterirse, orta vadede Konya Ovası bir enerji tarımı merkezi haline gelebilir.
     <br/>
     <br/>
     Bugün Konya’daki sanayi sektörünün yüzde 46’sı tarıma dayalı. Bunlar ağırlıklı olarak mısır, pancar, buğday tarımında kullanılan tarım makinelerini üreten şirketler. Ovadaki kuraklıkla başlayan üretim düşüşü şüphesiz kullanılan tarım makinesi sayısını da azaltıyor. Enerji tarımının gelişmesi, Konya’daki sanayi sektörü için de bir fırsat niteliğinde. Bu gelişmeyi öngörenler o alana doğru kaymak için şimdiden kolları sıvamış durumda zaten.
     <br/>
     <br/>
     KURAKLIK AĞAÇLARI HATIRLATTI
     <br/>
     <br/>
     Kuraklık elbette her açıdan kötü; ama olumlu etkilerini de unutmamak lazım. Tarımsal sulamadaki yenilikler ve alternatif ürünlere yönelim olumlu sonuçlara gösterilebilecek örneklerden sadece birkaçı. Bir diğeri ise uçsuz bucaksız bozkırda ciddi ağaçlandırma faaliyetleri… Recep Konuk, bugüne kadar Konya nüfusu kadar ağaç diktiklerini belirtiyor. Hedefleri en az Türkiye nüfusu kadar ağacı bölgeye kazandırmak. Ağaçlandırma faaliyetine omuz veren diğer kurum ise Ticaret Borsası. Başkan Mehmet Kara bugüne kadar 1 milyon 250 bin fidanı çiftçiye ücretsiz dağıttıklarını belirtiyor. Prof. Cennet Oğuz, Konya şehir merkezine hiç yağmur yağmasa da, üniversitenin bulunduğu bölgenin sürekli yağış aldığını belirterek, “Çünkü kampus bölgesi ağaçlandırılmış durumda.” diyor.
     <br/>
     <br/>
     Kuraklık sadece bugün değil önümüzdeki yıllarda da Türkiye’nin değişmez gündem maddelerinden biri olmaya devam edecek. Gerekli tedbirler alınmadığı takdirde yağışlar sadece günü kurtaracak; orta ve uzun vadede yaşanan sıkıntılara çare olamayacak. Kuraklık bir yandan geleceğimizi tehdit ederken, diğer yandan hem tarım kesimine, hem de tarımla bağlantılı çevrelere bu işi en doğru şekilde yapmayı öğretiyor ve öğretecek. Atalarımız boşuna dememiş, ‘her musibette bir hayır var’ diye… Elbette değerlendirmesini bilenler için…
     <br/>
     <br/>
     <br/>
     <br/>
     KURAKLIĞIN BEDELİ
     <br/>
     <br/>
     Prof. Dr. Mehmet Babaoğlu, son yıllarda Konya’da, meteorolojik, tarımsal ve hidrolojik gibi bütün kuraklık tiplerinin yaşandığını belirtiyor. Bu durum, üretimden sanayiye ve tüketiciye kadar tüm zinciri ve doğal hayatı önemli ölçüde etkiliyor ister istemez. Kuraklığın sonuçları ise şöyle:
     <br/>
     <br/>
     • Yer altı suları ortalama 25 metre aşağıya indi. Bazı noktalarda yer altı sularının çekilmesi 60-70 metreyi buldu.
     <br/>
     <br/>
     • Tuz Gölü alanı küçüldü, Konya yeraltı suyu ile Tuz Gölü kot farkı 50 metreden 15 metreye düştü.
     <br/>
     <br/>
     • Göller Bölgesi denilen ve Akşehir, Eber, Çavuşçu, Suğla, Beyşehir ve Eğirdir göllerini içine alan bölge artık bu özelliğini kaybetmek üzere.
     <br/>
     <br/>
     • Akşehir Gölü’nün alanı 15 yılda 350 km2’den, 35 km2’ye indi. Eber Gölü de aynı durumda. Çavuşçu Gölü ise kurudu.
     <br/>
     <br/>
     • Türkiye’nin en büyük tatlı su gölü, Konya ilinin en büyük su kaynağı (toplam 5,4 milyar m3) olan Beyşehir Gölü’nün alanı 650 km2’den 500 km2’ye düştü. Aşırı buharlaşma ve su çekiminin etkisiyle ortaya çıkan otlanma gölü tehdit etmekte.
     <br/>
     <br/>
     • Ereğli sazlıkları da son yıllarda sulak alan işlevini tamamen kaybetmiş durumda. Bu da bölgedeki ılıman iklimin kaybolmasına yol açtı.
     <br/>
     <br/>
     • Apa Barajı’ndaki su miktarı geçen yıl Temmuz ayında 51 milyon m3 iken, bu yıl 12 milyon m2’e düştü.
     <br/>
     <br/>
     • Dünyada sadece Konya ili ve civarında bulunan 102 adet endemik bitki türünün nesli kuraklık nedeniyle tehdit altına girdi.
     <br/>
    </br>
   </br>
  </font>
  <br/>
  <!-------- end of YAZI ---------->
 </p>
</div>


Kaynak: [www.aksiyon.com.tr](http://www.aksiyon.com.tr:80/detay.php?id=28732), [web.archive.org (arşiv bağlantısı)](http://web.archive.org/web/20080102050155/http://www.aksiyon.com.tr:80/detay.php?id=28732)
