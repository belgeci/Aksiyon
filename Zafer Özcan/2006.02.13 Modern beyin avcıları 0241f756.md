# Modern beyin avcıları

*Zafer Özcan 2006.02.13*

<div>
 <!--- Baslik, Spot, Resim kutusu ---------->
 <table>
  <tr>
   <td>
    <br/>
    <br/>
    <p>
     <font class="content">
      İş dünyasında ‘beyin avcısı’ olarak bilinen yönetim danışmanları, bir çok tepe yöneticinin kariyerine yön veriyor. Profesyonelleri çok iyi tanımaları ve önerdikleri yöneticiler için 12 ay tatmin garantisi vermeleri, onları büyük cirolu şirketler için vazgeçilmez kılıyor.
     </font>
    </p>
   </td>
   <td>
    <!--- Resim Burada ---------->
    <img border="0" hspace="10" src="http://web.archive.org/web/20070605100124im_/http://www.aksiyon.com.tr/resim/584/73.jpg" vspace="10"/>
    <!--- Resim Burada ---------->
   </td>
  </tr>
 </table>
 <hr noshade="" size="1"/>
 <!--- Baslik, Spot, Resim kutusu ---------->
 <p>
  <font class="content">
   Ayşegül Aydın’a göre en iyi adamları olanlar para kazanacak artık. “Bugün 100 milyon dolarınızı İsviçre'deki bankaya yatırın, alacağınız faiz yüzde 1-2’dir.” diyen Aydın, iyi tepe yöneticisi olmayanların rekabet edemeyeceği görüşünde.
   <br>
    <br>
     Geçmişi başarılarla dolu bir yöneticiydi. Sağlam bir kariyere sahipti. Ama şimdi işsizdi. Türkiye’deki ekonomik krizlerden o da nasibini almıştı çünkü. Yeteneklerine ve yapabileceklerine dair inancı kaybolmamıştı; ama kendini işverenlere nasıl anlatabilirdi ki… İmdadına yakın bir arkadaşı yetişti. Onun tavsiyesiyle özelliklerini bir iş danışmanına anlattı. Sonra ne mi oldu? Tabii ki en kısa zamanda eğitimine ve tecrübesine uygun bir iş yerinde çalışmaya başladı.
     <br/>
     <br/>
     Umutlarının kaybolmaya yüz tuttuğu bir zamanda elinden tutanlar iş dünyasında “beyin ya da kelle avcısı” olarak biliniyor. Sadece arayışta olanlara yardım etmiyorlar, aynı zamanda kariyer yapmak isteyenlere de yol gösteriyorlar. Hatta pek fark edilmese de büyük şirketlerin yönetimine kimlerin geleceğini onlar belirliyor. Tepe yöneticilerini bu yöntemle seçmek Batı ülkelerinde çok yaygın bir alışkanlık aslında. Türkiye’de ise durum son 10 yıldır ciddi bir değişim süreci içinde. Sadece İstanbul’da değil, Anadolu’daki bazı illere de tepe yönetici gönderiyor beyin avcıları. Yine Batı ülkelerinde her şartta tepe yönetici beyin avcılarından istenirken, Türkiye’de ise daha çok işini büyüten veya ekonomik zorluk yaşayan şirketler bu insanlara yardım için başvuruyor.
     <br/>
     <br/>
     Türkiye’de beyin avcılığı yapan şirket sayısı çok fazla değil. Amerikan merkezli Heidrick&amp;Struggles International Türkiye kurucu ortağı ve yönetim kurulu başkanı Ayşegül Aydın, İsviçre Merkezli Egon Zehnder’in Türkiye ortağı Murat Yeşildere ve K Partners kurucu ortağı Şerif Kaynar, bu işi Türkiye’de yapan üç isim. Onlar kendilerine ‘beyin avcısı’ (head hunter) denmesinden hoşlanmıyor. “Ne head hunter, ne beyin avcısı bizim sevdiğimiz kelimeler değil. Biz hakiki anlamda yönetici araştırmacılığı yapıyoruz. Bu işte hem bilim hem sanat var. Çünkü süt endüstrisinde çalışan bir adamı alıp otomotiv endüstrisine dahi koyabilirsiniz ancak süt endüstrisinde çalışan 100 kişiden sadece 2’si otomotivde başarı gösterebilir. Sanat, o iki kişiyi bulmaktır.” diyor Şerif Kaynar.
     <br/>
     <br/>
     İnsan unsuru önemli
     <br/>
     <br/>
     Yarım asırdır bu işi yapan bir şirketin temsilcisi olan Ayşegül Aydın ise ileri teknoloji, mükemmel bir sistem ve kusursuz bir organizasyon yapısının insan unsuru olmadan hiçbir işe yaramayacağına dikkati çekerek, özellikle 80’lerden sonra bunun daha iyi fark edildiğini ve bütün dünyada iş dünyasının insan odaklı çalışmaya başladığını belirtiyor. Müşterilerden gelen talepler doğrultusunda beyin avcılığına ek olarak bir liderlik şirketine dönüştüklerini söylüyor: “Şirketler sağlıklı bir gelecek için en doğru insanı seçmek gerektiğini öğrendiler. Şimdi marifet doğru insanı uzun süre çalıştırabilmekte. Bunu yaparken de onu motive etmek, geliştirmek ve onun mutlu olmasını sağlamak gerekiyor. Bizim şirketimiz müşteriye lider bir ekip kurma vaadi veriyor. Sadece boşlukları doldurmak değil işimiz.”
     <br/>
     <br/>
     Murat Yeşildere, işlevlerini daha çok ‘stratejik yönetici bulma’ olarak açıklıyor. Bu yönüyle beyin avcılığı, bir insan kaynakları çalışması değil. Çünkü onlar yönetim kurulu üyesi, CEO, genel müdür ve genel müdür yardımcısı dışındaki pozisyonlarla ilgilenmiyor. Sadece şirket çok büyük cirolu olursa finans müdürü gibi seviyeler için devreye girilebiliyor. Şirket önce ihtiyacını belirtiyor, beyin avcısı o ihtiyacı projelendiriyor. Projelendirme bir nevi istihbarat çalışması demek. Ayşegül Aydın kendilerine ulaşan CV’ler dışında, sektör araştırması yaptıklarını hatırlatıyor: “Her sektörden, her şirket ile ilgili müthiş bir istihbarat ağımız var. Hangi sektöre ne arıyorsak elimizin altında var bunlar. Atama teklifleri için her şirketten bir kişiyi arayabilirsiniz. Hepsini ararsanız rezil olursunuz çünkü herkes birbirine söyler, tek atış hakkınız var, iyi kullanmanız lazım.”
     <br/>
     <br/>
     İstihbarat konusu, beyin avcılığı mesleğinin en dikkat çekici boyutu bir bakıma. İstihbarat toplanmasa bile zaten birçok şirket kendi sırlarını onlarla paylaşıyor. Mesela yeni yatırımlar yapmak isteyen bir kurum, yönetici isterken ne yapmak istediğini de açıklıyor. Sıkıntıda olan bir şirket, sorunlu dönemi aşabileceği bir yöneticiyi bulmak için müracaat ettiğinde içinde bulunduğu durumu izah ediyor. Bütün bu gizli bilgilerin açığa çıkması bir şirketi batırabilecek kadar etkili olabilir. Bu sebeple beyin avcıları projelerini büyük bir gizlilik içinde yürütüyor. Zira şirketi sıkıntıya sokan beyin avcısının da piyasadaki bütün imajı ve güvenilirliği yerle bir olabilir. Dolayısıyla etik ve gizlilik, bu işin temel prensipleri.
     <br/>
     <br/>
     Elbette bunlar yeterli değil. Şirketleri iyi tanımak için bilgi toplamak çok önemli. Başarılı bir yönetici farklı bir şirkete geçtiğinde başarısız olabiliyor. Şerif Kaynar, “Arçelik’te başarılı olan Philips’te başarılı olmayabilir. Her şirketin kendine has karakteri, kültürü ve özellikleri var. O şirketin içinde zenginleşecek adamı bulmaktır maharet. Bizim işimizde başarı, bir adamı bir şirkete atamak değil, üç sene sonra o adamın daha üst pozisyona gelmesidir.” diyor.
     <br/>
     <br/>
     Türkiye’de 45 yaş üzeri yönetici istenmiyor
     <br/>
     <br/>
     Her sektörde olduğu gibi beyin avcıları da ister istemez bulundukları ülkelerin kültürel yapısına uygun davranmak zorunda. Her ülkede iş dünyasına bakış açısı farklılaşabiliyor.
     <br/>
     <br/>
     Türkiye genç bir ülke, nüfusun yüzde 65’i otuz yaşın altında. Genç nüfus yöneticiye bakışı da etkiliyor. Murat Yeşildere, “ Şimdiye kadar 40-45 yaşın üzerinde bir yöneticiyi bizden isteyen bir şirkete rastlamadık. Biz en tepe yöneticilerle proje yapıyoruz, alt kademelerde bu rakamlar daha da çarpıcı hale geliyor. Bunun tehlikesi, alttan gelen güçlü genç neslin yukarıdaki tecrübeli yöneticileri dışarı doğru itmesidir.” diyor. Yeşildere’ye göre kenarda kalan bu insanların yönetim kurullarına girme şansı da fazla değil. Çünkü orada aile bireyleri, yakın ahbaplar gibi alınan kararlara riayet edecek, gizli bilgileri koruyacak insanlara yer veriliyor.
     <br/>
     <br/>
     Bu noktada profesyonel yöneticiler ile yönetim kurulu arasındaki ilişkiler ve yönetim kurullarının yapısı gündeme geliyor. Şerif Kaynar, son on yılda iş dünyasında önemli gelişmeler olduğunu belirtiyor; gerçek profesyonellerin sayısındaki artışa işaret ederek… İş dünyasında gözlemlediği bir problemi de şöyle dile getiriyor: “Türkiye’de beş doktor bir araya gelip ortak bir sekreter, bir pazarlamacı ve muhasebeci tutup büyük bir iş yapamıyor. Tek tek küçük kalmayı tercih ediyorlar. Ortaklık kültürümüz yok, her yerde bu sorun yaşanıyor. Oysa dünya çapında bir oyuncu olmak istiyorsanız ciro çok önemli. Küresel rekabette küçük olsun benim olsun mantığının geçerliliği yok.”
     <br/>
     <br/>
     Şerif Kaynar günümüzde iyi bir yöneticinin dünyanın her yerinde başarılı olabileceğini düşünüyor. Tek şartı var, iyi derecede İngilizce bilmek. Ayşegül Aydın’ın da, Türkiye’deki şirketlerin yönetim kurullarına önemli eleştirileri var. Bu yapıların patronu eleştirmeyecek aile bireyleriyle doldurulmasını yanlış buluyor. Çokuluslu şirketlerle yaptıkları çalışmalarda ise Türkiye’nin kendine has özelliklerini sürekli aktardıklarını da belirtiyor. Dev bir holding CEO’su ile bir ev hanımının aynı kültürün ve halkın mensubu olduğunun unutulmamasını istiyor. Bugüne kadar yerleştirdiği yöneticilerde hiçbir sorun çıkmamasını da, kültürel ve toplumsal özelliklere dikkat etmekle açıklıyor: “Türkiye farklı bir ülke. Çok duygusal bir toplum; motivasyona, desteğe, aferin ile güdülenmeye çok istekli. Dolayısıyla siz başka ülkedeki bir yöneticiyi getirip Türkiye’de çalıştırmaya kalktığınızda sorunlar çıkabiliyor. Burada yoğrulmayan çok başarılı olamıyor. Biz müşterilere önce Türkiye’nin gerçeklerini anlatıyoruz. Önce dersimiz Türkiye oluyor. Sizin çok alışık olduğunuz şeylerden burada vazgeçin diyoruz. Böyle olunca Türk yöneticileri çokuluslu şirketlere beğendirmek çok kolay oluyor.”
     <br/>
     <br/>
     İnsan kaynağı ekonomiye yetişemiyor
     <br/>
     <br/>
     Dünyanın birçok yerinde, özellikle hızla gelişen ekonomilerde, iyi yetişmiş insan kaynağı en önemli problemlerden. Şerif Kaynar bunun sebebini ekonominin, insan kaynaklarından daha hızlı büyümesine bağlıyor. İyi yetişmiş insan ona göre, tekrarlanmış başarı hikâyesi olanlar. O bakımdan sürekli iş değiştiren yöneticileri başarılı bulmuyor. Bu sebepten olsa gerek iş değiştirme noktasında müşterilerini sürekli izlediklerini belirtiyor. Heidrick&amp;Struggles her üç ayda bir atadığı yöneticinin durumunu tekrar analiz ediyor. Şerif Kaynar ise atadığı bir yönetici ile mutlaka öğle yemeği yediğini vurguluyor. Müşteriyi doğru yönlendirmenin önemini şöyle anlatıyor: “Mesut Yılmaz seçimde yüzde 13’e indiğinde siyaseti bıraksaydı bugün AB Dış Politika ve Güvenlik Yüksek Temsilcisi Javier Solana’nın yerinde olurdu. Hayatta her zaman çıkış yok. Yöneticinin paralel geçişlere evet diyebilmesi lazım. Partiyi dibe vurdurup bırakan siyasetçiyi uluslararası alanda kimse istemiyor. Kemal Derviş bu anlamda çok iyi bir örnektir. Biz işte bu hamlelerin belirlenmesinde ve zamanlamasında etkiliyiz.”
     <br/>
     <br/>
     Ayşegül Aydın, sayıları az olan çok iyi yetişmiş yöneticileri kapmak için şirketler arasında ciddi rekabet olduğunu söylüyor: “İyi yönetici için iyi okul bitirmek ve birkaç dil konuşmak yetmez. Tecrübeye saygı, öğrenmeye açıklık, dinlemeyi bilmek, kendini geliştirmeye çaba göstermekle bu iş oluyor. Bunlar da sürekli iş değiştirerek olmaz. CV önemli ama biz gerçek hayat uygulamasına bakarız. Konuşmak kolay, uygulamayı görelim.” Murat Yeşildere ise yönetim becerisi denen kavramın her sektörde, hatta kamuda bile benzer özellikler gerektirdiğini söylüyor. Ona göre bir CEO ile bir generalin çalışma prensipleri çok farklı değil. Birisi binlerce çalışanı, diğeri ise binlerce askeri yönetiyor ama son tahlilde ikisinin de muhatabı insan.
     <br/>
     <br/>
     Beyin avcılarının en önemli işlerinden biri de, ülkeler arası yaptıkları yönetici atamaları.
     <br/>
     <br/>
     Şerif Kaynar, Türkiye’nin uluslararası atamalardan payını en az alan ülkelerden olduğu görüşünde. Türkiye’nin bir yönetici ihracatçısı olması gerektiğini düşünüyor. Çünkü ithal yöneticilerin geldikleri ülke için büyük getirileri olabiliyor. Bu getiriyi ise kendi hayatından bir örnekle somutlaştırıyor: “Ben uluslararası bir firmanın Ukrayna’da genel müdürü idim. 2500 kişiyi istihdam ediyorduk ve araba filomuzu benim isteğim doğrultusunda Tofaş’tan aldık. Senelik kongrelerimi Antalya’da yaptım. Bu somut katkı; ancak Muhtar Kent’in Coca Cola International Başkanı olmasıyla Türkiye’nin kazandığı prestiji ölçemezsiniz. Buraya gelen turistin sayısı bile artar. Müthiş bir imaj yapıcıdır Türk yöneticiler.” Onun bu kadar önemsediği Türk tepe yöneticilerin dünya genelindeki sayısı 500 civarında. En fazla yönetici ihraç eden ülke ise İngiltere.
     <br/>
     <br/>
     Yönetici ihracatı kadar, ithalatı da önemli bir konu. Yabancı yöneticiler Türkiye için çok önemli tanıtım unsurları. Türkiye’de yabancı yönetici sayısı çok az; çünkü yabancılara karşı katı bir tutum var, özellikle aile şirketlerinde. Bunda Türkiye’de yabancı dil konuşma oranının düşük olmasının etkisi kadar, şirketlerin kurumsallaşma yetersizliklerinin de etkisi var. Murat Yeşildere çokuluslu şirketlerin Türkiye’den yönetici ithal etmeye hevesli olmadıkları tespitini yapıyor. Yurtdışına gidenlerin, aynı firmanın Türkiye temsilciliğinden, başka bir ülke temsilciliğine geçmek suretiyle transfer olduklarını belirtiyor.
     <br/>
     <br/>
     Müşteriye 12 aylık garanti
     <br/>
     <br/>
     Beyin avcıları, şirketlerden para kazanıyor. Listelerindeki yöneticilerden herhangi bir komisyon almaları söz konusu değil. Bu işi iyi yapan uluslararası şirketler, atadıkları bir tepe yöneticisinin yıllık toplam gelirinin üçte birini çalıştığı şirketten alıyor. Ayrıca bütün beyin avcısı şirketler, tavsiye ettikleri yöneticiler için müşterilerine tatmin garantisi veriyor. Bunun süresi en az 12 ay. Bir yıl içinde atanan yönetici, atandığı şirketten ayrılırsa, beyin avcısı hiçbir ücret talep etmeden yeni bir yönetici tespit ederek, şirkete gönderiyor. Birçok beyin avcısı, atanmasına aracılık ettiği bir yöneticiye, o işinden memnun olduğu sürece yeni bir teklif getirmiyor.
     <br/>
     <br/>
     BEYiN AVCILARI GENELKURMAY BAŞKANI BiLE ATADI
     <br/>
     <br/>
     Dünyada beyin avcıları çok ilginç sektörlerde faaliyet gösteriyor. Ordu da bu kurumlardan.
     <br/>
     <br/>
     Korn Ferry adlı şirketin geçmişinde bu gibi önemli atamalar dikkat çekiyor. Yarı profesyonel bir yapısı olan Yeni Zelanda Ordusu’nun Genelkurmay Başkanı bu şirketin belirlediği isim olmuş. Meksika Başkanı Vicente Fox’un kabinesi için atanan 7 bakanı da yine Korn Ferry önermiş. Boeing Şirketi Finans Direktörü, Starbucks ve NIKE firmalarının şu andaki Avrupa başkanları da beyin avcılarının listesinden. Türkiye’de beyin avcılarına kamu kurumları ve belediyelerden talep yok. Ancak dünyada durum çok farklı. Heidrick &amp;Struggles şirketi, 2003-2005 yılları arasında Danimarka, Finlandiya, Amerika, Almanya, Portekiz, Hollanda ve Kanada gibi ülkelerde 300 belediye ve hükümet ile çalıştı. Kritik noktalara atamalarda destek verdi. Ayşegül Aydın, 10 yıldır çalıştığı Türkiye piyasasında birlikte çalışmak için kendini arayan tek hükümetin AK Parti olduğunu belirterek, belediyelerle ilgili bir proje için destek istediklerini belirtiyor.
     <br/>
     <br/>
     Egon Zehnder ise özelleştirilen Yunan Havayolu şirketi Olimpic’in CEO’sunu atadı. Şirket ayrıca halen İngiltere Maliye Bakanlığı ile ortak çalışmalar yapıyor ve bakanlık bürokratlarının belirlenmesinde etkili oluyor. Türkiye’de beyin avcılarının kamuda çalışamamasının en önemli sebebi kuşkusuz siyasi kadrolaşma geleneği. Çünkü iktidara gelen her hükümet kendi kadroları ve yakın gördüğü isimlerle çalışmayı tercih ediyor ve bu alanda profesyonelleşmeyi kabul etmiyor. Şerif Kaynar’ın ise hükümete bir önerisi var: “THY, TEAŞ, İSKİ genel müdürleri gibi atamalara katkımız olabilir. Eğer hedef daha kaliteli, kârlı ve başarılı kurumlar oluşturmaksa, bize imkân tanınsın, bir kereye mahsus bu gibi kurumların birine hiçbir ücret almadan bir atama yapalım. Bizim servisimiz pahalıdır ama ben atadığımız kişinin neler yapabileceğini göstermek için böyle bir öneri getiriyorum.”
     <br/>
     <br/>
     Murat Yeşildere ise özellikle özelleştirilmesi düşünülen kamu kurumları için beyin avcılarının ciddi katkıları olabileceğini söylüyor. Yunan havayolu şirketinin özelleştirilmeden önce tepe yönetimini değiştirdiklerini ve şirketin daha kârlı ve verimli hale gelerek normal değerinin çok üstünde bir fiyata satıldığını hatırlatarak, ciddi özelleştirme sürecinde olan Türkiye için de aynı yöntemin kullanılabileceğini vurguluyor.
     <br/>
    </br>
   </br>
  </font>
  <br/>
  <!-------- end of YAZI ---------->
 </p>
</div>


Kaynak: [www.aksiyon.com.tr](http://aksiyon.com.tr:80/detay.php?id=23361), [web.archive.org (arşiv bağlantısı)](http://web.archive.org/web/20070605100124/http://aksiyon.com.tr:80/detay.php?id=23361)
