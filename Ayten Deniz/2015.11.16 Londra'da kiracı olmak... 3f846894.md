# Londra'da kiracı olmak...

*Ayten Deniz 2015.11.16*

<div class="pNewsDetailMainContent ctx_content" itemprop="articleBody">
 <p>
  Daireler küçüldükçe küçülüyor, kiralar arttıkça artıyor. yer darlığından bulaşık makinesinin lüks olduğu londra’da kiracılık zor.
 </p>
 <p>
  İngiltere’nin başkenti Londra’da ev kiraları dudak uçuklatır oldu. 1+1 dairenin kirası faturalarla beraber günlük ortalama 200 liraya geliyor. Bir dünya şehri olan Londra’ya yerleşenler için en büyük sıkıntı, kuşkusuz, ev kiralamak. Kiraların ne kadar pahalı olduğunu ispatlamak için bilgisayar mühendisi Sam Cookney geçen aylarda sosyal bir deney yaptı ve gazetelerde haber oldu. Deneyde, haftanın dört günü İspanya’nın Barcelona kentinden Londra’daki ofisine gidip gelen bir kişinin aylık tüm masrafları (ev kirası, uçak biletleri, yemek ve diğer masraflar) hesaplanmıştı. Deney sonunda, bu yöntemin (1358 sterlin), Londra’da yaşamaktan (1697 sterlin) daha ucuz olduğu sonucuna varılmıştı.
 </p>
 <p>
  Londra’da kiraların hızla artması (oturulabilecek 1+1’ler 1000 sterlinden başlıyor), yeni yerleşim yerlerinde binaların yükselmesine, kentin her karışının altın pahasına satılmasına neden oluyor. Londralılar ise tıpkı İstanbullular gibi gelecekte yeşil ördekli göllerine,  parklarına ayrılan alanların rant kurbanı olmasından endişe duyuyor.
 </p>
 <p>
  Londra’daki bu değişimin en bariz örneği, bir zamanlar büyük salonları ve odaları olan malikânelerin, cottage’ların (kırdaki yazlık evlerin) bugün parça parça bölünüp minik dairelere dönüştürülmeleri. Şimdilerde inşaat sektöründe moda olan şeylerden biri de bu eski kır evlerini ya da malikâneleri mortgage (konut kredisi) ile satın alarak matruşka gibi içinden birden fazla daire çıkartmak. Bu evlerin nasıl bölündüklerini anlamak için, ortadan ikiye ayrılmış kapılara ya da bir çitle çekilen bahçe sınırlarına bakmak yeterli. Kapıların yukarısındaki kemer alçıdan da bu kolayca anlaşılabilir. Bir ev ikiye bölündükten sonra yan taraftan ya da arka bahçeden kapılar açılarak yukarı katın aşağıyla bağlantısı kesiliyor ve iki katlı bir ev iki yeni daire olarak kiralanıyor.
 </p>
 <p>
  Sektör öyle gelişmiş ki inşatta çalışan bir ustabaşı bile kredi ile eski bir evi alıyor, ucuza temin ettiği malzemelerle restore ediyor ve tabii bölebildiği kadar bölüyor. Hatta balkondan bile oda çıkarıp 1+1 daireyi 2+1 olarak kiraya veriyor. Ev sahibi mutfaktan da tasarruf edip salonu ‘open kitchen’ (açık mutfak) yaptığında değmeyin keyfine. Bir Avrupa Birliği ülkesinden İngiltere’ye göç etmiş Franck onlardan biri. Kendisi ustabaşı olarak çalışıyor ve matruşka gibi üç-dört dairesi var. Franck, oldukça eski olan evi krediyle satın almış. Çatı katını da dâhil ederek inşaatı en masrafsız şekilde yapmış. Evin borcunu kira gelirleriyle ödeyip en geç 10 yıl sonra borçsuz bir mülk sahibi olmayı düşünüyor.
 </p>
 <p>
  Hâl böyle olunca, Londra’da küçüldükçe küçülen dairelere bir bulaşık makinesi koymak bile mümkün değil. Zira salon daralacağından buna ihtimal dahi yok. Aslında ilginç olan, Londra gibi modern bir şehirde bulaşık makinesinin varlığının lükse dönüşmesi. Sektörün bu çılgınlığı neticesinde pek çok şey lükse dönüşüyor ne yazık ki! Evinizde çamaşır sereceğiniz veya çamaşır kurutma makinesini yerleştireceğiniz, hatta vestiyer veya ayakkabılık koyabileceğiniz bir alan bulmanız çok zor. Bütün bunlar ev sahibinin ufkuna ve anlayışına  kalmıştır!
 </p>
 <p>
  Nasrettin Hoca’nın doğuran kazanı gibi daireden dairenin çıktığı Londra’da eğer yüksek kiraları karşılayacak bir işiniz yoksa genellikle iki tercihiniz olacak. Bir zamanlar bölünmüş mini dairelerin alt ve üst katlarının tekrar tekrar bölünebildiği 1+1 bir evcik ya da yıkılmış eski binanın üzerine ucuz malzemeden inşa edilen bir kibrit kutusu! Bu evleri tercih edecekseniz, komşunuzun titreşimdeki telefonundan  rahatsız olmamak için kendinizi tutmalısınız. Bu dairelerin birinde oturan Matthew, “Komşumun telefonu titreşimde ve sürekli çalıyor. Bazen yukarı çıkıp, telefonunuz çalıyor, diye haber vermemek için kendimi zor tutuyorum.” diyor. Zira duvarlardan sesler kolayca duyulabiliyor. Tabii bu durum bazen de kâbusa dönüşebilir. Mesela, Erdem ailesinin ihtiyar bir komşuları var. Evin hanımı, değil evde terlikle dolaşmak, hızlı adımlarla bir odadan başka bir odaya gidemediklerini ve birbirleriyle sessizce konuştuklarını dile getiriyor. Hafif bir ses olsa ihtiyar kadın uzun bir sopayla vurarak uyarıyormuş. Bebekleri olunca bu endişeleri artan aile, ev sahibinin kirayı artırmasından dolayı evden ayrılacak; fakat hiç de üzgün değiller. Evlerin ya malzemesinden ya da dip dibe olmasından dolayı çok sık yaşanan bu olaylar, kiracıları taşındıklarında birtakım testlere zorluyor. Emekli Jane onlardan biri. Huzurlu zamanlarını geçireceği bir ev alan Jane, eve henüz yerleşmeden televizyonun sesini duyabileceği kadar açıp komşusunun kapısını çalmış. Jane, komşusuna sesi test ettirdikten sonra evine yerleşmiş.
 </p>
 <p>
  <img alt="" src="http://web.archive.org/web/20151226160209im_/http://medya.aksiyon.com.tr//aksiyon/2015/11/16/573096.jpg "/>
 </p>
 <p>
  <strong>
   Kiracı ve ev sahibinin mutlu hikâyesi
  </strong>
 </p>
 <p>
  Böyle sıkıntılar olsa da ev bulmak hiç de kolay değil. Öyle ki Kuzey Londra’dan Güney Londra’ya taşınan Yusuf Bey, ailesiyle birlikte önce Güney Londra’da geçici olarak bir yer kiralayıp ev aramaya koyuluyor. Birkaç hafta sonra ancak kendilerine uygun iyi bir daire bulabiliyorlar. Bunun gibi pek çok örnek var. Tabii iş, ev bulmakla sınırlı değil. Evi bulduktan sonra ev sahibini bulmak da mesele. Eğer emlak ajansı üzerinden kiraladıysanız ev sahibi ile muhatap olmanız ve evde çıkan sıkıntıları birebir aktarmanız oldukça zor. Ajans sorununuzu çözemiyorsa sizi evden çıkana dek oyalıyor.
 </p>
 <p>
  Bu nedenle, 9 yıl bir evde oturan ve ev sahibiyle üzülerek ayrılan Uluışık çiftiyle tanışınca çok şaşırıyoruz. Evden, ev sahiplerinden razı olarak çıkan kiracı çok nadirdir çünkü. Uluışık ailesi, çiçeği burnunda bir çift. Croydon’da (Londra’nın güneyinde bir bölge) üç katlı bir evin ikinci katında çok ufak (1+1) bir daireye yerleşirler. Jamaikalı bir Müslüman olan ev sahipleri iyi bir adamdır fakat ev oldukça küçüktür. Uluışık çifti, 6 ay sonra daha konforlu ve kullanışlı kiralık bir ev aramaya başlar. Emlak ajansı vesilesiyle bir ev bulurlar. Tabii bulduklarına hemen sevinemeden pişman olurlar. Evin ardı arkası kesilmeyen sıkıntıları çıkar. Kombi birkaç defa bozulur, ajans tamirci gönderir ancak kombi eski olduğundan arıza devam eder. Evin reisi Cihan Bey, Londra’da evlerin genellikle problemli olduğunu belirterek bu düşünceyle eve bir yıl sabredebildiklerini anlatıyor. Ev sahibiyle hiç muhatap bile olamayan Uluışık ailesi, yeniden ev aramaya başlar. Bu kez daha dikkatli davranırlar. İnternet üzerinden bir emlak ajansı vesilesiyle güzel bir ev bulurlar. Ev, o zamana dek baktıklarının en iyisidir. Biraz ince eleyip sık dokumanın mükâfatı gibidir âdeta. İki katlı ev tren istasyonuna yakın olduğu gibi kirası da oldukça uygundur. Üstelik evdeki eşya da tamdır. İngiltere’de evler genellikle eşyalı olarak kiralanır. Ama evde ihtiyaç duyduğunuz her eşyayı bulmanız her zaman mümkün değildir. Uluışık ailesinin ev sahibi Colin ise öyle bir ev sahibidir ki çamaşır kurutma makinesinden ekmek kızartma makinesine, duvarlardaki tablolardan konsolun üzerindeki aksesuarlara kadar her şeyi düşünmüştür. Kiracı konusunda da çok hassastır. Uluışık ailesi, “Evle ilgili ne zaman bir sıkıntı olsa Colin hiç vakit kaybetmeden hemen koşup gelir, bizzat kendisi ilgilenirdi.” diye anlatıyor.
 </p>
 <p>
  Aradan 9 yıl geçer, Uluışık ailesinin çocukları büyür. Daha geniş bir ev düşüncesiyle taşınmaya karar verirler. Ev sahibi Colin, bu duruma çok üzülür. Aslında kiracıları da üzgündür. Cihan Bey, ev sahibi Colin ile ilişkilerini “Ev alma, ev sahibi al diye bir şey doğdu literatürümüzde.” diye özetliyor.
 </p>
 <p>
  Colin, Türk kiracılarından o kadar memnun kalır ki bu aileden sonra, nasıl düzgün birilerini bulup evi kiraya veririm diye kara kara düşünür. Uluışık ailesinden yardım ister ve evi en nihayetinde yine bir Türk aileye kiraya verir.
 </p>
 <p>
  Colin, 20 yıldır emlak işleriyle uğraşıyor. Asıl mesleği muhasebecilikmiş. Ancak eşi bir gün bir daire alıp kiraya veriyor. Colin emekli olunca, sayısı bir hayli olmuş gayrimenkullerini yönetmeye başlıyor. “Parası iyi ancak insanlarla uğraşmak meşakkatli.” diyor. Zira Colin, çok farklı milletlere kiralamış evlerini. O yüzden pek çok millet hakkında bilgi sahibi. “Japonlar, aşırı buharlı sıcak duş aldıkları için duvar kâğıtları kalkıyor. Hindistanlılar ise çok aşırı baharat kokuyorlar. Şayet evin hanımı çalışmıyorsa çok yağlı yemeklerle duvar kâğıtlarını yağdan geçilmez hâle getirebilir.” diye özetliyor tecrübelerini.
 </p>
 <p>
  Tabii İngiliz kiracıların da eve ayakkabıyla girdiklerinden dolayı parkeler çabucak eskiyebiliyor. Uluışık ailesinden oldukça memnun kalan İngiliz ev sahibi, Türklerin eve ayakkabıyla girmediğini görünce çok sevindiğini ifade ediyor. Temizlik konusunda ise diğer toplumlara göre daha hassas olduklarını düşünüyor Colin.
 </p>
 <p>
  <img alt="" src="http://web.archive.org/web/20151226160209im_/http://medya.aksiyon.com.tr//aksiyon/2015/11/16/573097.jpg "/>
 </p>
</div>


Kaynak: [www.aksiyon.com.tr](http://www.aksiyon.com.tr/dosyalar/londrada-kiraci-olmak_552982), [web.archive.org (arşiv bağlantısı)](http://web.archive.org/web/20151226160209/http://www.aksiyon.com.tr/dosyalar/londrada-kiraci-olmak_552982)
