# Kırılma Gezi ile değil, Uludere ile başladı

*Ayten Deniz 2015.03.02*

<div class="pNewsDetailMainContent ctx_content" itemprop="articleBody">
 <p>
  Ak Parti’nin “Bize darbe yapacaklardı” argümanına Batı’nın inanmadığını belirten Londra merkezli Türkiye Enstitüsü Direktörü Emre Erkoç, demokrasi konusunda yaşanan kırılmanın 34 insanımızın öldüğü Uludere olayı ile başladığını söylüyor.
 </p>
 <p>
  Türkiye Enstitüsü (Turkey Institute), yeni kurulmasına rağmen İngiltere’de pek çok kişinin dikkatini çekmeye başladı. Enstitünün direktörlüğünü Taptuk Emre Erkoç yapıyor. Keele Üniversitesi’nde doktorasını tamamlayan Erkoç, aynı zamanda Queen Mary University of London’da misafir araştırmacı olarak çalışıyor. Türkiye’nin demokratikleşme serüveninin iktisadi dinamikleri üzerine araştırmalar yapıyor. Özellikle son yıllarda Türkiye’nin iç ve dış siyasetinin Batı’da daha fazla merak edilmesinin kuruma olan ilgiyi artırdığını söylüyor. Emre Erkoç ile ülkemizdeki gündemi ve Türkiye’nin Batı’dan nasıl göründüğünü konuştuk.
 </p>
 <p>
  <strong>
   -Türkiye’yi yakından takip ediyorsunuz. Ülke, neredeyse her gün değişen gündemlerle sarsılıyor. Toplum psikolojisi açısından bu ne kadar sağlıklı?
  </strong>
  <br/>
  Maalesef durum tam da tasvir ettiğiniz gibi. Sosyal medyada ilk duyduğumuzda “Hayır, bu olay kesinlikle yaşanmamıştır” diye düşündüğümüz birçok gelişmenin sonradan vuku bulmuş olduğunu görmek üzüntü verici. Şu an İngiltere’de en önemli gündem, ilkokula giden çocukların içtiği süt miktarı. Buradan, Türkiye’deki siyasi gündemi takip etmek ve bu sahada araştırma yapmak pek de kolay değil. Bu ağır gündemlerin neticesinde toplumdaki kırılgan fay hatlarının daha da belirginleştiğine hep beraber şahit oluyoruz. Onca olumsuz hadiseye rağmen soğukkanlılığını koruyan kesimlere teşekkür etmemiz gerekiyor herhâlde.
 </p>
 <p>
  <strong>
   -İngiltere ve Türkiye demokrasisini karşılaştırabilir misiniz?
  </strong>
  <br/>
  Dünya üzerindeki hiçbir demokrasi için tamamıyla konsolide olup derinleşmiş diyemiyoruz, her birinin kendi içinde problemleri var. Ancak İngiltere ve Türkiye arasında belirgin farklar olduğu da aşikâr. İngiltere’deki siyasi kültür, hata yapanı ‘bizden’ diyerek koruma refleksi göstermiyor. Birkaç hafta öncesinde bakan olan biri, trafik cezası konusunda usulsüzlük yaptığı anlaşılınca, vekillikten ayrılmak zorunda kalabiliyor ve akabinde yargılanıp cezaevine gidiyor. Ya da ismi Leveson Soruşturması’nda geçen Başbakan David Cameron, 6 saat araştırma komisyonuna hesap verebiliyor. Bu tip vakalar, en azından belli kurumların asgari oranda varlığına işaret eder. Bunlar, kimilerinin iddia ettiği gibi, toplumsal tepkiyi azaltmak için kurulmuş mizansenler dahi olsa, demokratik bilinç adına önemli eşikler. Açıkçası Türkiye’de ‘miş’ gibi yapan bir demokrasinin dahi işleyebilmiş olması, ilerleyen yıllarda olumlu etkiler oluşturabilirdi. Maalesef böylesi bir ihtimal  bile her geçen gün azalıyor. İdari ve hukuki denetimin belli bir süredir işlevselliğini kaybetmesinin ve keyfî tutumların norm hâlini almasının siyasi ve ekonomik maliyetlerinin yanı sıra toplumsal maliyetlerinin de olacağını söylemek kehanet olmasa gerek.
 </p>
 <p>
  <strong>
   -Ak Parti’nin, Gezi sürecinden bu yana demokrasi grafiği aşağı yönlü...
  </strong>
  <br/>
  AK Parti’nin demokrasi ve hukukun üstünlüğü konusunda yaşadığı kırılmanın Roboski (Uludere) olayı olduğunu düşünenlerdenim. ‘Çevre’den ‘merkez’e ilerleyen AK Parti siyasetçilerinin “biz devletiz” dedikleri gün olarak işaretliyorum 28 Aralık 2011 tarihini. Sonrasındaki günlerde sürekli kırık vermeye devam etti hükümetin demokrasi karnesi. Bununla beraber, dinî hassasiyetler kamufle yapılarak toplumdaki muhalif kesimlerin ötekileştirilip dışlanmasının kutuplaştırıcı bir etkisi oldu. Gezi Parkı protestoları ve devamındaki süreç, işte tam da böylesi muhalif bir enerji birikiminin dışavurumuydu. İktidarı desteklemeyen kesimlerin, çoğunlukçu demokrasi anlayışı ile iyice sindirilmeye çalışılmasının neticesi kitlesel gösterilerdir ve meşru zeminde kaldığı (şiddet içermediği) sürece de günümüz ileri demokrasileri için değerli demokratik angajman yollarıdır. Ancak üzülerek dile getirmeliyim ki o günkü yöneticiler Gezi protestolarını, Türkiye demokrasisini bir seviye ileriye taşımanın yerine kendi seçmenlerini tahkim etmenin aracı olarak kullandılar. AK Parti’nin son dönem demokrasi grafiği ile ilgili özet olarak şunu söyleyebilirim: Roboski, Gezi Parkı ve 17-25 Aralık süreci, AK Parti hükümetinin üçüncü döneminde yaşanan antidemokratik gelişmelerin tepe noktaları olarak değerlendirilebilir.
 </p>
 <p>
  <strong>
   -17-25 Aralık operasyonları dünyada nasıl algılanıyor? Darbe söyleminin dünyada karşılığı var mı?
  </strong>
  <br/>
  Özellikle İngiltere’deki algı başladığı günden itibaren pek değişmedi. Siyasal iktidarları devirmek için belli manipülasyonlarla yapılan darbe girişimlerinin tarihçesi herkesin malumu. Bunlar arasında rüşvet ve yolsuzluk davası açılması gibi bir yöntem yok. Hükümetin başından beri gündeme getirdiği “Bize darbe yapılmaya çalışıldı” argümanının altını doldurabilecek hiçbir makul delil de sunulamadı ne Türkiye kamuoyuna ne de Batı’da süreci izleyen kurumlara. Birçok davada da gördüğümüz gibi, hızlıca savcıların değiştirilmesi, gizlilik kararının alınması ve ardından da dosyaya takipsizlik verilmesi, Türkiye siyasetini takip edenler için fazla tanıdık zaten. Bu noktada, hükümetin, darbe iddialarının İngiltere başta olmak üzere birçok Batı ülkesinde dikkate alınmamasının ardında, hukukun hemen askıya alınmaya çalışılması ve bine yakın polis memurunun aniden görev yerlerinin değiştirilmesi gibi sebeplerin olabileceğini düşünüyorum.
 </p>
 <p>
  <strong>
   -Bankacılık Düzenleme ve Denetleme Kurulu’nun (BDDK) hukuksuz şekilde Bank Asya yönetimini değiştirmesi ne kadar akıllıca? Bir devlet neden kendi bankasını batırmaya çalışır?
  </strong>
  <br/>
  Bank Asya’ya yapılan siyasi baskılar aşağı yukarı bir senedir devam ediyor. İktisadi anlamda böylesi kırılgan bir dönemden geçerken, bankacılık sektörünü olumsuz yönde etkileyecek adımlar atılması kesinlikle yanlış. 2001’de yaşanılan bankacılık krizi ve o günlerde sıkça gündeme gelen batık bankalar meselesini hatırdan çıkarmayalım. Bu bağlamda hususen söylemeliyim ki piyasalarda başlayan tedirginliğin belli bir eşiğin üzerine çıkması durumunda, Türkiye ekonomisi geri dönüşü olmayan bir yola girebilir. Bir de bu denli olumsuz bir süreç başladığında piyasayı rahatlatıp ekonominin tansiyonunu düşürebilecek enstrümanlara sahip kurumların kredisini azaltma politikası sürdürülürse, Türkiye meşum bir sarmalın içerisinde bulabilir kendini. Sorumluluk sahibi bütün siyasetçi, bürokrat ve aydınların, ülke ekonomisini riske edecek tavırlara girmemeleri en büyük temennimiz olur. Bu çerçevede Bank Asya’ya karşı yürütülen iktisadi ve hukuki altyapısı olmayan ve açıkça bankacılık mevzuatına aykırı olan sürecin sona erdirilmesi, Türkiye ekonomisinin geleceği açısından bence çok önem arz ediyor.
 </p>
 <p>
  <strong>
   -Hükümet, gittiği her ülkede, Türk Okullarının kapatılmasını istiyor. Bu Türkiye’nin prestijine nasıl zarar verir?
  </strong>
  <br/>
  AK Parti hükümetlerinin önceki siyasi iktidarlardan farkı, tabu hâlini almış birçok konuda özgüvenli ve özverili bir şekilde yeni bir söylem geliştirebilmesiydi. Bu çerçevede, özellikle dış politika alanında, Cumhuriyet’in yerleşmiş birçok diskurunu altüst eden hamleler yaptılar. Ortadoğu ve Afrika ülkeleri ile geliştirilen ilişkilerin bu cümleden olduğunu düşünüyorum. Bu girişimlerin çok öncesinde başlayan, Türkiyeli işadamı ve öğretmenlerin bence olağanüstü gayreti ile Afrika başta olmak üzere birçok coğrafyada kurulan eğitim kurumları, içinde bulundukları ülkelerin vatandaşlarına hizmet götürmekle beraber Türkiye’nin lehine -ilerleyen yıllarda daha da çok hissedeceğimiz- yumuşak gücün oluşmasına da önemli katkılarda bulundu. Değişik ülkelerde faaliyet gösteren bu müesseseler, eğer içinde bulundukları ülkelerin aleyhinde bir faaliyet alanı oluşturmuş olsalar, ömürleri bu kadar uzun olmazdı zaten. Bugün bu denli ağır diplomatik baskılara rağmen okulların hâlen faal olması, bulundukları ülkelerin hukuki mevzuatına uygun hareket ederek lokal ihtiyaç ve taleplere cevap verebiliyorlar kanaati oluşturuyor insanda.
 </p>
 <p>
  <strong>
   -Son olarak, başkanlık sistemi Türkiye’ye uyar mı? Konu, İngiltere’den nasıl görünüyor?
  </strong>
  <br/>
  Başkanlık sisteminin içeriğinden ziyade muhtemel uygulama tarzı ile ilgili endişeler olduğunu düşünüyorum Türkiye kamuoyunda. Az önce de ifade etmeye çalıştığım gibi, Roboski sonrası süreç, siyasi iktidarın yargı ve kolluk kuvvetleri üzerindeki denetlenemeyen bir tasarruf gücüne sahip olduğu gerçeği ile yüzleştirdi birçoğumuzu. Şimdi bu çapta bir güç alanını, anayasal zeminde iyice tahkim etmiş bir başkanın, Türkiye demokrasisini daha da zorlu bir mecraya götürmesi kuvvetle muhtemel. Açıkçası, ülkemizdeki siyasi kültürün, denetim ve şeffaflığı tamamen özümsemediği sürece, başkanlık sistemi neticesinde oluşacak politik atmosferin, çoğunlukçu demokrasi anlayışını sürekli öne sürerek temsil gücü zayıf kesimlerin haklarını korumada özenli davranmayacağı fikrine sahibim.
 </p>
</div>


Kaynak: [www.aksiyon.com.tr](http://www.aksiyon.com.tr:80/soylesi/kirilma-gezi-ile-degil-uludere-ile-basladi_549172), [web.archive.org (arşiv bağlantısı)](http://web.archive.org/web/20151114055434/http://www.aksiyon.com.tr:80/soylesi/kirilma-gezi-ile-degil-uludere-ile-basladi_549172)
