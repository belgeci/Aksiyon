# Londra Moda Haftası’nın ‘duygusal’ boyutu

*Ayten Deniz 2014.02.24*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   İngiltere’de her yıl düzenlenen Londra Moda Haftası’na dünyanın dört bir yanından akın vardı. İngiltere ekonomisine milyarlarca sterlin kazandıran etkinlikte sokak modası da dikkat çekiciydi.
  </font>
 </div>
 <div id="newsText">
  <font class="detail-text">
   <p>
    Biletler tükenmiş, davetiye bulmakta güçlük çekiyorsunuz. Ancak bir davetiyeniz varsa kapıda bir lord ya da barones gibi karşılanıyorsunuz. Londra Moda Haftası’nın gerçekleştiği Somerset House’un bahçesine girince masal dünyasına düşmüş gibi hissediyorsunuz kendinizi. Bir fotoğrafçı ordusu tarafından karşılanıyorsunuz. Bulgaristan’dan İtalya’ya, Fransa’dan Brezilya’ya; Uzakdoğu’dan Ortadoğu’ya kadar dünyanın dört bir yanından yüzlerce gazeteci bu haftaya katılabilmek için sadece kendilerini değil, fotoğraf makinelerini de akredite ettiriyor. Her köşe başında sokak modasını temsil eden ilginç tasarımlı ve renkli saçlı kadınlar, üzerlerinde kıyafetlerle merak uyandırıyor. Onların hemen arkasından sizin davetli olduğunuzu fark edip elinde şemsiye ile gelen pelerinli görevli dikkat çekiyor. Londra’nın belli belirsiz yağan ve ‘ahmak ıslatan’ diye tabir edilen yağmurunda ıslanmamanız için, şemsiye tutuyor ve defilenin yapıldığı salona kadar size eşlik ediyor. Tebessümü yüzünden eksik olmayan görevli, nezaket ve incelik alameti olabilecek tüm davranışları sergiliyor. O an, ya çok önemli biri olduğunuzu düşünüyor ya da programın önemini daha iyi kavrıyorsunuz.
   </p>
   <p>
    Moda haftası, global moda etkinliğinin Londra ayağı olarak değerlendiriliyor. New York, Milan ve Paris gibi modanın devasa başkentlerinde de aynı etkinlikler düzenlenmesine karşın, Londra’da hep farklı bir renk ve hareketlilik vardır. Birçok tasarımcı ve modacı için burası bir basamak. Onlar için New York ya da Paris’e gitmenin yolu Londra’dan geçiyor. Çoğu tasarımcı ve modacı burada zirveye tırmanır. Başarılı olmak isteyen yabancıları destekleyen hem de onlara çeşitli imkânlar sunan bir organizasyon. Ne kadar çok varlıklı yabancı gelirse o kadar iyi kâr edeceklerini bilir İngilizler. Örneğin bu yıl Londra Moda Haftası boyunca sadece etkinliklere katılmak için gelen turistlerin uçak, otel ve diğer masrafları 100 milyon İngiliz Sterlini civarında. Turizm, Birleşik Krallığın değişmeyen ajandalarından fakat asıl ajanda Londra Moda Haftası’nın kazandırdığı ekonomik rakamlarla ilgili.
   </p>
   <p>
    Londra Moda Haftası’nı organize eden British Fashion Council (İngiliz Moda Konseyi-BFC), bu etkinliği her yıl şubat ve eylül aylarında düzenliyor. 1983 yılında kurulan BFC’nin amacı, İngiliz tasarımcıları vitrine çıkarmak ve uluslararası moda arenasında Londra’ya önemli bir pozisyon sağlamak. Bugün Londra modada, New York, Milan ve Paris’le birlikte ‘Büyük Dörtlü’yü oluşturuyor. İngiltere moda endüstrisinin son beş yıldaki yükselişi şaşırtıcı rakamlara ulaştı. Son açıklanan BFC verilerine göre, 2009’da 21 milyar sterlin olan gelir, bu yıl 26 milyara ulaştı. Bu endüstrinin ekonomiye doğrudan, tedarikçi firmaları ve moda haftasında çalışan personeli de hesaba katınca dudak uçuklatacak rakamlara varıyor. Buna göre, moda haftasının ekonomiye katkısı 46 milyar İngiliz Sterlini. Tabii çalışan personel dâhil değil bu rakama. Moda sektöründe yaklaşık 797 bin kişi istihdam ediliyor. 2009’dan sonra işsizlik oranında yaşanan yüzde 2,3’lük düşüş dikkate alındığında bu istihdam önemli bir yüzdeyi oluşturuyor.
   </p>
   <p>
    Tüm sektörlerde ekonomik çıkarları öncelikli olan İngilizler en az Almanlar kadar ekonomik zekâya sahip. Zira projeler henüz hayata geçmeden getirisi-götürüsü hesaplanır ve belli bir plan ve program takip edilir. Hiçbir şey rastgele değildir. Özellikle uluslararası alanda programlar yapılırken en ince detaylar hesaplanır. Hatta ne kadar kahve tüketileceği bile. Örneğin bu yılki moda etkinliklerinde 200 kilo Lavazza kahve çekirdeği tüketilirken 30 bin espresso ikram edilmiş. Londra Moda Haftası her anlamda İngiliz sistemine güzel bir örnek. Londra Belediye Başkanı Boris Johnson, haftanın, İngiliz ekonomisine ne kadar büyük katkı yaptığının ortada olduğunu vurguluyor. BFC Başkanı Natalie Massenet, işsizlik oranı düşüşte iken moda sektörünün ekonomiye katkısının artmasını ‘yüksek üretkenliğe işaret’ diye değerlendiriyor.
   </p>
   <p>
    BFC’nin hedefi, büyüme potansiyelini göstererek, finans toplumunu moda sektöründe buluşturmak. BFC’nin hazırladığı ‘Modanın Değeri’ raporuna göre sektördeki perakende kısmı son 10 yılda yüzde 30 arttı. İngiltere’deki tasarımcı markalarının satışları da yine son 10 yılda yüzde 20 artarak 3 milyar sterlinlik pazara ulaştı. Bu arada, online moda ürünlerinin satışı da giderek katlanıyor. 2015’e kadar bu artışın 7 milyar sterline ulaşması bekleniyor
   </p>
   <p>
    <strong>
     Çinli öğrenci yüzde 150 arttı
    </strong>
   </p>
   <p>
    Bilindiği gibi İngiltere eğitim alanında da başarılı bir ülke. Elbette başarıyı sürdürmek ve kaliteyi artırmak için sürekli yenilikler yapıyor. Bu anlamda yabancı öğrencilere yönelik bazı projeler hazırlanıyor. Mesela Londra sanat okulları her yıl binlerce uluslararası öğrenci yetiştiriyor. İddiaya göre Londra’daki kreatif sanat bölümleri popülerlikte teknoloji, matematik ya da mühendislik gibi geleneksel bölümleri geride bıraktı. Öğrencilerin en çok rağbet gösterdiği ikinci bölüm kreatif sanat bölümleri. Yükseköğretim İstatistik Ajansı’nın verilerine göre son 5 yılda İngiltere’de kreatif sanatlar ve tasarım alanlarında okuyan sadece Çinli öğrenci sayısı yüzde 150 oranında arttı. Londra Moda Haftası’nda da daha genç yabancı tasarımcılara destek veriliyor. Bunun için genç yabancı tasarımcılara özel bir stant ayrılmıştı.
   </p>
   <p>
    Çinliler kadar Japon tasarımcılar da İngiliz modasına yakın ilgi duyuyor. T.S Japan şirketi bu yıl Londra’ya 8 yeni tasarımcı getirmiş. Şirket temsilcisi Kanae, Japonların iş hayatında eskisi gibi takım elbise giymediğini ifade ederek artık salaş İngiliz modası üzerinde çalıştıklarını söylüyor. Özellikle yazın tasarruf için klimaların sık açılmadığını, dolayısıyla insanların sıcaktan bunaldığını hatırlatıyor. Moda ve iklim arasındaki ilişkinin tasarımı nasıl etkilediğini gülerek anlatıyor. Bu yılki moda haftasında 5 gün içinde 77 tasarımcının ürünleri podyumda sahne aldı. Hafta boyu, uluslararası ya da İngiliz, tasarımcı salonlarında 150 marka sergilendi.
   </p>
   <hr/>
   <h3>
    <span>
     Türk tasarımcılar da oradaydı
    </span>
   </h3>
   <p>
    Yıllardır Londra’da yaşayan tasarımcı ve moda uzmanı Reyhan Yazıcı Kızılağaç, bu yılki Moda Haftası’nın çok farklı olduğunu anlatıyor: “Katılımcılar önceki yıllara göre daha çok ve renkliydi. Farklı ülkelerden koleksiyon imajıyla gelmişlerdi ama her şeyden önce Londra, sokak modasının nabzını tutuyor. Sadece koleksiyonlar değil oraya gelen katılımcıların da ne giydiği, hangi imajlara büründüğü çok önem taşıyor. Sonraki senelerde o ziyaretçilerin bazı kıyafetleri bir bakıyorsunuz ki moda trendi olarak koleksiyonlara yansımış. Defilelerde farklı ülkelerden farklı koleksiyonlar görüyorsunuz. Yani sadece bir ülkeye değil, dünyaya sesleniyor. Yeni nesil tasarımcılar için açılan stant ile gençlerin önünün açılması ayrı bir olay. Ünlü markalar tasarımlarını sadece defile ile sunarken yeni tasarımcılar kendi stantlarında tanıtımlarını yapıyor. Profesyonelleşmek isteyenler için büyük bir kapı Londra.” Londra Moda Haftası’nda Türk modacılar Bora Aksu, Erdem ve Machester’da yaşayan Zeynep Kartal ile modacı Serap Pollard da yerini alanlar arasındaydı. Bora Aksu defilesini Türk müziği ile başlatırken çok beğenildi. Çalışmalarında muhafazakârlar için de modellere yer veren Aksu artık İngiltere’de bir marka. Modacı Erdem ise ünlü film yıldızı Keira Christina Knightley gibi isimlerin tercih ettiği marka isimlerden.
   </p>
   <p>
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=730E41A862D89839B204F64555C7D9A8?newsId=37943), [web.archive.org (arşiv bağlantısı)](http://web.archive.org/web/20141001193437/http://www.aksiyon.com.tr:80/aksiyon/newsDetail_getNewsById.action;jsessionid=730E41A862D89839B204F64555C7D9A8?newsId=37943)
