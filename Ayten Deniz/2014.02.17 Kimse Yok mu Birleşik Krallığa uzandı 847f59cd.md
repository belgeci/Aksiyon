# Kimse Yok mu? Birleşik Krallığa uzandı

*Ayten Deniz 2014.02.17*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Kimse Yok mu? Derneği’nin kardeş kuruluşu Time To Help Avrupa’daki 7. şubesini İngiltere’de açtı. Tanıtım toplantısına katılan sanatçı Reyhan Karaca felaket bölgelerinde bizzat çalıştığını hatırlatarak, “Beyaz Adam’ın bugüne kadar hep üzdüğü yüzler ‘Kimse Yok mu?’nun adını duyduğunda tebessümle aydınlanıyor.” dedi.
  </font>
 </div>
 <div id="newsText">
  <font class="detail-text">
   <p>
    Her şey bir soruyla başladı: “Kimse yok mu?” 17 Ağustos 1999’da İstanbul’u yıkan depremin ardında bıraktığı en önemli soruydu bu. Hem enkaz altında kalıp ölümle pençeleşenler hem de enkazın üzerinde onları kurtarmak isteyenlerin en çok telaffuz ettiği sözdü bu: “Kimse yok mu?” Derneği’nin hikâyesi de böyle başladı.
    <p>
     Beş yıl sonra 2004 yılında Endonezya’da yaşanan tsunami felaketinde Kimse Yok mu Derneği, Türkiye’nin yurtdışına uzanan yardım eli oldu. Bir sonraki yıl Pakistan, Filistin-Lübnan, Peru, Bangladeş, Sudan-Darfur, Gürcistan-Osetya, Myanmar, Çin, Gazze ve Haiti için düzenlenen büyük insani yardım kampanyalarıyla Kimse Yok mu’nun uluslararası arenadaki yolculuğu da başlamış oldu. Dernek 2006 yılında Bakanlar Kurulu kararı ve dönemin cumhurbaşkanı Ahmet Necdet Sezer’in onayıyla “Kamu Yararına Çalışan Dernek” statüsü kazandı. Kimse Yok mu 2007 yılının Şubat ayında da yine Bakanlar Kurulu kararı ile “İzin almadan yardım toplama” yetkisi aldı. 2008 yılında TBMM tarafından “Üstün Hizmet Ödülü”ne layık görülen ve BM’nin kuruluşu olan Ekonomik ve Sosyal Konsey’in (ECOSOC) de danışman üyesi olan Kimse Yok mu’yu bugün artık bilmeyen yok.
     <p>
      Halk üzerinde tesis ettiği güvenle hızlı adımlarla ilerleyen derneğin, Avrupa ülkelerinde de kardeş kuruluşları açılmaya başladı. Time To Help (Yardım Zamanı) adı ile 2006 yılının Ağustos ayında ilk olarak Almanya’da açıldı. Daha sonra Hollanda, Belçika, Avusturya, İsviçre ve Danimarka’da aynı isimle şubeler açan Time To Help, son olarak İngiltere’de faaliyete geçti.
      <p>
       Somali felaketi esnasında bölgeye giderek yardım faaliyetlerinde bulunan sanatçı Reyhan Karaca’nın ifadesiyle; Kimse Yok mu bir simge hâline geldi. Sanatçı, derneği şu sözlerle tarif ediyor: “Pakistan, Somali ya da yardım götürdüğümüz herhangi bir ülkede, özellikle beyaz insanlara karşı olumsuz nazarla bakılan bölgelerde bile Kimse Yok mu ekibindenim dediğinizde sanki bir parola söylemiş gibi oluyorsunuz. İnsanların gözlerinin içi gülmeye başlıyor ve size sanki sihirli bir şey söylemişsiniz gibi bakıyorlar.”
       <p>
        İngiltere, yardım faaliyetleri konusunda diğer Avrupa ülkelerine göre daha ileride. Bu ülkede her bir kişi neredeyse yedi derneğe birden üye. Kraliçeden tutun en sade vatandaşa kadar yardım programları oldukça yaygın ve herkes insani yardımlar konusunda hassas ve düşünceli. İngiltere’deki Türk toplumu ise manevi değerlerden dolayı bu konularda İngilizlerden bile hassas. Yurtdışında yaşamanın verdiği gurbet duygusu o kadar yoğun ki durumları çok iyi olmasa bile yardım yapabilmek için neredeyse var güçlerini ortaya koyuyorlar. Afrika’da bir kuyu açtırmak için yarışan, hatta “Allah ölmeden bana oralarda bir kuyu açtırmayı nasip etsin.” diyerek başkalarının evine temizliğe gidenleri mi ararsınız ya da Nilüfer Teyze gibi hafta sonları sadece başkalarına yardım etmek için evinde yemek yapanları mı?
        <p>
         Geçen hafta Londra’da ‘Time To Help (TTH) Derneği’nin tanıtım gecesi vardı. Londra Art Depo sahnesinde düzenlenen programa, derneği hasretle bekleyen Türk toplumu ve onlara yakın diğer milletler katıldı. Programda, Afrika’da yaşanan dram ve oralarda yapılan yardımların anlatıldığı belgeseller gösterildi. Kimse Yok mu Derneği’nin Somali Yetimhane Sorumlusu Orhan Erdoğan ve sanatçı Reyhan Karaca bölgede yaşanan dramı fotoğraf ve görüntüler eşliğinde anlattı. Katılımcılar zaman zaman duygulu anlar yaşarken, bazen de gözyaşlarına engel olamadı.
         <p>
          İngiltere Time To Help Derneği’nin başkanı Erol Tosun, derneğin açılmasında Türk toplumunun destek ve taleplerinin etkili olduğunu anlatarak herkese teşekkür etti. Tosun derneğin ilk projeleri hakkında da bilgi verdi. “Filipinler’deki felaketzedelere acil yardım”, “Suriye’deki kardeşlerimize acil gıda ve elbise yardımı” ve “Sanki Yedim” projelerinin bir başlangıç olduğunu söyleyen Tosun, Ramazan’da geniş çaplı bir iftar ve gıda yardımı kampanyası yapmayı düşündüklerini açıkladı.
          <p>
           İngiltere’de yaşayan halk Kimse Yok mu Derneği’nin faaliyetlerinden haberdardı. Özellikle Somali’de yaşanan insanlık dramından sonra yapılan yardım kampanyası İngiltere’de büyük yankı uyandırmıştı. İnşa edilen güven köprüsü ile İngiltere’deki hayırseverler verilen yardımların yerine ulaştığını biliyor ve emanetlerini gönül rahatlığıyla derneğe teslim ediyorlardı. İhtiyaç giderek büyüdü ve İngiltere’de de benzer bir dernek açmak zarureti çıktı. Erol Tosun bu konuda en önemli noktanın ‘güven’ olduğuna dikkat çekiyor: “Güven varsa, geri kalan her problemin üstesinden gelmek kolay. Burada arkadaşlar sürekli gelip soruyorlardı: ‘Afrika’ya nasıl kurban göndeririz?’, ‘Orada bir su kuyusu açmak istiyorum, ne yapmam lazım?’, ‘Fitre ve zekât göndermek istiyorum, nasıl ulaştırabiliriz?’ Hatta başka milletlerden Müslüman kardeşlerimiz de gelip, ‘Oralarda Türk okulları varmış. Yardım gönderebilir miyiz?’ diye soruyorlardı. Hatta bazen, ‘Gelin bizim camilerimizde yardım toplayın, biz de size yardımcı olalım.’ teklifleri yapıyorlardı. Almanya’da faaliyet gösteren Time To Help Derneği’nin çok uygun bir örnek olduğunu düşündük. Yaptığımız görüşmeler neticesinde burada da bir şube açmaya karar verdik.”
           <p>
            TTH fikrinin ilk olarak 2006 yılında Almanya’da ortaya çıktığına dikkat çeken Tosun şunları anlattı: “Esasen diğer Avrupa ülkelerinde de bazı yardım faaliyetleri vardı ama çok verimli çalışmaları yoktu. Yine her ülkede, Ramazan’da yoksullara gıda yardımı, iftar, fitre ya da Kurban Bayramı’nda kesilen kurbanların ihtiyaç sahiplerine iletilmesi konusunda çalışmalar yapılıyordu. Ama bu yardımların dağıtılmasında çok zor anlar yaşanıyordu. Özellikle yurtdışına yapılacak yardımlar konusunda kaliteli, çabuk ve ikna edici projeler ortaya konamıyordu. Hizmet gönüllüleri arasında devam eden görüşmeler ve fikir alışverişleri sonucunda, her ülkede tek isim ve logo altında çalışma isteği ortaya çıktı. Bu aynı zamanda markalaşmaya ve çalışmalarda kolaylık sağlayarak daha büyük bir faaliyete vesile oldu.”
            <p>
             Uzun suredir Sudan, Somali gibi bölgelerde yetimhanelerden sorumlu olan Orhan Erdoğan ise bölgedeki izlenimlerini anlattı. Erdoğan Somali’de yaşanan insanlık dramı nedeniyle ailelerin çocuklarına bakamadığını ve El-Şebab gibi bazı kötü niyetli grupların bu çocukları kullanarak canlı bomba yaptığını söyledi. Görev yaptığı esnada hep ‘bu çocuklar benim çocuklarım olsaydı’ düşüncesi ile hareket ettiğini söyleyen Erdoğan, “Bu yüzden hep empati ile yaklaşmaya çalışıyorum. Şu an Somali’de dördüncü yetimhanemiz bitti. Beş-altı yüz çocuğu barındıracak şekilde yetimhane yaptırdık. Ama bu yeterli değil. Daha fazlasına ihtiyaç var.” diye konuştu. Erdoğan üzüntü duyduğu bir anısını ise şöyle anlattı: “Bunu anlatmasam vebali var diye düşünüyorum. Kurbana iki üç gün kala Avrupa’nın değişik yerlerinden, bazı derneklerden ziyaretçiler geliyor. İsim vermeyeceğim. Somali’de biz her sabah kurban kesiyoruz. Özellikle bir buçuk yıl aralıksız devam ettik. Her sabah seksen dört tane kurban kesiyoruz. Bu kurbanları keserken yanımıza bahsettiğim derneklerden birkaç kişi geldi. Yanlarında iki tane de kurban vardı. ‘Yeriniz çok güzelmiş, burada biz de kurban kesebilir miyiz?’ dediler. Müsaade ettik. Kurbanlarını kestiler, bu arada bolca fotoğraf da çektiler. Önde onların kurbanı, arkada ise bizim onlarca kurbanımız. Daha sonra bütün kurbanları kendilerinin kestiğine dair çakma fotoğraflar dağıttıklarını gördük. Bu insanlar 30-40 Euro gibi rakamlarla kurban kestiklerini ileri sürüyorlar. Lütfen kime verirseniz verin ama kurbanlarınızın yerine ulaştığından emin olun. Bu bir sorumluluktur. Verdim bitti demekle olmuyor.”
             <p>
              Sanatçı Reyhan Karaca ise geçen Ramazan ayında Kimse Yok mu Derneği ile Somali’de yüz bin kişiye yemek dağıttıklarını söyledi. Kurban’da yaşadığı bir olayı ise şöyle paylaştı: “Somali’de kurban kesiliyor ve çadırlara ihtiyaç sahiplerine dağıtıyorduk. Ağaçların üzerinde siyah ancak ne olduğu belli olmayan cisimler gördüm, anlam veremedim, garip bir şeydi. Merakla sordum bunlar da nedir böyle, diye. Kurutulmuş kurban eti dediler. Meğer halk dağıttığımız etleri ağaçların üzerine serip kurutuyormuş. Sonra da sadece perşembe geceleri havanda dövüp toz hâline getirerek çorba yapıp içiyorlarmış, üstelik o çorbayı göletlerdeki bataklıklardan aldıkları suyla yapıyorlarmış. Yani sadece o gün dağıtılan etle neredeyse bir yıl açlıklarını bastırıyorlarmış. İşte o bağışladığınız kurbanlar bu işe yarıyor. Açtırdığınız kuyular sayesinde de artık bataklık suyu değil, taze su bulabiliyorlar. Allah vesile olan herkesten razı olsun.”
             </p>
            </p>
           </p>
          </p>
         </p>
        </p>
       </p>
      </p>
     </p>
    </p>
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://aksiyon.com.tr:80/aksiyon/newsDetail_getNewsById.action;jsessionid=DBC7429C022F098FA814B97748956CCA?newsId=37863), [web.archive.org (arşiv bağlantısı)](http://web.archive.org/web/20140314073800/http://aksiyon.com.tr:80/aksiyon/newsDetail_getNewsById.action;jsessionid=DBC7429C022F098FA814B97748956CCA?newsId=37863)
