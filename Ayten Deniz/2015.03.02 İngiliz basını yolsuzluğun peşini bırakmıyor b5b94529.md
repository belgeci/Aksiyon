# İngiliz basını yolsuzluğun peşini bırakmıyor

*Ayten Deniz 2015.03.02*

<div class="pNewsDetailMainContent" itemprop="articleBody">
 <p>
  İngiltere yeni bir yolsuzluk skandalıyla çalkalanıyor. Halk, sosyal medyada kirli politikacıları topa tutarken, basın siyasilerin maaşlarını ve meclis dışı kazanılan servetleri ülke gündemine taşıdı.
 </p>
 <p>
  İngiltere, son beş yılın en tartışmalı yolsuzluk skandalıyla sarsılıyor. Geçen hafta Channel 4 televizyonu, Daily Telegraph gazetesi ile birlikte “Kiralık Politikacılar” (Dispatches) adlı bir belgesel programı yayımladı. İngiltere’nin önde gelen iki siyasetçisi Jack Straw ve Malcolm Rifkind’in, sanal bir şirket yararına, siyasi nüfuzlarını para karşılığında kullandığı iddiaları, ülke gündemini birbirine kattı.
 </p>
 <p>
  Daily Telegraph gazetesi ve Channel 4 televizyonunda yayımlanan Dispatches programının ortak araştırmasından oluşan belgeselde, muhabirler kendilerini, Hong Kong merkezli ‘PMR’ adlı hayalî bir iletişim ajansının yetkilisi olarak tanıtıyor.
 </p>
 <p>
  Bu taktik yeni bir şey değildi. Zira beş yıl önce de ‘Dispatches’ programı yine düzmece bir kurgu ile, yolsuzluk yapan politikacıları deşifre etmişti. Araştırmanın ifşa edilmesiyle, eski Savunma Bakanı Geoff Hoon beş yıllığına, Ulaştırma Bakanı Stephen Byers de iki yıllığına siyasetten men edilmiş ve konuyla ilgili kanunlara yeni maddeler eklenmişti.
 </p>
 <p>
  Kiralık Politikacılar ekibinin anlattığına göre, muhabirler 12 parlamenteri arayarak, hayalî şirket danışmanlığı için görüşmeye davet ediyor. Milletvekili olan Jack Straw ile parlamentonun İstihbarat ve Güvenlik Komisyonu Başkanı Malcolm Rifkind bu görüşme teklifini kabul ederken bir kişi de şirketin varlığını araştıracağını söylüyor. Diğerleri ise olumsuz cevap veriyor.
 </p>
 <p>
  Gizli kamera görüntülerinde Straw, daha önce uluslararası bir şirket için, AB kurallarını değiştirmede nüfuzunu kullanarak nasıl lobi faaliyeti yaptığını itiraf ederken, Rifkind de dünyadaki tüm İngiliz büyükelçileriyle görüşme ayarlayabileceği sözünü veriyor. Bu işte ne kadar iyi olduğunu ifade etmeye çalışan Straw, uluslararası bir şirketin kendisine yılda 60 bin sterlin verdiğini açıklıyor. Muhabirler Straw’a, kendilerinden ne kadar para istediğini soruyor. Straw, normalde bir konuşma için 5 bin sterlin aldığını belirtiyor.
 </p>
 <p>
  ‘Cash for access” skandalından kısa bir süre sonra, suçlu olmadıklarına inanan iki yaşlı politikacı da haklarında meclis soruşturması yapılmasını talep etti. Fakat onları bu da kurtaramadı. Straw, daha önceden İçişleri, Dışişleri ve Adalet Bakanlığı gibi görevler üstlenmiş hatta, “Last Man Standing: Memoirs of a Political Survivor’ adıyla politikanın kitabını yazmıştı. Straw’un İşçi Parti üyeliği, skandal nedeniyle askıya alınırken, Muhafazakâr Parti Disiplin Komisyonu, Rifkind hakkında soruşturma kararı aldı. Rifkind, iddiaları kabul etmese de, yoğun baskılara dayanamadı. Meclis İstihbarat ve Güvenlik Komisyonu Başkanlığı görevinden istifa etmek zorunda kaldı ve mayıs ayındaki genel seçimlerde milletvekili adayı olmayacağını açıkladı.
 </p>
 <p>
  Tecrübeli İngiliz politikacılar, her dönemde ve her yerde itibar görüyor. Emeklilik diye bir dertleri yoktur. Zamanlarını üniversite veya zirve programlarına katılmakla geçiriyorlar. Her konuşma için 5 bin sterlin ya da üzerinde bir meblağ alıyorlar. Ayrıca büyük firmalara danışmanlık yapıyorlar. Çünkü milyon sterlinler oradan akıyor. Aktif görevde olan milletvekilleri içinse parlamento davranış kodları aynı imkânı vermiyor. Yıllık 65 bin 738 sterlin maaş alan vekiller, aktif görevdeyken, kanunen ikinci bir işte çalışma hakkına sahip. Fakat parlamento davranış kodlarına göre ücretli danışmanlık hizmeti veremez, birilerinin lehine para karşılığında yasayı etkileyemez veya destekleyemez.
 </p>
 <p>
  Bu kodlara aykırı davranan politikacıların bilgi ve deneyimi ya da geçmiş statüsü ne olursa olsun bu tür skandallar kariyerlerinde kara bir leke olarak kalıyor. Tecrübelerine itibar edilmediği gibi aklanmaları da mümkün olmuyor.
 </p>
</div>


Kaynak: [www.aksiyon.com.tr](http://www.aksiyon.com.tr/dosyalar/ingiliz-basini-yolsuzlugun-pesini-birakmiyor_549180), [web.archive.org (arşiv bağlantısı)](http://web.archive.org/web/20150706063032/http://www.aksiyon.com.tr/dosyalar/ingiliz-basini-yolsuzlugun-pesini-birakmiyor_549180)
