# Bahçede biri var!

*Ayten Deniz 2015.07.28*

<div class="pNewsDetailMainContent" itemprop="articleBody">
 <p>
  Bahçe kültürünün üst seviyede olduğu İngiltere’de sık sık tasarım fuarları düzenleniyor. Peyzaj mimarı Nilüfer Danış, bu etkinliklerdeki yarışmalara katılıp ödülleri topluyor.
 </p>
 <p>
  İngiltere, dünya bahçe kültürü alanında önde gelen ülkelerden biri. Yeşil çimlerin üzerine hangi çiçeğin ekileceği, o çiçeğe hangi böceğin konacağı ince ince hesaplanır. Bir parka ahenk veren çiçek ile onun dibinde yaşayan böcek, uzun soluklu araştırmalardan sonra projeye dönüşmüştür. Hangi bitki türü nerede, nasıl, hangi şartlarda yetişir; üzerinde asırlık araştırmalar yapılmıştır. Tabii bunun yanında estetik ve dizayn da olmazsa olmaz bir unsurudur İngiliz park ve bahçelerinin. Doğa ve tasarım sanatı, ayırt edilemeyecek bir bütündür âdeta. İngiltere’de tasarımsız bir bahçe asla düşünülemez.
 </p>
 <p>
  İngiliz park ve bahçelerinde, farklı türde ağaçlar ve üzerinde ne olduklarına dair bilgi veren yazılar vardır. Bunları anlamak için botanik üzerine çalışma yapmanız gerekmez. Verilen bilgiler bir çocuğun dahi anlayacağı sadeliktedir. O yazının bilgilendirmek ve sevdirmek için konulduğunu hemen anlayıverirsiniz. Anlayamadığınız bir bitki türüne rastlamanız neredeyse mümkün değildir. Rastlarsanız da buna bir çözüm üretilmiştir. Bu konuda teknolojiden de yararlanılmıştır. Merak ettiğiniz bitki türünün fotoğrafını çekip ne olduğunu anında öğrenebildiğiniz cep telefonu uygulamaları bulunmaktadır.
 </p>
 <p>
  Bahçe kültürünün bu kadar geniş olduğu bir ülkede yarışmalar, bahçe tasarımları ve en iyi bahçe şovları da oldukça popüler. İngiltere Kraliyet Peyzaj Derneği (Royal Horticultural Society - RHS) bu alandaki en köklü kuruluşlardan biri. En iyi bahçe, en iyi dünya bahçeleri, en iyi konsept bahçeler gibi farklı kategorilerde yarışmalar düzenleyen RHS, her yıl dünyanın en büyük bahçe ve çiçek fuarlarına ev sahipliği yapıyor.
 </p>
 <p>
  RHS’nin bu yıl düzenlediği çiçek fuarı da kuşkusuz dünyanın büyük ilgi gösterdiği fuarlardan biriydi. 25. kez düzenlenen fuarı yaklaşık 200 bin kişi ziyaret etti. Fuarda oldukça ilginç bahçeler doğaseverlerle buluştu. Kraliyet ailesine ait Hampton Court Sarayı’nda düzenlenen çiçek fuarında otantik bahçe türlerinden modernizmi simgeleyen bahçelere değin farklı kültürleri temsil eden dünya bahçeleri de tanıtıldı. Farklı kategorilerde altın madalyaya layık görülen iki bahçe, Türk bahçesiydi. Yüksek Peyzaj Mimarı Nilüfer Danış, “Cennet Bahçesi” adlı çalışmasıyla “Dünya Bahçeleri” kategorisinde altın madalyaya layık görüldü. Peyzaj Esra Parr da “Ege’nin Ruhu” adlı çalışması ile “En İyi Kişisel Tasarım” dalında birinci oldu.
 </p>
 <p>
  Nilüfer Danış, RHS’nin ödüllerinde görmeye alışık olduğumuz simalardan biri. İlk altın madalyasını 2012’de “Düşük Bütçeli Yüksek Kaliteli Show Bahçesi” kategorisinde “İlk Evimiz ve İlk Bahçemiz” isimli projesiyle almıştı. 2013 ve 2014’te de yine RHS’nin düzenlediği Chelsea Flower Show’da ödüle layık görülmüştü. Danış, bu yıl da RHS’nin ev sahipliğinde düzenlenen Hampton Court Flower Show’da Türk bahçesi projesiyle altın madalya aldı.
 </p>
 <p>
  Genç mimar, eski Türk İslam bahçelerini modern bir yaklaşımla ‘Türk Show Bahçesi’ olarak dünyaya tanıtmayı amaçladığını anlatıyor. Danış, bu projeye başlarken yeterli kaynak bulamadığı için oldukça sıkıntı yaşamış. Daha sonra edindiği bilgi ve verilerle projesini inşa etmiş. Bu verilere göre, Türk cennet bahçesi geleneği, Türkler 10. yüzyılda Şamanizm’den İslam’a geçtikten sonra, Moğolların Orta ve Batı Asya’da ilk Türk bahçeleri yapmasıyla başlıyor. Danış, bu bahçe tasarımlarının, yüksek avlular, su fıskiyeleri, havuzlar, su kanalları, selviler, meyve ağaçları ve sıcak renkli, mis kokulu çiçeklerle cenneti temsil ettiklerini anlatıyor. Türk İslam bahçelerinin daha sonra, Rönesans bahçelerinden tutun da Hindistan, Çin, İspanya ve Roma gibi pek çok medeniyetin bahçe tasarımlarında taklit edildiğini belirtiyor. Ayrıca bu bahçe kültürünün Türkiye’de özellikle Cumhuriyet’in ilanından, hızlı kentleşme ve nüfus artışından sonra kaybolmaya başladığını, böylece eski Türk bahçesi karakterini ve kimliğini yitirerek bahçecilik kültürünün yok olmaya yüz tuttuğunu ifade ediyor.
 </p>
 <p>
  <strong>
   Ödülleri almak kolay olmamış
  </strong>
 </p>
 <p>
  Bu ödülleri almanın hiç de kolay olmadığını ifade ediyor Danış. İngilizlerin, mesleğin sanatsal kısmına oldukça önem verdiğini ancak bunun da ötesinde tasarıma çok özen gösterdiklerini vurguluyor. Kullanılan malzemelerin hem çevre dostu olmasına hem de tasarımda göze nasıl hitap edeceğine bakılıyor. Danış, sadece bitki isimlerini öğrenebilmek için bir yıl boyunca yaz-kış demeden bir serada çalışarak kendini geliştirmiş.
 </p>
 <p>
  Nilüfer Danış, İngilizlerin doğa ve tasarıma verdikleri önemi de şöyle anlatıyor: “İngilizler, bitkiler hakkında çok bilgilidir. Apartmanlarda yaşamak yerine, genelde birkaç katlı müstakil, bahçeli evlerde yaşamayı tercih ederler. Şehirlerde her köşede yeşil bir parkın bulunması insanların doğayla iç içe olmasına imkân sağlar. Bundan dolayı ağaçlara ve yeşil alanlara daha çok yer verilmiştir. Bahçe tasarımlarında kullandıkları malzemeler, çevre dostu ve geri dönüşümlü özellikler taşır. Bazı sert zemin malzemeleri suyun toprağa geçmesine izin verecek şekilde üretilir. Bu da küresel ısınmayı engeller. Seçilen bitkiler ise, estetik özelliklerinden ziyade, yerel bölgesel ve doğal canlı yaşamını zenginleştirecek türlerdir.”
 </p>
 <p>
  Peki, Nilüfer Danış’ın peyzaj serüveni nasıl başlamış? Başarılı bir lise hayatı olan Danış, hem matematiği hem de çizim yapmayı çok seviyormuş. Bu iki alanda başarısını fark eden rehber öğretmeni, mimarlık bölümünü okumasını tavsiye etmiş. Danış’ın ise kafasında daha çok güzel sanatlar fakültesi varmış. Bir gün sınıf öğretmeni olan ablası ile sohbet ederken konu yine mimarlığa gelmiş. Ablası, “Peyzaj mimarlığı diye bir bölüm var, bu geleceğin meslekleri arasında.” diyerek peyzaj mimarlığının ne olduğunu anlatmış: “O anda hiç bilmediğim, mimarlıktan daha yumuşak, daha doğal, çevreyle iç içe ve kendi yeteneklerimi kullanabileceğim bir bölümün varlığını duymak beni çok heyecanlandırdı. O andan itibaren biliyordum ki ben peyzaj mimarı olacaktım. Hatta daha sonra okul arkadaşımı da ikna ettim. İkimiz aynı bölümü tercih ettik.”
 </p>
 <p>
  Okulda notları hep yüksekmiş ve hep takdir getirirmiş. Annesi, babası ve yakın aile dostları onun mühendislik, avukatlık ya da doktorluk gibi bir meslek dalını seçeceğini düşünüyormuş. Peyzaj mimarlığını tercih edince hayal kırıklığına uğramışlar: “Benim bu kadar emekten sonra, eğitimli bir bahçıvan olacağımı düşünüp üzüldüler. Bu düşünceleri Cebelitarık’ta (The Commonwealth Park, Gibraltar) yaptığım ilk parktan ve şov bahçelerindeki başarılarımdan sonra değişti.”
 </p>
 <p>
  Nilüfer Danış, üniversite eğitimini İstanbul Üniversitesi Peyzaj Mimarlığı bölümünde tamamlar ve master yapmak için 2000 yılında İngiltere’ye gelir. Öncelikle Londra’da Harrow Koleji’nde bahçe tasarımı üzerine eğitim alır. Daha sonra, Greenwich Üniversitesi’nde mastırını tamamlar. Kendi firmasını kurana kadar bir İngiliz firmasında çalışır. Bugün kendi kurduğu ‘Lotus Design Studio’ firması ile uluslararası alanda bahçe tasarımları yapan Danış, özel bahçeler, kentsel peyzaj, emlak peyzaj alanları, okul bahçeleri ve park tasarımları üzerine uzman.
 </p>
</div>


Kaynak: [www.aksiyon.com.tr](http://www.aksiyon.com.tr/portreler/bahcede-biri-var_551743), [web.archive.org (arşiv bağlantısı)](http://web.archive.org/web/20150805124141/http://www.aksiyon.com.tr/portreler/bahcede-biri-var_551743)
