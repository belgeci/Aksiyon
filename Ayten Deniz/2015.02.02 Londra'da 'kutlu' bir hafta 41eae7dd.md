# Londra'da 'kutlu' bir hafta

*Ayten Deniz 2015.02.02*

<div class="pNewsDetailMainContent" itemprop="articleBody">
 <p>
  Londra’da Kutlu Doğum Haftası yaklaştıkça heyecan doruğa çıkmıştı. Etkinliğin Müslümanların terörle anıldığı bir dönemde yapılması, kitlelere İslam’ın nasıl bir din olduğunu anlatmak açısından da büyük önem taşıyordu.
 </p>
 <p>
  Haftalardır başkent Londra’da bir telaş vardı, yediden yetmişe herkes heyecanlıydı. Kutlu Doğum Haftası yaklaştıkça heyecan doruğa çıktı. İngiltere’de bu tarz programlar yeni yeni yaygınlaşıyor.Etkinliğin Müslümanların terörle anıldığı bir dönemde yapılması ise İslamofobiyanın körüklediği kitlelere İslam’ın nasıl bir din olduğunu anlatmak açısından da büyük önem taşıyordu. Anadolu Müslümanları Derneği (Anatolian Muslim Society) tarafından düzenlenen Kutlu Doğum Haftası programına, farklı kentlerden akın eden Türkler dışında İngilizler de rağbet gösterdi; tarihî Hacney Empire binasının önünde uzun kuyruklar oluştu. Ana muhalefet İşçi Partisi milletvekilleri Diane Abbot, Meg Hillier ve Londra Toplumlardan Sorumlu Emniyet Amiri Mak 65 yıl önce Chishty’nin de aralarında bulunduğu katılımcılar, ‘Kutlu Doğum’ vesilesiyle Peygamberimiz’in huzur iklimine yolculuk yaptı.
 </p>
 <p>
  Peygamberimiz’in hayatını inceleyen dünyaca ünlü İrlandalı yazar Bernard Show, 65 yıl önce Avrupa’nın bir gün İslam’ı tam anlamıyla kavrayacağını söylemişti. “Muhammed, İsa (a.s) aleyhtarı değil, bütün insanlığın kurtarıcısı olarak bilinmelidir. Onun gibi bir adam, bugün dünyanın idaresini eline alsa, eminim ki dünyayı, hasretini çektiğimiz barış ve saadete kavuşturur.” demişti. Oysa bugünkü Avrupa’ya Peygamberimiz’i tanıtmak, İslam’ı onun rehberliğiyle anlatmak terör yüzünden ne kadar da zorlaşmıştı. Fransız karikatür dergisi Charlie Hebdo’ya düzenlenen terör saldırısı ile Amerika’dan sonra ikinci büyük İslamofobiya depresyonu ile sarsılan Avrupa’da, Müslümanlar her platformda aynı şeyi ifade ediyor: “Müslüman terörist olmaz, teröristten Müslüman olmaz.”
 </p>
 <p>
  Müslüman olan Londra Toplumlardan Sorumlu Emniyet Amiri Mak Chishty de programda Peygamber Efendimiz’in örnek hayatını anlatarak İslam’ın terörle bağdaştırılmasının mümkün olamayacağını söyledi. Chishty, İngiltere’de Müslümanların emniyette olduğunu söyledi. Tabii saldırıdan sonra  toplumlar arasında korkunun hâkim olduğu da açık bir gerçekti. Programa katılan İngiliz milletvekili Meg Hillier, bazı endişeleri olduğunu dile getirdi. Kuşkusuz Batı’da İslam dünyasının selametini tehdit altında bırakan bu saldırı, aynı zamanda Avrupa’da ırkçılığı tetikleyecek yeni bir kıvılcım olmuştu. İslam’ın terör ve şiddet içerikli bir din olduğu algısının önüne geçmeye çalışan İngiliz uzmanlar, din adamları ve devlet yöneticileri ise pek çok farklı etnik grubun huzur ve barış içerisinde bir arada yaşaması için yol arayışına girmişti. Geçen hafta İngiliz milletvekili Eric Pickles ve Pakistan asıllı Lordlar Kamarası üyesi Lord Tariq Ahmad, ülkede bulunan binden fazla Müslüman din adamına ortak bir mektup yazarak hükümete yardım etmeleri için çağrıda bulunmuştu.
 </p>
 <p>
  Fransa’da yaşanan saldırı sonrası Müslümanları, Hıristiyanları ve Yahudileri ortak bir paydada buluşturan, dinî inançlarla alay edilmemesi konusu olmuştu. Programda konuşan İngiliz vekil Hillier, dinlere saygının önemli olduğunu belirterek Hz. Muhammed hakkında yapılan karikatürü hiç hoş karşılamadığını söyledi: “Ne yazık ki Avrupa’da İslam’ın terör dini olduğu gibi yanlış bir algı var. Bu yanlış algıyı birlikte mücadele ederek kırmalıyız.”
 </p>
 <p>
  Hillier, üç yıldan bu yana İngiltere’de hizmet veren Diyalog Vakfı’ndan da söz etti. Diyalog konusunda yaptığı çalışmalarla tanıdığı vakfın çok önemli işler yaptığına, bundan sonra da topluma önemli katkılar sağlayacağına değindi. Diğer milletvekili Diane de bu tür programların önemini vurgulayarak ülkeler ve dinler arasında daha fazla diyalogun daha az savaşa vesile olacağını söyledi.
 </p>
</div>


Kaynak: [www.aksiyon.com.tr](http://www.aksiyon.com.tr/din/londrada-kutlu-bir-hafta_541220), [web.archive.org (arşiv bağlantısı)](http://web.archive.org/web/20150728111534/http://www.aksiyon.com.tr/din/londrada-kutlu-bir-hafta_541220)
