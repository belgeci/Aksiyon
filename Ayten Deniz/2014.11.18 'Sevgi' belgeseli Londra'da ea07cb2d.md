# 'Sevgi' belgeseli Londra'da

*Ayten Deniz 2014.11.18*

<div class="pNewsDetailMainContent" itemprop="articleBody">
 <p>
  Hizmet Hareketi ve ona fikirleriyle rehberlik eden Fethullah Gülen’i anlatan belgeselin Avrupa’daki son durağı Londra’ydı. Terry Spencer Hesser’in yönetmen ve yapımcılığını üstlendiği “Love Is a Verb”, İngilizlerden de tam not aldı.
 </p>
 <p>
  Love Is a Verb’ belgeseli İngiliz seyirciler ile Londra’daki Leicester Meydanı’ndaki tarihî Empire Sineması’nda buluştu. Hizmet Çalışmaları Merkezi (Centre for Hizmet Studies) ve Diyalog Vakfı’nın ev sahipliğinde gerçekleşen galaya, sanatçı, siyasetçi, akademisyen ve İngiltere’nin önde gelen sivil toplum temsilcileri başta olmak üzere toplam 320 kişilik seçkin bir davetli grubu iştirak etti.
  <br/>
  Gösterimden sonra, yapımcı ve yönetmen Terry Spencer Hesser, başyapımcı Kenneth L. Hunter ve proje koordinatörü Hakan Berberoğlu’dan oluşan turne ekibi meraklı izleyicilerin sorularını cevapladı. L. Hunter, Toronto’da belgesel gösterime girdiği sırada aynı tiyatroda Tom Cruise’un ‘Yarının Sınırında’ filminin galasını yaptığını hatırlattı: “Arkadaş grubuma, Tom Cruise’la aynı gecede film galası yapmak harika. Fakat bir farkla, dedim. Tom Cruise yaptığı filmlerde kurgusal karakterlerin dünyayı nasıl kurtardığını anlatıyor. Biz ise gerçek insanların dünyayı kurtarma hikâyelerini anlatıyoruz.”
  <br/>
  Hizmet Hareketi’yle ilgili merak edilen pek çok sorunun sorulduğu ‘soru-cevap’ faslında yapımcı ekip ilginç sorularla karşılaştı. Hizmet’in bir tarikat olup olmadığıyla ilgili bir soruyu cevaplandıran yönetmen Hesser, Hizmet’le tanışmadan önce ve çekim sürecinde bunu çok düşündüğünü anlattı: “Sonra kendi dünyamda tarikat ile Hizmet arasında bir ayrım yaptım. Zira Batı tipi tarikatlarda karizmatik bir lider vardır, sahnenin gerisinde ipleri elinde bulundurur. Tarikattan ayrılamazsınız. Bence Gülen karizmatik bir lider değil; daha çok kendi dünyasında yaşayan, insanlığa sunacak önerileri olan oldukça dindar biri.”  Hesser, belgeselin İslam’la ilgili onca olumsuz propaganda karşısında ‘Bir de buradan bakın’ mesajını taşıdığını ifade etti.
  <br/>
  Gala ekibine en çok sorulan diğer bir soru da Fethullah Gülen Hocaefendi’den sonra hareketin devam edip etmeyeceğiydi. Bu soruya cevap veren Kenneth L. Hunter, “Mozart öldü ama yaptığı müzikler hâlâ çalınıyor. Muhteşem binalara bakın, mimarı artık hayatta değil ama eserleri yaşamaya devam ediyor. Bence mesele bu. Bu hareketin bir ruhu, altyapısı var. En önemlisi hâlâ hizmet etmek isteyen insanlar oldukça bu hareket de devam eder.” yorumunu yaptı.
  <br/>
  İngiliz İşçi Partisi Milletvekili Hazel Blear de belgeseli izleyenler arasındaydı. Belgeselde, İslam dininin bilim, mantık ve demokrasi kavramlarıyla uyumluluğunun güçlü bir şekilde yansıtıldığına dikkat çeken Blear, eğitim ve sağlık alanlarında dünyanın dört bir tarafında önemli işler yapan Hizmet Hareketi’nin faaliyetlerinden çok etkilendiğini ifade etti.
  <br/>
  Filme hayran kaldığını belirten Manzoor Hussain isimli bir İngiliz de Aksiyon’a şunları söyledi: “Bence Hizmet Hareketi daha geniş kitlelerce tanınmalı. IŞİD ve El-Kaide gibi terör gruplarının faaliyetlerine karşı İslam’ı iyi anlatmak adına güçlü bir cevap olacaklarını düşünüyorum.”
 </p>
 <p>
  ÇEKİMLER 3 YIL SÜRDÜ
  <br/>
  Hizmet Hareketi’ni İngilizce anlatan ilk belgesel olmasının yanı sıra film, 3 Emmy ödüllü Terry Spencer Hesser tarafından  Somali, Irak, Bosna Hersek, Türkiye, Belçika, Amerika gibi 6 farklı ülkede çekildi. Mülakatlar yoluyla devam eden çekimler 3 yıl sürdü. John Esposito, Helen Rose Ebaugh, Hakan Yavuz, Scott Alexander, Gordon Quinn, Alp Aslandoğan, Azam Nizamuddin gibi saygın akademisyenler belgesele danışmanlık yaptı.
 </p>
</div>


Kaynak: [www.aksiyon.com.tr](http://www.aksiyon.com.tr:80/kultur-sanat/sevgi-belgeseli-londrada_539985), [web.archive.org (arşiv bağlantısı)](http://web.archive.org/web/20141204183034/http://www.aksiyon.com.tr:80/kultur-sanat/sevgi-belgeseli-londrada_539985)
