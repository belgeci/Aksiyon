# 9/11’den 13 yıl sonra Batı

*Ayten Deniz 2014.09.08*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   11 Eylül’den sonra pek çok Avrupa ülkesinde Müslümanlara karşı ayrımcılık ve düşmanlık olağan hâle geldi. Politikacılar ve medya İslamofobi ateşine odun taşıdı.
  </font>
 </div>
 <div id="newsText">
  <font class="detail-text">
   <p>
    Terör örgütü El-Kaide tarafından Amerika Birleşik Devletleri’ne düzenlenen saldırıdan 13 yıl sonra Batı’da İslam’a karşı ne değişti? 2001 yılında New York’ta uçakların vurduğu Dünya Ticaret Merkezleri (İkiz Kuleler) yerle bir olurken, kuşkusuz Batı nezdinde İslam’ın barış ve hoşgörü dini olduğu algısı da yıkıldı. İslamofobi algısı giderek büyüdü. O güne kadar, nisbeten ılımlı bir bakış hâkimken, saldırıdan sonra; medyada her Müslüman potansiyel bir terörist olarak lanse edildi. Müslümanlar hakkında fazla bilgiye sahip olmayan Batılılar, onları medyada gördüğü gibi tanıdı. Örneğin, Avustralya’nın Victoria eyaletinde okul çağındaki çocukların yarısından fazlası Müslümanları ‘terörist’ diye tanımlıyordu artık.
   </p>
   <p>
    Birmingham Üniversitesi Öğretim Üyesi Chris Allen, İngiliz basınında son on yılda İslam ve Müslümanlık hakkındaki yayınların yüzde 270 oranında arttığına dikkat çekiyor. Bu yayınların yüzde 90’ının yoğun bir şekilde, negatif haberlerle dolu olduğunu kaydeden Allen, medyanın daha çok pejoratif yayınlara yer verdiğini belirtiyor. Bu yayınların Müslümanların güvenilmez, şüpheli ve kuşku uyandıran insanlar olduğu hissini vererek kışkırtıcı olduğunu belirtiyor.
   </p>
   <p>
    11 Eylül saldırılarından sonra, pek çok Avrupa ülkesinde Müslümanlara karşı ayrımcılık ve düşmanlık meşru hâle geldi. Bu süreçte, İslamofobinin çığ gibi büyümesinde medya ile birlikte politikacıların da payı büyük oldu. Norveç’te 77 kişiyi öldüren Andres Behring olayı Batı’daki aşırı sağ eğilimli kişi ve grupları örgütlerken, Avrupalı ırkçı partilerin halkı kışkırtan söylemleri de oldukça etkiliydi. Örneğin, İsveç Demokrat Parti Başkanı Jimmie Akesson, İkinci Dünya Savaşı’ndan beri İslam bizim en büyük yabancı tehdidimiz diye alenen ifade ederken, Hollanda Özgürlük Partisi (PVV) lideri Geert Wilders da ondan geri kalmıyordu. İslam’ın, Hollanda’da ekonomik krizden ‘daha büyük bir sorun’ olduğunu söyleyen Wilders, başörtü takanlara vergi getirilmesini bile teklif etmişti.
   </p>
   <p>
    Avrupa’da Müslümanların rahatça yaşadığı diğer ülkelerden biri olarak bilinen Danimarka’da da Müslümanlar rencide edici pek çok olayla karşılaştı. Danimarka Jyllands Posten gazetesinin Peygamber Efendimiz’e hakaret içeren karikatür yayımlaması hâlâ hafızalardaki yerini korurken, aşırı sağ Danimarka Halk Partisi (DF) milletvekili Frevert da Hollandalı Wilders’ten farklı değildi. Yerel seçimlerde Kopenhag Büyükşehir Belediye Başkanlığı için partisinin adayı olan Frevert, oylarını artırmak amacıyla Müslümanlara saldırıyordu. Polonyalı bazı politikacıların tutumu ise daha da fenaydı. Küçük Müslüman topluluklarına saldırarak onları ‘halkın suçlu tabakası’ olarak tanıtıyorlardı. Müslümanların maruz kaldığı ayrımcılık EUMC (Avrupa Irkçılık ve Yabancı Düşmanlığını İzleme Merkezi) raporunda da yer alıyordu.
   </p>
   <p>
    Geçen mart ayında Fran-sa’da bir mahkeme, genç bir mühendisin nükleer tesislere girmesini yasaklamış, gerekçe olarak mühendisin silahlı gruplarla bağlantısı olduğunu öne sürmüştü. Batı artık Müslümanlara istediği zaman bir kulp takabilecekti. Bu da Batı Müslümanlarını endişelendirerek ‘Acaba bundan sonra bizi ne bekliyor?’ korkusuyla dolduruyor.
   </p>
   <p>
    Arap Baharı, Boko Haram ve IŞİD ile birlikte Müslümanların Batı’da tutunacak bir dalı kalmadı. Dünyada bir bahar havası olarak estirilen ancak bir taraftan da İslam dünyasını şiddet ve kan görüntüleriyle tanıtan Arap Baharı, türlü oyunlara da sahneydi.
   </p>
   <p>
    9 Eylül 2001 saldırıları Komisyon Raporu’na (9/11 Commission Report) göre, terör 2001 yılından da daha tehlikeli bir yüz ile döndü. Bugün IŞİD, çok uluslu yapısıyla artık algıda fazla bir tesir uyandırmayan El-Kaide terör örgütünün yerini daha kanlı bir şekilde almış oldu. Bu terör mekanizması çok uluslu olduğu için dünyanın toplu nefretini, 11 Eylül saldırılarından 13 yıl sonra bir daha, maalesef İslam’a  ve Müslümanlara celbetmiş durumda.
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-39438-911den-13-yil-sonra-bati.html), [web.archive.org (arşiv bağlantısı)](http://web.archive.org/web/20140915001926/http://www.aksiyon.com.tr:80/aksiyon/haber-39438-911den-13-yil-sonra-bati.html)
