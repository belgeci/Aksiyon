# Türkçe Londra'da sahneye çıktı

*Ayten Deniz 2014.05.19*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   <p dir="LTR">
    Bu yıl 12’ncisi düzenlenen Türkçe Olimpiyatları’nın ülke organizasyonları ‘Dil ve Kültür Festivali’ adıyla gerçekleştirildi. Londra’daki etkinlikte ana dilimize ve insanlarımızın hayatına katkılarına şahit olduk. Bir de hüzünlü hikâyeye...
   </p>
  </font>
 </div>
 <div id="newsText">
  <font class="detail-text">
   <p dir="LTR">
    Avrupa öyle sevdi ki Uluslararası Türkçe Olimpiyatları’nı, her yıl final programlarını iple çeker oldu. 12. yılını kutlayan Türkçe Olimpiyatları, her seferinde final programlarını dikkat çekici bir başlıkla ve çeşitli etkinliklerle zenginleştiriyor. Avrupa’da yabancıların da hayran kaldığı bu etkinlikler özellikle gurbetçiler için âdeta kaçırılmaması gereken tarihî bir düğüne dönüşüyor. Bu yıl, ‘Dil ve Kültür Festivali’ başlığı ile Uluslararası Türkçe Olimpiyatları bünyesinde düzenlenen etkinlikte, İngiltere’deki Türk okulları da hazırladıkları muhteşem sunumlarla izleyicileri mest etti. Renkli görüntülerin oluştuğu festivalde Türkçe, Kürtçe ve İngilizce olmak üzere üç dilde şarkı söylendi, Kazak öğrencilerden ‘Dombra’ resitali dinlendi, Kıbrıslı minik öğrencilerin kıpır kıpır folklor gösterileri ile Türk mutfağının enfes yemekleri göz doldurdu. Gelin-kaynana skeçleri ile seyirci kahkahaya boğulurken, birbirinden duygu yüklü şiirlerle hüzünlü anlar yaşandı, gözyaşı döküldü. Londra’nın tarihi 1940’a dayanan nostaljik ve prestijli salonlarından Walthamstow Assembly Hall’da gerçekleşen programın sunucusu, STV ekranlarının beğenilen ana haber bülteni sunucusu Kemal Gülen, yardımcısı da 2011’deki Uluslararası Türkçe Olimpiyatları’nda altın madalya kazanan Chantelle Bennett’ti. Güzel Türkçesi ile herkesi hayrete düşüren Bennetti, bu kez ana diliyle tercümanlık yaptı. Programdaki sürprizlerden biri de İskoçların millî çalgısı gayda eşliğinde Emine Williams Aydın’ın okuduğu ‘Ben seni sevduğumi dünyalara bildurdum’ Karadeniz türküsüydü.
   </p>
   <p dir="LTR">
    Aslında program başlamadan saatler önce izleyiciler yerlerini almaya başlamış, provalardaki renkli görüntülere tanık olmuştu. Sahne arkasında, perde önünde koşuşturan genç öğrencilerin o heyecanlarını sahnede unutup da bu kadar profesyonelce hareket etmeleri doğrusu şaşırtıcıydı. Zira Avrupa ülkelerindeki gençler için Türkçe, ikinci ya da üçüncü bir dil hâline gelmişti. Bazıları içinse sadece anne- babaya ait bir dil…
   </p>
   <p dir="LTR">
    Bazı ebeveynler Almanya ve diğer Avrupa ülkelerinde olduğu gibi İngiltere’de de üçüncü neslin Türkçe konuşamadığından yakınıyor. Çeşitli nedenlerden dolayı çocukları Türkçe konuşamayan ailelerle birlikte devlet okulunda okuduğu hâlde iyi Türkçe konuşanlar da var. Ailenin yetiştirmesine bağlı olarak dil de hayat buluyor. Bu aileler, çocukları ile zaman geçirdiklerinde mümkün mertebe Türkçe konuşmaya çalışıyor. Ancak bu her aile için geçerli değil. İngiltere’de doğup büyümüş bazı ebeveynler, çocuklarının, İngilizcenin kolaylarına gelmesinden dolayı Türkçe konuşmadığını söylüyor. Nuran Hanım, "Anne-baba ne kadar konuşursa konuşsun çocuklar kendi bildikleri dili konuşuyor. Bazen yarı Türkçe, yarı İngilizce bozuk bir dil üretiyorlar." diyor. Bazı çocuklar da ebeveynlerden biri Türk, diğeri yabancı olduğu için Türkçe konuşamıyor. İngiltere’de yaşayan gurbetçilerin Türkçe serüvenleri sadece bundan ibaret değil, ailenin yerel şivesine göre dil öğrenenler var ki konuştuklarında bir hoş oluyorsunuz. ‘Gördün mü?’ yerine ‘Gordun mu?’, ‘Ben yapmadım’ yerine ‘Ben idmedim’ gibi Anadolu’nun bazı yörelerine ait şivelerle konuşan çocuklar çok sevimli oluyorlar fakat ileride nasıl bir dil kullanacaklarını da merak etmeden geçemiyorsunuz.
   </p>
   <p dir="LTR">
    Bütün bunları gördükten sonra Türk okullarında okuyan yerli-yabancı çocukların güzel Türkçe performanslarına elbette hayret ediyorsunuz. Yani onlar Türk oldukları için bu kadar güzel Türkçe konuşmuyorlarmış, bunu rengârenk salondaki insan manzaralarından anlıyorsunuz.
   </p>
   <p dir="LTR">
    Gecede en az Türkler kadar heyecanlı bir misafir de vardı: Walthamstow Belediye Başkanı Cllr Nadeem Ali… Miniklerin gösterileriyle âdeta mest olan Ali, plaketini almak için sahneye davet edildiğinde içten ifadelerle konuştu: "Doğu Londra’da eğitim hizmetleri veren Amity Eğitim Kurumu’nun faaliyetlerini 2006’dan bu yana yakından takip ediyorum. Fevkalade başarılı işler çıkartıyorsunuz. Sizin huzurunuzda takdire şayan bu insanlara hislerimin bir göstergesi olarak büyük bir alkış istiyorum."
   </p>
   <p dir="LTR">
    Türkler Avrupa’ya ilk geldiklerinde…
   </p>
   <p dir="LTR">
    Türklerin tarihî göç çileleri, İngiltere’de de diğer Avrupa ülkelerinden farklı değil. İlk geldiklerinde çeşitli sebeplerden dolayı dışarıya pek açılamamışlar. Mescid, kahvehane ve berberler, pek çoğu için buluşma noktası olmuş. Bu mekânların olmadığı bölgelerde ‘gurbet’ kelimesini buram buram sinelerinde hissetmişler. Bu yüzden tren garlarına gidip insanları seyrediyorlarmış. Bugün yoğun bir nüfusa sahipler. Geçmişteki yalnızlığın, garipliğin ne demek olduğunu iyi biliyorlar. Maddi-manevi değerler çerçevesinde bir araya gelen gurbetçiler, Türk festivalleri kapsamında yapılan bütün etkinlikleri büyük bir nimet olarak değerlendiriyor, açılan okul ve dershanelerin temizliğini bizzat kendileri yapıyor. Çünkü gurbette çocuk yetiştirmenin zorluğunu yaşamışlar. Bu nedenle bir öğretmen, onlar için çok şeydir; anne, baba, abi, abla, arkadaş... Türk okulları, Ayşe Teyze’nin tabiriyle ‘hacet kapısı’ onlar için. Gözlerindeki susamışlık ve derin bakışlarıyla Ayşe Teyze, Orta Asya’daki nineleri aratmıyor. Doğu’dan göç eden Ayşe Teyze birkaç kelime İngilizcenin ötesine geçememiş. Türlü sıkıntılar yaşamış fakat en çok korktuğu şey, burada çocuk büyütmek olmuş. Ayşe Teyze maddi imkânları el verse memleketine bile dönmeyi düşünmüş. Bu anlamda Türk okullarının omuzlarından en ağır yükü aldığını söylüyor ve heyecanla "Onlar sadece Türkçe-İngilizce öğretmiyorlar ki. Edep, ahlak, iffet de öğretiyorlar. Abileri olmasa bu ikinci çocuğum kim bilir nasıl olurdu?" diyor.
   </p>
   <p dir="LTR">
    Gurbetçilerin en büyük korkusuydu evlatlarının ellerinden kayıp gitmesi. Hem bu endişelerini giderir hem de gurbetteki yalnızlıklarına çare olur düşüncesiyle, çocuk yaştaki kızlarını, eğitimlerinin mecburi kısmını bitirir bitirmez zorla memleketteki amcaoğlu, dayıoğlu kim varsa görücü usulü ile evlendiriyorlardı. Sadece çocuk gelinler değil, çocuk damatlar da vardı. 20 yıldır Avrupa’nın çeşitli ülkelerindeki Türk okullarında eğitimci olarak hizmet eden Sultan Azek o yılları anlatıyor: "Aileler evlatlarının kendi diline, kültürüne ve örfüne yabancılaşmasından endişe ediyor, devlet okullarını bu açıdan büyük bir tehlike addediyordu. Eğitimli genç bulmak neredeyse mümkün değildi. Sokakta Türkçe konuşan bir genç gördük mü koşup ailesini soruyor, o çocuğu kazanmaya çalışıyorduk."
   </p>
   <p dir="LTR">
    Avrupa’da yaşayan gurbetçilerimizin ilk yılları ve sıkıntıları pek çok yabancı filme konu oldu. İnsanlarımız, çalışma hayatının zorluklarından dolayı çocuklarıyla ilgilenemedikleri gibi, kültür ve inançları açısından okulu bir tehlike olarak görüyorlardı. Zorunlu eğitimi bitiren her genç, Londralı müzisyen Ebru Kararer’in dediği gibi, ailelerinin hayallerini devralıp hayatını bir kiremide ipotek ediyordu. Tıpkı Gül’ün hikâyesi gibi.
   </p>
   <p dir="LTR">
    Türk okuluyla değişen bir hayat
   </p>
   <p dir="LTR">
    O sene zorunlu olan orta eğitimin son senesidir. Aile bundan böyle Gül’ün okula devam etmesini istememektedir. Oysa Gül okuyup pilot olmak istiyordur. Bunun boş bir heves olduğunu düşünen ailesinin esas amacı, bir an evvel genç kızın başını bağlamaktır. En büyük korkuları, genç kızın gönlünü bir yabancıya kaptırması ve çekip gitmesidir. Gül, zorunlu eğitimini bitirir bitirmez amcasının oğlu ile zorla evlendirilmek istenir. Düğün hazırlıkları bile yapılmıştır. Haftalarca yüzü gülmeyen Gül, okulda dalgın ve üzgün bir vaziyette derslere katılır. Onun bu durumunu anlayan öğretmen ve arkadaşları, sosyal güvenlik kurumuna haber vermesi için Gül’ü cesaretlendirir. Genç kız, bu kuruma başından geçenleri anlatır. Kurum, genç kızı ailesinin elinden alır, onu başka bir aileye teslim eder. Orada genç kızın başına gelmeyen kalmaz. Ancak filmlerde rastlanabilecek, insanın aklını, hayalini zorlayan olaylar yaşar. Elden ele, aileden aileye geçen genç kız, o hayattan zor bela kurtulur. Ailesi onu bulsa öldürecek, başkaları bulsa kim bilir daha ne işkenceler edecektir! Gül, kimsenin kendisini bulamayacağı bir semtte tek odalı bir eve yerleşir. ‘Keşke evlenseydim de bunlar başıma gelmeseydi’ dediği, pişmanlıklar ve yalnızlıklar içerisinde kıvrandığı bir anda kapısı çalar. Açtığında, karşısında gazete abonesi yapmak için genç bir delikanlı durmaktadır. Delikanlı orada yeni hizmet veren Türk okulunun ilk mezunlarındandır. Öğretmen olmuş, bir yandan da gazete abonesi için kendisine yakın muhitteki adresleri dolaşıyordur. Sandığınız gibi değil tabii! Delikanlı, yabancı aksanından Türk olduğunu anlamasa da genç kızı, dikkatlice süzdüğü yüzünden tanır. Nasıl tanımasın ki canı ciğeri ablasını. O an kapıda bir feryat kopar. İki kardeş hüngür hüngür ağlayarak sarılır. Kardeşi, ablasının elinden tutar ve ona yıllarca özlem duyduğu yeni bir hayatın kapısını aralar. Kardeşi vesilesiyle hayata yeniden tutunan Gül’ün ailesi ne yazık ki hâlâ onu affetmemiştir. Biz de bu nedenle gerçek ismini yazmadık.
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://aksiyon.com.tr/aksiyon/haber-38602-turkce-londrada-sahneye-cikti.html), [web.archive.org (arşiv bağlantısı)](http://web.archive.org/web/20140926135437/http://aksiyon.com.tr/aksiyon/haber-38602-turkce-londrada-sahneye-cikti.html)
