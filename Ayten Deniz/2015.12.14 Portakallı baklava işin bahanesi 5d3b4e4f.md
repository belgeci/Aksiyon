# Portakallı baklava işin bahanesi

*Ayten Deniz 2015.12.14*

<div class="pNewsDetailMainContent ctx_content" itemprop="articleBody">
 <p>
  Mary, Hilda, Hamida, Linda, Eleni, Amparo, Laura, Sheela, Geeta, Neşe, Asiye, Sevgi, Raziye, Elif, Esra… Bilmeseniz, onları hala, teyze, kuzen, yeğen sanırsınız. Öylesine kaynaşmışlar. Bu kulüpte sadece diyetler bozulmuyor, ön yargılar da kırılıyor.
 </p>
 <p>
  Gülümsüyor, gülümserken gözlerinin içi gülüyor... Sonra tuhaf bir hüzün sarıyor yüzünü. Ama tebessümü hiç kaybolmuyor. “Sari’yi getirdim.” diyor.
 </p>
 <p>
  Adı Hamida. Kendi ifadesiyle; Londra’dan ‘gazel’ (şiir) okuyormuş Hindistan’da yayın yapan bir radyo kanalına. Hamida çok sosyal bir İngiliz. İngiltere’de yaşayan pek çok kadın gibi o da birden fazla kulüp ve hayır kuruluşuna üye. Ama Hamida’nın en sevdiği kulüp Dialogue Society (Diyalog Vakfı) bünyesindeki Cookery Club (Yemek Kulübü) olmuş.
 </p>
 <p>
  O, iki yıldan beri gelip gidiyor. Ama kulüp sekiz yıldır faaliyette. Üyeleri zaman zaman değişse de Geeta ve Sheela kardeşler gibi müdavimleri de var. Geeta neredeyse altı yıldan bu yana geliyor toplantılara. Biryanisine güvenen sevimli kadın, Türk yemeklerine de bayıldığını söylüyor.
 </p>
 <p>
  Kulüpte sadece yemek yok elbette. Sosyal ve kültürel alanlarda bir sürü etkinlik düzenleniyor. Mini konserler (kendileri çalıyor), kına geceleri, kermesler ve geziler... Geçen yıl Türkiye’ye gitmişler. Hatta Oktay Usta’yla bile tanışmışlar. Türkiye gezilerinden çok memnun kalmışlar, anlata anlata bitiremiyorlar. Tekrar gitmek için tatili gözlüyorlar.
 </p>
 <p>
  Kulüp aralarında öyle çok ortak nokta oluşturmuş ki bilmeseniz onları akraba sanırsınız. Bir araya geldiklerinde oluşan kalabalığı, rahatlıkla kuzenler, halalar, teyzeler ve kardeşlerin bir araya geldiği bir topluluğa benzetebilirsiniz. Mary, Hilda, Hamida, Linda, Eleni, Amparo, Laura, Sheela, Geeta, Neşe, Asiye, Sevgi, Raziye, Elif, Esra. Tabii kulübün hepsi bu kadar değil.
 </p>
 <p>
  Sohbet sohbeti açıyor, yemek bahaneye dönüşüyor. Uzun uzun dertleşiliyor. Haftanın aşçısı kim seçilmişse onun yemek yapışı izleniyor. Gülüşmeler, kahkahalar birbirini takip ediyor. Haftanın şefi olmak kolay değil. Mutfakta telaş ve tatlı bir heyecan var. Ancak, kimse kimseyi eleştirmiyor, aksine herkes birbirini yüreklendiriyor.
 </p>
 <p>
  İki haftada bir toplanıyorlar. Evleri müsait olan kulüp üyelerini dolaşıyorlar, sırayla. Tabii kimse eli boş gelmiyor. En az bir çeşit tatlı ya da yemekle geliyorlar. Masanın üzerinde rengârenk muhteşem bir lezzet cümbüşü yatıyor. Sadece o güne mahsus, diyet bozma izni var herkesin. Irkları farklı, renkleri farklı, hatta dinleri bile... Bu yüzden birbirinin durumunu kollayarak yapıyorlar yemeklerini. Örneğin Nisha vejetaryen. Onun için vejetaryen menüleri hazırlanıyor. Suşiden kuskusa, sambuseden sarmaya, kısırdan baklavaya kadar dünya mutfağının pek çok yemeği harman oluyor her toplantıda.
 </p>
 <p>
  Öğleden sonra çocuklarını okuldan alan anneler de yavaş yavaş iştirak ediyor. İki çocuk annesi olan Linda gülerek, “Sıfır yaş grubundan 15 yaş grubuna kadar çocuk ağırlanabiliyor bu kulüpte.” diyor. Ardından kulüpte öğrendiği portakallı baklava denemesini paylaşıyor bizimle. Mutfağı nasıl dağıttığını anlatıyor bir yandan.
 </p>
 <p>
  Kulüpteki herkes yemek konusunda uzman değil elbet. Hemşire, muhasebeci, avukat ve doktor gibi farklı alanlarda çalışan genç hanımlardan tutun ev hanımı ve emekli olanlara değin pek çok kadın bulunuyor kulüpte. Randevulara geç kalmanın çok ayıp sayıldığı İngiltere’de oldukça pratik bir mutfak anlayışı hâkim. Zaten marketlerde hazır yemekler bu yüzden en çok tüketilen ürünler arasında. Paketi açıp mikro dalga fırına verip servis etmek beş dakikayı geçmiyor.
 </p>
 <p>
  Linda, bize mutfaktaki portakallı baklava macerasını anlatırken tatlının esas sahibi Yunan Eleni giriyor içeri. Sempatik tavırları ve sürekli gülen yüzü çekiyor dikkatimizi. Ardından sözleriyle dokunuyor yüreğimize: “İngiltere’de insanlar yalnız. Ömürlerini bu yalnızlık içinde tüketiyorlar.” Bir başka milletten herhangi biriyle arkadaşlık yapabileceği fikri çok uzakmış Eleni’ye, İngiltere’ye gelinceye kadar. Hatta Müslümanlara karşı o kadar büyük bir ön yargısı varmış ki Müslüman arkadaşlarının olacağını rüyasında görse hayra yormazmış. Müslümanların hepsinin deli olduğunu sanıyormuş.
 </p>
 <p>
  İspanyol Amparo, Müslümanlara yönelik çirkin algının medya tarafından köpürtüldüğünü söylüyor: “İki haftada bir, bir araya geliyoruz. Birbirimizi özlüyoruz. Bütün ailem İspanya’da. Ama burada ikinci ailemi buldum. İki yıl önce Türkiye’ye de gittim. Harika bir geziydi. İnsanlar Müslümanları tanımadıkları için nasıl yaşadıklarını da bilmiyorlar. Gerçek bir Müslümandan terörist olacağına inanmıyorum ben.”
 </p>
 <p>
  Linda, Ampora’nın kaldığı yerden devam ediyor: “Eşim Müslüman ama ben Hıristiyan’ım. Hep tedirgindim vefat ettiğimde eşim beni İslami usullere göre mi defneder diye. Ama artık öyle düşünmüyorum. Burada Müslümanları daha yakından tanıdım ve kaygım yok oldu. Onların tıpkı kendi ailem gibi tüm vazifeleri yapacaklarından eminim. Hatta arkamdan dua edeceklerinden bile eminim.”
 </p>
 <p>
  Hepsi birbirinden renkli bu hanımlar arasında yemek kulübü arkadaşlığının ötesinde bir bağ kurulmuş. Neredeyse birbirlerini kırk yıldır tanıyormuş gibi muhabbet ediyorlar. Ortak dil İngilizce olsa da lisan-ı hâl ağır basıyor hepsinde.
 </p>
 <p>
  Yemekler yeniyor, muhabbet koyulaşıyor; ama finali sari yapıyor. Baştaki konuşmaya şahit olduğumuzda ‘sari’yi bir konuk ya da yemek sanmıştık ama meğer geleneksel bir Hint elbisesiymiş. Hamida, getirdiği sariyi Neşe Hanım’ın kızı Neslihan’a giydiriyor. Sonra dayanamayıp öpüyor Neslihan’ı. Bir yandan da gözyaşlarını saklamaya çalışıyor. Onun o andaki duygusallığının sebebini sonradan öğreniyoruz. Meğer o sari kayınvalidesinin hediyesiymiş ve neredeyse 100 yaşındaymış.
 </p>
</div>


Kaynak: [www.aksiyon.com.tr](http://www.aksiyon.com.tr:80/dosyalar/portakalli-baklava-isin-bahanesi_553273), [web.archive.org (arşiv bağlantısı)](http://web.archive.org/web/20151219161548/http://www.aksiyon.com.tr:80/dosyalar/portakalli-baklava-isin-bahanesi_553273)
