# Bafta'da gerçek bir Türk filmi

*Ayten Deniz 2014.06.16*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   İngiliz Film ve Televizyon Akademisi (BAFTA), geçen hafta Türk yönetmen Murat Kebir’in “The Chocolate Wrapper” adlı 15 dakikalık kısa filminin ev sahibiydi.
  </font>
 </div>
 <div id="newsText">
  <font class="detail-text">
   <p>
    Dünyaca ünlü filmlerin gala ve özel gösterimlerinin gerçekleştirildiği İngiliz Film ve Televizyon Akademisi (BAFTA), geçen hafta bir Türk yönetmenin kısa filmine ev sahipliği yaptı. Murat Kebir’in “The Chocolate Wrapper” adlı 15 dakikalık kısa filmi izleyicileri hüzne boğdu. İngiltere’de 2007’de uğradığı saldırı sonucu ölen Evren Anıl anısına çekilen filmde baba rolünü Anıl’ın gerçek babası oynadı.
   </p>
   <p>
    Filmin yapımcılığını Ioanna Karavela, İlhan Gökalp ve Fatih Deniz üstlendi. Başrolde Dilek Rose, Taser Hassan, yardımcı rollerde Keneddy Mills, yönetmen Murat Kebir’in oğlu Emre  ve Aaron Gordon oynadı. Kısa filmin arkasında ise gönüllü dev bir kadro vardı. Filme duygusal bir boyut kazandıran müzikler de Mircan Kaya’nın merhum kardeşine atfettiği ‘Sala’ ve iki yeni besteden oluşuyordu. İngiltere Zaman’ın sponsorluğunda çekilen filme birçok gurbetçi de destek verdi. BAFTA’daki galaya, baba Niyazi, anne Gönül Hanım ve aile çevresi, filmde rol alan oyuncular ve yakınları ile İngiliz sinema camiasından seçkin bir izleyici kitlesi katıldı.
   </p>
   <p>
    Evren Anıl, hayat dolu kıpır kıpır bir gençti. Babası Niyazi Bey, yıllar önce Doğu’dan göç ederek İngiltere’ye yerleşmişti. Bir kebap restoranında çalışan baba, eşini ve çocuklarını da daha sonradan yanına aldırmıştı. Evren İngiltere’ye ilk geldiğinde 3 yaşındaydı. Aile bireylerinden ilk olarak Evren annesiyle Londra’ya gelmişti. Annesinin can yoldaşı olan minik Evren’i Gönül Hanım, gala gecesinde anlatmakta zorlanıyordu. Evren, annesini hiç ama hiç üzmemiş, her zaman hayırlı bir evlat olmuştu. Evin neşe kaynağıydı. Hatta biraz sinirli olan ablası Elif için, odasındaki duvarına onun resmini çizip ‘Smile Elif :)’ (Gülümse Elif) şeklinde bir resim yapmıştı. Gönül Hanım, “Allah onu kendi için yaratmıştı, kendine aldı.” diye ifade ediyordu duygularını. Evren kişiliği ile herkes tarafından çok seviliyor, her yerde takdir ediliyordu.
   </p>
   <p>
    Filmin yapımcısı, Zaman gazetesinin eski Londra temsilcisi İlhan Gökalp, Evren’i, ilk kez Londra’daki ilköğretim okulunun açılış töreninde sunuculuk yaparken görmüş. Evren’in çok efendi ve müstesna bir çocuk olduğunu anlatan Gökalp, gazete olarak da böyle bir filme destek vermeyi borç bildiklerini belirtiyor. Herkes tarafından ‘edepli ve başarılı’ diye tarif edilen delikanlı, 2006’da Kingston Üniversitesi Bilgisayar Mühendisliği Bölümü’nden birincilikle mezun olmuştu. Sıcak bir yaz günü (5 Ağustos 2007) Evren, her zamanki gibi çok sevdiği minik öğrencilerinin futbol antrenörlüğünü yapmış, ablası ile birlikte arabaya binip yola çıkmıştı. Crystal Palace mevkiindeki trafik ışıklarında durduklarında iki siyahi gencin sözlü tacizine uğramışlardı. Gençler yedikleri çikolatanın ambalajını Evren’in oturduğu koltuğa fırlatmış, Evren aracından inip neden böyle yaptıklarını sormuş, gözü dönmüş gençler de bıçakla saldırmıştı.
   </p>
   <p>
    Özellikle Güney Londra’da bu tarz olaylara sık rastlanır. Bu tür gençler, siz parkta otururken aniden elinizden telefonunuzu alıp götürebilir, güpegündüz sokakta sizi darp edebilir, üzerinize tükürebilir, sebepsiz yere çöp atabilir, hiçbir şey yapamazsınız. Tıpkı Evren’e yaptıkları gibi. Olay yerine 100 metre kadar yakın olan Gypsy Hill Polis İstasyonu, pazar günü nedeniyle kapalıydı. Ablası Elif çaresiz kalıvermişti öylece. Dakikalar sonra ambulans ve polis arabası gelmişti. Durumu ağır olan Evren hastaneye kaldırılmış, onu tanıyan tanımayan herkes dualar etmiş, hatimler indirmişti. 8 gün komada kaldıktan sonra hayatını kaybetmişti genç adam. Katiller Dejon Thompson (16) ve Patrick Rowe (17), 4 yıl hapse mahkûm edilmişti. Hâkim, yaşları 18’in altında olmasına rağmen bu gençlerin isimlerinin ifşa edilmesini istemişti.
   </p>
   <p>
    O dönem komşuları olan yönetmen Murat Kebir de olayın şokunu atlatamayanlardan. 22 yıldır Londra’da yaşayan Kebir; BBC, Channel 4, Sky gibi medya kuruluşlarına belgesel, müzik, çocuk, haber, spor programları ve dramalara kadar pek çok proje hazırlamış. Son 16 yıldır Avrupa’nın en büyük televizyon şirketlerinden Sky TV’de uzman editör olan Kebir, “O dönem ikinci kısa filmim ‘My Dad &amp; Spike’ı (Babam ve Spike) yazıyordum. Evren’in ölümünden duyduğum üzüntünün filmin bazı yerlerinde karanlık ve karamsarlık olarak yansıdığı düşüncesindeydim. Film bittikten sonra onun anısına bir film yapmaya karar verdim.” diyor.
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://aksiyon.com.tr/aksiyon/haber-38814-baftada-gercek-bir-turk-filmi.html), [web.archive.org (arşiv bağlantısı)](http://web.archive.org/web/20140926115426/http://aksiyon.com.tr/aksiyon/haber-38814-baftada-gercek-bir-turk-filmi.html)
