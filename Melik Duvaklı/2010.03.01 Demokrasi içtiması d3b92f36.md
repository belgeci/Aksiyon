# Demokrasi içtiması

*Melik Duvaklı 2010.03.01*

<font class="agenda2NewsSpot">
 Türkiye, 27 Mayıs Darbesi’nin 50. yılında nihayet darbelerle yüzleşiyor. Yeni süreçte darbe zanlıları bir bir tespit edilip hukuk karşısında demokrasi içtimasına çıkarılıyor. Ve bu içtimada artık ne rütbeye bakılıyor ne de konuma...
</font>
<font class="newsDetail">
 <p class="MsoNormal">
  Kovboy filmlerinde sıkça işlenen bir tema vardır. Kanun tanımaz kovboy ‘WANTED’ listesine girip herhangi bir nedenden yakayı ele vermek üzereyken Meksika yolunu tutar. Hedef, sınırı geçip yargılanmaktan kaçmaktır. Bu tür filmlerde ‘Meksika sınırı’, bir dönemin hukuk tanımaz kanun kaçaklarının varmayı umdukları ancak bir türlü varamadıkları noktayı temsil eder. Balyoz darbe planının altında imzası bulunan dönemin 1. Ordu Komutanı emekli Orgeneral Çetin Doğan’ın, cebinde Meksika biletleri ile derdest edilmesi ilginç bir rastlantıydı. Doğan yakalanmasa bir gün sonra Meksika’da olacaktı. Aslında süreç, 2007 yapımı bir başka Meksika filmini de çağrıştırıyor. Genç yönetmen Rodrigo Pla, ‘Yasak Bölge’ adlı filmde kendilerine sahte cennetler oluşturan ayrıcalıklı azınlıkların, yoksullara karşı duyduğu korku ve nefreti sarsıcı şekilde işliyor. Filmde mutlu bir azınlık, sefalet içindeki Mexico City’nin tam ortasında, yüksek duvarlarla çevrili ve ileri güvenlik sistemleriyle kuşatılmış lüks bir sitede, tecrit edilmiş bir hayat yaşamaktadır. Üç yoksul gencin bu özel bölgeye ‘sızmaları’ ve hırsızlık yapmaları üzerine site yönetimi, yaşam tarzlarını korumak adına her yola başvurup kendi yasalarını vahşice uygulayacaktır.
 </p>
 <p class="MsoNormal">
  Türkiye, 22 Şubat Pazartesi günü, bir dönem Türk Silahlı Kuvvetleri (TSK)’nin üst kadrolarında görev almış isimlerin dış dünyadan izole edilmiş villalarına yapılan baskınlarla uyandığında, apoletler, yüksek duvarlar ve koruma kalkanlarıyla arındırılmış ayrıcalıklı hayat da kanun önündeki eşitlik duvarına çarparak parçalanıyordu. Bu kırılma zihinlerde farklı çözülmeleri daha belirgin hâle getirdi. Emekli generallerin yasal gözaltı süresi olan 4 günü emniyette geçirmelerini kanunsuzluk diye niteleyenler oldu. 4 gün gözaltında tutmak suretiyle “sanığı yoruyorlar” diyenlerin aklına nedense işkenceleri ile ünlü Ziverbey Köşkü gelmiyor. “Konunun Ziverbey Köşkü ile ne ilgisi var?” diyenlere Balyoz
  <span>
  </span>
  darbe planının altında imzası bulunan emekli Orgeneral Çetin Doğan’ın 12 Mart 1971 döneminde Orgeneral Faik Türün’ün emrinde 1. Ordu’da kurmay yüzbaşı olduğunu hatırlatalım.
 </p>
 <p class="MsoNormal">
  Doğan’ın darbeci geçmişi aslında daha eskilere dayanıyor. 27 Mayıs 1960 Darbesi’nden 6 gün önce hükûmete karşı yapılan meşhur ‘Harbiyeli Yürüyüşü’nde ön saflardaki isimlerden biriydi. Genç bir Harbiyeli iken iliklerine işleyen darbe hevesi bir ömür peşini bırakmadı. 12 Mart 1971, 12 Eylül 1980, 28 Şubat 1997 ve en son 2003 Balyoz darbe planlarında hep aktif rolde bulundu. Önemli bir darbe figürü olan Çetin Doğan’ın da içinde bulunduğu isimlerin bugün hukukla yüzleşmesi, yakın tarihte bir dönüm noktasını teşkil ediyor. Türkiye’nin son iki yılda yaşadığı süreç her açıdan tam bir kırılma noktası. Yıllarca darbeler ve cuntalara maruz kalan ülkelerde arınma ancak benzer bir hesaplaşma sürecinden sonra yaşandı. Yunanistan’da Albaylar Cuntası’nın devrildiği öğrenci eylemlerini başlatan isim olan Dimitrious Papachristou, “Bizde darbeden bahsedenlere hasta gözüyle bakılır.” diyor.
 </p>
 <p class="MsoNormal">
  Yunanistan, bu aşamaya nasıl geldi? 1967’de darbe yapan Albaylar Cuntası, 7 yıl iktidarda kaldıktan sonra halk hareketiyle tasfiye edildi. Öğrenci hareketiyle başlayan ve ülke çapına yayılan eylemlerle darbeciler iktidardan uzaklaştırıldı. 19 cuntacı derhâl tutuklandı. Mahkemeler kuruldu ve ‘vatana ihanetten’ idama mahkûm oldular. Bugün ise cuntayı tasfiye eden hareketi başlatan öğrenci lideri
  <span>
  </span>
  Papachristou’nun deyimiyle bu ülkede darbeden söz edenlere hasta gözüyle bakılıyor. Henüz bu noktada değiliz, ancak darbe şüphelilerinin soluğu hastane koridorlarında alması, belli bir aşamaya gelindiğini gösteriyor. Türkiye, kendi darbecileri ile yüzleşmediği ve darbeye heves edenleri yargı önünde mahkûm etmediği sürece bu hastalık yayılmaya devam edecek. En son teşhis edilen darbe planı Balyoz, şimdiye kadar deşifre edilenlerin çoğundan büyüktü ve etkisi her açıdan sarsıcı oldu.
 </p>
 <p class="MsoNormal">
  BALYOZ’U İNDİREN HABER
 </p>
 <p class="MsoNormal">
  Süreç, 20 Ocak 2010’da Taraf’ın manşetten duyurduğu Balyoz darbe planı haberi ile başladı. Habere göre, 5-7 Mart 2003 tarihlerinde (AK Parti’nin iktidara gelmesinden dört ay sonra) Orgeneral Çetin Doğan komutasındaki 1. Ordu Komutanlığı’nın bulunduğu Selimiye Kışlası’nda 29 general ve 133 subayın katılımıyla bir seminer düzenlendi.
  <span>
  </span>
  Açığa çıkan belgelere göre, seminer kılıfı kullanılarak darbe planlandı. Planda Fatih ve Beyazıt camilerinin bombalanması, cübbeli ajanlara Hava Müzesi’nin bastırılması, Türk jet uçağının düşürülmesi ve Yunanistan’ın tahrik edilmesi gibi hususlar yer alıyordu. Cami bombalamalarında yaralı sayısının fazla olmasına çalışılacak, canlı yayın araçlarının bölgede konuşlanması temin edilecekti. Topluma kaos görüntüsü vermek için eylemler düzenlenecekti. Gösteri gecesi cübbeli, çarşaflı gruplar ellerindeki yeşil bayrakları ve molotof kokteylleriyle Hava Müzesi’ni basacaktı. Ege’de uluslararası kriz çıkartılacaktı. Bir Türk jetinin düşmesi, olmazsa düşürülmesi iddialar arasında. Darbe esnasında 137 gazeteciyle iş birliği yapılacak, 36 gazeteci tutuklanacaktı.
 </p>
 <p class="MsoNormal">
  Darbe planlarının yer aldığı belgeler bir bavul içinde Taraf gazetesine ulaştırılmıştı. Kamuoyu
  <span>
  </span>
  planın nasıl sızdığını tartışırken, Ağustos 2009’da 1. Ordu Komutanlığı karargâhının kozmik kasalarından çıkarılan belgelerle ilgili bir soruşturma başlatıldığı ortaya çıktı. Planın sonuç raporunun ise 4 yıllık yasal bekleme süresinin ardından imha edildiği açıklandı.
 </p>
 <p class="MsoNormal">
  Çok geçmeden Doğan’ın plandaki ses kasetleri de kamuoyuna yansıdı. Buna göre Selimiye Kışlası’nda toplantının yapıldığı dönem 1. Ordu Komutanı olan Çetin Doğan, şöyle diyordu: “Bunun için de her şeyden önce evet, hükûmetin ve Meclis’in kendisine çekidüzen verdirici, ben onu söyleyeceğim şeyde Genelkurmay Başkanı’na Kuvvet Komutanı’na diyeceğim ki siz Meclis’i ve hükûmeti uyarıcı bu gidişe dur deyici bir ültimatom verin gerekirse. Gerekirse çağırın ‘bu işin sonu b.ktur’ işte sonunuz böyledir.”
 </p>
 <p class="MsoNormal">
  Doğan, 1. Ordu’ya bağlı tüm komutanlıkların katıldığı seminerin kapanış konuşmasında ise şu ifadeleri kullanıyordu: “İçeride yapacağımız güvenlik harekâtının klasik bir EMASYA harekâtı olmayacağını bütün arkadaşlarım burada yaptıkları takdimlerle ortaya koydular. Klasik EMASYA anlayışından mutlaka çıkılacak.” Medyada yer alan haberlerin ardından Çetin Doğan, t24 adlı internet sitesine yaptığı açıklamada, darbe planını kabul etti. Plan ve senaryoların “Cumhuriyet’i koruma ve kollama görevinin gereği olarak hazırlandığını” iddia etti. TSK’da her kademede mevcut planları gözden geçirmek üzere harp oyunu, plan tatbikatı ve seminerler yapıldığını savundu. Ancak kısa bir süre sonra fikir değiştirdi. Star TV’de Uğur Dündar’ın sunduğu ana haber programına çıkarak t24’e söylediklerini düzeltmeye çalıştı. TSK’nın Anayasa’dan aldığı yetkiye dayanarak Cumhuriyet’i iç ve dış tehditlere karşı korumaya yetkili olduğunu belirten Doğan, bu doğrultuda yapılan bütün faaliyetlerden Genelkurmay Başkanlığı’nın haberdar edildiğini ileri sürdü.
 </p>
 <p class="MsoNormal">
  21 Ocak’ta merakla beklenen açıklama Genelkurmay Başkanlığı’ndan geldi. Yapılan açıklamada planın 1. Ordu Komutanlığı tarafından 5–7 Mart 2003 tarihleri arasında icra edilen plan semineri olduğu aktarıldı. Aynı gün haberi yapan Taraf muhabiri Mehmet Baransu, belgeleri, İstanbul Cumhuriyet Başsavcılığı’na getirdi. Savcılık, 21 Ocak’ta planla ilgili inceleme başlattı. 26 Ocak’ta eski 1. Ordu Komutanı Orgeneral Çetin Doğan, internete düşen ses kaydındaki darbe planının tartışıldığı seminerde yaptığı konuşmanın kendisine ait olduğunu kabul etti. 28 Ocak’ta ‘Balyoz’ planına ilişkin iddialar kapsamında ‘tutuklanacaklar’ listesinde adlarının yer aldığı ileri sürülen 27 gazeteci, suç duyurusunda bulundu.
 </p>
 <p class="MsoNormal">
  BELGELER GERÇEK
 </p>
 <p class="MsoNormal">
  Darbe planları ile ilgili hem İstanbul Cumhuriyet Başsavcılığı hem de seminerin düzenlendiği yer olan 1. Ordu Komutanlığı Askerî Savcılığı ayrı ayrı soruşturma başlattı. 1 Şubat’ta belgelerin, Adli Tıp Kurumu tarafından inceleneceği öğrenildi. Balyoz’daki belgeler TÜBİTAK ve Emniyet kriminal laboratuvarlarında incelendi. ‘Belgelerin gerçek ve ilgili kişilere ait olduğunun anlaşıldığı’ yönünde raporların ulaşması üzerine savcılar harekete geçti. Savcılık delilleri karartma ihtimali olanların gözaltına alınması talimatını verdi. Türkiye sivil savcıların yürüttüğü operasyonları tartışırken Balyoz darbe planıyla ilgili 1. Ordu Komutanlığı Askerî Savcılığı’nca oluşturulan bilirkişi heyetinin, belgelerin seminer değil darbe planı olduğu sonucuna vardığı ileri sürüldü. Askerî savcılık, raporun varlığını kabul ettiği açıklamada, darbe planının tescili anlamına gelecek ifadeleri tekzip etti. Askerî savcılığın açıklamasında şöyle denildi: “Yapılmakta olan soruşturma kapsamında seminer faaliyetlerine yönelik teknik bilgiye ihtiyaç duyulmuş ve bu maksatla bilirkişi görevlendirmesi yapılmıştır. Bilirkişi; bu konudaki raporunu hazırlarken temin edilen söz konusu üç adet DVD, bir adet CD’de herhangi bir sahtecilik yapılmadığı düşüncesi altında, içeriğindeki bilgilerin gerçek olduğu, söz konusu plan seminerinin icrası kapsamında kullanıldığı faraziyesine dayanarak hareket etmiş, bu durum bilirkişi raporunun üçüncü maddesinde de açıkça belirtilmiştir.”
 </p>
 <p class="MsoNormal">
  Belgelerin sağlamlık derecesi kendisini operasyon sürecinde de hissettirdi zaten. Geçmişteki Ergenekon
  <span>
  </span>
  operasyonlarından hatırlanacağı üzere sivil savcı ve emniyet güçleri gözaltı ve aramalar sırasında çoğu zaman çeşitli zorluklarla karşılaşıyordu. Balyoz operasyonlarında en üst düzeyde askerî yetkililer gözaltına alınırken dahi sorun yaşanmaması dikkat çekiciydi.
 </p>
 <p class="MsoNormal">
  PLAN UYGULAMAYA KONULMUŞ
 </p>
 <p class="MsoNormal">
  Savcılık soruşturmasından darbe planının uygulamaya sokulduğu da ortaya çıktı. Dört bölümden oluşan Balyoz darbe planında “Sızma” alt başlığı ile yer alan hazırlık aşamasının uygulamaya konulduğu belirlendi. Buna göre “Sızma” aşamasında sağ ve sol örgütlerin içerisine askerî personel sızdırıldı. Ardından da bu örgütlere ülkeyi kaos ortamına sürükleyecek eylem ve saldırılarda bulunma talimatı verildiği kaydediliyor. Provokatif eylemlerin yapılması için sivillerden oluşan 800 kişilik bir liste hazırlandığı iddia edilirken bu isimlerden 200’ünün bugüne kadar sağ, sol, El Kaide ve PKK örgütü adına eylemlere katıldığı belirtiliyor. O dönemde sol örgütler, PKK ve El Kaide cephesinde yaşanan gelişmelerin planla benzerliği dikkat çekiyor. Örneğin Balyoz planının tartışıldığı tarihlerden birkaç ay sonra, Kasım 2003’te İstanbul’da El Kaide tarafından eş zamanlı saldırılar düzenlendi. Yine 2003’te aşırı sol örgütler ve PKK cephesinde yaşanan gelişmeler de planla benzerlikler arz ediyor. 8 Temmuz 2003’te Tunceli Valisi Ali Cafer Akyüz’ün makam aracına Pülümür ilçesinden dönerken silahlı saldırıda bulunuldu. Abdullah Öcalan’ın yakalandığı 1999’dan itibaren militanları sınır dışına çıkaran PKK’nın Balyoz darbe planlarının görüşüldüğü toplantılardan 3 ay sonra 4 yıllık suskunluğunu bozması dikkat çekiyor. Ağustos 2003’ten itibaren kanlı saldırılara başlayan PKK, 6 polis ve 5 askeri şehit etti.
 </p>
 <p class="MsoNormal">
  KUVVET KOMUTANLARI GÖZALTINDA
 </p>
 <p class="MsoNormal">
  22 Şubat’ta Türkiye güne İstanbul, Ankara, İzmir ve Bursa’da 20’den fazla noktaya eş zamanlı düzenlenen operasyonlarla uyandı. Mahkeme kararı ve İstanbul Cumhuriyet Başsavcılığı’nın talimatıyla ikisi eski kuvvet komutanı 17 emekli general, 4 muvazzaf amiral, 27 subay ve 1 astsubay gözaltına alındı. Operasyonların merkezinde darbe planını hazırladığı belirtilen dönemin 1. Ordu Komutanı emekli Orgeneral Çetin Doğan yer aldı. Gözaltılar sırasında Türkiye tarihinde bir ilk yaşandı. Eski kuvvet komutanları İbrahim Fırtına ve Özden Örnek de gözaltına alınanlar arasında bulunuyordu.
 </p>
 <p class="MsoNormal">
  Çarpıcı bir diğer nokta ise gözaltına alınan isimler arasında hâlen görevde olan üst düzey paşaların olmasıydı: Tuğamiral Aziz Çakmak, Tümgeneral İhsan Balabanlı, Tümgeneral Bekir Memiş, Tümamiral Ramazan Cem Gürdeniz, eski Kuzey Deniz Saha Komutanı emekli Koramiral Ahmet Feyyaz Öğütçü, eski 1. Ordu Komutanı emekli Orgeneral Ergin Saygun, emekli Tuğgeneral Mehmet Kaya Varol, emekli Tümamiral Ali Deniz Kutluk, emekli Tümamiral Özer Bulut, emekli Korgeneral Metin Yavuz Yalçın, emekli Kurmay Albay Ali İhsan Çuhadaroğlu, emekli Tuğgeneral İzzet Ocak, Tümgeneral İhsan Balabanlı, Tümgeneral Bekir Memiş, emekli Tuğamiral Engin Baykal, emekli Korgeneral Ayhan Taş, emekli Koramiral Lütfi Sancar, emekli Korgeneral Engin Alan, Genelkurmay Başkanlığı Stratejik Araştırmalar ve Etüt Merkezi (SAREM) Başkanı emekli Tuğgeneral Süha Tanyeri…
 </p>
 <p class="MsoNormal">
  HÜKÛMETİ ISKAT
 </p>
 <p class="MsoNormal">
  İstanbul özel yetkili cumhuriyet savcıları Ali Haydar, Bilal Bayraktar ve Adnan Berk tarafından hazırlanan fezlekede, operasyon “Türkiye Cumhuriyeti Hükûmeti’ni cebren (zorla) ıskat (düşürme) ve Anayasal düzene karşı eyleme girişme’’ iddiasına dayandırıldı. Eski Deniz Kuvvetleri Komutanı Özden Örnek, eski Hava Kuvvetleri Komutanı İbrahim Fırtına ve eski 1. Ordu Komutanı Çetin Doğan’ın, ‘’Balyoz darbe planı’’ adıyla yayımlanan belgelerin altında ıslak imzaları bulunduğu, incelemelerde bu durumun tespit edildiği, bu nedenle gözaltına alındıkları kaydedildi.
 </p>
 <p class="MsoNormal">
  TÜRK JETİNİ EGE’DE DÜŞÜRME PLANI
 </p>
 <p class="MsoNormal">
  Operasyon kapsamında gözaltına alınan isimlerden eski Hava Kuvvetleri Komutanı emekli Orgeneral İbrahim Fırtına Balyoz darbe planının yapıldığı Mart 2003’te Harp Akademileri Komutanlığı görevinde bulunuyordu. Balyoz Harekâtı’nın ayaklarından birini oluşturan ‘Oraj’ planında Fırtına’nın imzasının olduğu ileri sürülüyor. Oraj Hava Harekât Planı, “Türk Hava Kuvvetleri’nin Ege Denizi’ndeki uçuşlarının sayısının artırılmasını” ve “Türk savaş uçaklarının Yunanistan tarafından engellendiğinin ve taciz edildiğinin gündeme getirilmesini” öngörüyor: “Hava Kuvvetleri Komutanlığı bünyesinde ve özellikle Filolarda Yunan Hava Kuvvetleri’ne yönelik husumet ve gerginlik kontrollü olarak artırılacak, pilotların uçuşlarda daha agresif olmaları sağlanacaktır. Benzer olaylarda meşru müdafaa kapsamında atış dahi yapabileceği gayri resmi olarak pilotlara deklare edilecektir.”
 </p>
 <p class="MsoNormal">
  Oraj’ın “İcra” bölümü tüyler ürpertici cinsten: “Emirle Ege uçuşları sırasında Yunan Hava Kuvvetlerine ait uçaklar taciz edilerek tahrik edilecek bir çatışma ortamı oluşturulacaktır. Mümkünse bir uçağımızın Yunan Hava Kuvvetleri tarafından düşürülmesi sağlanacak, bu gerçekleşmediği takdirde yeniden teşkilatlandırılan ÖZEL FİLO personelinden bir pilotun uygun zaman ve yerde kolundaki uçağa atış yapmak sureti ile kendi uçağımızın düşürülmesi sağlanacaktır. Uçağın, Yunan Hava Kuvvetleri tarafından düşürüldüğü yönünde medyada haberler yaptırılarak, AK Parti Hükümetinin bu konudaki acizliği ortaya konulacaktır.”
 </p>
 <p class="MsoNormal">
  Planın “Vazife” bölümünde ise Türkiye Büyük Millet Meclisi üzerinden alçak uçuşların yapılması öngörülüyor: “Hava Komutanlığı olarak Türkiye genelinde sıkıyönetim ilan edilmesini sağlamak ve Sıkıyönetim Komutanlıklarının faaliyetlerinin başarıya ulaşmasını sağlamak maksadıyla; Yunanistan’la gerginliği artıracak ve irtica yayınlarını tahrik ederek TSK aleyhine faaliyetlere başlamaları sağlayacak, envanterindeki mevcut silah sistemleri kullanarak psikolojik etki oluşturarak hükümet ve TBMM üzerinde baskı kuracak, personel görevlendirmesi yaparak Sıkıyönetim Komutanlıklarına destek verecektir.”
 </p>
 <p class="MsoNormal">
  BALYOZ’UN SUGA AYAĞINDA
  <span>
  </span>
  ÖZDEN’İN İMZASI VAR
 </p>
 <p class="MsoNormal">
  2004’te Deniz Kuvvetleri Komutanlığı’ndan emekli olan Oramiral Özden Örnek’in ise “irticacılar kılığında Deniz Müzesi’nin basılması” eylemini içeren Suga adlı planın hazırlayıcısı olduğu iddia ediliyor. Planda ayrıca Tümamiral Ramazan Cem Gürdeniz, Tuğamiral Levent Görgeç, Tuğamiral Memhet Fatih Ilgar ile Kurbay Albay Dora Sungunay’ın da isimleri yer alıyordu. Yine Suga’da adı geçen Tümamiral A. Feyyaz Öğütçü, Ergenekon soruşturmasında Kafes eylem planı ve Karargâh Evleri’nde yönetici olduğu iddiasıyla yer alıyordu. Özden Örnek 2007’de Nokta dergisinde darbe günlüklerinin yayınlanmasıyla gündeme geldi. Nokta’nın kapanmasına sebep olan bu günlükler daha sonra Ergenekon davasının ikinci iddianamesinde önemli bir delil olarak kullanıldı. Poyrazköy sanığı emekli Binbaşı Levent Bektaş’tan çıkan belgelerde yer alan, “Örnek emretti. Fabrikatör (Doğu Perinçek) kabul etti.” ifadeleri kayıtlara geçti.
 </p>
 <p class="MsoNormal">
  ADİ PAROLA
 </p>
 <p class="MsoNormal">
  Türkiye’nin dev gözaltı dalgası ile sarsıldığı gün Taraf’ın manşetinde çarpıcı bir haber yer alıyordu. Habere göre, Erdek Üs Komutanı Kıdemli Albay Bülent Keçeci’nin 25 Ocak 2010 tarihinde imzaladığı yönergeye göre, 22 Şubat 2010 için kararlaştırılan garnizon parolası “ADİ”, işareti ise “BAŞBAKAN”dı. Yani “Adi” diye seslenecek nöbetçilere, “Başbakan” cevabı verilecekti. Yönerge, Erdek Mayın Filo Komutanı Tümamiral Atilla Kezek’in bilgisine de sunulmuştu. Haberin yayımlandığı gün Genelkurmay kısa bir açıklama yaparak soruşturma başlatıldığını duyurdu. İki gün sonra da soruşturma çerçevesinde bir astsubay tutuklandı. Adi parola için seçilen tarih de darbeci mantık açısından ilginç bir güne tekabül ediyor. 22 Şubat, başarısız bir darbe girişiminin yıldönümü. 1962’de Harp Okulu Komutanı Kurmay Albay Talat Aydemir’in başını çektiği darbe girişimi başarısızlıkla sonuçlanmıştı.
 </p>
 <p class="MsoNormal">
  OR’LAR ZİRVESİ
 </p>
 <p class="MsoNormal">
  Eski kuvvet komutanlarının da içinde yer aldığı önemli isimlerin gözaltına alınması Ankara’yı hareketlendirdi. Başbakan Erdoğan’ın yurt dışında olması nedeniyle vekalet görevini yürüten yardımcısı Cemil Çiçek, Genelkurmay karargâhında ikinci başkan Arslan Güner ve İlker Başbuğ ile görüştü. Çiçek bir gün sonra ‘’Dün bir gazetede de gündeme gelen ‘işaret ve parola’ konusu olmak üzere, bir değerlendirme yapma ihtiyacı çerçevesinde Genelkurmay Başkanlığı ile görüşme yapılmıştır.” açıklamasında bulundu. Genelkurmay karargâhında 15 orgeneral ve oramiralin tamamının katıldığı bir toplantı yapıldı. Genelkurmay internet sitesinden 23 Şubat’ta “İstanbul Cumhuriyet Başsavcılığı’nca yürütülmekte olan bir soruşturma kapsamında ortaya çıkan ciddi durumu değerlendirmek üzere, bugün Genelkurmay Başkanlığı Karargâhı’nda Türk Silahlı Kuvvetlerinde görevli bütün orgeneral ve oramirallerin katılımı ile bir toplantı icra edilmiştir.” açıklamasını yayımladı.
 </p>
 <p class="MsoNormal">
  ÜÇLÜ ZİRVE
 </p>
 <p class="MsoNormal">
  25 Şubat’ta Cumhurbaşkanı Abdullah Gül, gerilimi düşürmek ve soruna çözüm bulmak amacıyla Başbakan Recep Tayyip Erdoğan ve Genelkurmay Başkanı Orgeneral İlker Başbuğ ile bir araya geldi. Görüşmeye hem Başbakan hem de Genelkurmay Başkanı ellerinde çantalarla geldi. Toplantıda Başbakan ve Genelkurmay Başkanı, görüşlerini uzun uzun ortaya koydu. Çankaya Köşkü’nde 3 saat süren yuvarlak masa toplantısından sonra yapılan açıklamada ‘kurumların yıpranmaması için herkese sorumluluk’ çağrısı yapıldı. Başbakan Erdoğan, akşam saatlerinde Başbakan Yardımcısı Cemil Çiçek, İçişleri Bakanı Beşir Atalay ve Adalet Bakanı Sadullah Ergin ile Başbakanlık Resmî Konutu’nda bir araya geldi.
 </p>
 <p class="MsoNormal">
  KUVVET KOMUTANLARI TUTUKSUZ YARGILANACAK
 </p>
 <p class="MsoNormal">
  Aynı gün İstanbul Adliyesi’nde hareketli saatler devam ediyordu. Balyoz soruşturması kapsamında gözaltına alınan eski Hava Kuvvetleri Komutanı emekli Orgeneral İbrahim Fırtına ve eski Deniz Kuvvetleri Komutanı emekli Oramiral Özden Örnek ile eski 1. Ordu Komutanı emekli Orgeneral Ergin Saygun, 25 Şubat’ta adliyeye sevk edildi. Emekli paşalar, savcılık sorgularının ardından ‘delilleri karartma ve kaçma şüphesi’ olmadığı gerekçesiyle mahkemeye sevk edilmeden tutuksuz yargılanmak üzere serbest bırakıldı. Eski kuvvet komutanları Balyoz darbe planı 2003’e ait olduğu için bu tarihte yürürlükte olan 765 sayılı Türk Ceza Kanunu’nun 147. maddesine göre “cebir ve şiddet yoluyla Türkiye Cumhuriyeti hükûmetini yıkmaya teşebbüs etmek” suçundan sorgulandılar. Kuvvet komutanlarına atfedilen bu suç, Ergenekon sanıklarının yargılandığı TCK’nın 312. maddesinin eski kanundaki karşılığı. Cezası da “ağırlaştırılmış müebbet hapis cezası”.
 </p>
 <p class="MsoNormal">
  22 Şubat’ta başlayan Balyoz operasyonunda gözaltına alınan diğer komutanlar emniyetteki sorgularının ardından gruplar hâlinde adliyeye sevk edildi. Gözaltına alınanların büyük çoğunluğu tutuklandı. En son emekli Orgeneral Çetin Doğan, savcı karşısında çıkarıldı. Sabah saatlerinde adliyeye getirilen Çetin Doğan’ın sorgusu akşam saatlerinde bitti. Savcı Doğan’ın tutuklanmasını istedi. Mahkemeye çıkarılan Doğan tutuklanarak cezaevine gönderildi. 50 yıl önce başladığı darbe maratonu demir parmaklıklar arkasında son buldu.
 </p>
 <p class="MsoNormal">
  BALYOZ’DA İKİNCİ DALGA
 </p>
 <p class="MsoNormal">
  Çetin Doğan’ın hapishane yolunu tuttuğu gün Balyoz darbe planı ile ilgili ikinci demokrasi içtimasının da startı verildi. Balyoz Operasyonu’ndaki ikinci dalgada 13 kentte 1’i emekli, 17 muvazzaf asker gözaltına alındı. Gözaltına alınanlar arasında
  <span>
  </span>
  Korgeneral Abdullah Dolar, Adana’da bulanan 6. Kolordu Komutanı Korgeneral Nejat Bek, Konya İl Jandarma Komutanı Kurmay Albay Hüseyin Özçoban gibi önemli isimler vardı.
 </p>
 <p class="MsoNormal">
  LAİK İSLAMCI ÇATIŞMASI HEDEFLENMIŞ
 </p>
 <p class="MsoNormal">
  Son gözaltılar, Çarşaf ve Sakal kanlı eylem planlarını yazan ve uygulayacak timdeki askerlere yönelik yapıldı. Balyoz darbe eylem planında Fatih ve Beyazıt camilerini bombalayacak 18 kişilik tim kadrosu, 4 subay, 13 astsubaydan oluşuyordu. Fatih Camii’ni bombalayacak timin liderliğini Binbaşı Hüseyin Çoban yapacaktı. Balyoz Harekâtı kapsamındaki cami saldırıları gayet ayrıntılı planlanmış, bombalamayı yapacak askerî timlerin isimleri ve görevleri belirlenmişti. Çarşaf eylem planında öngörüldüğü gibi Fatih Camii’nin en yoğun olduğu cuma günü bombalı eylem gerçekleştirilecek ve böylelikle toplumsal bir kargaşa çıkması sağlanacaktı. Beyazıt Camii’nin bombalanmasını öngören Sakal planı da aynı isimler tarafından hazırlandı. Plana göre tahrip düzeneği bir çantaya yerleştirilecek ve çanta da unutulmuş görüntüsü ile şadırvana bırakılacaktı. Jandarma Binbaşı Hüseyin Özçoban komutasındaki tim, bombayı cuma günü namazdan 10 dakika önce patlatacaktı. Planda özellikle yaralı sayısının fazla olması isteniyordu. İşte bu planlarda isimleri geçenler ikinci operasyonla yakalandı.
 </p>
 <p class="MsoNormal">
  DARBE ISRARINIZIN NEDENİ NEDİR?
 </p>
 <p class="MsoNormal">
  Balyoz operasyonunda gözaltına alınıp sorgulanan isimler, bir labirentin farklı adacıkları gibi yapılanan darbe planları arasındaki organik bağları deşifre etti. Hatta denebilir ki Türkiye’nin son 50-60 yılda yaşadığı sancılı sürecin kodlarını da gözler önüne serdi. Hatırlanacağı gibi eski Deniz Kuvvetleri Komutanı Özden Örnek, eski Kara Kuvvetleri Komutanı Aytaç Yalman ve eski Hava Kuvvetleri Komutanı İbrahim Fırtına, 5 Aralık 2009’da ‘şüpheli’ sıfatıyla ifade vermişti. Eski komutanlar ‘Sarıkız, Ayışığı, Yakamoz, Eldiven’ isimli darbe planlarında yer almakla suçlanıyor. Ergenekon iddianamesinde Örnek, Yalman ve Fırtına’nın görevde bulundukları süre içinde dönemin Jandarma Komutanı Şener Eruygur ve 1. Ordu Komutanı Hurşit Tolon’la darbe planları içinde yer aldıkları ifade ediliyor.
 </p>
 <p class="MsoNormal">
  Emekli Hava Kuvvetleri Komutanı İbrahim Fırtına’nın 5 Aralık 2009’da alınan ifadesinde şu soruların sorulduğu kamuoyuna yansımıştı: Ergenekon davası sanıklarından ele geçen Ergenekon ve Lobi isimli belgelerden haberiniz var mı? Sarıkız kod adlı plan nedir? Bu planı kimlerle birlikte nerede ve nasıl hazırladınız? Bu plan ile neyi amaçlıyordunuz? Öğrencileri sokağa dökmenizdeki amaç ne idi? Medyanın ele geçirilmesi fikri kimden çıkmıştı? Ayışığı kod adlı plan nedir? Bu planı kim ya da kimler hazırladı? Siz bu plan kapsamında ne tür faaliyetler gerçekleştirdiniz? Sizin ve Şener Eruygur’un bu kadar çok ve ısrarla bir an evvel darbe yapılmasını istemenizin sebebi nedir?
 </p>
 <p class="MsoNormal">
  Operasyonlarda ele geçirilen belgeler de darbe planları arasındaki bağları ele veriyor. Hurşit Tolon’dan elde edilen ‘Operasyon’ isimli word dosyasında 2004 Yüksek Askerî Şûrası’ndan önce, Kara Kuvvetleri Komutanı Aytaç Yalman, Deniz Kuvvetleri Komutanı Özden Örnek, Hava Kuvvetleri Komutanı İbrahim Fırtına, Org. Hurşit Tolon, Org. Fevzi Türkeri, Org. Oktar Ataman, emekli Org. Çetin Doğan ve bazı generallerin Ankara’da toplandığı, toplantıda Genelkurmay Başkanı Hilmi Özkök’ü istifa ettirmek, daha sonra da AK Parti iktidarını düşürmek amacıyla bir strateji belirleyerek uygulamaya koyduklarının tespit edildiği belirtiliyor.
 </p>
 <p class="MsoNormal">
  Plana göre, istifa ettirilecek Hilmi Özkök’ün yerine Aytaç Yalman getirilecekti. Ayrıca Kara Kuvvetleri Komutanlığına Yaşar Büyükanıt’ın yerine Jandarma Genel Komutanı Şener Eruygur’un getirilmesi için yoğun çaba harcanacak, fakat ‘makam’ eleştirilerine meydan vermemek için de Yalman ağustosta görevi bırakacaktı. ‘Sarıkız’ kod adlı darbe planı Özden Örnek’in günlüğünde ayrıntılı olarak yer alıyor. ‘Sarıkız’ kod adlı darbe planı çerçevesinde, basının ele geçirilmesi, üniversite öğrencilerinin sokağa dökülmesi, sendikalarla birlikte hareket edilmesi, sokaklara afiş asılması, dernekler ile temasa geçip hükûmet aleyhine teşvik edilmesi ve tüm bu olayların yurt çapında gerçekleştirilmesinin hedeflendiği belirtiliyor.
 </p>
 <p class="MsoNormal">
  KAFES’İN BAŞKANI DA BALYOZ’DA
 </p>
 <p class="MsoNormal">
  Balyoz operasyonunda tutuklanan isimler arasında yer alan eski Kuzey Deniz Saha Komutanı emekli Oramiral Ahmet Feyyaz Öğütçü’nün adı Kafes eylem planında ‘Başkan’ olarak geçiyordu. Kafes planı, Ergenekon soruşturması kapsamında tutuklanan emekli Binbaşı Levent Bektaş’ın ofisinde ele geçirilen bir CD’de ‘gizlenmiş’ olarak bulunmuştu. Planın ‘Görev Bölümü’ başlığı altındaki ‘Danışma Kurulu’nda Feyyaz Öğütçü ‘Başkan’, Koramiral Kadir Sağdıç ‘Başkan Yardımcısı’ ve Tuğamiral Fatih İlğar ise ‘Üye’ olarak yer alıyordu. Sağdıç ve İlğar, geçtiğimiz hafta İzmir’de ‘şüpheli’ olarak ifade vermişti. Planda ‘gayrimüslim vatandaşlara yönelik’ kanlı eylemler düzenlenmesi ve AK Parti’nin zor durumda bırakılması öngörülüyordu. Feyyaz Öğütçü’nün ismi ‘Koç Müzesi’nde yapılması planlanan bombalı saldırıda da geçmişti. İddiaya göre, denizaltıda bulunan bombaların imha edilmesi emrini Öğütçü vermişti. Öğütçü, iddiaları yalanlamıştı.
 </p>
 <p class="MsoNormal">
  İRTİCA EYLEM PLANINDAN BALYOZ’A
 </p>
 <p class="MsoNormal">
  Balyoz operasyonunda gözaltına alınan isimler arasında yer alan eski 1. Ordu Komutanı Ergin Saygun’un ise halefi 1. Ordu Komutanı Orgeneral Hasan Iğsız’a, ‘İrtica ile Mücadele Eylem Planı’ kapsamında emirler verdiği iddia edilmişti. ‘Balyoz’ kod adlı darbe planının 5-7 Mart 2003’te Selimiye Kışlası’nda düzenlenen seminerine katılan isimlerden biriydi. O dönemde rütbesi korgeneraldi. Seminerdeki konuşmasında şu ifadeleri kullanmıştı: “Komutanım, ben evvela müsaade ederseniz şu konuyu vurgulamak istiyorum. Bu bir EMASYA değildir. Bu devletin bekasıyla ilgili bir şey. Rejimin devamı ile ilgili bir şeydir. Bu bakımdan diğer kuvvetlere mensup bölgemizdeki kurum ve kuruluşların da bu yaklaşım içinde olması ve bu yapılacak bütün planlamada yer alması, bilfiil görev alması gerekir.”
 </p>
 <p class="MsoNormal">
  DARBE VE 1. ORDU
 </p>
 <p class="MsoNormal">
  Balyoz operasyonu çarpıcı başka detayları da gözler önüne serdi. Emekli orgeneraller Ergin Saygun ve Çetin Doğan’ın gözaltına alınmasıyla 2002’den bu yana üç 1. Ordu komutanı gözaltına alınmış oldu. Ergenekon sanığı emekli Orgeneral Hurşit Tolon hâlen Silivri’deki 13. Ağır Ceza Mahkemesi’nde yargılanıyor. 1. Ordu Komutanlığı’nda darbe hazırlığı iddiaları hiç gündemden düşmedi. Ergenekon tutuklusu Cumhuriyet Gazetesi Ankara Temsilcisi Mustafa Balbay’a ait günlüklerde, eski MİT Müsteşarı Şenkal Atasagun’un, eski 1. Ordu Komutanı Çetin Doğan’ın askerî darbeye hazırlandığını söylediği iddiası yer alıyordu. Buna göre, Atasagun, Cumhuriyet gazetesi yöneticileri ile yazarlarını 2003’te MİT’in Marmara Köşkü’nde 1,5 ay arayla 2 kez konuk etti. Atasagun, ‘İrtica tehdidinin abartıldığına’ inandığını belirterek AK Parti iktidarı için ‘Bunlar da ceplerini düşünüyor’ değerlendirmesini yaptı. Atasagun, Mustafa Balbay imzasıyla ‘Genç subaylar tedirgin’ manşet haberinin kaynağını da sordu. Kendilerine de çok sayıda mektup geldiğini belirten Atasagun, ‘1. Ordu Komutanlığı’ndan gelen mektuplara bakılırsa ordu ihtilale hazır’ değerlendirmesinde bulundu. 30 Mayıs 2003’te gerçekleştiği anlaşılan görüşmede Atasagun, şöyle diyor: “Cumhuriyet’in manşeti (Genç subaylar tedirgin) çok etkili oldu. Bu haber başka yerde çıksa başka değerde olur, bir de sizin imzanız var. Kaynağınız ne bilmiyorum ama, önemli olmalı. Eğer mektuplarsa, bize de geliyor. İstanbul’dan 1. Ordu’dan geliyor. Oraya baksan, 1. Ordu’da her şey hazır, ihtilale hazırlanıyorlar.”
 </p>
 <p class="MsoNormal">
  2003’te 1.Ordu Komutanı iken Balyoz darbe planının altına imza atan Çetin Doğan, 12 Mart 1971 Muhtırası’nda da kurmay yüzbaşı rütbesi ile yine bu kışlada görev yapıyordu.
 </p>
 <p class="MsoNormal">
  Balyoz darbe seminerinde 12 Eylül 1980 Darbesi’nin harekât planı olan Bayrak Planı’nın örnek alındığı da belirlenmişti. Dönemler değişse de strateji değişmiyordu. Önce şartlar olgunlaşsın diye planlar yapılıyor, ardından da darbeye giden süreç hazırlanıyordu.
 </p>
 <p class="MsoNormal">
  Balyoz darbe planını yapmakla suçlananlara emniyet ve savcılıktaki sorgularında sorulan sorularla ilgili medyada çeşitli bilgiler yer aldı. İddialara göre gözaltındakilere 80 sayfadan oluşan sorular yöneltildi. ‘Camilere saldırı planları, 1. Ordu Komutanlığının sorumluluk alanı ve basında yer alan planlarda geçen bilgilerden haberdar olup olmadıkları, 2003’teki El Kaide eylemleri ve planla ilgili söz konusu seminere katılıp katılmadıkları soruldu.
 </p>
 <p class="MsoNormal">
  Sorular ağır. Bu ağırlığı anlaşılan artık Türk Silahlı Kuvvetleri de taşıyamıyor. Türkiye, 27 Mayıs Darbesi’nin 50. yılında bu darbelerle yüzleşiyor. Suçlular demokrasi içtimasına çıkıyor. Gerçek demokrasiye ulaşan ülkelerin bu süreçlerden geçmesi gerekiyor. Türkiye’nin yaşadıkları demokrasinin doğum sancıları…
 </p>
 <p class="MsoNormal">
 </p>
 <p class="MsoNormal">
  Balyoz’da kim kimdir?
 </p>
 <p class="MsoNormal">
 </p>
 <p class="MsoNormal">
  Emekli Orgeneral Çetin Doğan: Mart 2003’te hazırlanan Balyoz darbe planının altında onun imzası bulunuyor. Çekirdekten darbeci. 21 Mayıs 1960’ta genç bir Harbiyeli iken başladı darbecilik serüveni. Harbiyeli yürüyüşüne katılan öğrenciler arasındaydı. 1971’in 9 Martçılarıyla saf tuttu. Sol tandanslı müdahale planlayan Madanoğlu’nun askerî, Avcıoğlu’nun da sivil kanadı teşkilatlandırdığı süreç akim kalıp 12 Mart Muhtırası ortaya çıkınca kimi arkadaşları ordudan atılırken Doğan ve çoğu ‘silah yoldaşı’ kariyerlerine devam etti. 1980 Darbesi’nde görev başındaydı. 28 Şubat sürecinde Batı Çalışma Grubu (BÇG) faaliyetlerini yürüttü. 3 Kasım 2002 milletvekili seçimlerinin ardından AK Parti iktidara gelince Çetin Paşa yeniden harekete geçti. Abdullah Gül’ün başbakan sıfatıyla başkanlık ettiği Aralık 2002 Yüksek Askerî Şûra (YAŞ) toplantısında ona resmî saygı sınırlarını aşarak ‘Sen’ diye hitap ederek tavrını ortaya koydu. Ergenekon sanığı ve gazeteci Mustafa Balbay’ın günlüklerine yansıdığı kadarıyla “Eğer niyet 28 Şubat’ın intikamını almaksa pişman olursun. Bunun hesabını sorarız.” demişti. 2003 Ağustos YAŞ’ında bu defa Başbakan Recep Tayyip Erdoğan’a dikleniyordu. Bazı basın organlarına ‘muhtıra’ diye yansıyan sözleri şöyleydi: “TSK’nın etkinliğini kaldırmayı, TSK’yı rencide etmeyi planlıyorsunuz. Türkiye’nin laik yapısının bozulmasına izin vermeyecek güçler birlikte hareket edecektir. Gerekirse, ordu-millet iş birliğiyle sonuç alınacaktır.” Başında bulunduğu 1. Ordu Komutanlığından hükûmet aleyhine çeşitli kurum ve kişilere binlerce faks gönderdi. Sadece siyasi iradeyle değil, komutanı Genelkurmay Başkanı Orgeneral Hilmi Özkök’le de ayrı düştüğü noktalar vardı. YAŞ’tan emeklilik kararı çıkan ancak daha görevi teslim etmeyen Doğan, 2003 Ağustos’unda gündemi meşgul eden Türkiye’nin Irak’a asker göndermesi ihtimalini eleştiriyordu. Genelkurmay Başkanı Özkök’ün cevabı gecikmedi: “Daha sonra konuşsa iyi olurdu. TSK adına kimin konuşacağı bellidir. TSK içinde Irak konusunda görüş ayrılığı yoktur.” 2003 tarihli Balyoz darbe planı ile nihayet yakayı ele verdi. 26 Şubat 2010’da tutuklandı.
 </p>
 <p class="MsoNormal">
  Emekli Oramiral Özden Örnek: Donanma Komutanlığı yaptığı dönemde hazırlanan Balyoz darbe planının Deniz Kuvvetleri ayağını oluşturan ‘Suga’ planının altında imzası bulunuyor. Eski Deniz Kuvvetleri Komutanı Oramiral Özden Örnek ‘darbe günlükleri’ni hazırlamasıyla gündeme gelmişti. Örnek’in, günlükleri yayımlayan Nokta dergisi aleyhine açtığı dava, Emniyet’in “Günlüklerin Örnek’in Deniz Kuvvetleri’ndeki bilgisayarından çıktığı” şeklinde raporu nedeniyle düşmüştü. Örnek, darbe planları nedeniyle ‘şüpheli’ sıfatıyla Ergenekon savcılarına ifade vermişti. Tutuksuz yargılanmak üzere serbest bırakıldı.
 </p>
 <p class="MsoNormal">
  Emekli Orgeneral İbrahim Fırtına: Balyoz darbe planında Oraj Hava Harekâtı planında imzası olan Fırtına, Ergenekon savcılarına “şüpheli” sıfatıyla ifade vermişti. Özden Örnek’e ait ‘Darbe Günlükleri’nde Fırtına’nın hâlen Ergenekon sanığı olan Şener Eruygur ile birlikte hareket ettiği ifade edilmişti. Eruygur’la birlikte hazırladığı darbe planında ‘Şahin’ kod adıyla anılan Fırtına’nın, Sarıkız, Ayışığı, Eldiven ve Yakamoz darbe planlarında yer aldığı öne sürülüyor. Günlüklerde Fırtına’nın 2003 Aralık ayındaki YAŞ toplantısı öncesi yapılan toplantıda “Parlamento Cumhurbaşkanı tarafından feshedilmelidir. Bu hükûmetle olmaz. Hukuki şartlar müsaittir. Gereken yapılmalıdır. Cumhurbaşkanının yetkileri vardır.” dediği aktarılmıştı. Ayrıca Fırtına’nın 29 Ekim’de Kayseri’de düzenlenen Cumhuriyet resepsiyonunda başörtülülerin de gelmesini gerekçe göstererek havacı tümgeneral olan garnizon komutanını görevden almak istediği iddia edilmişti. Tutuksuz yargılanmak üzere serbest bırakıldı. Emekli Orgeneral Ergin Saygun: Balyoz planının hazırlık toplantısına 3. Kolordu Komutanı olarak katılan Saygun, çalışmayı EMASYA Protokolü çerçevesinde yaptıklarını belirten Çetin Doğan’a “İçinde bulunulan durum EMASYA’nın çok ötesinde özel tedbirlerin alınmasını gerektiren bir boyuta ulaşmıştır” şeklinde görüş beyan etmişti. Genelkurmay 2. Başkanlığı ve 1. Ordu Komutanlığı görevlerinde bulunan Saygun, Başbakan Erdoğan’ın 5 Kasım 2007’de ABD Başkanı Bush ile Beyaz Saray’da yaptığı görüşmeye katılmıştı. Tutuksuz yargılanmak üzere serbest bırakıldı.
 </p>
 <p class="MsoNormal">
  Emekli Oramiral Feyyaz Öğütçü: Suga planında 4 birlik komutanlığından Ankara Komutanı olarak adı yer alan Öğütçü’nün, aynı zamanda Kafes operasyonu eylem planında da cuntanın ‘danışma kurulunda yönetici olarak yer aldığı öne sürülüyor. Eski Kuzey Deniz Saha Komutanı olan Koramiral Ali Feyyaz Öğütçü, geçtiğimiz yıl Yüksek Askerî Şûra (YAŞ) kararıyla emekliye sevk edilmişti. Öğütçü’nün adı, Koç Müzesi’ndeki denizaltıda ele geçirilen bombaları, soruşturmayı yürüten sivil savcılara bildirmeden imha ettirmekle gündeme gelmişti. Tutuklandı.
 </p>
 <p class="MsoNormal">
  Emekli Korgeneral Engin Alan: Balyoz planı hazırlandığında 1. Ordu’ya bağlı 2. Kolordu’nun komutanı olan Alan, kritik görevlerde bulunmuştu. Alan, tümgeneral rütbesiyle Genelkurmay Özel Kuvvetler Komutanı görevi sırasında, Abdullah Öcalan’ın Kenya’dan getirildiği operasyonu yönetti. Alan’ın döneminde PKK’nın 2 numaralı ismi Şemdin Sakık da Kuzey Irak’tan “Yarasa Operasyonu” ile Türkiye’ye getirilmişti. Alan, hâlen TSK Güçlendirme Vakfı Başkanlığı görevini yürütüyor.
 </p>
 <p class="MsoNormal">
  Emekli Korgeneral Ayhan Taş: Balyoz planının hazırlığında 15. Kolordu Komutanı olarak görev yapıyordu. Selimiye Kışlası’nda 5-7 Mart 2003 tarihinde yapılan ‘Balyoz’ toplantılarına katıldı. Daha sonra atandığı 6. Kolordu Komutanlığı’ndan emekli oldu. Tutuksuz yargılanmak üzere serbest bırakıldı.
 </p>
 <p class="MsoNormal">
  Emekli Koramiral Lütfi Sancar: 2003 ile 2005 arasında Güney Deniz Saha Komutanlığı görevinde bulunan emekli Koramiral Lütfi Sancar da İzmir’de gözaltına alındı. Tutuksuz yargılanmak üzere serbest bırakıldı.
 </p>
 <p class="MsoNormal">
  Tümamiral Ramazan Cem Gürdeniz: Balyoz planının bir parçası olan Suga planında SUGA Kuvvetleri Komutanlığı’nın kurmay başkanı olarak görev aldı. Ergenekon soruşturmasında adı birçok kez gündeme gelen Gürdeniz, darbe planının yapıldığı dönemde Albay rütbesindeydi. Tutuklandı.
 </p>
 <p class="MsoNormal">
  Korgeneral Metin Yavuz Yalçın: Balyoz planında 52. Zırh Tümen Komutanı olarak yer aldı. Yalçın, “Halka karşı acımasız hareket etmek lazım” diyerek elindeki birliklerle İstanbul’un üzerine çökecek ve darbeye karşı olan belediye başkanı, savcı, hâkim, kaymakam gibi kişileri bertaraf edecekti.” Tutuklandı.
 </p>
 <p class="MsoNormal">
  Emekli Tümamiral Özer Karabulut: 1995 yılında 3. Muhrip Filosu Komutanlığı’na atandı. Bu filoya bağlı TCG Yavuz Fırkateyni, 1996 yılında Yunan karasularında karaya oturdu. Türk denizcilik tarihinin en büyük hatalarından birinin yaşandığı dönemde filo komodoru oydu. Özer Karabulut bu olaydan sonra kara görevine alındı. Balyoz darbe seminerine katılan komutanlar arasında bulunuyor. Tutuklandı.
 </p>
 <p class="MsoNormal">
  Emekli Tümamiral Ali Deniz Kutluk: Adı Ergenekon Savcısı Zekeriya Öz’ün Ergenekon soruşturması kapsamında Genelkurmay’a bildirdiği paşalar arasında geçiyordu. Poyrazköy sanığı emekli Binbaşı Levent Bektaş’tan ele geçirilen CD’deki “Gündemlerim” isimli belgede Kutluk’un adı “Deniz Kutluk’a, İskender Evrenesoğlu konusu çok önemli bu konuda haberler var, dikkat edelim, zamanı henüz gelmedi, deşifre olursa kendi sonu olur. Avukat Çulhaoğlu’nu uyaralım” ifadesiyle geçmişti. Chronicle dergisinin iddiasına göre Deniz Kutluk’un kız kardeşi ve yeğenleri Evrenesoğlu’nun en has müritleri arasında bulunuyor. Tutuklandı.
 </p>
 <p class="MsoNormal">
  Emekli Tuğgeneral Süha Tanyeri: Balyoz darbe planında koordinatörlük görevini üstlendiği anlaşılan dönemin 1’inci Ordu Komutanı Kurmay Albay Süha Tanyeri, daha sonra Tuğgeneral olarak emekli oldu. Emekli Tuğgeneral Süha Tanyeri’nin adı, Türkiye üzerine karanlık senaryoların konuşulduğu Hudson Enstitüsü’ndeki toplantıda ABD’li komutanlara “PKK’nın üst düzey yöneticilerini teslim ederseniz AK Parti’nin oyu artar.” diyen kişi olarak gündeme gelmişti. Tanyeri, İstanbul Mehmetçik Vakfı Başkanı olarak görev yapıyordu. Tutuklandı.
 </p>
 <p class="MsoNormal">
 </p>
 <p class="MsoNormal">
  <span>
  </span>
  Hâlen görev başında olanlar
 </p>
 <p class="MsoNormal">
 </p>
 <p class="MsoNormal">
  Balyoz Güvenlik Harekâtı Planı’nın tartışıldığı seminere katılan 24 generalden 16’sı emekli olurken, 3 korgeneral ile 5 tümgeneralin hâlen TSK’nın çeşitli kademelerinde görev başındalar. Listede adı bulunan 5 korgeneralden 2’si orgeneral ve tamamı emekli olmuş. Beş tümgeneralden 3’ü korgeneral olmuş, bu üç korgeneralden biri emekli edilmiş, biri istifa etmiş, diğeri de bu yıl orgenerallik bekliyor. Listedeki 14 tuğgeneralden 10’u tümgeneral olmuş. Bu 10 tümgeneralden 2’si korgeneral olmuş ve 2010 ile 2011’de orgenerallik sırasında, 4’ü 2010, biri de 2012’de korgenerallik sırasında. Tuğgeneral Ahmet Yavuz: Halen Tümgeneral rütbesiyle Kara Harp Akademisi Komutanı. Tuğgeneral Yurdaer Olcan: 2008’de korgeneral oldu, hâlen Harp Akademileri Komutan Yardımcısı. Tümgeneral Nejat Bek: 2006’da korgeneralliğe terfi etti ve hâlen 6. Kolordu (Adana) Komutanı. Tuğgeneral M. Korkut Özarslan: 2007’de korgeneral oldu. Hâlen 8. Kolordu (Elazığ) Komutanı. Tuğgeneral Gürbüz Kaya: 2006’da tümgeneral oldu. Hâlen 3. Taktik Piyade Tümen (Yüksekova) Komutanı. Tuğgeneral Hasan Fehmi Canan: 2008’de tümgeneralliğe terfi etti. Hâlen 2. Ordu Komutanlığı Kurmay Başkanı ve Malatya Garnizon Komutanı. Tuğgeneral S. Erkal Bektaş: 2009 şûrasında tümgenerallikteki görev süresi 1 yıl uzatılarak K.K.K. Dent. ve Değ. Başkan Yardımcılığına atandı. Tuğgeneral İhsan Balabanlı: 2006’da tümgeneralliğe terfi etti. Hâlen Gaziemir Ulaştırma Okul Komutanı.
 </p>
 <p class="MsoNormal">
 </p>
 <p class="MsoNormal">
  26 Şubat tarihi itibarıyla tutuklanan 33 asker
 </p>
 <p class="MsoNormal">
 </p>
 <p class="MsoNormal">
  Eski 1. Ordu Komutanı E. Orgeneral Çetin Doğan, E. Korgeneral Engin Alan, Tuğamiral Aziz Çakmak, Tuğamiral Turgay Erdağ, Tümgeneral İhsan Balabanlı, Tümgeneral Bekir Memiş, Tümamiral Ramazan Cem Gürdeniz, Tümamiral Semih Çetin, E. Korgeneral Metin Yavuz Yalçın, E. Koramiral Ali Feyyaz Öğütçü, E. Tuğgeneral Mehmet Kaya Varol, E. Tuğgeneral İzzet Ocak,
  <span>
  </span>
  E. Tuğgeneral Süha Tanyeri, E. Tümamiral Özer Karabulut, E. Tümamiral Ali Deniz Kutluk, Kurmay Albay Ali Rıza Sözen, Kurmay Albay Ali Türkşen, Albay Abdullah Zafer Arısoy, Albay Hasan Basri Aslan, Albay Yüksel Gürcan, Yarbay Hanifi Yıldırım, Yarbay Levent Çehreli, Yarbay Ertuğrul Uçar, Yarbay Taylan Çakır, Albay Recep Yıldız, Albay Mustafa Öncel, Albay Murat Özçelik, E. Kurmay Albay Ümit Özcan, E. Albay Kubilay Aktaş, E. Albay Emin Küçükkılıç, E. Albay Suat Aytın, E. Albay Ali İhsan Çavdaroğlu, E. Albay Bülent Tunçalp.
 </p>
 <p class="MsoNormal">
 </p>
 <p class="MsoNormal">
  26 Şubat tarihi itibarıyla serbest kalan 17 asker
 </p>
 <p class="MsoNormal">
  E. Orgeneral İbrahim Fırtına, E. Oramiral Özden Örnek, E. Orgeneral Ergin Saygun, E. Korgeneral Ayhan Taş, E. Koramiral Lütfi Sancar, E. Tuğgeneral Ahmet Baki Erdoğan, E. Tuğgeneral Gaffur Aksu, E. Tuğamiral Engin Baykal, Kurmay Albay Muharrem Nuri Alacalı, Albay Mehmet Yoleri, Albay Cengiz Köylü, Albay Tayfun Duman, E. Kurmay Albay Ahmet Metin Dikici, E. Albay Yusuf Ziya Toker, E. Albay Musa İstek, E. Albay Mustafa Çalış, E. Astsubay Arif Erşan.
 </p>
</font>

Kaynak: [www.aksiyon.com.tr](http://www.aksiyon.com.tr:80/aksiyon/haber-26210-26-demokrasi-ictimasi.html), [web.archive.org (arşiv bağlantısı)](http://web.archive.org/web/20110123070241/http://www.aksiyon.com.tr:80/aksiyon/haber-26210-26-demokrasi-ictimasi.html)
