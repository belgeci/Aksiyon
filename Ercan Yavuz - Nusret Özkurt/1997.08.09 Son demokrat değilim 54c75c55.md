# "Son demokrat değilim"

*Ercan Yavuz - Nusret Özkurt 1997.08.09*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Yıllar sonra DGM'nin kapısı önünde toplanan siyasi parti üyeleri, sivil toplum örgütü temsilcileri ve yüzlerce insanı gördüğünde içinde yaşattığı korku yerini sevince bıraktı.
  </font>
 </div>
 <div id="newsText">
  <font class="detail-text">
   İçinden "Çok şükür son demokrat ben değilmişim" diye düşündü. Demokrasi mücadelesinde yanlız olmadığını anlamanın keyfiyle, "Türkiye'de nerede taş üstünde taş görürsem üzerine çıkıp konuşacağım. Demokrasi Çalışma Grubu'nun çalışmaları aralıksız devam edecek" ifadeleriyle selamladı, kendisine destek olanları.
   <br/>
   <br/>
   Deniz Kuvvetleri Komutanlığı bünyesinde oluşturulan Batı Çalışma Grubu'nun faaliyetlerini bir basın toplantısı ile kamuoyuna duyurduğu için "devlet sırlarını ifşa etme" suçuyla apar topar DGM'ye götürülen Yeniden Doğuş Partisi Genel Başkanı Hasan Celal Güzel'in demokrasi mücadelesi bu... Refah Partisi'nin iktidara gelip askerlerle ters düşmesiyle başlamış bir mücadele de değil... Güzel'in hayat hikayesini, yetişme ortamını bilenler onun demokratlığının "anadan doğma demokratlık" olduğunu rahatlıkla söyleyebilirler. Çünkü tek parti döneminde babasının verdiği mücadele onun için tam anlamıyla bir demokratlık örneği. Ancak bir dönemin "Sır emanetçisini" devlet sırlarını ifşa etme suçuyla DGM kapılarına düşüren süreç RP'nin iktidar olmasıyla başladı. RP ile karşı güçler arasındaki kavganın ocak ayından sonra su yüzüne çıkmasıyla YDP Genel Başkanı Hasan Celal Güzel'in sesi duyulmaya başladı. O, hangi dönemde olursa olsun askerleri politika içinde gördüğü an tepkisini hiç çekinmeden ortaya koyan biriydi. Onun demokratlığı "bana değmeyen yılan bin yaşasın" türünden bir demokratlık değildi zaten. Ancak son çıkışları sırasında hep RP'nin sözcüsü gibi algılanmaktan korktu.
   <br/>
   <br/>
   28 Ocak MGK kararlarıyla birlikte Güzel'in sesi de yükselmeye başladı. 1960 darbesinin yılıdönümünde dönemin başbakanı rahmetli Adnan Menderes'i ipe götürenleri "alçaklıkla" suçlarken, gözü kara, kelle koltukta siyaset yaptığının farkındaydı. Siyasi konjonktür gereği Güzel'in böyle bir çıkış yapması bazılarına göre Don Kişot'luk gibi görünüyordu. Ama o, Siyasi partilerin Meclis dışı güçlerin zoruyla alaşağı edilmesine tahammül edemediği için RP'yi devirmeye çalışanlara da aynı üslupla cevap vermekten geri durmadı. 8 yıllık zorunlu kesintisiz temel eğitimle ilgili MGK kararlarının uygulanmaması üzerine kopan kıyamette o, MGK'yi tanımadığını, MGK'nin demokratik bir kuruluş olmadığını ileri sürüyordu. Genelkurmay Başkanlığı'nın bazı sivil toplum örgütleri ve medya mensuplarına verdiği irtica brifingleri üzerine Güzel'in üslubu iyice sertleşti ve bu brifinglerin ülkeyi kamplara ayırmaya dönük girişimler olduğunu dile getirdi. Ancak bu aşamada Güzel'in demokrasi mücadelesini fark edenlerin sayısı öylesine azdı ki.
   <br/>
   <br/>
   Cuntayı ihbar edince..
   <br/>
   <br/>
   Derken Deniz Kuvvetleri Komutanlığı'nda oluşturulan Batı Çalışma Grubu'nun çalışma şemasını kullanarak bir basın toplantısı düzenledi ve ordu içinde bir "Alevi Cunta"nın darbe hazırlığında olduğunun altını çizdi. Amacı bu cuntayı duyurup yetkililerden gereken tedbirin alınmasını sağlamaktı. Ancak ne olduysa ondan sonra oldu. Daha önce sivil toplum örgütlerine ve medya mensuplarına verilen irtica brifingleri sırasında gazetecilere dağıtılan belgeler bir anda devlet sırrı yerine konmuştu. 4 Ağustos günü partiye gelen Ankara Devlet Güvenlik Mahkemesi temsilcileri Hasan Celal Güzel'i apar topar gözaltına aldılar. Güzel, kendinden emindi ve düzenlediği basın toplantısında "Kamuoyuna açıkladığım belgeler devlet sırrı değil, cunta sırrıdır. Bu benim hayatım boyunca yaptığım en şerefli işti" diyerek kararlılığını vurguladı..
   <br/>
   <br/>
   Güzel'in gözaltına alınması verdiği mücadelenin her kesim tarafından fark edilmesine yolaçtı. Öyle ki DGM'de ifadesi alınıp serbest bırakıldıktan sonra düzenlediği ilk basın toplantısında medya mensuplarının partisine ve kendisine gösterdiği ilgiyi kendine has alaycı üslubuyla değerlendiriyordu: "Bu partinin ve benim varolduğumu anlamanız için tutuklanmam mı gerekiyordu? O zaman ben her hafta bir devlet sırrını açıklayayım ki sizi burada görelim."
   <br/>
   <br/>
   Güzel DGM Başsavcısı Nuh Mete Yüksel'e verdiği ifadesinde de Batı Çalışma Grubu'nun anti demokratik bir örgütlenme ve cunta hareketi olduğunu ısrarla savundu. Basına 1 saat diye yansıyan sorgulama aslında 22.5 saat sürdü. Hasan Celal Güzel, ifadesine DGM'nin tutumunu kınayarak başladığını ve soruşturmanın oldukça soğuk bir havada cereyan ettiğini söylüyor: "Kamuoyuna mal olmuş, askerler tarafından bazı özel kuruluşlara ve özel medya temsilcilerine verilen brifinglerle ve gazetelerin yaptığı yayınlarla kamuoyuna malolmuş birtakım bilgileri ben DGM'ye delil olsun diye açıkladım. Sorgum sırasında bunu açıkladım. Gözaltına alınma şeklim, sorgulanma gerekçem bile saçmalık. Başsavcı Yüksel'le Türk Silahlı Kuvvetleri İç Hizmet Kanunu'nu detaylarıyla konuştuk ve tartıştık. Askerlerin dışa karşı ülkeyi korumanın dışında 'koruma ve kollama görevinin olmayacağını' söyledim. İnsanları kategorize eden Batı Çalışma Grubu gibi bir oluşumun ülkeyi kamplara böldüğünü ve bölücülük yaptığını söyledim. Suç işlemediğimi ve açıkladığım belgelerin gizli olmadığını anlattım. Ben bir zamanlar ülkenin savunma planlarını kasamda saklamış bir kişiyim, neyin gizli neyin gizli olmadığını bilecek tecrübeye de sahibim."
   <br/>
   <br/>
   YDP Genel Başkanı Hasan Celal Güzel'in gözaltına alınmadan önce ve serbest bırakıldıktan sonra yaptığı açıklamalar ortalığı birbirine katacak cinstendi. RP iktidarı döneminde verilen demokrasi sınavından sonra Türk siyasi yaşamında iki grubun kendiliğinden oluştuğunu belirten Güzel; RP, DYP, MHP, BBP, YDP, YP, YDH, LDP ve Millet Partisi'nden oluşan birinci grubu demokratik birlik grubu olarak ilan etti. Ona göre, DSP ve CHP klasik jakoben, ANAP neojakoben, DTP ise Demirel'e tapanların partisi olarak siyasi tarihteki yerini alacaktı.
   <br/>
   <br/>
   "Meğer son demokrat değilmişim"
   <br/>
   <br/>
   Güzel'in DGM Başsavcılığı tarafından gözaltına alınmadan önce Batı Çalışma Grubu'nun faaliyetlerini kamuoyuna duyurmasını, "Bu benim hayatım boyunca yaptığım en şerefli işti" diye yorumlaması üzerine demokrasiye inanan bir çok kesimden olumlu tepkiler almaya başladı. "Neden en şerefli iş?" sorularını Güzel, "Allah'a hamdolsun bugüne kadar hayatımda yaptığım hiç bir şerefsiz iş olmadı ama Batı Çalışma Grubu'nun yaptığı çalışmaları ortaya sermek hayatımda yaptığım en şerefli işti. Hep demokrat olarak mücadelemi sürdürdüm. Ve benim demokratlığım CHP'lilerin demokratlığına hiç mi hiç benzemez. Ben kendimi son demokrat olarak görüyordum. Ama DGM'den çıktığım gün, çok şükür yalnız olmadığımı, tek demokrat olmadığımı anlayıp çok mutlu oldum. Şu anda tutuklu değilsem bu sadece delillerin saçmalık olmasından değil, gördüğüm desteğin de etkisi var.." şeklinde cevaplıyor. Ancak onun demokrasi serüvenini bilmeyenler için bu sözler bile havada kalabilir.
   <br/>
   <br/>
   Hasan ne zaman demokrat oldu?
   <br/>
   <br/>
   Milli Şef döneminin en şedit yaşandığı illerden biri olan Malatya'da Türkiye'nin en büyük heykelinin yapılması için dönemin valisi halktan zorla para toplamaya başlıyor. Bu uygulamaya ilin en zengin eşrafından Kamil Efendi tek karşı çıkan kişi. Dargelirli vatandaştan paranın toplanmasını hukuki bulmayan Kamil Efendi, valinin hışmına uğrayarak 15 gününü zindanda geçirmek zorunda kalıyor. Ancak Kamil Efendi'nin zindandan aldığı karar, Güzel ailesinin demokrasi mücadelesinin başlangıcı oluyor. Aynı zamanda bu karar, Güzel ailesinin tüm servetini demokrasi yolunda harcamasına dönük ilk adımdır.
   <br/>
   <br/>
   Baklavacılıktan müsteşarlığa
   <br/>
   <br/>
   Öğretim üyeliği ve gazetecilik derken iyice yorulan Hasan Celal Güzel, yaptığı sıkı bir fizibilite çalışmasından sonra Ankara'nın G. Antep baklavaları yönünden şanssız bir il olduğunu tesbit ederek baklavacılığa soyunmaya karar veriyor. Özal'ın dayı oğlu Hüsnü Doğan'la kafa kafaya vererek bu işi iyice ciddiye alıyor ve Yüksel Pasajı'nda bir dükkan kiralıyorlar. Doğan'ın Murat 131 marka arabası ise Antep'ten gelecek baklavaların nakliyesinde kullanılacak diye hesaplar yapılıyor. Abdülkadir Aksu ve Saffet Arıkan Bedük, baklavaların Gaziantep'ten Ankara'ya ulaşmasında güvenliği sağlamakla görevli. Zenginlik hayalleri kurdukları bir dönemde Özal'ın Başbakan Yardımcılığı'na getirilmesi bu hayallerin sonu oluyor. Tebrik için Özal'ın makamına gider gitmez Özal, Güzel ve Doğan'a yan odaya geçmelerini söyler. İkisi de şaşırır ama birşey diyemeden yan odaya geçerler. Masanının üzerinde bulunan Resmi Gazete ikisinin de atama kararnamesinin cumhurbaşkanı tarafından imzalandığının belgesidir.
   <br/>
   <br/>
   Güzel, babasının demokrasi yolunda bütün servetini harcadığını ve bundan gurur duyduğunu söylüyor: "Adamlar beş parasız ve pulsuz siyasete atılıp, milyoner trilyoner olurken Malatya'nın, G. Antep'in en zengin esnafı siyaset mücadelesinde tüm servetini kaybetti. Biz siyaseti böyle algılayan bir aileyiz."
   <br/>
   <br/>
   Demokrat Parti Malatya ve Antep il teşkilatlarının kurulması Kamil Efendi'nin hapishanede aldığı kararın eserleri tabii... Kaderin bir cilvesi ki Malatya'da İnönü heykelinin yapılması için halka kan kusturan o vali yıllar sonra Demokrat Parti iktidarı sırasında Kayseri Himmetdede'de İnönü'nün taşlanmasına vesile oluyor. Hatta olaylar içinde yer aldığı söyleniyor.
   <br/>
   <br/>
   Kamil Efendi hapishaneden çıktıktan sonra 5 yaşındaki oğlu Hasan'a demokrasinin erdemlerini ve verilen mücadelenin kutsallığını anlatıyor. Daha 5 yaşındaki Hasan Malatya'nın en işlek caddesinde bulunan mağazalarının önünde Demokrat Parti'ye gelir sağlamak için bilet satmaya başlıyor. Malatya'nın ilk elektronik megafonu onun demokrasi mücadelesinin ilk aracı ve tek parti iktidarına yönelik eleştirilerinin başlangıcı oluyor. Öyle ki zaman zaman babasının "Hadi oğlum, Türkçe bir ezan oku da görelim demesiyle" başlıyor okumaya küçük Hasan: "Tanrı uludur, tanrı uludur. Recep Peker tanrının kuludur.!"
   <br/>
   <br/>
   Baba vasiyeti: "Darbeye karşı ol"
   <br/>
   <br/>
   Demokrat Parti'nin 10 yıllık iktidarında güzel günler geçiren Güzel ailesi, 1960 İhtilaliyle tam anlamıyla bir şok yaşıyor. İhtilalciler Malatya'da bir çok cami ve imam hatip okulunun kurulmasında emeği geçen ve İmam Hatipliler Derneği temsilcisi Kamil Efendi'yi ikinci kez tutuklayıp yeniden hapse atıyorlar. Uzun sorgulamalar sonunda suçsuz bulunup serbest bırakılınca 15 yaşındaki Hasan Celal'e babasının ilk vasiyeti, "demokrasi" oluyor: "Hangi partide bulunursan bulun, her zaman halkın çıkarlarını ve taleplerini kendi çıkarlarından üstün tut. Asla darbecilerin yanında yer alma.."
   <br/>
   <br/>
   Menderes ve arkadaşlarını ipe götüren olaylar sırasında genç Hasan'ın tepkilerini zaptetmek iyice zorlaşıyor. Tepkisiz topluma, susturulmuşluğa kahreden yıllardan sonra Adalet Partisi Gençlik Kollarında aktif siyasete atılan Hasan Celal, tüm siyasi yaşamı boyunca baba nasihatini tutmuş olmanın rahatlığı içinde: "Allah'a hamdolsun hangi şartlarda olursam olayım babamın vasiyetini tuttum. Bundan sonra da değişecek değilim."
   <br/>
   <br/>
   SBF'li Yılmaz'ın Güzel'le sempatizan ilişkisi
   <br/>
   <br/>
   Adalet Partisi'nin gençlik kollarında başlayan Hasan Celal Güzel'in üniversite yılları siyasi düşüncelerinin iyice şekillendiği ve biçimlendiği bir dönem. Siyasal Bilgiler Fakültesi'nde Hür Düşünce Kulüplerinin kurulması çalışmalarına başlayan Hasan Celal'in okuldaki ilk arkadaşları Abdülkadir Aksu, Veysel Atasoy, Mehmet Keçeciler, Hayrettin Uzun, Melih Gökçek ve Murat Karayalçın... Hür Düşünce Kulübünün kurulmasından sonra SBF Ülkü Ocağının kurulması için Yılmaz Yalçıner ve halen Erciyes Üniversitesi Rektörlüğü görevini sürdüren Mehmet Şahin'le çalışmalara başlıyor. Aynı kampus içinde Hukuk Fakültesi bünyesinde Ülkü Ocaklarının kuruluş çalışmalarını sürdüren Namık Kemal Zeybek kantin arkadaşı,  bugün TBMM Başkanvekilliği görevini yürüten Uluç Gürkan ise sol öğrencilerin lideri konumunda. Onun yanındaysa ANASOLD'nin Kültür Bakanı İstemihan Talay var.. Ancak sol öğrencilerle hiç bir kavga ve düşmanlık yaşanmıyor aralarında.
   <br/>
   <br/>
   Güzel, SBF'deki öğrencilik yıllarında sağ örgütlenmeye ait tüm teşkilatların kuruluşunda görev alıyor. Öyle ki Akıncı Teşkilatlarının kurulmasında da bir ölçüde payı var. Hür Düşünce Kulübünün kurulmasından sonra Güzel'in o dönemde okula ara sıra gelen Mesut Yılmaz'la ilgili bir anısı hafızasından hiç gitmiyor. Hür Düşünce Kulübünün sempatizanlarından olduğunu söyleyen Yılmaz bir gün derneğe getiriliyor. Ancak Yılmaz, " Abi bırakın ben hep sempatizan olarak kalayım" deyince Güzel, onu fazla zorlamıyor. Öğrenci Yılmaz'a ilişkin Güzel'in değerlendirmeleri de bir hayli ilginç: "Yılmaz'ın amcası Adalet Partisi Milletvekili Zekeriya Aksal'dı. O, Yılmaz'ı bize emanet etmişti. Derneğe üye yapalım dedik, sempatizan olarak kalacağını söyledi. O hep sempatizan kalmasına rağmen sonradan o kulübe mensubiyetiyle iftihar etti. Halbuki hiç mensubu değildi. Yılmaz'ın o zamanlar bir arabası vardı. Playboy havasında gezmeyi tozmayı çok seviyordu. O dönemde Yılmaz'dan fazla iş çıkmadı. Halen de iş yok. Benim gördüğüm Yılmaz, hâlâ onbaşı rütbesinde başbakanlık yapıyor."
   <br/>
   <br/>
   Memurluktan 4 kere atılışının sırrı
   <br/>
   <br/>
   SBF'den mezun olduktan sonra iki kez Devlet Planlama Teşkilatı'na başvuruda bulunuyor. Aile dostu olmasına rağmen dönemin müsteşarı Turgut Özal'dan hiç bir yardım talebinde bulunmuyor. Bu gururu Güzel'in iki sınavı kaybetmesine yolaçıyor ama üçüncüde DPT'ye kapağı atabiliyor. İlk amiri DYP'nin ağır toplarından Ekrem Ceyhun. Daha sonra Nevzat Yalçıntaş ile çalışma fırsatı buluyor. 1969 yılında evlendiğinde Özal büyük bir sürpriz yaparak Güzel'i düğününde yalnız bırakmıyor. Güzel'in genç yaşta başlayan memuriyeti oldukça fırtınalı geçmiş. Çünkü o, memurlara getirilen siyaset yasağına rağmen, Adalet Partisi ile olan bağlarını koparmıyor ve bu durumda hiç kimseden saklamıyor. Bu siyasi bağlar Hasan Celal'in 4 kere memurluktan atılmasına gerekçe olsa bile.
   <br/>
   <br/>
   Seneler 1975'i gösterdiğinde 29 yaşındaki Hasan Celal, dönemin Başbakanı Süleyman Demirel'in özel müşaviridir artık. Demirel Hükümetinin devrilmesinden sonra dönemin TRT Genel Müdürü Şaban Karataş'ın özel danışmanı da yine Hasan Celal Güzel'dir. Korkut Özal'ın İçişleri Bakanı olmasıyla birlikte Abdülkadir Aksu, Saffet Arıkan Bedük ve Atilla Baş gibi ünlülerle birlikte çalışma imkanı buluyor. Ecevit'in Güneş Motel olayları Güzel ve arkadaşlarının kendine has çalışma ortamlarının sonu oluyor. Devlet memurluğundan ikinci ayrılışı ile birlikte Güzel'in üniversitelerde öğretim üyeliği görevi hayatı başlıyor. 10 bine yakın öğrenciye ders veriyor. Sakarya Mimarlık ve Mühendislik Fakültesi'ndeki dersler sırasında bugün RP'nin ağır toplarından asistan Abdullah Gül ile tanışma imkanı buluyor. Bu hızlı tempo sırasında Güzel'in 9 ayrı isimle çeşitli gazetelere yazılar yazdığını çok az kişi biliyor tabii ki.
   <br/>
   <br/>
   Özal'ın A takımında
   <br/>
   <br/>
   Özal, A takımını toplar toplamaz tarihi 24 Ocak Kararları'nın alınması için çalışmalara başlar. Güzel ve Doğan'la birlikte Yıldırım Aktürk de apar topar Özal'ın emrine getirilir. Özal'la birlikte çalışmalar yapmasına rağmen Demirel'le Güzel'in ilişkileri hiç sekteye uğramaz. Öyle ki bu sevgi devlet memurluğundan atılmasına bedel olsa bile. 80 darbesi öncesi alınan bu görev Özal ve ekibinin darbeden en az zararla kurtulmasının da sigortasıdır aynı zamanda.
   <br/>
   <br/>
   Ulusu'ya rağmen demokrasi
   <br/>
   <br/>
   12 Eylül ihtilalinden sonra siyasi parti liderleri tutuklanır ve bunların arasında Hasan Celal Güzel'in büyük bir hayranlıkla sevdiği Süleyman Demirel de vardır. Hangi şartlarda olursa olsun Demirel ile olan ilişkisini sürdürmekte kararlı görünen Hasan Celal Güzel'e dönemin başbakanı Bülent Ulusu tarafından bir uyarı yapılır: "Demirel'i ziyarete gidiyormuşsun.. Bir daha olmasın. Tekrarı olursa senin için hiç iyi olmaz." Ama o, bu uyarıya kulak asmaz bile. Çünkü onun için Demirel ismi o günlerde Türkiye'de demokrasi için verilen bir mücadelenin sembolüdür artık. Zaten uyarıdan sonra yapılan ilk ziyareti, devlet memurluğuna bir kez daha veda ile noktalanır. Memurluktan atılış gerekçesine "Demirel'i ziyarete gitmek" diye yazılınca kahkahalara boğulmaktan kendini alamaz. 12 Eylül yönetiminin en ağır şekilde hissedildiği günlerde verdiği demokrasi mücadelesini anarken Güzel, yaptıklarından gururla bahsediyor: "Ben o dönemde tüm baskıları göze alarak Demirel'i ziyarete gitmemle hâlâ şeref duyuyorum. Ancak bugün Süleyman Demirel maalesef, siyasetin ortasında cirit atan, halkın inançlarını ve değerlerini hiçe sayan bir avuç askerle birlikte hareket ediyor. Uzun yıllar mücadelesini verdiği imam hatipleri bir kalemde kapatabiliyor. Omuzuna apolet takmış, ahir ömründe ömrü boyunca verdiği demokrasi mücadelesinden vazgeçmiş, Kandil gecesi taşocağında rapsodi dinlemeyi çağdaş Türkiye zanneden bir garip adam haline gelmiştir. Böyle bir insanla demokrasi mücadelesi yaptığım için kendime kızıyorum. Şimdi diyorum ki onun için verdiğimiz mücadeleye o değmezmiş."
   <br/>
   <br/>
   ANAP'ın kuruluş çalışmaları sırasında Özal'dan gelen cazip teklifi reddederek Demirel'in Büyük Türkiye Partisi'ne katılan Hasan Celal Güzel, kapanacağını bile bile gittiği BTP'den sonra Özal'ın ısrarlı davetinden kurtulamaz. Özal'ın Başbakanlık Müsteşarlığı teklifi üzerine Demirel'e konuyu açma fırsatı bulur. Demirel, teklifi kabul etmesini, ileride siyasete atılmaya karar vermesi halindeyse Özal'dan ayrılıp yanına gelmesini söyler. Demirel'in bu tutumu Hasan Celal Güzel'in Demirel'e olan bağlılığının sonu olur ve Demirel'e, "Ben gidersem Özal'a ihanet edip bir daha dönmem. Devletin memuru bile olsam bu vefasızlığı yapamam" diye cevap verir. Ancak Özal, Hasan Celal Güzel'in Demirel'den vazgeçişini samimi bulmamış olacak ki siyasilere af kanunu sırasında Güzel'le yolları ayrılma noktasına gelir.
   <br/>
   <br/>
   Siyasilere af yüzünden istifa
   <br/>
   <br/>
   ANAP'ın kurulmasından sonra Özal'la olan ilişkileri daha senlibenli bir havaya kavuşur Hasan Celal Güzel'in. Dönemin DYP Genel Başkanı Hüsamettin Cindoruk ve ANAP Genel Başkanı Turgut Özal siyasilere af için ortak bir yasa tasarısı hazırlanmasına karar verirler. ANAP'tan Güzel, DYP'den Mehmet Dülger çalışmalara başlar. Bir gecede hazırladıkları taslağı Özal'a götürürler ama Özal işi ağırdan alır ve böyle bir tasarının Cumhurbaşkanı Kenan Evren tarafından imzalanmayacağını gerekçe gösterir. Bunun üzerine Güzel, "Ben cumhurbaşkanımızı ikna ederim" diyerek Çankaya Köşkü'ne çıkar ve Evren'den "Getirin imzalarım" sözünü alır. Sevinçle haberi Özal'a ulaştırdığında aslında kanunun çıkmasını Evren'in değil, Özal'ın istemediğini anlayarak şok olur. Ona göre bağları kopmuş, yolları ayrılmış olsa bile Demirel başta olmak üzere yasaklı tüm liderler sivil ve demokratik mücadelenin sembolleri durumundadır ve bir an önce affedilmeleri gerekir. Ancak Özal'ın tavır değişikliğinin nedenini bulamayınca istifa dilekçesini canı gibi sevdiği Özal'ın masasına koyar. Yıllar sonra Özal'ın tavır değişikliğinin cevabını bulur bulmasına ama verdiği mücadelenin haklılığını hâlâ savunuyor Güzel. Meğer af kanununun çıkacağını anlayan bir grup ANAP'lı, "Demirel'e af çıkarsa en büyük rakibimiz olur. Sakın bunu yapmayın" diyerek Özal'ı ilk kararından vazgeçirmiş.
   <br/>
   <br/>
   Özal'ın siyasilere af işini referanduma dökmesi üzerine Güzel, işleme konmayan istifa dilekçesini bir kez daha Özal'ın masasına koyar ama cevap alamaz. Üçüncü istifa dilekçesinden sonra Özal Hasan Celal Güzel'i yanına çağırır ve "İstifa etmek istiyorsun. Bari şu seçimlerden sonra et de partiye zarar gelmesin. Bu duyulursa parti için kötü olur" ricasında bulunur. Güzel, bu uyarıyı dikkate alarak konuyu sır gibi saklamaya ve seçimden sonraya ertemeleye karar verir. Ancak bu olaydan iki gün sonra Güzel'in istifası Hürriyet gazetesinde manşettir. Haberin nasıl sızdığını Özal da Güzel de birbirlerine şüphe ile bakarak anlamaya çalışır. Ancak Güzel cevabını yıllar sonra bulur: Haberi halen ekonomiden sorumlu Devlet Bakanlığı görevi yapan Güneş Taner sızdırmıştır. Güzel, Özal'la olan samimi bağlarının kopmasına vesile olan olaylar zincirini yıllar sonra şu ifadelerle değerlendiriyor: "Ben o zaman Demirel'i çok sevdiğim için bu affı istemiyordum. Ama bazıları öyle söylüyordu. Militarist bir anlayışa karşı olduğum için bunu istiyordum. Demirel'le yollarımız çoktan ayrılmış olmasına rağmen canım gibi sevdiğim Özal'ı kırma pahasına affın çıkmasını istiyordum. Siyasi istikbalimin en parlak olduğu yıllardı o zaman. Yollarımız ayrılmış olsa bile Demirel o zamanlar demokrasinin temsilcisiydi." Ancak seçimden sonra Özal büyüklüğünü göstererek Güzel'in aylar öncesinde verdiği istifa dilekçelerini yırtıp atarak Güzel'e sahip çıkar: "Ben dilekçe falan görmedim. Sen de vermemiş ol."
   <br/>
   <br/>
   "Özal'ın günahını almışım"
   <br/>
   <br/>
   Dönemin ANAP Genel Başkanı Rahmetli Turgut Özal'ın cumhurbaşkanlığına göz kırpması üzerine parti içinde başlayan genel başkanlık yarışına Hasan Celal Güzel, balıklama atlamıştır. Özal'a rağmen yapılan bu çıkış, Yıldrım Akbulut karşısında yenilgiyle noktalansa da herkesin gözünde ANAP'ın uzun dönemde genel başkanı Hasan Celal Güzel'dir. Ancak kongreden sonra patlak veren "Kripto Skandalı" Güzel'in ANAP'taki tükenişinin başlangıcıdır. Güzel'e atfedilen suç; Özal ile Bush arasındaki gizli görüşme kriptolarının Dışişleri'nde görevli Hande Mumcu aracılığıyla basına sızmasıdır. Mumcu ile ilişkileri çarşaf çarşaf gazetelerde manşettir artık. O günleri anarken hâlâ gözleri dolar Hasan Celal Güzel'in: "Beni bir Dışişleri kriptosunu bir memurdan alıp gazeteci Uluç Gürkan'a vermekle suçluyorlardı. Ben böyle bir şey yapmadığımı biliyordum ve bunu mahkemede de ispat ettim. Bu bir komploydu ve bu komplonun Özal tarafından hazırlandığını düşünüyordum. Ancak sonradan öğrendim ki işin altında Mesut Yılmaz ve ANAP'a yakın bir Dışişleri görevlisi varmış. Benim yükselişimi durdurmak için Özal'la benim aramı açmak için bu komployu hazırlamışlar. Rahmetli Hande Mumcu'nun yok yere günahını alıp, kızcağızın hayatını mahvettiler. Olay bir kadın erkek ilişkisi şeklinde lanse edilseydi, çıkıp bunu kabul ederdim. Özal'ın günahını almışım. İnşaallah hakkını helal eder. Ama Özal'a kızmamın haklı gerekçeleri vardı. Diyordum ki madem bu işin içinde değilse, niye bunların yapılmasına izin veriyor? Belki o olaylar olmasaydı ben bir kaç yıl içinde başbakan olacaktım."
   <br/>
   <br/>
   Özal'ın gizli vasiyeti
   <br/>
   <br/>
   ANAP'taki yıldızının sönmeye başlamasından sonra Hasan Celal Güzel'in ilkelerinden taviz vermeden sürdürdüğü Demokrasi mücadelesi devam eder. Özal'ın Cumhurbaşkanı olmasından sonra eşi Semra Hanım, İstanbul İl Başkanlığı'na hatta ve hatta genel başkanlığa aday olmak istemektedir. Bunu haber alan Hasan Celal Güzel, Çankaya Köşkü'ne çıkar ve Özal'a hata olarak nitelendirdiği bu tasarrufundan vazgeçmesi gerektiğini söyler. Semra Özal'ın adaylığına onunla birlikte karşı çıkan bir isim daha vardır: Hüsnü Doğan... O dönemde Tarım Bakanlığı yapan Doğan, Güzel'le, kafa kafaya verdiklerinde Özal, dayıoğlu Doğan'ı çoktan istifaya zorlamıştır bile. Bu olay Doğan'la Güzel'in Özal'lı ANAP'taki ağırlığının ve etkinliğinin bitmesi anlamına gelmektedir. Güzel, Semra Özal'ın adaylığına karşı çıkışını şu gerekçelerle anlatıyor: "Ben o dönemde Özal'a her türlü eleştiriyi yapan nadir isimlerden biriydim. Aklıma yatmayan, adil olmayan her icraatına çekinmeden karşı geldim. Demokratik olmayacağını söyleyerek, üstelik çok sevdiğim Özal'ı kıracağımı bile bile Semra Özal'ın adaylığına karşı çıktım. Çünkü bu bir parti içi demokrasi ayıbıydı."
   <br/>
   <br/>
   "Benden sonra ANAP'ın başına  Hasan geçsin"
   <br/>
   <br/>
   ANAP'tan kopuşuna yol açan olaylar zincirinin ardından Güzel, bir gün Özal'ın İstanbul Amerikan Hastanesi'ndeki doktorlarından Cengiz Aslan'ı görür ve çok gizli bir vasiyeti öğrenir. Özal, Amerika'da bypasa ameliyatına girmeden önce Doktor Cengiz Aslan'ı çağırarak, "Ben bir ameliyata giriyorum. Eğer hak vaki olup, masadan kalkmazsam benden sonra ANAP'ın başına Hasan geçsin. Bu vasiyetimdir. Eğer ameliyattan sağ salim çıkarsam söylediklerimi unatacaksın" der. Bu gizli vasiyeti yıllar sonra öğrendiğini belirten Hasan Celal Güzel, "Bütün yaptıklarıma rağmen öğrendim ki Özal beni gerçekten seviyormuş. Zaten kripto olayından sonra bile Hasan'ın bunu yapacağına zaten inanmamıştım dediğini de yıllar sonra öğrendim" diyerek Özal'ın büyüklüğünü ölümünden sonra daha iyi anladığını vurguluyor. Hasan Celal Güzel, Özal'la girdiği polemikten sonra ANAP'ta daha fazla duramayacağını anladığından ayrılıp Yeniden Doğuş Partisi'ni kurdu. Zor şartlarda siyaset yapma yolunu seçti. Varlıktan, yokluğu tercih etti." Semra Hanım'ın elini öpmeye razı olsaydım şimdi başbakandım" diyerek onurlu mücadelesinden her zaman gurur duydu.
   <br/>
   <br/>
   "Demokrasi benim özümde var"
   <br/>
   <br/>
   Hasan Celal Güzel, hayatı boyunca yanlış bildiği, demokratik olmadığına inandığı her eylemi, karşısındaki kim olursa olsun çekinmeden dile getirmiş biri. O demokrasi vurgusunun kendisinde neredeyse ırsi olduğunu söylecek kadar da açık sözlü: "Allah'a şükür bugüne kadar demokrasi konusunda hiç bir zaman çifte standartlı davranmadım. DEP'liler Meclis'ten alınıp götürüldüğü sırada da en net tepkiyi ben ortaya koydum. Bölücü unsurları bulunmasına rağmen insanların bu şekilde alınıp götürülmesine karşıyım. Şu anda da RP'nin kapatılması konusunda aynı fikri taşıyorum. Ben bunu RP'yi çok sevdiğim için yapmıyorum. RP'yi savunmak görevi bana düşseydi seçim sırasında bana teklif getirdiler Demokrat Partililer gibi RP'ye iltihak eder üç beş arkadaşımın bakan olmasını da sağlayabilirdim.. Ama bunu yapmadım. Ben demokrasiye inanarak sahip çıkanlardan biriyim. Ve İslamiyeti demokrasiyi içinde barındıran bir din olarak görüyorum. Demokrasiyle İslamiyetin birbiri ile çelişik olduğunu sanmıyorum. Bugün en çağdaş, en demokrat topluluk İslamiyetin özünde var olan hoşgörü ve demokrasi seviyesine ulaşamamıştır. Bu açıdan her Müslüman'ın demokrat olması gerektiğine de inanıyorum."
   <br/>
   <br/>
   Merkez sağı birleştirme operasyonu
   <br/>
   <br/>
   Hasan Celal Güzel, komplo olarak nitelendirdiği "Kripto Skandalı"nın muhatabı olmasını merkez sağın liderliğine oynayışına dair yıllardır içinde sakladığı planlarını itiraf ederek açıklıyor: "Şimdi horoz ölmüş gözü çöplükte kalmış şeklinde değerlendirmesinler ama bu olay ortaya atılmasaydı, bugün Türkiye çok farklı olacaktı. O zaman ben gizlice MHP lideri Alparslan Türkeş ile görüşmüştüm. RP'deki bir kısım arkadaşımla görüşmüştüm. DYP'nin yarısından fazlası benim ANAP Genel Başkanı olmam halinde ANAP'a katılacaklarını söylemişti. Canlı şahidi İsmail Köse'dir. Milliyetçi muhafazakar toparlanmayı o gün başlatmıştım. Bu operasyonu daha o yıllarda başlattığımı kim haber almışsa başıma kripto olayını musallat ettiler. Suçlu olmadığım da mahkeme kararıyla anlaşıldı. Eğer bu olaylar olmasaydı ANAP 1991 seçimini önde bitirir ve bugün siyaset sahnesinde olan bir çok kişiye mecbur kalmazdık."
   <br/>
   <br/>
   Kökten siyasetçi
   <br/>
   <br/>
   Hasan Celal Güzel kökten siyasetçi bir aileden geliyor. Dedesi Birinci Meclis çalışmaları sırasında milletvekili seçilmesine rağmen Antep'in işgali sebebiyle mücadeleye katılıp Ankara'nın yüzünü bile görememiş. Antep'in Fransızlardan alınmasıyla birlikte de milletvekilliği düşmüş.
   <br/>
   <br/>
   Büyük dayısı ise Hatay'ın ilk Cumhurbaşkanı Tayfur Sökmen'in ta kendisi. Anneannesi Tayfur Sökmen'in babası Mustafa Paşa'nın kızı. Daha sonra öz dayısı Ali İhsan Göğüş, Cumhuriyet Partisi'nden milletvekilliğine soyunmuş ve İsmet İnönü'nün Genel Başkan Yardımcılığı ve Turizm Bakanlığı'nı yapmış. Osmanlının Kayı aşiretinden olan baba tarafından hiç bir CHP'li çıkmamasına rağmen anne tarafından zaman zaman CHP'liler çıktığı da olmuş. Ancak oldukça demokrat olan ailede siyasi kavgalar hiç yaşanmamış.
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=505E0428E02B63665F915C6356A4C568?newsId=2846), [web.archive.org (arşiv bağlantısı)](http://web.archive.org/web/20120721031402/http://www.aksiyon.com.tr:80/aksiyon/newsDetail_getNewsById.action;jsessionid=505E0428E02B63665F915C6356A4C568?newsId=2846)
