# Kömür bitti, Zonguldakspor düştü

*Abdullah Karabacak 2008.05.05*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   80’li yıllarda dört büyüklere kök söktüren Zonguldakspor amatör kümeye düştü. Şehrin ekonomik ve sosyal hayatını değiştiren kömür, futbol takımının da kaderini çizdi. Bir zamanlar 55 bin madenci, kulübün üyesiydi…
  </font>
 </div>
 <div id="newsText">
  <font class="detail-text">
   ‘Her sahada oynarız, fırtınayız, rüzgârız/ Zonguldakspor’luyuz; engelleri yıkarız/ Zor yoktur bizim için, her zoru biz aşarız/ Zonguldakspor’luyuz; engelleri aşarız…” 1980’li yıllarda 4 büyüklere kök söktüren Zonguldakspor’un marşıydı bu. Türk futboluna nice yıldız kazandıran futbolcu fabrikası bir kentti kara elmas diyarı. Ama artık Zonguldakspor Türkiye liglerinde yok. Kırmızı-Lacivertli takım, geçtiğimiz günlerde amatör kümeye düştü.
   <br/>
   <br/>
   Zonguldak denince önce akla ‘taşkömürü’ gelir. Bir de 80’li yıllarda 4 büyüklere kök söktüren Zonguldakspor. Kömür, şehrin ekonomik ve sosyal hayatını değiştirmekle kalmamış, futbol takımının da kaderini çizmiştir. Zonguldakspor’un ilk çekirdeği 1942 yılında kurulan ‘Kömürspor’dur. 1960’lı yıllarda dönemin yetkililerinin teşvikiyle Türkiye’nin dört bir yanından il takımları oluşturulmaya başlandı. Tek şart tesis sahibi olmaktı. Kömürspor’un tesisleri dönemin çok çok ilerisindeydi. Zonguldak’ın ileri gelenleri Kömürspor’un adının değiştirilmesini önerdi. Ve 20 Nisan 1966 yılında ‘işçi takımı’ Zonguldakspor doğdu.
   <br/>
   <br/>
   45 BİN ÜYELİ TAKIM
   <br/>
   <br/>
   Dönemin Beden Terbiyesi Genel Başkanı Orhan Şeref Apak, takım hakkında bilgi sahibi olmak ister. Kendisine kulüp binasının yanı sıra, 4 futbol sahasına, 5 tenis kortuna, 12 voleybol ve basketbol sahasına, kapalı güreş salonuna, dinlenme yerine sahip olunduğu iletilir. Kulübün üye sayısı 45 bin kişi, yıllık geliri ise 300 bin TL’dir. Bu müthiş bir şeydir. O yıllarda 45 bin üyesi olan takımı değil Türkiye’de, dünyada bile bulmak zordu. Apak, bu mal bildirimine inanamaz ve bu gücü bizzat yerinde görmek ister. Dönemin Beden Terbiyesi Bölge Başkanı yapan Can Polat Pamay, o anı anlatırken şunları söylüyor: “Rahmetli Orhan Şeref Apak’ı Gaca’da (şimdiki adı Kardeşler köyü) bir heyetle karşıladık. Kendisine brifing verdik. Hepimiz heyecanlı, coşkuluyduk. O, tesisleri yerinde görünce gözlerine inanamadı. Asıl maden burada.” dedi.
   <br/>
   <br/>
   Taşkömürü çalışanları, sözleşmeleri gereği Zonguldakspor’un da üyesiydiler ve hepsinin maaşından kesilen belli bir para Zonguldakspor kasasına aktarılıyordu.
   <br/>
   <br/>
   Takım ikinci ligde 8 sene kalır. 1973-74 sezonunda Trabzonspor’la Ankara’da oynadığı final maçını kazanan kırmızı-lacivertli ekip, lig birincisi olur ve Türkiye Birinci Ligi’ne çıkar. Kısa sürede üç büyük takımın korkulu rüyası hâline gelen Zonguldakspor ligde başarılı bir performans çizer.
   <br/>
   <br/>
   1979-80 sezonunu üçüncü, 1981-82’yi ise dördüncü sırada bitirir. 1974 ve 1988 yılları arasında tıpkı bugünkü G.Birliği gibi büyük kulüplere kaliteli oyuncular kazandırır. Zonguldakspor’dan yetişen nice oyuncu yurdun dört bir yanına dağılır. Bu oyunculardan Muzaffer Badaloğlu, Savaş Demiral, Tümer Metin, Volkan Yayım, Ayhan Akbin, İsa Ertürk, Ahmet Birdal, Sadık İşçan; A Milli formayı da defalarca giyerler.
   <br/>
   <br/>
   1988’de ikinci lige düşer Zonguldakspor. Uzun süre de burada kalır. Takım 20 Mayıs 1997 günü yeniden lige çıkmaya çok yaklaşır. Antalya’daki Süper Lig’e terfi maçlarında Adıyamanspor’u Tümer’in 110. dakikada attığı golle 2-1 mağlup eder; ancak o maçta sarı kart cezalısı oyuncu oynattığı için hükmen yenik sayılır ve bir daha da toparlanamaz. 2007-2008 futbol sezonunda da mücadele ettiği TFF 3. Lig 4. Grup’tan da amatör kümeye düşer.
   <br/>
   <br/>
   DOKUNSANIZ AĞLAYACAĞIZ
   <br/>
   <br/>
   Bir süre önce Zonguldakspor Kulübü Başkanlığı’na seçilen sendikacı Ramis Muslu, takımın küme düşmesi karşısında konuşmak istemez. Asbaşkanı Muharrem Coşkun ise ‘Bu takım Birinci Lig’de mücadele etmiş, çok sayıda taraftarı olan bir takım. Amatör Lig’e düşmesi hepimizi derinden yaraladı. Bu süreçte, kulübe destek sağlayıp sağlamayanları tarih yazacaktır, üzüntümüz çok büyük. Tüm taraftarlar gibi dokunsanız ağlayacak hâldeyiz. Ama yapacak bir şey yok” diyor.
   <br/>
   <br/>
   Zonguldakspor’un 1. ligde oynadığı 14 yıllık dönemde görev yapan yöneticilerinden Namık Aşçı; bir zamanlar Türkiye’nin parmakla gösterilen takımının bu hâle gelmesi karşısında oldukça üzüntülü. “Tesis yönünden ülkenin en iyi tesislerine sahiptik. Altyapımız harikaydı. Mali yönden de çok iyiydik. Nasıl iyi olmayalım ki? 55 bin maden işçisinin desteği yanımızdaydı. Hepsinin maaşından sözleşme gereği o zaman için 60 bin lira para kesiliyordu. Bu büyük mali kaynak demekti. Hayatımız madende geçti. Babamız, dedelerimiz, amcalarımız hep madenciydi. Biz de futbolcularımızı zaman zaman ocağa sokardık. O havayı teneffüs etmek bambaşka bir şeydi. Özellikle dışarıdan gelen oyuncular çok heyecanlanırdı”.
   <br/>
   <br/>
   Ama sonra… Sonrasını takımın 70’li yıllardaki sol beki Ahmet Birdal anlatıyor. “Biz madenci çocuğuyduk. Yerin altına girmek bizi mutlu ediyordu. Maçlara orada motive oluyorduk. Yakınlarımız, bütün çevremiz yerin altındaydı. Ama sonra madenlerin eski önemi kalmadı. Önce madencilerin sayısı azaldı. Takımın tüm giderleri işçilerin maaşlarından karşılanıyordu. 1999 yılında ise sendika spor vakfı kurdu. Artık aidatlar buraya aktarılmaya başlanmıştı. Ondan sonra ise kulüp kişilerin cebine bakar duruma geldi”. Ahmet Birdal mevcut tabloyu Zonguldak’ta bu işi bilenin çok olmasına da bağlıyor. Kaynakları kalmayan kulübün bu hâle gelmesi de ona göre normaldi. Burada siyasileri suçluyor. Ona göre Zonguldak’ın ilçesi şimdilerde ise il olan Karabükspor’a Demirçelik fabrikasından kaynak aktarılırken Zonguldakspor’a madenlerden kaynak aktarılmaması haksızlıktı.
   <br/>
   <br/>
   ÜYELİK ZORUNLU OLMAYINCA…
   <br/>
   <br/>
   Zonguldak Genel Maden İşçileri Sendikası Başkanı Ramazan Denizer ise Ahmet Birdal’dan farklı olarak işçilerin kulübe üye olmalarının zorunluluktan isteğe bağlı bir hâle getirilmesinden sonra kulübün düşüşe geçtiğini belirtiyor. “2003 yılında çıkan yasa gereği bir işçinin rızası olmadan kulübün kasasına aktarılmak üzere maaşından kesinti yapılması yasaklandı. İşçiler de hem kulübe üye olma hem de aidat ödemede serbest kalınca tercihlerini kulübe aidat ödememekten yana kullandı. Bu durum da kulübün maddi kaynaklarını kuruttu.”
   <br/>
   <br/>
   Ağabeyi rahmetli Şemsi Denizer zamanında yani 1997 yılında takımın kulüp içindeki art niyetli kişiler yüzünden birinci lig kapısından döndüğünü iddia eden Denizer, “O yıl yükselme maçlarında sarı kart cezalısı futbolcu oynatıldı. Eğer o gün bu yapılmasaydı kulüp buralarda olmazdı.” diyor. Bir zamanlar 55 bin üyesi bulunan maden sendikasının bugün 10 bin 36 üyesi var. Madenciler takımın yükünü taşıyamayınca ve Zonguldak halkı da takıma yeterince sahip çıkmayınca kötü son kaçınılmaz oldu.
   <br/>
   <br/>
   Zonguldak amatör kümeye düşerken Zonguldak Belediye ise 3. Lig’e terfi yolunda ilk kademeyi atlattı. Şu an şehirde Belediye’nin lige çıkması hâlinde renklerini değiştirileceği ve Zonguldakspor’un renkleri olan Kırmızı-Lacivert’i alacağı konuşuluyor…
   <br/>
   <br/>
   <br/>
   <br/>
   SÜPER LİG GÖREN 9 TAKIM ŞİMDİ AMATÖRDE
   <br/>
   <br/>
   Süper Lig’in 49 yıllık tarihinde mücadele eden 9 takım, şu an profesyonel futbol liglerinde yer almıyor. Bu sezon TFF 3. Lig 4. Grup’ta mücadele eden Zonguldakspor’un yanı sıra Vefa, Göztepe, Adalet, Feriköy, Ş. Hilal, Hacettepe, Yeşildirek, Beyoğlu ve Petrol Ofisi de Süper Lig’de mücadele etmelerine karşın, şimdi profesyonel liglerde yer almayan takımlar. PTT ‘Türk Telekom’, Şekerspor da ‘Etimesgut Şekerspor’ olarak faaliyetlerine devam ediyor. İzmir takımlarından Göztepe ise en hüzünlü takım olarak dikkat çekiyor. Süper Lig’de uzun yıllar rakiplerine korku salan ve son olarak 2002-03 sezonunda yer alan Göztepe, her yıl bir alt lige gerileyerek amatör kümeye kadar düştü.
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=7C2A77F8E9976180FDF51FA9CFF04CD2?newsId=15438), [web.archive.org (arşiv bağlantısı)](http://web.archive.org/web/20131221140959/http://www.aksiyon.com.tr:80/aksiyon/newsDetail_getNewsById.action;jsessionid=7C2A77F8E9976180FDF51FA9CFF04CD2?newsId=15438)
