# HAS Parti’de kimse aramazdı şimdi telefonum susmuyor

*Emine Uçak Erdoğan 2012.10.08*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Dr. Emel Topçu hayatı boyunca hep ezilenlerin yanında yer almış. AK Parti gibi güçlü bir partinin MKYK’sına seçilmek önce tedirgin etmiş onu. Şimdi ise daha fazla hak arama için bir fırsat olarak görüyor.
  </font>
 </div>
 <div id="newsText">
  <font class="detail-text">
   <p>
    Demiryollarında çalışan baba sebebiyle Güneydoğu Anadolu’da geçirilen çocukluk ve ilk gençlik, aktif ve mücadeleci bir üniversite öğrenciliği dönemi, başörtüsü yüzünden soruşturmalarla, ayrımcılıkla geçirilen öğretmenlik yıllarının ardından Hindistan’da ve ABD’de burslu araştırma yılları. Merkez Berlin olmak üzere uzun yıllar Avrupa’da çok kültürlülük, çoğulculuk ve insan hakları mücadelesi. Bütün bu katmanlı hayatı geride bırakıp Muğla’nın Köyceğiz ilçesine dönüşün ardından HAS Parti’yle aktif siyasete katılım. Türkiye’yi 2023’e hazırlayacağı söylenen AK Parti Merkez Karar Yürütme Kurulu (MKYK) listesine girmesiyle kamuoyunun ilgisini çeken Emel Topçu’nun hayatındaki bazı satır başları bunlar. Birikimi, vicdanı, ötekileştirmelere olan duyarlılığı; başörtüsü sebebiyle yaşadığı baskılara atfen dile getirdiği “Çok incitildiğim için başkalarını incitmemeye çalışıyorum, çünkü incitilmenin nasıl bir şey olduğunu biliyorum.” cümleleriyle kendini belirginleştiren Dr. Emel Topçu’yla AK Parti’ye geçişini ve çok konuşulan kongreyi mercek altına aldık.
   </p>
   <p>
    <strong>
     -Kamuoyu sizi HAS Parti Genel İdare Kurulu üyeliği ve milletvekili adaylığıyla tanıyor ama gençliğinizde ülkücü hareket içinde aktif olduğunuzu biliyorum, biraz o yılları anlatır mısınız?
    </strong>
   </p>
   <p>
    Ülkücülük idealizmini bize ailede babam aşılamıştı. Ankara’da üniversite yıllarında ruhumdaki idealizm doğrultusunda kendimi ülkücü hareketin en ön saflarında buldum. Bu idealizmi ömrüm boyunca devam ettirdim.
   </p>
   <p>
    <img alt="" src="http://web.archive.org/web/20121228171729im_/http://medya.aksiyon.com.tr/aksiyon/2012/10/08/emine-ucak-dr-emel-3.jpg"/>
   </p>
   <p>
    <strong>
     -O hâlde kendinizi halen ülkücü olarak mı tanımlıyorsunuz?
    </strong>
   </p>
   <p>
    Hayır, yanlış anlamayı engellemek için şöyle anlatayım. Milliyetçi hareket çizgisinden çoktan ayrıldım ama idealizmim devam ediyor. Ülkücü harekette Muhsin Yazıcıoğlu başkanlığındaki Ülkü Ocakları ve daha sonra Ülkü Ocakları’nın kapatılması ile kurulan Ülkücü Gençlik Dernekleri’nde genel yönetim kurulu üyeliği yaptım. Bugün Türkiye’nin önemli simaları hâline gelen birçok kişi ile biz o zamanlar aynı yönetim kurulunda idik. Bu tecrübe benim için çok önemlidir. Biz o zamanlar Türkiye’yi kurtarma idealleri ile mücadelemizi sürdürüyorduk. Bu yüzden sürekli okuyor ve tartışıyorduk. 18 yaşlarında sürekli ve büyük çaplı konferanslar, seminerler, paneller düzenliyorduk. Bize o zamanki büyüklerimiz hareketimizin Türk İslam sentezi üzerine oturduğunu anlatıyordu, biz de bunu anlamaya ve anlatmaya çalışıyorduk.
   </p>
   <p>
    <strong>
     -O ülkücülük çizgisiyle bugünkü milliyetçilik aynı mı?
    </strong>
   </p>
   <p>
    Orada büyük bir idealizm vardı. Dayanışma vardı. Bizler solcu gruba göre daha halkın içinden gelen insanlardık. Maddi durumlarımız pek iyi değildi ama yine de kitap almayı, kendimizi geliştirmeyi ihmal etmedik. Bizim milliyetçiliğimiz Türk milletini sevmek ve onu daha iyi konuma getirmek üzerine kurulu idi. Ama şimdilerde milliyetçilik biraz, başka ırk ve milletlerden yavaş yavaş nefrete dönüştü. Yani sevgi bazlı milliyetçilik, dışlama, kendinden olmayandan nefret etme şekline dönüşmeye başladı. Dışlama ve nefret bazlı bütün hareket ve oluşumlar beni korkutuyor. İnsanlık âlemi Nazi Almanya’sının Alman milliyetçiliği adına yaptığı o korkunç eylemleri hiç unutmamalı.
   </p>
   <p>
    <strong>
     -Aktif politik hayatınızda kısa sürede çok farklı iki deneyim yaşamış oldunuz. Bu iki deneyimi hem kendiniz hem de karşınızdakiler açısından yorumladığınızda ne gibi farklılıklar var?
    </strong>
   </p>
   <p>
    AK Parti MKYK üyeliği daha çok yeni. O yüzden daha bir şey söyleyecek durumda değilim. Ama yine de çok önemli bir değişiklik var. Onu da söylemeden geçmek istemiyorum. Kongre salonunda MKYK üyeliğim açıklanır açıklanmaz telefonum ardı ardına çalmaya başladı. Hâlâ da çalıyor. Ama HAS partide iken arayan çok azdı.
   </p>
   <p>
    <strong>
     -Bu durum sizi şaşırttı veya ürküttü mü?
    </strong>
   </p>
   <p>
    Hayır; ama insanlardaki bu algı değişikliği beni tekrar düşünmeye itti. Güç, insan hayatında çok önemli bir unsur. Bazı ülkeler güce daha fazla önem atfediyor. Türk insanı da gücü seviyor. Bundan sakın gücü karaladığım anlamı çıkmasın. İyiye kullanıldığı oranda tabii ki güç iyi bir şey. Ama ben hayatım boyunca mazlumun yanında olduğum için, AK Parti gibi güçlü bir partiye geçmek önceleri beni tedirgin etti. Ama iki aylık bütünleşme süreci bu konuda düşünmemi ve tereddütlerime açıklık getirmemi sağladı. Benim en büyük korkum gücün yanında yer alıp o güçle başımın dönmesi ve mazlumların hakkını savunmayı unutmaktı. Gerçi 50’yi aşkın yıla dayalı hayat tecrübem tabii ki buna izin vermezdi ama ben yine de tedirgin olmuştum. Sonra, o gücü mazlumlara daha fazla hak sağlamak için kullanmak düşüncesi geçiş sürecindeki tereddütlerimi bertaraf etti.
   </p>
   <p>
    <strong>
     -Milletvekili adaylığınız sırasında verdiğiniz bir röportajda HAS Parti ve AK Parti ayrımını gelir dağılımındaki adalet üzerinden yorumlamıştınız. AK Parti’ye katılırken durduğunuz yer itibariyle bir çelişkiye düştüğünüzü hissettiniz mi?
    </strong>
   </p>
   <p>
    AK Parti çok büyük badirelerden geçti. Kapatma davaları, darbe girişimleri. AK Parti’nin iktidara geldikten sonra rahatça çalışma yapabileceği sadece bir alan vardı o da ekonomi alanı idi. Ve öyle yaptılar. Ekonomi alanına yoğunlaşarak o alanda başarı gösterip diğer alanlardaki engelleri aşmaya çalıştılar. Bu doğru bir karardı ve başarılı oldular. Ekonomik kalkınma sürdürülürken maalesef gelir dağılımının adaleti tam anlamı ile sağlanamadı. Bunda tabii ki şartların etkisi var ama yine de mümkün olsa ekonomik gelişme ve gelir dağılımı adaleti paralel gidebilseydi çok daha güzel olacaktı. HAS Parti merkeze insanı koyduğu için, insanın onuruna uygun bir hayat yaşamasını öncelemişti. Biz bu konuda politikalar üretmiştik. Programımız gerçekten çok harika idi. Seçim beyannamemiz ayakları yere basan, çok kapsayıcı, çözüm getiren bir beyanname idi. Millet bizi, özellikle de Numan Kurtulmuş’u çok sevdi, takdir etti ama oy vermedi. Ben Anadolu insanının basiretine her zaman hayran kalmışımdır. Bu sonuç beni düşünmeye itti. İnsanlar AK Parti’ye, Tayyip Erdoğan’a tam anlamıyla güveniyor ve bize de sık sık Numan Kurtulmuş’un da Tayyip Erdoğan’la beraber çalışması gerektiğini söylüyorlardı. Ve birleşme teklifi herkesin bildiği gibi Tayyip Erdoğan’dan geldi. Erdoğan’ın HAS Parti’nin aldığı oya ihtiyacı yoktu. Bunu da çok uzun düşündüm. ‘Neden teklif etti acaba?’ diye.
   </p>
   <p>
    <strong>
     -Bunu herkes merak ediyor, bir cevap bulabildiniz mi?
    </strong>
   </p>
   <p>
    AK Parti ekonomi alanında başarıya ulaşmış ve Türkiye’yi belirli bir yere getirmişti. Bundan sonra herhâlde daha çok sosyal politikalara önem vermek istiyordu. İnsanı merkeze koyan, demokratik politikalar üretmek lazımdı. Önümüzde anayasa süreci vardı ve bu süreçte en büyük çalışmayı Meclis dışında olmasına rağmen HAS Parti yapmıştı. Zaten Numan Kurtulmuş ve Tayyip Erdoğan’ın uzun bir dostluk geçmişleri vardı. Yani aralarında güven sorunu da yoktu. Yani Tayyip Erdoğan her alanda olduğu gibi bu alanda da halkın isteğini tam okumuş ve yola Numan Kurtulmuş’la devam etmek gerektiğine karar vermişti. Ben de, kendi programımızı, kendi ilkelerimizi uygulayabilecek bir ortam bulacak olduktan sonra neden olmasın diye düşündüm. Mühim olan nerede değil hangi işi yaptığımızdı. Bu yüzden AK Parti’ye geçmekte kendi adıma bir çelişki görmüyorum.
   </p>
   <p>
    <strong>
     -Yine aynı şekilde Türkiye’nin hukuk devleti olmadığını vurgulamıştınız. AK Parti yıllardır iktidarda ama köklü reformlar yerine kendine fayda sağlayacak ara çözümler ürettiği konusunda iddialar var...
    </strong>
   </p>
   <p>
    Türkiye maalesef hâlâ tam bir hukuk devleti olamadı. Bundan Başbakanımız bile şikâyet ediyor. Güya Türkiye güçler ayrılığı ilkesi üzerine kurulu bir demokratik anlayış ile yönetiliyor ama bunu normal hayatımızda hissedemiyoruz. Türkiye’de hukuk hep resmî ideolojinin hukuku oldu. Biz normal insanlar mahkemeye gidince hiçbir şey elde edemeyeceğimizi hep biliyorduk. Ayrıca sık sık yapılan darbeler ve ardından kurulan mahkemelerde alınan hukuki değil siyasi kararlar, küçücük çocukların yaşlarının büyütülüp idam edilmesi bu ülke insanları üzerinde hukuk adına büyük travmalara sebebiyet verdi. Yargı ülkeyi yöneten bir partiyi bile kapatmaya kalktı. Şimdi de darbe planlarının ortaya çıkması ile açılan davalarda çok haksızlıklar yapıldığı iddia ediliyor. Doğrudur, yapılıyordur. Ama biz bu haksızlıkları ömrümüz boyu yaşadık ve hâlâ yaşıyoruz. Şimdi çuvaldız dokunulmazlara battı o yüzden Türkiye’nin bir hukuk devleti olmadığı herkes tarafından dillendirilmeye başlandı. Türkiye’nin en büyük problemlerinden biri erkler ayrılığının gerçekten uygulanamaması. Hâkimlerin her şeyden bağımsız, adaletli karar verebilecekleri bir pozisyona getirilmeleri gerekiyor. HSYK’daki son düzenlemeler sanırım adalet sistemini bu yolda adım atmaya sevk etti ama Adalet Bakanlığı müsteşarının HSYK da yer alması doğrusu benim de kafamı kurcalayan konulardan biri. Ne zaman ki bu ülkede yaşayan herkes ‘mahkemeye gidersem hakkımı alırım’ diye düşünür, o zaman Türkiye bir hukuk devleti olur.
   </p>
   <p>
    <strong>
     -Yapılan reklam çalışmalarının aksine kongrenin manifesto sayılabilecek bir değişime sahne olamadığı ileri sürülüyor. Bir kongrenin bu kadar büyütülmesini ve Türkiye’nin siyaseten değişeceği şeklinde bir imaj oluşturulmasını nasıl buluyorsunuz?
    </strong>
   </p>
   <p>
    Ben de şahsen farklı açıklamalar bekliyordum. Fakat kongre sonrası biraz düşününce aslında o farklı açıklamaların yapıldığını fark ettim. Kongre akıl bazından çok duygu bazlı olarak organize edilmişti. Başbakan’ın konuşması da duygu yüklü bir konuşmaydı. Bu duygu yoğunluğu içerisinde yapılan bazı önemli açıklamalar pek ağırlığını hissettiremedi. Anayasa konusunda, Kürt politikası konusunda önemli mesajlar vardı. Bu arada açıklanan altmış küsur maddenin hemen yarısı HAS Parti programı ile çakışıyordu.  Kongrenin en önemli tarafı bence dünyaya verilen mesajdı. Dünyada yıldızı parlayan 200’ün üzerindeki yabancı misafirlerin daveti ve Başbakan’ın konuşmaya başlarken yerelden başlayıp en sonunda dünya milletlerine yönelik selamlaması bence kongrenin en büyük mesajı idi. Bütünleşme süreci içinde Numan Kurtulmuş’un sık sık belirttiği gibi yeni Türkiye’nin oluşması mesajı kongrede açık açık sergilendi. Kendi iç problemlerini çözmüş, bölgesinde güçlü ve dünyada ağırlığı olan, oyun kuran bir Türkiye olacak mesajı verildi.
   </p>
   <p>
    <strong>
     -Kongre konuşmasında başörtüyle ilgili bir vurgu olmamasını ve AK Parti’nin bu konuyu keyfiyete bırakmasını, anayasal çözüm konusunda ısrarcı olmamasını nasıl değerlendiriyorsunuz?
    </strong>
   </p>
   <p>
    Kongrede bu konuda bir açıklama yoktu ama Numan Kurtulmuş İstanbul’daki bütünleşme programında yaptığı konuşmada bu konuyu dile getirdi. “Anayasal düzenleme yapılıp başörtülü kadınların da milletvekili olmasının önü açılmalıdır.” dedi.  Zaten, bir ülkede kadınların yüzde 65’i başörtülü olacak ve bunlar seçilme hakkına, kamu kurumlarında çalışma hakkına sahip olamayacak, böyle bir adaletsizliği ben anlayamıyorum.
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://aksiyon.com.tr:80/aksiyon/haber-33767-has-partide-kimse-aramazdi-simdi-telefonum-susmuyor.html), [web.archive.org (arşiv bağlantısı)](http://web.archive.org/web/20121228171729/http://aksiyon.com.tr:80/aksiyon/haber-33767-has-partide-kimse-aramazdi-simdi-telefonum-susmuyor.html)
