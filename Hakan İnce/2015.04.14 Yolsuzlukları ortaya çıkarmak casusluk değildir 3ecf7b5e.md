# Yolsuzlukları ortaya çıkarmak casusluk değildir

*Hakan İnce 2015.04.14*

<div class="pNewsDetailMainContent" itemprop="articleBody">
 <blockquote>
  <p>
   Bir dönem sigara ve silah kaçakçılığına karşı verdiği mücadeleyle ‘efsane’ hâline gelen eski Gümrük Başmüfettişi Necati Can, yolsuzlukları ortaya çıkaran polis ve savcıların görevlerini yaptığını söylüyor. “Şimdiye kadar biz böyle bir yolsuzluk duymadık. Daha önce de vardı ama böyle paralar ortaya çıkmamıştı,” diyor.
  </p>
 </blockquote>
 <p>
  Kamuoyunda ‘efsane müfettiş’ olarak bilinen ve 1970’lerde sigara ve silah kaçakçılığına karşı verdiği mücadeleyle tanınan eski Gümrük Başmüfettişi Necati Can, 17/25 Aralık operasyonlarının basit bir olay olmadığını ifade ediyor. “İş sadece Rıza Sarraf olayı değil. 37 milyar dolara yakın bir para girişi var Türkiye’ye. Bu paranın kaynağı ne?” diyen Can, sigara, et ve akaryakıt kaçakçılığında geçmiş yıllara göre artış gözlendiğini de ifade ediyor. Necati Can ile yürüttüğü kaçakçılık soruşturmalarından gündemi sarsan yolsuzluk ve rüşvet operasyonlarına kadar birçok konuyu konuştuk.
 </p>
 <p>
  <strong>
   -Eski Türkiye’de gümrükler yolgeçen hanı olarak anılırdı. Yeni Türkiye’de de öyle mi?
  </strong>
  <br>
   Yeni Gümrük ve Ticaret Bakanı, geçenb günlerde Mersin’den 40 bin ton kaçak et ithal edildiğini açıkladı. Biz de 28 Şubat döneminde kaç bin ton kaçak etin yurda sokulduğunu açıklamıştık. Demek ki iktidarlar değişse de kaçakçılık ve yolsuzluk olaylarında herhangi bir değişiklik olmuyor.
  </br>
 </p>
 <p>
  <strong>
   -Yani ‘pire geçmez, deve geçer’ sistemi aynen devam mı ediyor?
  </strong>
  <br>
   Bugünlerde gümrüklerden ithalat yapmak oldukça sıkıntılı. Kırmızı hat uygulamalarıyla, giren çıkan mallar çok sıkı denetleniyor. Özellikle gıda maddelerini ithal etmek, incelemeler dolayısıyla haftalar, aylar alıyor. Ancak Güneydoğu ve Doğu’da gümrük görevlilerinin ve müfettişlerin açıklamalarına göre hiç kontrol olmadığı, PKK’nın bölgeyi tamamen kontrol altına aldığı, hükümetin de ‘kaçakçılara dokunmayın’ şeklinde tavsiyede bulunduğu, 7 Şubat 2015 tarihli Hürriyet’te tam sayfa kamuoyuna duyurulurken, iktidarın bu konularda hiçbir açıklama yapmadığı, sessiz kaldığı görülmüştür. PKK’nın kontrolündeki bölgede sigara, akaryakıt ve uyuşturucu kaçakçılığının geçmiş yıllara göre üç-dört kat arttığı bilgileri geliyor. Yani ‘Bazı gümrüklerden pireyi geçiremiyorsunuz. Bazılarından da deve kolaylıkla geçiyor,’ açıklamaları aynen doğrudur.
  </br>
 </p>
 <p>
  <strong>
   -Kaçak et ve akaryakıt kaçakçılığının boyutları sizce nedir bu sektörde?
  </strong>
  <br>
   Net bir rakam söylemek mümkün değil. Sayın bakanın sadece Mersin’den 40 bin ton kaçak et ithal edildiğini açıklaması, Türkiye çapında bu rakamların daha da fazla olduğunu göstermektedir. Bu tür önemli kaçakçılıklar aşırı yüksek vergiler ve denetim eksikliğinden kaynaklanmaktadır.
  </br>
 </p>
 <p>
  <strong>
   -Akaryakıt kaçakçılığı ile ilgili yürüttüğünüz soruşturmalarda kamuoyunun yakından tanıdığı isimler var mı?
  </strong>
  <br>
   Akaryakıt kaçakçılığı 28 Şubat döneminde de oldu, günümüzde de oldu. Şahıslar aynı. Geçmiş dönemde İslam karşıtı solcu Alevici bilinen şahıslarla işbirliği yaparak götürdüler bu işi. Bu hükümet döneminde de abdestli, namazlı gibi görünen şahıslar üzerinden götürdüler.
  </br>
 </p>
 <p>
  <strong>
   -Bunlar arasında bakan düzeyinde kimseler var mı?
  </strong>
  <br/>
  Var tabii ki.
 </p>
 <p>
  <strong>
   -Kim bunlar? İsim verebilir misiniz?
  </strong>
  <br/>
  Ben onları söylersem yanlış olur. Burada söylemek istediğim şu: Kaçakçılığı, yolsuzluğu organize eden kişiler, her iktidar döneminde, o iktidarın ortaklarından kendileri ile bu işi paylaşacak kişileri buluyorlar. Eski başmüfettiş olduğum için 28 Şubat döneminde de bu dönemde de bu işi yapanları ortaya çıkardık. Devletin içinde yolsuzluk organizasyonu ile uğraşacak ciddi bir ekip bulunmuyor. Bunlar ciddi çalışmaya başlarlarsa hemen tasfiye ediliyorlar. Belirli siyasi güçler var bu işin içinde. Bürokratik güçler de var. Bunlar o ciddi kişileri tasfiye ediyorlar.
 </p>
 <p>
  <strong>
   -Bürokrasi işini yapmıyor mu yani?
  </strong>
  <br/>
  Bürokrasi yapamaz. Eğer bağlantılar varsa, o bölgeye kaçakçıların istediği bürokratlar atanır, hiçbir şey yapamazsınız. Çünkü bu yolsuzluklar sistemli yapılıyor. Sonradan soruşturduğun zaman bir şey çıkaramıyorsun. Hükümet ciddiyse bu konuda tedbir alır. Rahmetli Gün Sazak ile bu konular hakkında çalıştığımızda bakan bu işleri tek tek takip ederdi. Bu ne olmuş, nereye gitmiş, ne bitmiş? O yüzden hükümeti düşürdüler. Eğer iktidarda bulunan şahıslar bu konuları umursamazlarsa herkes bildiğini okur.
 </p>
 <p>
  <strong>
   -Sadettin Tantan’ın bakanlığı döneminde yapılan Bufalo operasyonu, o günlerde büyük yankı uyandırmıştı? Operasyonda sonuna kadar gidilebildi mi sizce?
  </strong>
  <br/>
  Bufalo operasyonu 28 Şubat döneminde çok büyük miktarlarda gerçekleştirilen et kaçakçılığıyla ilgilidir. Türk Silahlı Kuvvetler’in et ihalelerini alan İzak Romano isimli şahıs, Avrupa ve diğer ülkelerde deli dana şüphesiyle kesilip çöpe atılmak istenen etleri toplayıp ithal etmek istemişti. Dürüst bir gümrük müdürünün ciddi duruşuyla sadece 30 konteynır kaçak etin ithali durdurulmuş, diğerlerinin tamamı Silahlı Kuvvetler’e teslim edilmişti. Tantan bakan olunca bu kaçakçılık olayına el koydu. Ancak iktidardaki kendi partisinin müdahalesi sebebiyle gerçek organizatörlerin üzerine gidemedi. Bir-iki memur ve İzak Romano dışında kimse adliyeye sevk edilemedi.
 </p>
 <p>
  <strong>
   -Bu tür kayıt dışı ekonominin sistemdeki payı nedir tahminî olarak?
  </strong>
  <br/>
  Net bir rakam söyleyemem; ancak bize gelen bilgilere göre sigara piyasasının yüzde 40’ının kaçakçılara ait olduğu, akaryakıtta da gerçek rakamlara ulaşılamadığı yönündedir. Özellikle Suriye olaylarından sonra bölücü güçlerin akaryakıt kaçakçılığını kurdukları yeni boru hatlarıyla gerçekleştirdikleri, hatta askerlerle de silahlı çatışmaya girmekten çekinmedikleri medya haberlerinde yer almaktadır.
 </p>
 <p>
  <strong>
   -Bürokrasinin bu sistemdeki yeri nedir?
  </strong>
  <br/>
  Yolsuzluk ve rüşvet olaylarının ideolojilerle, inançlarla bir bağlantısı yoktur. Her ideolojiden, her inançtan yolsuzluk yapan, rüşvet alan kişiler çıkabilir. Yolsuzluk ve rüşvet tamamen karaktere bağlı kişisel bir olaydır. Yüksek karakterli, asil ruhlu kişileri parayla satın alamazsınız. Zayıf karakterli, aç gözlü insanları da parayla doyuramazsınız. Bunlar bazen dinci, bazen laik, bazen solcu, bazen sağcı görünürler. Ama esas inançları menfaattir, tek taptıkları paradır. Bunlar iyi yetişmiş oportünistlerdir. Fırsatları iyi değerlendirirler. Sabırla beklerler. İktidar ve güç ellerine geçtiğinde işleri güçleri nereden kolay para elde edeceklerini araştırmaktır. Karakterlerine göre yolsuzluk sektörleri değişir. Bazıları banka boşaltarak, bazıları hayali ihracat yaparak veya yaptırarak, bazıları da çok değerli kamu mallarını satarak ve büyük ihaleler açarak paraları götürürler.
 </p>
 <p>
  <strong>
   -Ortaya çıkardığınız kaçakçılık olaylarının ne kadarının üzeri kapatıldı ve ne kadarının üzerine gidildi?
  </strong>
  <br/>
  Türkiye’de organize yolsuzluklar siyasetçilerin ve bürokratların ortak desteğiyle gerçekleştirildiğinden, bu yolsuzluklardan pay alanlar olayların kapatılması için bazen gizli, bazen açık destek verirler. Ben bu tür kaçakçılık ve yolsuzluk olaylarına nasıl müdahalelerde bulunulduğunu özellikle eski Maliye Bakanı Ziya Müezzinoğlu’nun kardeşi tarafından organize edilen saat kaçakçılığı soruşturmasında bizzat yaşadım. Ancak o zamanki organizatör ve siyasetçiler şimdikiler gibi acemi değil, çok kurnaz ve tecrübeliydiler. Soruşturmalara doğrudan müdahale edip yolsuzluk yapana sahip çıkmak yerine soruşturmayı yürüten kişilerin yanına yardımcı olmak bahanesiyle kendi adamlarını yerleştirip onların üzerinden soruşturmaları engelliyorlardı. Şimdi olduğu gibi doğrudan yolsuzluk yapanlara sahip çıkıp ‘Bunlar iftiradır, hükümete karşı darbedir’ şeklinde açıklamalar yapılmıyordu. Benim yaşadığım olayda bakanın kardeşi İzmit’te tırları boşaltıyor. Habur’dan sahte çıkış kayıtlarını yaptırıyor ve kaçak mallar boşaltılırken yakalanıyor. Ben olaya el koyuyorum. Soruşturma bir haftada bitecek, ifadeler alınmış, kaçakçılık belgelenmiş, herhangi bir yardıma ihtiyaç yok, fakat benim yanıma hemen yardımcı olmak üzere başka bir müfettiş görevlendiriliyor ve bu müfettişe acil başka bir iş veriliyor, böylece soruşturma 6 ay geciktiriliyor. Kaçakçı bu arada sahte kayıtlar yaptırıyor. Ancak bunlar da tespit ve ispat ediliyor. Dava 10 yıl sürüyor. Zamanaşımı dolayısıyla ortadan kalkıyor. Soruşturmanın başlangıcında, ‘Benim bu olayla ilgim yok mallar benim değil, bana iftira atıldı’ diyen kaçakçı 10 yıl sonra gümrüğe dilekçe verip ‘Bu mallar benim’ deyip geri almak istiyor. Ayakkabı kutularında yakalanan milyon dolarlarla ilgim yok açıklamasından sonra paraların faizle geri alınması gibi, şimdi de yolsuzluk olaylarının örtbas edilmesi için aynı tiyatroyu seyrediyoruz. Yani hiçbir şey değişmiyor. Fakat oyuncular değişmiş. Daha baskıcı, daha cesur oyuncular ve halkı da çok iyi kandırıyorlar.
 </p>
 <p>
  <strong>
   -Son dönemlerde kaçakçılık ve yolsuzluk olayları nasıl bir seyir izledi sizce?
  </strong>
  <br/>
  En büyük yolsuzluk olayları, eskiden olduğu gibi banka hortumlama, hayalî ihracat ve kaçakçılıklar değil, ihalelerdir. Kendisini müfettişlikten tanıdığım eski TMSF (Tasarruf Mevduatı Sigorta Fonu) yöneticilerinden biri, derdini anlatmak üzere ziyaretime geldi. Uzanlar’dan alınan gazete ve televizyon kanalının açık artırmayla satışında tepedekilerin dileğini yerine getiremediği için telefonda nasıl fırça yediğini, gece uyuyamadığını anlattığında şaşırmıştım. Daha sonra bu tür müdahalelerin dışında büyük ihalelerin tanıdık müteahhitlere verilerek neler elde edildiğini telefon tapelerinden öğrenince ‘Öncekiler pek fazla önemli değilmiş’ dedim. Mülkiye’de okurken rahmetli Turan Güneş hoca İdare Hukuku dersinde bize ihaleler hakkında fıkra anlatmıştı. Kaymakamın biri valiye gidiyor, ‘Efendim maaşım yetmiyor.’ diyor. Vali ‘Orada ihale yok mu? Biraz ihalelerle ilgilen.’ diyor.
 </p>
 <p>
  <strong>
   -İhale yolsuzluğu örneklerini biraz açar mısınız? İhalelerde nasıl yolsuzluklar yapılıyor?
  </strong>
  <br/>
  Bu ihale yolsuzlukları, daha önceki banka soygunlarından çok daha ağır yolsuzluklar. Tarihi alanlar, en kıymetli yerler ‘kupon arazi’ diye talan ediliyor, betonlaştırılıyor. Hiçbir iktidar İstanbul gibi dünyanın en güzel şehrini bu kadar satmadı. Bu yolsuzlukların basit olmadığını çevrenize baktığınızda görürsünüz. Mesela, Galataport nasıl satıldı? Öyle bilgiler geliyor ki komisyon alınmayan ihaleler iptal ediliyor. Galataport’u ihale eden şahıs, Danıştay’daki davayı da takip ediyor. Bunun hukuki yönlerini bu kadar sıkı takip ettiğine göre demek ki komisyon geri alınacak endişesiyle yapılıyor bu işler.
 </p>
 <p>
  <strong>
   -Son 12 yılda kamu ihale yasası 164 kez değişti. Bu ne anlama geliyor?
  </strong>
  <br/>
  Değişiklikler ülkenin, şehirlerin ve toplumun geleceğini iyileştirmek için değil, birtakım şahısların gelirlerini ve haksız kazançlarını artırmak için yapılıyor. Kamuya ait yeşil alanlar, önemli arsalar tanıdık yandaş firmalara uygun fiyatlarla satılıyor. Tarihi şehir talan edilmektedir. İçim yanarak söyleyeyim; müfettiş ve başmüfettiş olarak görev yaptığım Karaköy’deki tarihi bina, 40 sene önce kaçakçılıktan ifadesini aldığım bir şahsın oğluna ‘butik otel’ yapılmak üzere satılıyor. Hükümet kamuya ait en kıymetli binayı satıyor, yeni bina kiralayarak binlerce lira ödüyor. Danıştay bu yanlış ve hukuka aykırı satışı durdurmaya çalışıyor. Devletin tepesindeki şahıs da ‘Sen bu işe ne karışıyorsun!’ diye bağırıp çağırıyor.
 </p>
 <p>
  <strong>
   -Tüm bunlar göz önünde olmasına rağmen neden ses çıkarılmıyor?
  </strong>
  <br/>
  Ne muhalefet partileri ne de değişik medya grupları ses çıkarmıyor. Çok iyi para kazanan müteahhitler bütün partilere yardım yapıyor, gazetelere de büyük reklamlar veriyorlar. Halk tedirgin ve sessiz. Tarihi şehirler yağmalanıyor, satılıyor. Normal bir Türk vatandaşının bugün İstanbul’un güzel bir semtinden ev alması mümkün değil. Ya Katarlı olacaksın ya uyuşturucu kaçakçısı. İktidar arsa ve bina fiyatlarını arttırdım diye övünüyor. Ülkenin en güzel yerleri yabancılara satılıyor. Türkiye’yi yabancılara satmaktan gurur duyan bir iktidarın sorumsuz politikaları sonucu ülkenin geleceği beni üzüyor ve geceleri uyutmuyor.
 </p>
 <p>
  <strong>
   -Yolsuzluk soruşturmalarını nasıl değerlendiriyorsunuz? Bir uzman olarak ortaya çıkan fotoğrafı nasıl okudunuz?
  </strong>
  <br/>
  Kutular içinde milyonlarca dolar paralar, para sayma makinaları ortaya çıkarılıyor. Yolsuzluklardan elde edilen bu önemli bilgiler hükümet tarafından da onaylanıyor ve dört bakan istifa ettiriliyor. Bu bakanlardan biri istifayı kabul etmiyor ve hükümetin başında bulunan şahsı gayet açık şekilde ‘Bu işleri beraber yapmadık mı?’ diye tehdit ediyor. 25 Aralık’ta yarım kalan operasyondan sonra hükümetin başındaki şahıs soruşturmaların ailesini de kapsayacağını görünce tavır değiştiriyor ve bağırmaya başlıyor: Bunlar iftiradır, hükümete darbedir, casusluktur… Bu açıklamalar iktidarın kontrolüne girmiş geniş bir medya grubu tarafından sürekli kamuoyuna telkin ediliyor. Yolsuzluk konusu unutturuluyor, dikkatler başka tarafa çekilip halk uyutuluyor. 12 yıldır iktidarda bulunan hükümetin bence en önemli başarısı, bu büyük yolsuzluk olaylarını kapatmaktaki ustalığıdır. Bugün kamuoyu bir bakana üç apartman dairesi değerinde kaçak kol saati hediye edilmesi karşılığında neler yapıldığını merak etmemektedir. İktidarın güdümlü medyası, ayakkabı kutularında bulunan milyonlarca dolar paranın operasyonları yapanlar tarafından oraya konulduğunu halka inandırmış, aziz halk bu paraların faiziyle birlikte geriye ödendiğinden bile habersizdir. Yolsuzlukları ortaya çıkarmak casusluk değildir. Sen hırsızlık yap, ben bunu dinlemeyeyim öyle mi? Burada çok ciddi bir devlet görevi yapılmıştır.
 </p>
 <p>
  <strong>
   MİT TIRLARI OLAYINDA SAVCI DOĞRU OLANI YAPTI
  </strong>
 </p>
 <p>
  <strong>
   -70’li, 80’li yıllarla bugünleri karşılaştırdığınızda kaçakçılık ve yolsuzlukların şekil, yöntem ve miktarları konusunda nasıl bir kıyaslama yapıyorsunuz?
  </strong>
  <br/>
  Kıyaslayamayız. Çünkü o zamanki yolsuzluklar şartların zorlanmasından kaynaklanıyor. Bugünkü yolsuzluklar yıllar önce hesaplanmış. Adam gezerken boş zamanlarında İstanbul’da nereyi satacağını, nereyi pazarlayacağını hep hesaplamış. Tayyip Erdoğan’ın belediye başkanıyken açıklaması var: “İstanbul’un nüfusu 3 buçuk milyonu geçerse bu şehirde yaşanmaz.” Şimdi çılgın projeler... Sigara kaçakçılığı, akaryakıt kaçakçılığı bunların yanında hiçbir şey değil. Erdoğan Bayraktar’ın açıklamalarını biliyorsunuz. “Beraber yapmadık mı?” diyor. Ben hiçbir dönemde bu kadar sorumsuz bir yönetim görmedim.
 </p>
 <p>
  <strong>
   -Adana’da MİT tırlarını durduran kolluk kuvvetleri, hükümet kanadından ‘casusluk’ suçlamasıyla karşı karşıya kaldı. Ne diyorsunuz?
  </strong>
  <br/>
  Devlet diye bir şey yok şu anda. Ne mevzuat var ne de sorumluluk var. Diyor ki bir zihniyet, ‘Ben yetkiyi aldım, istediğimi yaparım.’ Bir kere şu andaki hükümetin Suriye politikasını kimse bilmiyor. Ben dört sene diplomasi okudum. Hiçbir devlet başkanı Suriye’de kimi tuttuğunu açıklamaz. Devlet kültürü olan bir şahıs der ki ‘Ben Suriye’de kardeş kavgasına karşıyım.’ Bir bakıyorsunuz söylemler İsrail’in aleyhinde, icraatlar İsrail lehine çıkıyor. Bir bakıyorsunuz silahlar gidiyor. Kime gidiyor bu silahlar? Bilmiyoruz. Ben Mürşitpınar’ı çok iyi bilirim. Bir bakıyorsunuz Barzani’yi tutuyor, bir bakıyorsunuz başka tarafı. Sen lidersin ama kanunsuz iş yapabilir misin? ‘Türkmenler’ deniyor, onlar da kendilerine bir şey gelmediğini söylüyor. Orada savcının yaptığı doğru.
 </p>
</div>


Kaynak: [www.aksiyon.com.tr](http://www.aksiyon.com.tr/roportaj/yolsuzluklari-ortaya-cikarmak-casusluk-degildir_550550), [web.archive.org (arşiv bağlantısı)](http://web.archive.org/web/20150801095847/http://www.aksiyon.com.tr/roportaj/yolsuzluklari-ortaya-cikarmak-casusluk-degildir_550550)
