# Fransa’nın Kahn davası

*Ali İhsan Aydın 2011.05.23*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   IMF Başkanı Dominique Strauss-Kahn’ın başını yakan kadın zaafı, Fransız siyasetindeki dengeleri altüst etti. Ama Fransızlar taciz olayından değil, Kahn’ın basın yoluyla rezil edilmesinden rahatsız.
  </font>
 </div>
 <div id="newsText">
  <font class="detail-text">
   <p>
   </p>
   <p class="MsoNormal">
    Fransa ve uluslararası finans çevreleri şaşkın. Dünyanın en güçlü isimleri arasında zikredilen, Uluslararası Para Fonu (IMF) Başkanı Dominique Strauss-Kahn’ın New York’ta, kaldığı otelde Afrikalı bir kadına tecavüz teşebbüsünden tutuklanması gündemi altüst etti. Fransızlar olan bitene inanamıyor. Gelecek yıl yapılacak cumhurbaşkanlığı seçimlerinde Nicolas Sarkozy karşısında en güçlü aday olan Kahn, artık dünya kamuoyu için elleri kelepçeli, ev hapsinde yargılanacağı günü bekleyen bir tecavüz zanlısı.
   </p>
   <p class="MsoNormal">
    Fransa, Kahn’ın kadın düşkünlüğüne ve taciz girişimlerine alışkın aslında. Bayan gazetecilerin tek başına mülakata gitmeye çekindiği bir isimdi müstafi IMF Başkanı. Fakat çapkınlığın ve ayartmanın gündelik hayatın ruhuna işlediği Fransız toplumunda bu tür haberler özel hayat perdesiyle örtülür, mercek altına alınıp çok gündeme getirilmez. Mesela, eski cumhurbaşkanları Jacques Chirac’ın metresleri ve François Mitterand’ın yıllarca gizlenen evlilik dışı kızıyla ilgili haberler, başka ülkelerde olsa siyasi depreme yol açardı herhâlde. Fransa, Sarkozy’nin çevresindeki bir diplomatın, en güzel dekoltelerin hangi mahallelerde bulunduğunu anlatan “Paris’in Güzel Kadınlar Rehberi” isimli bir kitap yazabildiği bir ülke (Pierre-Louis Colin, Guide des jolies femmes de Paris).
   </p>
   <p class="MsoNormal">
    Bu yüzden olsa gerek, Fransızlar taciz iddiasından çok Kahn’ın elleri arkada kelepçelenmiş bir hâlde, sıradan bir zanlı gibi dünyaya teşhir edilmesine kızıyor. Fransız medyasında skandalla ilgili yapılan yorumların çoğunluğunda Kahn, “tacizci”den çok “süper çapkın” olarak sunuluyor. Tecavüze uğradığını iddia eden kadın, kimsenin umurunda değil. Kamuoyunun yüzde 57’si, sosyalistlerin ise yüzde 70’i Strauss-Kahn’ın bir komploya kurban gittiğine inanıyor. Fail olarak, Sarkozy cephesini gösterenler de var, Kahn’nın IMF’deki AB eksenli siyasetinden rahatsız olabilecek uluslararası finans çevrelerini işaret edenler de… Strauss-Kahn’ın hukuki olarak suçlu mu suçsuz mu olduğuna Amerikan mahkemeleri karar verecek; fakat siyasi açıdan çoktan yargılanmış ve hatta mahkûm edilmiş durumda. IMF başkanlığından istifa etmek zorunda kalan Kahn, Elysee Sarayı yarışından da
    <span>
    </span>
    dışlanmış gözüküyor.
   </p>
   <p class="MsoNormal">
    Fransız siyasetinde deprem etkisi yapan skandal, en çok Sosyalist Parti’yi (PS) vurmuş durumda. Son yıllarda sert iç çatışmalara sahne olan parti, 1995’ten beri, yani Mitterand’dan bu yana hiçbir cumhurbaşkanlığı seçiminde başarılı olamadı. Sosyalistler, 2002’de Lionel Jospin ile girdikleri Elysee seçimlerinde daha ilk turda elenip ırkçı Jean Marie Le Pen ikinci tura çıkınca tarihî bir şok yaşamıştı. Kahn, sadece sosyalistlerin değil, tüm Fransız solunun, bu travmanın aşılması ve 16 yıldır sağcı UMP’nin (Halk Hareketi Birliği) kurulduğu Elysee Sarayı’na yeniden çıkabilme umudunun adıydı. Kamuoyu araştırmalarına göre, Mayıs 2012’deki cumhurbaşkanlığı seçimlerinde Sarkozy’yi devirebilecek tek sosyalist adaydı. Gelecek ay yapılacak sosyalistlerin Elysee adayının belirleneceği ön seçimlerde de ismi Genel Sekreter Martine Aubry veya partinin eski patronu François Hollande’nin önünde çıkıyordu. Herkes yakın bir zamanda IMF’deki görevinden istifa edip Fransa’ya dönmesini ve adaylığını ilan etmesini beklerken, Kahn hiç beklenmedik bir şekilde dönüş yaptı.
   </p>
   <p class="MsoNormal">
    Sosyalistler, Sarkozy’ye karşı en büyük umudunu kaybetmiş durumda. Kahn’ın, uzun yargı sürecinden dolayı, suçsuz dahi olsa partinin ön seçimlerine katılmasının mümkün olmayacağı belirtiliyor. Anketlere göre bu durum en çok Sarkozy’ye ve aşırı sağcı Millî Cephe partisinin yeni lideri Marine Le Pen’in işine yarayacak. Tabii bir de Strauss-Kahn’ın parti içindeki rakibi Hollande’ye. Son aylarda popülaritesi dibe vuran ve seçimlerde ilk turda eleneceği tahmin edilen Sarkozy, skandalın ardından gerçekleştirilen araştırmalara göre ikinci tura çıkacak görünüyor.
   </p>
   <p class="MsoNormal">
   </p>
   <p class="MsoNormal">
    Le Pen korkusu
   </p>
   <p class="MsoNormal">
    Hollande, Aubry veya son seçimlerde Sarkozy karşısında başarısız olan Segolene Royal, Kahn’a göre daha silik, eski ve heyecan vermeyen isimler. Ana muhalefetteki Sosyalistlerin, Kahn’sız girecekleri Elysee seçimlerinde iki ciddi senaryo öne çıkıyor. İlki, 2007’de ve genelde olduğu gibi, ikinci tura iki büyük partinin, yani UMP ve PS’nin adaylarının çıkması. Bu durumda, Sarkozy’nin karşısına çıkacak Sosyalist adayın ne ölçüde başarılı olabileceğini önümüzdeki bir yıl gösterecek.
   </p>
   <p class="MsoNormal">
    Diğer senaryo ise Kahn skandalıyla büyük darbe alan Sosyalistlerin, toparlanamayıp 2002’deki gibi ilk turda başarısız olması ve ikinci tura Millî Cephe’nin yeni lideri, yıldızı parlayan Marine Le Pen’in çıkması. Sarkozy’nin bunun hayalini kurduğunu söylemek pek de kehanet olmaz, çünkü bu durum doğrudan Fransa’da ikinci Sarkozy dönemini başlatacaktır. Cumhurbaşkanlığı seçimlerinin ikinci turunda, aşırı sağcı adayın karşısına kim çıkarsa çıksın kazanmasına kesin gözüyle bakılır. İlk tur seçimleri için yapılan anketlerde Sarkozy’nin partisi, Sosyalistler ve aşırı sağın oy oranı aralıkları birbirine çok yakın. Bu senaryo, aşırı sağın tüm Avrupa genelinde yükseldiği bir dönemde Fransa için hiç de sürp- riz sayılmaz. 2002’de benzeri bir durum yaşanmış, “siyaseten ölü” ilan edilen Jacques Chirac, ikinci turda Le Pen ile yarışınca ikinci kez Elysee Sarayı’na çıkmıştı. Öte yandan, 2007 seçimleri öncesinde yaptığı gibi, aşırı sağın oylarını alabilmek için söylemini “Löpenleştirmekle” suçlanan Sarkozy’nin stratejisi ve bu yöndeki girişimleri Fransa’daki aşırı sağa olan yönelimi daha da güçlendirebilir.
   </p>
   <p class="MsoNormal">
    Fransızların yarısından fazlası, Kahn’ın bir komploya kurban gittiğini düşünüyor. Kahn da 28 Nisan’da Liberation gazetesine verdiği bir mülakatta, kendisine kadın, para ve Yahudiliği üzerinden bir tuzak kurulabileceğine dikkat çekmiş. Ayrıca, Kahn’ın tutuklanmasını ABD medyasından bile önce UMP gençlik kolları üyesi bir öğrencinin Twitter’dan duyurması da bu yönde delil olarak gösteriliyor. Tecavüz teşebbüsüne maruz kaldığını ileri süren 32 yaşındaki kadının, oldukça detaylı bir şekilde anlattığı suçlamaları çok ağır ve açıklamalara göre “tacizcisinin” kimliğini çok sonradan öğreniyor. Bu gerçekten bir komploysa bile,
    <span>
    </span>
    kadınlar konusunda sicili epey kabarık olan Kahn bu tuzağa düşmüş gözüküyor. Kahn’ın kadın düşkünlüğü ve uçkur zaafı ortada. Hatta bu yönde uyarılar bile yapılmış. Liberation gazetesinin Brüksel temsilcisi Jean Quatremer, Kahn 2007’de IMF’nin başına geçerken yazdığı bir makalede, yeni görevinde başını yakabilecek tek sorunun “kadınlarla ilişkisi” olduğunu yazmış.
   </p>
   <p class="MsoNormal">
    Ne partisi ne de aile çevresi, komplo iddiaları konusunda akla ilk gelen Sarkozy cephesini açıktan hedef almıyor. Fransız sağı da şimdiye kadar münferit çıkışlar haricinde, masumiyet karinesine dikkat çekerek sessiz kalmayı tercih etti. Kahn’ın bulunduğu nokta ve olayın vahameti, yaşananların bir tuzak olabileceği yönünde kuşkuları akla getirmiyor değil. Fakat siyasetteki parti farklılığının ötesinde Kahn, Sarkozy’yi Elysee Sarayı’na çıkaran Fransa’daki ekonomik, siyasi ve sosyal güç merkezleri için en iyi alternatif aday sayılır. Sarkozy olmazsa en iyisi Kahn. Neden “Havyar sosyalisti” olarak bilinen Kahn’ı harcasınlar ki? Tuzak ya da değil, tecavüzle ilgili iddialar DNA incelemelerinin sonuçlarıyla netlik kazanacak. Geçtiğimiz hafta pazartesi günü yapılan ilk duruşmada tutuklu yargılanmasına karar verilen Kahn, ikinci duruşmada kefaletle serbest bırakıldı. Eski IMF Başkanı, New York’ta polis gözetiminde, 24 saat kameralarla görüntülenecek evde yargılanacağı günü bekleyecek. Fransa’da ve uluslararası çevrelerde oluşan genel kanaat, yargı sürecinin sonucu ne olursa olsun, dünyanın en güçlü insanları arasında adı geçen Kahn’ın siyasi ikbalinin sona ermiş olduğu yönünde. Ama söz konusu bir Fransız siyasetçisi ise ihtiyatlı olmakta fayda var. Fransızca’da “Impossible n’est pas français” diye tarihî bir ifade var: “İmkânsız, Fransızca değildir.”
   </p>
   <p>
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-29483-fransanin-kahn-davasi.html), [web.archive.org (arşiv bağlantısı)](http://web.archive.org/web/20140329225344/http://www.aksiyon.com.tr:80/aksiyon/haber-29483-fransanin-kahn-davasi.html)
