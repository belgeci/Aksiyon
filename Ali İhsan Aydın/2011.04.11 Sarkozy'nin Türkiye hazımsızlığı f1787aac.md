# Sarkozy’nin Türkiye hazımsızlığı

*Ali İhsan Aydın 2011.04.11*

<font class="agenda2NewsSpot">
 Anne tarafından kökenleri İstanbul ve Selanik’e uzanan Fransa Cumhurbaşkanı Nicolas Sarkozy, Türkiye’den ve Türklerden ne istiyor?
</font>
<font class="newsDetail">
 <p>
  <p class="MsoNormal">
   Fransa Cumhurbaşkanı Nicolas Sarkozy, Avrupa Birliği (AB) ile müzakere sürecinin başlamasından bu yana Avrupa’daki Türkiye muhalifi cephenin bayraktarlığını yapıyor. Türklerin Avrupalı olmadığını ve asla AB’ye giremeyeceklerini iddia eden Sarkozy, adeta modern Jean Sobieski yani
   <span>
   </span>
   Avrupa’yı Türklerden koruyan adam pozunda! Fransız liderin, Libya’ya hava operasyonu sırasında Türkiye’ye karşı takındığı tavır, Türk alerjisinin sadece AB ile sınırlı olmadığını ortaya koyuyor. Peki, anne tarafından kökenleri İstanbul ve Selanik’e uzanan Sarkozy, Türkiye’den, Türklerden ne istiyor?
  </p>
  <p class="MsoNormal">
   Sarkozy’nin Türkiye’ye karşı takındığı tavrın arkasındaki en büyük sebep, hiç şüphesiz iç siyaset. Bunu tam olarak anlayabilmek için 2002’ye kadar gitmek gerekiyor. 2002’de yapılan cumhurbaşkanlığı seçimlerinde, aşırı sağcı Jean Marie Le Pen, ilk turda Sosyalist Parti’yi geride bırakarak Jacques Chirac’la ikinci tura kaldı. Le Pen’in Millî Cephe’si yüzde 17 civarında oy alarak ikinci parti oldu. Irkçı bir siyasetçinin, Fransa gibi bir ülkede ikinci tura kalması bütün dünyada şok etkisi yaparken, Fransız kamuoyunda travmaya yol açtı. İkinci turu, siyasi aidiyetlerini bir kenara bırakarak ırkçılık referandumuna dönüştüren Fransızlar, siyaseten ölü ilan edilen Chirac’ı, yüzde 82 gibi rekor oyla yeniden Elysee Sarayı’na çıkardılar.
  </p>
  <p class="MsoNormal">
   Siyaseten babası sayılan Chirac’a karşı mücadele ederek sağın liderliğini ele geçiren Sarkozy, cumhurbaşkanı olma stratejisini bu tablo üzerine inşa etti. Partisi Halk Hareketi Birliği (UMP) ikinci kez iktidardaydı, muhafazakâr kesim parçalanmış ve aşırı sağ giderek yükseliyordu. Elysee Sarayı’na ancak, yüzde 20’lere dayanan aşırı sağın oylarını alarak çıkabileceğini hesap ediyordu. Kabinedeki içişleri bakanlığı koltuğunu da iyi değerlendiren Sarkozy’nin söylemi daha bakanken aşırı sağa kaymaya başladı. Banliyöler, güvenlik, göçmenler ve İslam gibi aşırı sağın klasik konularına el atarak popülist bir dil ve siyaset benimsedi. Sarkozy cephesi, 2007’deki cumhurbaşkanlığı seçim kampanyasında iyice “Le Pen’leşti”.
  </p>
  <p class="MsoNormal">
   Bu süreçte Türkiye, Sarkozy’nin en popüler kampanya konularından biriydi. Yapılan araştırmalar, Fransız kamuoyunun neredeyse üçte ikisinin Türkiye’nin AB’ye girmesini istemediğini ortaya koyuyordu. Sarkozy, seçimler öncesinde Türklerin Avrupalı olmadığını ileri sürerek, iktidara gelmesi hâlinde tam üyelik müzakerelerini durduracağını taahhüt etti. Türkiye, seçim kampanyalarının en hararetli ve kalabalıkları en çok heyecanlandıran ‘malzemesi’ hâline gelmişti. Bu stratejisi, Sarkozy’ye Elysee Sarayı’nın kapılarını açtı. 2007’deki seçimlerin ilk turunda aşırı sağcı Le Pen’in oyları yüzde 10’lara kadar düştü. Bu, Le Pen’in siyasi hayatının en kötü sonuçları oldu. Sarkozy, ikinci turda Sosyalistlerin adayı Segolene Royal karşısında sandıktan zaferle çıktı. Ve Fransa’da Sarkozy dönemi başladı.
  </p>
  <p class="MsoNormal">
   Sarkozy, Türkiye karşısındaki tutumunu Elysee Sarayı’na çıktıktan sonra değiştirmedi. Fakat söz verdiği gibi Türkiye’nin AB ile müzakere sürecini de durdurmaya kalkmadı. Müzakereleri bitirmenin, ancak tüm AB üyelerinin oybirliğiyle alacağı bir kararla mümkün olabileceği göz önüne alınırsa Sarkozy’nin Paris’te verdiği taahhüdü Brüksel’de gerçekleştirmesinin hiç de kolay olmayacağı ortada. Söz verdiği seçmenini tatmin etmek için farklı bir yol buldu Sarkozy. Avrupa Komisyonu’nun tam üyelik için hazırladığı 35 müzakere faslından sadece beşini ‘tam üyeliğe götüren’, diğerlerini ise ‘tam üyelikle ilgisi olmayan’ şeklinde yorumlayarak yeni bir argüman ortaya attı. Buna göre Fransa, resmî olarak isimleri konmayan bu beş faslı bloke edecek, fakat diğer 30 fasıl müzakere edilebilecekti. Bu, orta vadede Sarkozy’yi hem kendi kamuoyu nezdinde hem de Brüksel’de rahatlatan bir formüldü. Bu doğrultuda Fransız dönem başkanlığı sırasında iki fasıl açıldı.
  </p>
  <p class="MsoNormal">
   Sarkozy, önümüzdeki yıl yapılacak cumhurbaşkanlığı seçimlerinde yeniden aday olmayı ve Elysee’de ikinci bir dönem geçirmeyi planlıyor. Fakat cumhurbaşkanlığının 4. yılındaki tablo, Sarkozy için pek ümitlendirici gözükmüyor. Siyasi popülaritesi dibe vurmuş durumda. 2007’de arkasına aldığı sağ paramparça. Sol, 1995’ten bu yana giremediği Elysee Sarayı’nı 2012’de ele geçirmek için iyice bilendi. Ana muhalefetteki Sosyalist Parti’nin muhtemel adayları IMF Başkanı Dominique Strauss-Kahn ve Genel Sekreter Martine Aubry, anketlerde şimdiden Sarkozy’yi geride bırakıyor.
  </p>
  <p class="MsoNormal">
   Fransa’daki siyasi tablo bugünkü gibi devam ederse, Sarkozy devri önümüzdeki yıl kapanacak gibi. Bu durumu fark eden Sarkozy, 2007 seçimleri öncesindeki gibi hırçın ve yine aşırı sağı aratmayan bir siyaset gütmeye başladı. Fransız lider, yine aynı stratejiden medet umuyor. Sarkozy cephesi, baba Le Pen’in koltuğunu devralan kızı Marine Le Pen’in ortaya attığı, örneğin sokaklarda namaz tartışması gibi popülist konulara el atmış durumda. Kendi cephesini bile ikiye bölen, kendi atadığı Başbakan François Fillon’un dahi karşı çıktığı laiklik ve İslam tartışması da bunlardan biri. Irkçılıktan mahkûm olan yakın arkadaşı İçişleri Bakanı Brice Hortefeux’nün yerine atadığı yeni bakan, Libya operasyonunu ‘Haçlı seferi’ olarak nitelendiriyor; Fransa’daki ‘Müslümanların sayısının artmasının sorun oluşturduğunu’ açıklayarak alarm zilleri çalıyor.
  </p>
  <p class="MsoNormal">
   Paris’in Türkiye alerjisinin ortaya çıktığı bir diğer alan ise dış politika. “Türkiye’den kurtulmak çok zor, son zamanlarda hangi Arap ülkesine gitsek Türkiye’nin adını duyuyoruz. Bize Türkiye’den ve Türk modelinden bahsediyorlar.” Bu sözler, üst düzey bir Fransız diplomatın Sarkozy’nin tartışmalı Ankara ziyaretinde yaptığı Türkiye yorumundan.
  </p>
  <p class="MsoNormal">
   Türkiye, son dönemde yürüttüğü aktif dış politika çerçevesinde kültürel açıdan büyük yakınlıkların olduğu Ortadoğu ve Kuzey Afrika ülkelerine açılıma özel bir önem veriyor. Türkiye’nin, Fransa’nın şimdiye kadar arka bahçesi olarak gördüğü çok sayıda Müslüman ülkede ‘referans’ hâline gelmesi Paris’in hiç hoşuna gitmiyor. Nüfuz bölgeleri olarak tanımladıkları Lübnan’dan Cezayir’e büyük bir coğrafyada Türkiye beklenmedik bir aktör olarak karşılarına çıkıyor. Paris, eline geçtiği her fırsatta Türkiye’yi ekarte etmeye çalışıyor.
  </p>
  <p class="MsoNormal">
   Sarkozy’nin, bölgede ciddi bir ağırlığı olmasına ve yerel aktörlerle özel kanallar tesis etmiş olmasına rağmen Türk hükümetini Paris’te düzenlenen ilk Libya toplantısına davet bile etmemesinin tek nedeni bu. Ankara’nın tepkisi üzerine ‘Türkiye’yi, operasyona karşı olduğu için çağırmadık’ gibi kendilerinin bile inanmadığı bir argümanla karşılık verdiler. Hâlbuki ilk Libya operasyonuna en çok karşı çıkan Almanya Başbakanı Angele Merkel, zirvenin ağır konuklarından biriydi. Fransa’nın, NATO dışında bir koalisyon oluşturmaya çalışmasının nedeni de yine Türkiye’nin İttifak’taki ağırlığıydı.
  </p>
  <p class="MsoNormal">
   Yine Paris’in, İsrail’in Gazze operasyonu ve son olarak Arap dünyasındaki halk hareketleriyle ölü doğan Akdeniz İçin Birlik Projesi de Fransa’nın bölgedeki nüfuzunu koruma ve sürdürme siyaseti çerçevesinde atılmış bir adımdı. Türkiye’nin başından itibaren mesafeli durduğu proje için Fransa; Mısır ve Tunus gibi ülkelerle çalıştı. Birlik’in ilk eş başkanları Mısır’ın devrik lideri Hüsnü Mübarek ve Nicolas Sarkozy idi. Türkiye resmî olarak davet edilse de, Akdeniz havzasındaki büyüklüğü oranında muhatap alınmıyordu.
  </p>
  <p class="MsoNormal">
   Fransız iktidarlarının Türkiye alerjisini sembolik düzeyde de görmek mümkün. Türkiye ve Fransa, aslında tarihî ve ekonomik açıdan bakıldığında çok yakın olması gereken iki ülke. Fransa, Türkiye’deki en büyük yabancı yatırımcılardan biri. Yıllık ticaret hacmi 12 milyar avro civarında. Paris’te Fransız bakanlar; Mısır, Tunus, Cezayir gibi ülkelerin millî günlerine gitmek için yarışırken, Türkiye’nin Paris büyükelçiliğinde düzenlenen Cumhuriyet Bayramı resepsiyonlarında bir tek bakanı görmeniz mümkün değil. Geçtiğimiz yıllarda bakan yardımcılığı statüsünde bir ‘devlet sekreteri’ Lamballe Şatosu’ndaki 29 Ekim resepsiyonuna gelince şaşkınlığa neden olmuştu.
  </p>
  <p class="MsoNormal">
   Fransa, dünyaya açılan Türkiye’yi, birçoğu eski sömürgesi olan Müslüman ülkelerde bir şekilde korumaya çalıştığı nüfuzuna tehdit olarak değerlendiriyor. Paris’in Türkiye’nin AB üyeliğiyle ilgili siyaseti, 2012’de Elysee Sarayı’na çıkacak farklı bir cumhurbaşkanı ile değişebilir; fakat dış politikadaki bu algının değişmesi beklenmemeli. Paris, Türkiye’yi rakip olarak görmeye devam edecek.
  </p>
 </p>
</font>

Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=C26A3DCC9A55D18EC22AFA2BBE554379?newsId=29148), [web.archive.org (arşiv bağlantısı)](http://web.archive.org/web/20110415175340/http://www.aksiyon.com.tr:80/aksiyon/newsDetail_getNewsById.action;jsessionid=C26A3DCC9A55D18EC22AFA2BBE554379?newsId=29148)
