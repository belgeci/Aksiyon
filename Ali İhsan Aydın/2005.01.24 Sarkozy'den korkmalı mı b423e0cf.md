# Sarkozy’den korkmalı mı?

*Ali İhsan Aydın 2005.01.24*

<div>
 <p>
  <font>
   PARİS - Fransa’nın en popüler siyasetçilerinden Nicolas Sarkozy, Türkiye'nin Avrupa Birliği'nde yeri olmadığını savunuyor. Türkiye ile imtiyazlı ortaklık yapılmasını teklif ediyor. Böylece, Fransa'da iyi prim yapan bir konuyu siyasi alanda kullanmaktan çekinmiyor. 2007 yılında Fransa Cumhurbaşkanı’nın güçlü adayı Sarkozy, hırsı ve siyasi yükseliş seyri ile dikkat çekiyor.
   <br/>
   <br/>
   Yıl 1975. Yer, Fransa’nın turistik şehri Nice. Dönemin Başbakanı Jacques Chirac, partisinin yaz kongresinde 20 yaşındaki heyecanlı bir genci kamuoyuna sunuyor: Nicolas Sarkozy. Hırslı genç, beş dakikalık konuşma süresini geçerek yaklaşık yarım saat partililere hitap ediyor. Konuşma, henüz öğrenci olan Sarkozy’e siyaset kapılarını en üst seviyeden açıyor. Bir hafta sonra Başbakan’ın kabinesine davet ediliyor. Siyasetin bir cilvesi bu gerek... Son otuz yılın Fransız siyasetine damgasını vuran Chirac, nereden bilebilirdi ki ‘korumaya aldığı’ bu genç bir gün gelecek en büyük siyasi rakibi olacak?
   <br>
    <br>
     İlk darbe 1995’te gelir. Sarkozy, cumhurbaşkanlığı seçimlerinde Chirac’a karşı sağın bir diğer adayı Eduard Balladur’u destekler. Seçimi kazanan Chirac, ‘asi oğulla’ yolları ayırır ve birkaç yıl onunla hiç konuşmaz. Fransa’nın geleneksel sorunlarına getirdiği yaklaşımlarla sıradışı bir görüntü çizen Sarkozy, bu yanlış hesabın getirdiği sonuçtan yılmaz ve yoluna devam eder. 2002’de yapılan genel seçimlerin ardından Jean Pierre Raffarin hükümetinde içişleri bakanlığına getirilir. Burada, özellikle Fransa’daki Müslümanlara yönelik çalışmalarla hep medyanın gündeminde kalır. Ardından, maliye ve ekonomi bakanı olur.
     <br>
      <br>
       Kimilerine göre, bu değişikliğin altında Chirac’ın, içişleri bakanlığında yıldızı iyice parlayan Sarkozy’yi çözüm bekleyen ekonomik sorunların ortasına sürükleyerek kredi kaybetmesini sağlama taktiği vardır. Ancak, bu değerlendirme bir iddiadan öteye geçmez. Sarkozy, yeni görev yerlerinde de gündemde kalmasını bilir. Örneğin, para krizini çözmek için devletin altın stoklarını eritir. Marketçilerle, fiyatları indirmeleri için bir tüccar gibi anlaşmalar yapar. Müslüman federasyonlarının temsilcileriyle görüşmelerini sürdürür. Çin’e, ABD’ye üst düzey ziyaretler gerçekleştirir.
       <br>
        <br>
         Türkiye’ye karşı çıkarak yükseliyor
         <br/>
         <br/>
         2007’de yapılacak cumhurbaşkanlığı seçimlerinde Chirac’ın karşısına çıkmaya hazırlanan Sarkozy, bir televizyon programında “Sabahları tıraş olurken hiç cumhurbaşkanı olmayı hayal ediyor musunuz?” sorusuna “Sadece tıraş olurken mi?” diye cevap vererek ne kadar hırslı olduğunu gösterdi. 28 Kasım 2004’te, yüzde 85 gibi ezici bir çoğunlukla Chirac’ın partisi Halk Birliği Hareketi’nin (UMP) başkanlığına seçildi. Fransız siyaset sistemi doğrultusunda, başkan olabilmek için Chirac’ın da zoruyla bakanlık görevinden ayrıldı.
         <br/>
         <br/>
         Fransız siyasetinde popülaritesi giderek artan Sarkozy, Türkiye’nin Avrupa Birliği (AB) üyeliği konusunda da Cumhurbaşkanı Chirac’la ayrı düştü. Türkiye’nin üyeliği için Fransa’da referandum yapılması fikrini gündeme getiren kişi olan Sarkozy, Türkiye’nin AB’de yeri olmadığını savunuyor, Türkiye ile tam üyelik yerine imtiyazlı ortaklık yapılmasını teklif ediyor. Böylece, Fransa’da iyi prim yapan bir konuyu siyasi alanda kullanmaktan çekinmiyor.
         <br/>
         <br/>
         Siyasi kaderi nihayetinde sandıkta belirlenecek olan Chirac’ın, bu durum karşısında Fransız kamuoyundaki Türkiye karşıtlığını göz önünde bulundurarak söz konusu öneriyi somutlaştırması ve referandumun müzakere sürecinin sonunda yapılmasına karar vermesi boşuna değil. Avrupa Konseyi’nin Helsinki ve Kopenhag zirvelerinde Fransa adına imza atan Chirac, Türkiye’nin AB’de yeri olduğunu savunsa da iç politikada taviz vermemek için Ankara’ya asla açık desket çıkmıyor. Fransa, 17 Aralık zirvesinde, ‘açık uçluluk’ ve müzakerelerin sonuçlanmaması durumunda ‘güçlü bir bağ kurulması’ gibi ifadelerin sonuç metnine girmesinde çok ısrarcı olmuştu.
         <br/>
         <br/>
         Nicolas Sarkozy, Türkiye kartını oynamakta kararlı gözüküyor. Geçtiğimiz hafta Almanya’ya giderek Türkiye’nin AB üyeliğine karşı çıkan Alman Hıristiyan Demokratların (CDU) lideri Angela Merkel ve Hıristiyan Sosyal Birlik’in (CSU) Başkanı Edmund Stoiber’le Türkiye’nin üyeliğine karşı ‘ittifak’ mesajları verdi. İktidar partisi UMP’nin yeni liderinin, parti başkanı olarak ilk önemli siyasi sınavı ilkbaharda yapılması planlanan Avrupa Anayasası referandumu olacak. Sarkozy, UMP olarak halk oylamasında ‘anayasaya evet’ , ‘Türkiye’nin tam üyeliğine hayır’ kampanyası yürüteceklerini açıkladı.
         <br/>
         <br/>
         Liberal, atlantist, yenilikçi...
         <br/>
         <br/>
         Sarkozy, her ne kadar, gelecek seçim döneminde iktidara yürümeleri beklenen Alman muhafazakarlarıyla kol kola bir görüntü çizse de Avrupa ve Fransa’nın geleceğine ilişkin düşünceleri nedeniyle daha çok ‘atlantist’ olarak görülüyor. Chirac’ın tersine, genişlemiş bir AB’nin sadece Alman-Fransız ekseni üzerinde büyüyemeyeceğine inanıyor. İngiltere, Polonya ve İtalya gibi daha çok üyeden oluşan bir lokomotif kurmak gerekiyor. Ürettiği politikalarda Almanya yerine daha çok ABD ve İngiltere’den örnekler getiriyor. Sıkı bir devletçi politikanın uygulandığı Fransız ekonomisinde, büyüme için özelleştirme ve daha serbest bir pazar ekonomisi politikaları uygulanmasını savunuyor.
         <br/>
         <br/>
         Ekonomik ve sosyal sistemde köklü değişimlerin ve yapısal reformların avukatlığını yapıyor. 2001 yılında yazdığı ‘Özgür’ isimli kitabında bu politikalarını “açıklık, esneklik ve vatandaşları kendi tercihlerini yapabilmeleri için serbest bırakmak” şeklinde adlandırıyor. Fransa’nın patronlar kulübü MEDEF’in liberal eğilimli başkanı Ernest-Antoine Seilliere en büyük destekçilerinden. Sarkozy, yüzde 3’lük AB barajını aşan bütçe açığı, işsizlik ve sosyal sigorta sisteminin iflası gibi sorunlarla mücadele eden Fransız ekonomi ve sosyal sisteminin kurtuluşunu ‘liberal bir reform’da görüyor. Ama Fransa gibi, halkın yeniliklere kapalı olduğu bir ülkede bunu yapmak hiç de kolay değil.
         <br/>
         <br/>
         Sarkozy’nin Chirac ve diğer önde gelen Fransız siyasetçilerinden en büyük farkı, ülkedeki politikacıların büyük bir kısmını ve yüksek bürokratları yetiştiren ünlü Ulusal İdare Okulu’ndan (ENA) mezun olmaması. Fransa’yı bu tarihi okul mezunu olan ve ‘Enarque’ diye adlandırılan siyasî ve bürokratik elit yönetiyor diyebiliriz. Hatta bunların çok etkili olmasından dolayı Fransa’ya akademik çevrelerde ‘Enarşi’ (monarşi, demokrasi gibi...) sıfatı uygun görülüyor. Macar asıllı bir Katolik baba ve Yunan asıllı Yahudi bir annenin çocuğu olan Sarkozy, Paris’te hukuk ve siyaset bilimi eğitimi  gördü. Avukatlık yaptı. Siyasete başladığı Paris’in batısındaki ‘zenginlerin banliyösü’ olarak bilinen Neuilly’de 1983’ten 2002’ye kadar belediye başkanlığı görevini ifa etti.
         <br/>
         <br/>
         Sarkozy, geleneksel Fransız siyasetçi tipine aykırı bir duruş sergiliyor. Biyografisini yazan Nicolas Domenach, Sarkozy’nin İngiliz politikasından çok etkilendiği tespitini yaparak onun Tony Blair’e hayran olduğunu söylüyor. Medyayı çok iyi kullanıyor. Halkın istediği dilden konuşabiliyor. Kimseyle arasına mesafe koymuyor. Halktan uzak elit bir devlet adamı portresi yerine Fransız halkının alışık olmadığı bir düzeyde sıradan, herkese açık bir görüntü çiziyor.
         <br/>
         <br/>
         Fransa Müslümanlarının avukatı!
         <br/>
         <br/>
         Siyaset ve ekonomi alanlarında farklı bir duruş sergileyen Sarkozy’nin Fransa’nın dokunulmazları arasında yer alan laiklik ve dinin toplumsal hayattaki yeri konusundaki çıkışları çok konuşuldu. Kimsenin tartışmaya bile açamadığı 1905 Laiklik Kanunu’nu eleştirerek, bu kanunun günümüz Fransasının karşılaştığı sorunların çözümü için yetersiz kaldığını ileri sürdü. Sarkozy dini yeniden Fransa gündemine soktu. Düşüncelerini “Cumhuriyet, Dinler ve Ümit” isimli kitapta topladı. (Cerf-2004)
         <br/>
         <br/>
         Kitabında, inancın insanlar için bir ‘ümit kaynağı’ olduğu görüşünü savunan ve dinin sosyal hayattan tecrit edilemeyeceği tezini geliştiren Sarkozy, kangren haline gelmiş toplumsal sorunlara bu ‘ümitle’ çözüm getirilebileceğini iddia ediyor. Banliyölerdeki şiddet sorununun çözümü ve gençlerin uyuşturucudan uzaklaştırılması için buralara cami açılmasını teklif edebiliyor. Dinin, bir toplumun uyumunda ve yatıştırılmasında etkili bir faktör olduğunu savunuyor. Sarkozy’nin önerilerine “Bu durum cumhuriyet değerlerinin başarısızlığı anlamına geliyor.” diyerek tepki gösteren L’Express dergisi yazarı Denis Jeamber, Sarkozy ile yaptığı bir mülakatta onu Fransa’nın geçirmiş olduğu tarihi süreci görmemekle ve ülkeyi sekülerleşme öncesine götürmeye kalkışmakla suçluyor.
         <br/>
         <br/>
         Sarkozy’e göre ise din bir ümit kaynağı ve siyasetçi, cumhuriyet değerlerini tehlikeye atmadan da dinî konularla ilgilenebilir: “Bush ya da Kery inançlılar ve İncil üzerine yemin ediyorlar. Bu ABD’nin demokratik rejimini tehlikeye atmıyor.” Gay gösterilerinin bile kültürel aktivite haline geldiği Fransa’da dinî inancını ifade etmenin çok zor olduğuna işaret ederek ‘laikliğin bir hak olduğunu, yasaklama olmadığını’ savunuyor. “İnsan kendini hiçe göre tanımlayamaz. Nereden geldiği ve nereye gittiği sorusuna kayıtsız kalamaz... Cumhuriyet ideali bütün sorulara cevap veremez... Cumhuriyet, tabutunuzun önündeki çocuklarınıza neden öldüğünüzü açıklayamaz... Cumhuriyet bu dünyada daha iyi bir hayat için ümittir, din ise daha ötesi için.” şeklindeki sözleri Fransa gibi tutucu laiklik anlayışına sahip bir ülkede cumhurbaşkanlığına oynayan bir parti başkanından duymak çok iddialı gözüküyor.
         <br/>
         <br/>
         İçişleri bakanlığı sırasında özel olarak Müslümanların sorunlarıyla ilgilenen Sarkozy, Fransa İslam Konseyi’nin kurulmasında etkin rol oynadı. Kitabında, yabancı devletlerin etkisinden uzak bir ‘Fransa İslamı’nın tesis edilmesi gerektiğini savunuyor. Sarkozy’e göre bunun için de hükümet, devletin ibadet yerlerine maddi yardım etmesini yasaklayan 1905 Laiklik Kanunu’nda değişikliğe giderek Müslümanlara cami yapımında ve kurumsallaşmalarında yardım etmeli. Fransa’nın büyük şehirlerinde camiler yapılmalı. Bunlar sorun olmaz, aksine  bir uyum faktörü olur. Göçmen işçilerden oluşan Fransa Müslümanlarına hem yabancı ülkelerden para almayın deyip hem de onları kendi hallerine bırakmak mantıklı değil.
         <br/>
         <br/>
         Sarkozy, Fransa’da yetişen Müslüman gençlerin topluma kazandırılması için ‘olumlu ayrımcılık’ politikasının güdülmesini gündeme getirdi fakat Cumhurbaşkanı Chirac, Fransız kanunlarının Müslümanların uyumu için yeterli olduğunu savunarak bunu reddetti. Laiklik kanunundaki değişikliği de... Bakanlığı döneminde, medyanın ve kamuoyunun ‘radikal’ bulduğu Müslüman örgütleriyle bir araya gelmekten çekinmedi. Camilere gitti. Toplantılarında konuştu. Kendini “Fransa’da yaşayan Müslümanların dostu ve avukatı” olarak tanımlayan Sarkozy, bunları seçim yatırımı için yaptığı şeklindeki suçlamalara ise “Bir siyaset adamının büyük bir seçmen kitlesini kazanmaya çalışması neden ayıp olsun?” diyecek kadar da açıktı.
         <br/>
         <br/>
         2007’de cumhurbaşkanı
         <br/>
         <br/>
         olabilecek mi?
         <br/>
         <br/>
         Sarkozy, UMP’nin başkanı olabilmek için hükümetteki görevini bıraktı. 2007’deki cumhurbaşkanlığı seçimlerine parti lideri olarak daha rahat ve etkin hazırlanmayı düşünüyor. 1995’te yapılan seçimlerde Chirac’a karşı desteklediği Eduard Balladur, başbakan olmasına rağmen parti desteğine sahip olmamasından dolayı parti başkanı olarak seçime giren Chirac’a karşı kaybetmişti. Sarkozy, bu olaydan iyi ders çıkarmış olmalı. Bakanlığı terk ederek şimdiden partinin yönetimini kontrolü altına aldı. Bir değişiklik olmazsa bu kez Chirac, parti tabanı olmadan seçime girecek. Bu da onun başarı şansını düşürecek.
         <br/>
         <br/>
         UMP, iktidara geldiği günden bu yana girdiği ulusal seçimlerde ve Avrupa seçimlerinde Sosyalist Parti başta olmak üzere sol karşısında büyük yenilgi aldı. 2007’ye kadar iktidarda kalacak olan parti, ülkenin boğuştuğu ekonomik ve sosyal sorunlar da dikkate alınırsa oldukça yıpranmış olacak. Muhalefetteki Sosyalist Parti (PS), 2002’de yapılan seçimlerde Chirac’ın karşısında büyük bir hezimet yaşayarak siyaseti bırakan Lionel Jospin’in ardından yeni güçlü bir lider çıkaramadı. Fakat, seçimlerden başarısını artırarak çıktı. Sarkozy’nin 2007’deki başarısı aynı zamanda PS’nin yapacağı hamlelere de bağlı. Hükümetin reform paketlerinden bıkan Fransızlar 2007’de sağcılara “yeter artık 10 yıldır siz varsınız” diyerek yeni bir sol dönemi başlatabilir.
         <br/>
         <br/>
         Fransa, ikinci bir Güney Kıbrıs olabilir
         <br/>
         <br/>
         Fransız kamuoyu, Avrupa’da Türkiye’nin AB üyeliğine en çekinceli bakan halklardan biri. Halkın yarısından fazlası Türkiye’yi AB’de istemiyor. Bunda, sağcı siyasetçilerin Türkiye’nin üyeliğini bir iç politika malzemesi haline getirmesi ve Fransa’da yerleşik Ermeni ve Kürt diasporasının yıllardır sürdürdükleri propaganda kampanyaları etkili oldu. Kaderleri seçim sandığında belirlenen siyasi partilerin bu gerçeği göz ardı etmesi düşünülemez. Cumhurbaşkanı Chirac, kamuoyunu ikna etmek için Türkiye’nin AB üyeliğinin müzakere sürecinin sonunda referanduma götürüleceğini açıklasa da François Bayrou, Jean Marie Le Pen ve Philippe De Villiers gibi sağcı liderler Türkiye karşıtı bir kampanya düzenlemek için her fırsatı değerlendiriyor. UMP dahil sağ partiler, ilkbaharda yapılması planlanan Avrupa Anayasası referandumunu Türkiye’ye evet-hayıra dönüştürmeye hazırlanıyor.
         <br/>
         <br/>
         Gözünü Elysee Sarayı’na diken Sarkozy, Fransız kamuoyunda iyi prim yapan bu konuyu kesinlikle kullanacaktır. Öte yandan, Sarkozy’nin  yakın çevresine baktığımızda Türkiye’ye karşı çıkan ve Türk kamuoyunun yakından tanıdığı bir isim dikkat çekiyor: Ermeni asıllı bakan Patrik Deveciyan. 1995’te Chirac’a karşı Balladur’a birlikte destek çıkmışlardı.
         <br/>
         <br/>
         Medyanın ve siyasetçilerin çıkışlarıyla Türkiye’siz bir gün geçirmeyen Fransız kamuoyu, 10 yıl sonraki referandumu beklemeden her seçim döneminde siyasi iradeyi zorlayacaktır. Bu zorlama,  müzakerelerin başlaması durumunda her dosyanın açılış ve kapanışında Fransa’yı ikinci bir Güney Kıbrıs haline bile getirebilir.
         <br/>
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </p>
 <p>
  <font>
   (Bu yazı 1208 kez okunmuştur)
  </font>
 </p>
</div>


Kaynak: [www.aksiyon.com.tr](http://www.aksiyon.com.tr:80/yazdir.php?id=19440), [web.archive.org (arşiv bağlantısı)](http://web.archive.org/web/20060105174950/http://www.aksiyon.com.tr:80/yazdir.php?id=19440)
