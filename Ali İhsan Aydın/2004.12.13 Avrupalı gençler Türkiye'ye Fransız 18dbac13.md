# Avrupalı gençler Türkiye'ye Fransız

*Ali İhsan Aydın 2004.12.13*

<div>
 <p>
  <font>
   BRUGES - Belçika'daki Avrupa Koleji, geleceğin liderlerini yetiştiriyor. 40'tan fazla ülkeden gelen ve en az üç ya da dört dil bilen üniversite mezunu ‘seçilmiş’ gençler, 10 ay boyunca en iyi hocalarla Avrupa’yı çalışıyor. Gençler, Türkiye'nin üyeliği konusunda çok farklı düşünüyor.
   <br/>
   <br/>
   Avrupa Konseyi, 17 Aralık’ta, tam üyelik müzakerelerinin başlamasına karar verirse, yarım asırdır kapıda bekleyen Türkiye için yeni ve zorlu bir dönem başlayacak. Müzakerelerin uzun sürebileceğini Türk yetkililer bile kabullenmiş durumda.  Fransa Cumhurbaşkanı Jacques Chirac’ın 26 Ekim’de yapılan Berlin Zirvesi’nde Başbakan Recep Tayyip Erdoğan’a hitaben dediği gibi; “10-15 yıl sonra kimin ne olacağı belli değil.”
   <br>
    <br>
     2020’li yıllarda şu andaki AB liderlerinin birçoğu olmayacak. Türkiye ve AB çok farklı noktalara gelecek. Müzakere süreci boyunca AB kurumlarının başına yeni yöneticiler, ülkelerin başına yeni liderler gelecek. Hukuk, ekonomi, politika alanlarında yarınların Avrupa kadrolarını yetiştiren Avrupa Koleji’ne (College of Europe) giderek, ‘geleceğin Avrupalı yöneticileri’ olarak görülen gençlere Türkiye’yi sorduk.
     <br>
      <br>
       Tipik bir Ortaçağ şehri olan Belçika’nın Bruges kentindeki Avrupa Koleji, Avrupa’yı çalışmak, anlamak ve ‘yaşamak’ için en ideal yerlerden biri. Kırktan fazla ülkeden gelen üniversite mezunu ‘seçilmiş’ gençler 10 ay boyunca en iyi hocalarla Avrupa’yı çalışıyor. Yaş ortalaması 25. Herkes en az üç ya da dört dil konuşuyor. Kolej, İngilizce ve Fransızca eğitim veriyor. Öğrenciler neredeyse bütün zamanlarını birlikte geçiriyor. Okulun isminin kolej olması da bundan. Öğrenciler milli kimliklerini aşıp Avrupalılıkta kaynaşıyor. Daha şimdiden önemli görevlere hazırlanıyorlar.
       <br>
        <br>
         Okuldan seçilen 25 kişi Brüksel’deki Avrupa Komisyonu’nda gerçek komiserlermiş gibi çalışmalar yürütüyor. Derste, yemekte, eğlencede Avrupa tartışılıyor. Türkiye’nin AB üyeliği ise kolejin en ‘hararetli’ tartışma konularından. Kolejde akşam yemeğinde başladığımız bir tartışma, gece yarılarına sarktı mesela. AB ve Belçika hükümeti tarafından finanse edilen okulun Varşova’da ikinci bir kampusü bulunuyor.
         <br/>
         <br/>
         Kolejin Avrupa Politikası Bölümü Asistanı Fransız Estelle Bacconnier, “Türkiye’nin AB üyeliğine karşı olmak için hiçbir sebep yok.” diyor. Ona göre, Türkiye’nin AB üyeliğine karşı geliştirilen siyasi ve coğrafi argümanlar da tutarsız. “Türkiye büyük bir ülke” olduğundan reddedilmeyeceğini savunuyor. Estelle Bacconnier, Türkiye’nin bir İslam ülkesi olduğunu iddia edenlere ise “Türkiye’yi tanımıyorlar. Türkiye, Avrupa’nın en laik ülkelerinden biri” diyerek cevap veriyor. Fransız siyasetçilerinin Türkiye konusundaki tavırlarına “Şoke oldum. Siyasetçiler halkı aptal yerine koyuyor. Fransa’da siyasetin seviyesi çok düşük.” diyen Estelle Bacconnier, Fransızların asıl sorununun Türkiye’nin üyeliğiyle birlikte güçlerinin azalacağına inanmaları olduğunu ileri sürüyor. Uzun yıllardır uluslararası ortamlarda kaldığına dikkat çekerek, artık bir Fransız gibi düşünmediğini dile getiriyor.
         <br/>
         <br/>
         Alman baba ve Fransız annenin çocuğu olan Antoine Kopp ise Türkiye’ye ‘evet’ ya da ‘hayır’ demenin gelecekte nasıl bir AB istendiğine bağlı olduğunu belirterek, “Eğer ekonomik bir birlik istiyorsak evet; ama söz konusu olan siyasî birlikse o zaman şüphelerim var.” diyor. Kolejdeki çok sayıda öğrenci de aynı görüşte. AB’nin 15 üyeliyken bile siyasi alanda karşılaştığı zorluklara değinen öğrenciler, Türkiye ile birlikte siyasi birliğin imkansız hale geleceğini ileri sürüyor.
         <br/>
         <br/>
         Türkiye’siz bir AB güdük kalır
         <br/>
         <br/>
         İngiliz Quentine ise ülkesinin yöneticileriyle aynı çizgide. Türkiye’nin üyeliğinin AB için büyük bir başarı olacağını düşünüyor. AB içinde farklılıkların zenginlik olacağını kaydeden Quentine, Türkiye’siz AB’nin güdük bir birlik olacağını savunuyor. Hollandalı Joost Van, “40 yılın ardından Türkiye ile müzakerelerin başlamasından korkulmamalı.” dese de müzakerelerin diğer aday ülkelerinki gibi ‘teknik’ olmayacağını dile getiriyor. Sebep ise Türkiye’nin “biz” diye adlandırdığı, aynı tarihi ve değerleri paylaşmış gruptan olmaması. “Türkiye hakkında net olamıyorum, çünkü Türkiye’nin Avrupalılığı konusunda emin değilim.” diyen Joost Van, Kopenhag Kriterleri’nin, Avrupa sokakları için yeterli olmadığını kaydediyor.
         <br/>
         <br/>
         Türkiye’nin üyeliğine sıcak bakmayan çok sayıda öğrencinin, Joost Van gibi, daha çok kültürel kaygılar üzerinden argümanlar üretmesi dikkat çekiyor. Türkiye’nin Avrupalılığı siyasi olarak değil, kültürel olarak sorgulanıyor. Bu  argümanların ucu çoğu kez ‘dini kriterlere’ dayanıyor. Avrupalılığı, ‘Yunan, Roma, Hıristiyanlık ve aydınlanma kültürü’ gibi değerlerle açıklayan Macaristanlı Peter, Türkiye’nin Avrupalı olmadığını iddia ediyor. Peter, Türkiye’nin üyeliğinin zorluğuna işaret ederek, bakışını “AB isteğinizde haklı olabilirsiniz ama bizler rasyonel olmak zorunda değiliz. Duygusalız.” şeklinde ifade ediyor. İsminin açıklanmasını istemeyen İtalyan bir kız öğrenci ise “Türkiye İslamcı bir Arap ülkesi” diyerek Türklerin Batı’dan daha çok Doğu’ya ait olduğunu savunuyor. Türkiye’nin üyeliğinin önündeki ‘engelleri’ “demokrasisinin genç olması, askerlerin siyasetteki etkisinin devamı ve üyeliğin AB’deki güç dengesini değiştirmesi” olarak açıklayan İtalyan, en önemli sorunun ise “kültürel farklılık” olduğunu ileri sürüyor.
         <br/>
         <br/>
         ‘Duygusal’ olarak karşı çıkanların yanında Hıristiyanlığından dolayı Türkiye’ye ‘duygusal’ destek verenler de yok değil. Kolejin dindar Hıristiyan öğrencisi Pierre “Türkiye’nin üyeliğini destekliyorum; çünkü Hıristiyanım” diyerek inancının önyargıların ötesine geçip ‘diğerini’ düşünmeyi öğrettiğini söylüyor. Fransalı Pierre, Türkleri, Avrupa’nın ‘ötekisi’ yerine koyup reddetmenin “üzücü” olacağına dikkat çekerek devlet adamlarının kamuoylarının ötesine geçecek cesarete sahip olmaları gerektiğini kaydediyor.
         <br/>
         <br/>
         Üç yüze yakın öğrencinin eğitim gördüğü Bruges Koleji’nde Türkiye’den sadece dört öğrenci bulunuyor. Boğaziçi Üniversitesi’ni bitirdikten sonra Jean Monnet bursuyla koleje gelen Meri İzrail tartışmalar sırasındaki durumlarını “Garip bir kıskaca düştük. Okulda ‘Bay ve bayan Türkiye’ olarak geziyoruz” sözleriyle ifade ediyor. Türkiye hakkında soru yağmuruna tutulduklarını belirten Türk öğrenciler, önümüzdeki günlerde uzmanların katılacağı bir sunum düzenlemeye karar vermişler. Arkadaşlarının kültür meselesi üzerinde çok durduklarını belirten Serbülent Turan, Türkiye konusunda büyük bir ‘cahillik’ olduğuna dikkat çekiyor. Arkadaşlarından “Ülkenizde el kesiliyor mu? Kürdistan’da iklim nasıl? Siz Arap mısınız?” gibi “enteresan” sorular geldiğini belirten Meri ve Serbülent, bu derece yüksek eğitimli ‘seçilmiş’ öğrencilerin Türkiye konusundaki bilgisizliği karşısında şaşırmışlar. Serbülent, bir gün Yunanlı bir arkadaşının, arkadaşlarının sorularına dayanamayıp “Git şu cahil barbarlara Türkiye’yi anlat” dediğini naklediyor.
         <br/>
         <br/>
         Geleceğin Avrupasına yön verecek aktörleri hazırlayan kolejde öğrencilerin Türkiye konusunda kafaları karışık. Aslında AB konusunda da. Türkiye konusunda bilgisizlikten kaynaklanan önyargıları öğrencilerin görüşlerine olumsuz olarak yansıyor. Türkiye, yarım asırdır siyaseten Avrupa’nın bir parçası olmuş olsa da  Türkler, Batı yakasında hâlâ ‘öteki’ olarak tasavvur ediliyor.
         <br/>
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </p>
 <p>
  <font>
   (Bu yazı 1636 kez okunmuştur)
  </font>
 </p>
</div>


Kaynak: [www.aksiyon.com.tr](http://www.aksiyon.com.tr:80/yazdir.php?id=19076), [web.archive.org (arşiv bağlantısı)](http://web.archive.org/web/20051228083413/http://www.aksiyon.com.tr:80/yazdir.php?id=19076)
