# LİSELER SOS VERİYOR

*Haşim Söylemez - Rahime Sezgin 2001.01.06*

<div>
 <p class="spot">
  Liselerde uyuşturucu kullanımı giderek artarken uyuşturucu bağımlısı olan öğrenciler bile var
 </p>
 <p class="spot">
 </p>
 <p class="spot">
  Ortaöğretime giden öğrenciler arasında hırsızlık vakaları yaşanıyor. Sigara ve içki içmek artık sıradanlaşmış. Daha liseye giden 16, 17 yaşlarındaki kız öğrenciler okul çıkışı kıyafetlerini değiştirip işe çıkıyor, uyuşturucu bağımlısı gençler uyuşturucu alamayınca ölüm komasına giriyor. Bütün bunlar yetmiyormuş gibi öğrenciler arasında seks ve esrar partileri bile düzenleniyor
 </p>
 <p class="spot">
 </p>
 <p class="spot">
  Gecekondulardan lüks semtlerdeki okullara giden öğrenciler problemler yaşıyor. Arkadaşlarında varolan şeylere sahip olmak için herşeyi göze alıyorlar. Uzmanlara göre bu durum, sosyal fobiye yol açıyor
 </p>
 <p class="metin">
 </p>
 <img border="0" src="/web/20020310085641im_/http://www.aksiyon.com.tr/2001/318/resimler/liseler.jpg"/>
 <p class="metin">
  Zaman hızla ilerliyor, bu hız içerisinde değer yargıları ve olaylara bakış açıları da süratle bir değişim geçiriyor. Özellikle doksanlı yıllardan sonra televizyon bağımlısı bir toplum haline gelmemiz ve televizyonların hayatımıza yön vermesiyle birlikte farklı bir sürece girdik. Genç kuşak her akşam ekranlarda izlediği görkemli hayatı bir şekilde kendi hayatına tatbik etmek isterken anne ve babaları geçmişte edindikleri değer yargıları ve günümüz değerleri karşısında çocuklarına karşı nasıl davranacaklarına karar verememenin şaşkınlığı içinde kalıyorlar. Ebeveynleriyle bir çeşit kuşak çatışması yaşayan, kendini anlatamadığından ve istediği gibi yaşayamadığından şikayet eden bir nesil meydana gelmiş durumda. Ortaokul çağında kendi başına hareket etme ve kendi kimliğini kanıtlama isteği duyan gençler özellikle lise çağına geldiklerinde bazı problemlerle karşılaşıyorlar. Lisede kendisine yeni sosyal çevre edinmeye başlayan ve bu iki çevrenin çatışmasının ortasında kalan gençler bir ruhsal problem yaşamaya başlıyor.
 </p>
 <p class="metin">
  İstanbul, Ankara, İzmir gibi büyük şehirlere hızlı bir göçün başlamasıyla birlikte yurdun değişik yerlerinden buralara gelerek şehir kültürüyle—köy kültürü arasında kalan ailelerin çocukları ailelerinin değer yargılarıyla okulda edindikleri çevre arasında sıkışıp kalıyor. Büyük kentlerin varoşlarında yaşayan ve Etiler, Nişantaşı, Beşiktaş, Kadıköy gibi lüks semtlerde okuyan liseli gençlerde  bu  durumlarla karşılaşmak mümkün. Kenar semtlerde oturan ve çoğu dar gelirli ailelerin çocukları olan bu gençler beraber okudukları arkadaşlarının hem yaşam biçimlerine hem de maddi harcamalarına özenmeye başlıyorlar. Ve kötü, yüzkızartıcı alışkanlıklar peşi peşine geliyor. Bu yüzden karşılaşılan durumlar pek şaşırtıcı olmuyor. Kız çocukları arasında kötü alışkanlıkları olanlara rastlanıyor, erkek öğrenciler arasında sigara ve içki içmek artık sıradan bir hal alıyor. Sadece sigara ve fuhuş değil, baly kullananlar, hatta eroin bağımlısı öğrenciler bile var. Okuldaki yöneticiler kötü bir imaja kurban gitmemek için sessiz kalmayı yeğliyor, öğrenci velileri ise olaylar karşısında vurdumduymaz tutumlar sergiliyorlar.
 </p>
 <p class="arabaslik">
  Arkadaş arkadaşından çalıyor
 </p>
 <p class="metin">
  Arkadaşlarının sahip olduğu maddi imkanları ve onların yaşam biçimlerini kıskanan gençler onlar gibi olabilmek için belli bir müddet kendi içlerine kapanık bir halde okula devam ediyorlar. Zamanla çevrelerindekiler gibi olabilmek için hırsızlığa başlıyorlar. Ailelerinin maddi imkanları kısıtlı olduğu için para bulamayan çocuklar önce anne ve babalarının ceplerinden para almaya başlıyor, belli bir müddet sonra da okulda arkadaşlarından para ve eşya çalmaya devam ediyor. Gençler zamanla arkadaşlarının üzerinde olan kıyafetlere sahip olabilmek için bu sefer de girdikleri mağzalardan kıyafet çalmaya başlıyorlar. Bu durumu değerlendiren Uzman Psikolog Aynur Kuğu Ünal, fakir gençlerin aynı sınıfta okuduğu zengin gençlere heves ettiği için bir aşağılık kompleksine kapıldıklarını belirtiyor. Ünal, "Köyden kente göç eden, köy kültürüne sahip olan bir ailenin çocuğu okula gittiği zaman kendi yaşıtlarıyla karşılaştığında bocalama içine giriyor. Özellikle varoşlarda oturup, zengin semtlerin okullarında okuyan çocuklarda bu durum daha fazla gözleniyor. Zamanla ailesini beğenmiyor ve onlardan utanmaya başlıyor. Arkadaşlarının sahip olduğu cep telefonu, bir markalı kazak onlar için çok önemli objeler oluyor ve ulaşmak için hırslanıyorlar. Doğruyu yanlışı tam olarak ayırt edemeyen gençler aileleriyle de ilişki kurmadıklarından kendi zihinlerinde canlandırdıkları bir hayatı yaşamak için yanlış davranış şekillerine giriyorlar. Ailelerinin cahil olduklarını ve kendilerini anlamadıklarını düşünen gençler bu yüzden onlarla sorunlarını paylaşmıyorlar ve onları bir yük, bir engel olarak görüyorlar" şeklinde konuşuyor.
 </p>
 <p class="arabaslik">
  Okulda cinayet var
 </p>
 <p class="metin">
  Okullarda sadece hırsızlık vakaları gibi masum olaylar yaşanmıyor. Sevgili edinme düşüncesi için cinayetler işleniyor. Bazı okullarda belinde silahla gezen öğrenciler olduğunu bizzat idarecilerden dinledik. Bundan birkaç sene önce Kartal Endüstri Meslek Lisesi öğrencisi Murat Kurt, sevdiği kız arkadaşının, aşkına cevap vermemesi üzerine silahla sınıfını basmış, öğretmene ve zavallı kıza kurşun yağdırmıştı. Çılgın öğrenci, öğretmeninin ölümüne, kız arkadaşının da komaya girmesine sebep olmuştu. İstanbul böyle bir olayla çalkalanırken aynı tarihlerde Ordu'nun Fatsa ilçesinde de benzer bir olay yaşanıyordu. Aşkı rededilen çocuk yaştaki öğrenci önce kız arkadaşını, ardından da kendisini silahla vurarak iki yaşamın son bulmasına sebep olmuştu. Böylesi olaylar daha dün gibi hafızalarda kalırken, okullara hâlâ silahlar ve bıçaklar girmeye devam ediyor. Zaman zaman okullarda bıçaklar konuşuyor, tabancalar belde tehdit unsuru olarak taşınıyor. Daha ortaokula giden öğrenciler arasında çeteleşme başlamış, okullarda terör estiriliyor.
 </p>
 <p class="metin">
  İstanbul Bahçelievler'de bulunan bir okulun müdürü şunları söylüyor: "Zaman zaman okulda arama yapıyoruz, çocukların ceplerinden bıçaklar, çakılar çıkıyor. Hatta bir keresinde tabanca bile yakaladık. Çocuk okula babasının tabancasını getirmiş. Bu çocuklar daha 12, 13 yaşlarında. Ortaokulda da, lisede de aynı manzaraları görmek mümkün. Öğrenciler arasında çeteler bile var. Okul çıkışlarında kavgalar yapılıyor, masum çocukları dövüp paralarını alıyorlar. Bahçelievler, Bağcılar gibi ilçelerin birçok okulunda bu tür durumlarla karşılaşmak mümkün."
 </p>
 <p class="metin">
  Türkiye'nin birçok bölgesinde görev yapan emekli öğretmen Ahmet Kutlu okullarda sorunların giderek büyüdüğünü söylüyor. Kutlu, yeni neslin potansiyel suçlu olarak yetiştiğini belirterek: "Türkiye'nin birçok yerinde görev yaptım. Hemen hemen her yerde öğrenci kavgalarına, birbirlerini bıçaklamalarına tanık oldum. Doğuda görev yaptığım sırada ortaokul öğrencileri silahla okula geliyorlardı. Bizi silahla tehdit edip not istiyorlardı. Durumu müdüre bildiriyorduk, ama o da çaresizdi. Kız için birbirlerini bıçaklayan öğrencilerden tutun da, söz sahibi olmak isteyen çetelerin kendi aralarındaki bıçaklı kavgalarına kadar birçok olaya şahit oldum. Şimdi de aynısı geçerli. Ben geçen sene emekli oldum" şeklinde konuşuyor.
 </p>
 <p class="metin">
  Psikyatrist Aynur Ünlüyolcu okullarda çetelerin oluşmasının söz sahibi olma duygusundan kaynaklandığını belirterek şöyle konuşuyor: "Okullarda bıçakla dolanıp çete kuran öğrenciler kendilerini kanıtlama peşindeler. Bunlar genellikle fakir aile çocukları. Okulda başarılı değiller ve bir şekilde öne çıkmak istiyorlar. Bunun için kaba kuvvete başvuruyorlar. Kendilerine göre onlar okulda öğretmenden, idareciden ve kendi arkadaşlarından daha güçlüler. Önlerine çıkan engelleri yok etmek isterler, öğretmenlerine karşı gelirler, arkadaşlarına karşı kaba kuvvet kullanırlar."
 </p>
 <p class="arabaslik">
  Sabah okulda, akşam "iş"te
 </p>
 <p class="metin">
  Okullarda hırsızlık, cinayet ve çeteleşmeler bir yana fuhuş olayları bile yaşanıyor. Özellikle zengin aile çocuklarının gittiği okullarda, onlarda olan imkanlara ulaşmak için gerekirse vücudunu feda eden öğrenciler var. Cep telefonuna, takılara, markalı kıyafetlere sahip olmak için lise öğrencileri sabah giyip okula geldikleri üniformalarını okul çıkışında çıkarıp sivil kıyafetle "işe" çıkıyorlar. Para karşılığında erkeklerle beraber olan körpecik çocukların yaşı 17, 18'i geçmiyor. Akşam olunca bu öğrenciler hiçbirşey olmamış gibi evlerinin yolunu tutuyorlar.
 </p>
 <p class="metin">
  Kabataş'taki bir lisede görev yapmış olan bir idareci, özellikle Beyoğlu bölgesinde okuyan dar gelirli öğrencilerin böyle yanlış işler yaptıklarını belirtiyor ve şunları ekliyor: "Bunlar dar gelirli aile çocukları, üç–beş kuruş görünce değişiyorlar. Diğer arkadaşlarının seviyesine çıkmak istiyorlar. Kolyeler, cep telefonları karşılığında her istenileni yapıyorlar. Okuldan çıkıp kot pantolon giyip işe çıkan öğrenciler var. Etiler ve diğer semtlerdeki okullarda da durum aynı."
 </p>
 <p class="metin">
  Kız öğrenciler küçük şeyler karşılığında fuhuş bataklığına girerken, onları kullanıp sırtlarından geçinenler de var. Lise önlerinde bekleyip, kız öğrencileri kandırıp onları müşterilerine pazarlayan art niyetli insanlar bulunuyor.
 </p>
 <p class="metin">
  Eminönü'nde bir lisede okuyan A.K. isimli bir öğrenci şunları söylüyor: "Okulda çok samimi olduğum bir kız arkadaşım vardı. Zamanla değişti. Onu her gün okulun önünde arabalı bir adam alıyordu. Kendisi de bir defasında bana söylemeye çalışmıştı. Adam, onu götürüp başka adamlara pazarlıyormuş. Kendisinden vazgeçmemi söylemişti. Şu anda sadece okula gelip gidiyor, kimse ile konuşmuyor."
 </p>
 <p class="metin">
  Kabataş'ta görev yapmış idareci bu noktada, fuhuş için okulu bırakan öğrencilerin olduğunu belirterek: "Servis şoförleriyle kaçan öğrenciler var. Evine darılıp gitmeyip, babası yaşındaki adamların evinde kalanlar var" şeklinde konuşuyor.
 </p>
 <p class="metin">
  Kötü yola düşen öğrenciler sadece fakir aile çocukları değil. Zengin çocukları da kendi aralarında partiler düzenliyorlar. Beyoğlu, Beşiktaş, Etiler, Kadıköy, Bakırköy, Ataköy gibi semtlerdeki okullarda okuyan varlıklı aile çocukları önemli günlerde bir yerde toplanıp partiler düzenliyor, partinin ilerleyen saatlerinde ise herkes kendi partneri ile birlikte bir köşeye çekiliyor. Ataköy'de düzenlenen partilerden birine katılan bir öğrenci sözkonusu partileri şöyle anlatıyor: "Yılbaşı veya önemli gecelerde herhangi bir arkadaşın evinde toplanıyoruz. Zaten kendi aramızda nasıl ve nerede toplanacağımızı önceden belirliyoruz. Evde sadece gençler oluyor. Erkekler kadar kızlar oluyor. Eğleniyoruz, içki içiyoruz. İlerleyen saatlerde de herkes partnerini alıp bir köşeye çekiliyor. Aslında ailelerimiz bunu tahmin ediyor ama birşey demiyor. Satanist olduklarını söyleyen arkadaşlar var, onlar da aynı şeyi yapıyorlar."
 </p>
 <p class="arabaslik">
  'Korunma' seminerleri
 </p>
 <p class="metin">
  Ortaokullarda bile erkek ve kız çocukları cinsel ilişkiye girerken yakalanıyor, bu tür olayları destekleyen seminerler veriliyor. Milli Eğitim Bakanlığı'nın cinsel eğitim semineri (!) adı altında sözde uzmanlara verdirdiği derslerde bazı uzmanların öğrencilerin cinsel ilişkiye girmelerinin doğal olduğunu ancak ilişkiye girerken prezervatif kullanmaları gerektiğini söylemeleri ise bazı tartışmaları beraberinde getiriyor. Bahçelievler'de bir ilköğretim okulunda görev yapan bir öğretmen, cinsel eğitim seminerini veren bazı uzmanların cinsel ilişkiyi teşvik edici açıklamalarda bulunduklarını belirterek, "Uzmanlar ders vermeye başladıktan sonra ortaokul birinci sınıfa giden çocukların birbirlerinin organına bakıp incelediklerine şahit olduk. Ortaokul öğrencisi çocukları birbirleriyle ilişkiye girmeye çalışırken yakladık" şeklinde tepkisini dile getiriyor.
 </p>
 <p class="metin">
  Beşiktaş Atatürk Anadolu Lisesi tarafından düzenlenen 21.4.2000 tarihli seminere konuşmacı olarak katılan Alman Hastanesinde görevli Çağdaş Yaşamı Destekleme Derneği Üyesi Jale Kerimol öğrencilere yönelik yaptığı konuşmada şunları söylüyordu: "Genç olduğunuz için cinsel ilişkiye girmek isteyeceksiniz. Bu sizin hakkınızdır fakat arkadaşınızı iyi tanıyın, sonra ilişkiye girin. Eğer tanımadığınız biri ise prezervatif kullanınız, çünkü hastalık kapabilirsiniz. Bir gecede belki ayrı ayrı beş kişi ile birlikte olabilirsiniz. İlk üçünde prezervatif kullanırsınız, 4. kişide kullanmazsınız ve ondan hastalık alırsınız. 5. kişiye de hastalığı bulaştırırsınız."
 </p>
 <p class="arabaslik">
  Baly ortaokulda, eroin lisede
 </p>
 <p class="metin">
  Eğitimdeki aksaklıklar, okul, aile bireyleri arasındaki kopukluklar, yeni yetişen nesiller üzerinde olumsuz etkiler bırakıyor. Ortaokula giden öğrenciler baly kullanıyor, liseye gidenler ise eroin. Sigara ve içki içmek artık öğrenciler arasında sıradanlaşmış. Okuldan kaçıp devamsızlık eden öğrenciler sınıfta kalma diye problemlerle karşılaşmadıkları için, sabah okula gidiyoruz deyip evden çıkıyor, ancak kötü işlerin yapıldığı mekanlara gidiyorlar. Birçok öğrenci artık bağımlısı olduğu baly ve eroini bazen okula getirip kullanıyor. Sersem sersem okula gelip etrafına zarar veren öğrenciler bile var. Bir okul müdürü şöyle diyor: "Öğrencilerimiz arasında baly ve eroin kullananlar var. Sigara ve içki içenleri saymıyoruz artık. Bunlar bugün artık birer bağımlı. Ceplerinde baly ve eroin tozu çıkıyor. Okulda bile kullanıyorlar. M.K. isimli bir öğrencinin bir defasında krizi tutmuştu, arkadaşları eroin krizi dediler, çocuğu zar zor kurtardık. Ailesine haber verdik, oralı bile olmadılar" şeklinde konuşuyor.
 </p>
 <p class="arabaslik">
  Rapordaki dehşetengiz tesbitler
 </p>
 <p class="metin">
  Beşiktaş'taki (adı bizde saklı) bir lisede uyuşturucu kullanımı ve satımını içeren bir raporda ilginç ve dehşet verici bulgulara yer veriliyor. Okulda esrar, hap ve şurup kullanıldığı belirtiliyor. Raporda uyuşturucu kullananların özellikle 2. ve 3. sınıftaki öğrenciler olduğunun altı çiziliyor. Yine rapora göre lisede 15–20 kişi uyuşturucu kullanırken, bunun 10–15 kişisi sürekli kullanıyor, yani bağımlı içiciler durumunda. Yine rapora göre öğrenciler evlerinde esrar partileri düzenliyor, okulun tuvaletlerinde şurup şişeleri ve şırınga tüplerinin bulunduğu ancak okul yöneticilerinin bu durumu kötü propaganda olur gerekçesiyle gizledikleri belirtiliyor. Öğrencilerin uyuşturucuyu Taksim'de bulunan Lay Lay Lom ve Pendor barlarına takılan Torbacı lakaplı bir kişiden temin ettiği raporda belirtiliyor. Ayrıca aynı şahsın Robert Koleji ve Üsküdar Amerikan Lisesi'nden bazı öğrencilere de uyuşturucu sattığı kaydediliyor. Öğrencilerin ayrıca Ortaköylüler diye bilinen ve Anderson lakaplı Erdoğan ismindeki bir satıcıdan uyuşturucu temin ettikleri rapordaki yerini alıyor. Şahsın Beşiktaş'ta bulunduğu ve internet üzerinden uyuşturucu sattığı belirtiliyor. Yine raporda okulda 75–100 kişinin içki kullandığı ve okula içkili gelen öğrenciler olduğu kaydediliyor. Raporda son olarak A.C.S, D.Ö, E.G, B.M, D.Ç, C.U ve K. isimli öğrenciler en fazla uyuşturucu kullananların Top 7'si olarak açıklanıyor.
 </p>
 <p class="arabaslik">
  Veli okula uğramıyor
 </p>
 <p class="metin">
  Okul idarecileri ve öğretmenler kendilerine verilen müfredat dışına çıkamazken, veliler bir kere okula kaydettikleri çocuklarının peşine düşmüyor. Öğrenci sabah okula gidiyorum diye evden çıkıyor, öğretmen ise okula gelmeyen öğrencisinin akıbetini soruyor ancak veliler yeteri yardımı ve kolaylığı sağlamıyorlar. Böylesine bir kopukluk olunca da öğrenciler ister istemez yanlış yollara sapabiliyorlar. Ailelerin çocuklarıyla ilgilenmediklerini belirten Etiler'deki bir lise müdürü, "Çocukları ile ilgilenen ailelerin oranı yüzde 2'yi geçmez. Biz bir sorun olduğunda öğrenciyi tehdit ederek velisini okula getirtiyoruz. Böyle davranan bir anne–babadan ne beklenir. Çocuğu ne yapıyor, nerelere gidiyor haberi yok. Bizim de işimiz başımızdan aşkın. Okul dışında öğrenciyi takip etmek mümkün değil. Kendi müferedatımız dışına da çıkamıyoruz" şeklinde konuşuyor.
 </p>
 <p class="arabaslik">
  "İş çığırından çıktı"
 </p>
 <p class="metin">
  Beşiktaş'taki bir lisenin müdürü ise başka bir konuya dikkat çekerek şöyle konuşuyor: "Öğretmenin öğrenci üzerinde hiçbir hakkı yok. Bir öğrencinin omuzuna öğretmen yanlışlıkla çarpsa disiplinlik oluyor, dayak atarsa da meslekten men ediliyor. Milli Eğitim Bakanlığı kendi öğretmenini şikayet etmek için öğretmen şikayet hattı kurmuş. Artık iş çığırından çıkmış durumda."
 </p>
 <p class="metin">
  Sadece öğrenci ve veliden kaynaklanan olumsuzluklar yok, bazen öğretmenler de kötü örnek olabiliyor. Okulların koridorlarında elinde sigara ile dolaşan öğretmenler olduğu gibi, okul çıkışında meyhaneye giden öğretmenler de öğrenciler üzerinde etkili oluyor. Hatta bazen derslere sarhoş öğretmenlerin girdiği de belirtiliyor. Bütün bunlar yetmiyormuş gibi, bazı ahlâksız öğretmenlerin para karşılığında fuhuş yaptığı ise bütün artıları alt–üst ediyor. Son olarak İzmir Karşıyaka Alaybey Selçuk Yaşar İlköğretem Okulu'nda görevli bir öğretmenle, Yeşilyurt İlköğretim Okulu'nda görevli bir öğretmen fuhuş için polisle pazarlık ederken yakalanmış ve öğretmenler hakkında soruşturma başlatılmıştı.
 </p>
 <p class="metin">
  Yetişme çağındaki çocuklar üzerinde televziyon unusurunun çok etkili olduğu uzmanlar tarafından belirtiliyor. Televizyondaki yaşantıya veya bir kahramana benzemek isteyen öğrencilerin yanlış davranışlarda bulundukları kaydediliyor.
 </p>
 <p class="metin">
  Gençler için televizyonda görülen bir olayın bazen bir model olabildiğini belirten Psikolog Doç. Dr. Ahmet Şirin, "Her insanın üzerinde çevrenin ve televizyonun etkisi vardır. Özellikle de Türk toplumu televizyondan daha fazla etkilenmektedir. Okullarda ortaya çıkan tüm kötü alışkanlıkların bir sebebi olarak da televizyonu göstermek mümkün. Televizyondakileri görüp bir özenti oluyor ya da bunlar yapıyorsa ben de yaparım düşüncesi hakim oluyor. Televizyonun yanında her gün gazetlerde çıkan mankenler, olaylar da gençler üzerinde etkili oluyor. Televoleler ne kadar etkili ise magazin gazeteleri de o kadar etkilidir" şeklinde konuşuyor.
 </p>
 <p class="metin">
  Ortaöğretim okullarımızdaki genel manzara böyle. Görünen o ki, Türkiye'nin manzarasının minyatür haliyle okullara girmesinden başka şey değil bu. Sizce okullar nasıl düzelir?
 </p>
 <p class="metin">
 </p>
 <p class="metin">
 </p>
 <p class="arabaslik">
  (Uzman. Psikolog Aynur Kuğu Ünal):
 </p>
 <p class="arabaslik">
  SOSYAL FOBİ SÖZKONUSU
 </p>
 <p class="metin">
  Çocuğun yaşadığı çevre ile okuduğu çevre farklı olunca özentiler artıyor. Çocuğun okuduğu ve yaşadığı ortamdaki değer yargıları farklı oluyor ve çocukta kişisel çatışmalar meydana geliyor. Bu tür çocuklarda sosyal fobiler görülmesi muhtemeldir. Kişilik ve kimlik kırılmaları ortaya çıkıyor. Sosyal çevre farklı olduğu zaman bilinçsiz özenti meydana geliyor. Çocuk girdiği ortamda farklı yaşıtlarıyla karşılaşınca öfke nöbetleri geçiriyor. Kıskançlık ve davranış bozuklukları da oluşabiliyor. Varoş bir yerleşim yerinden geldiği için kimliği ile alâkalı olumsuz şeyler düşünüyor ve kendi kimliğini olumsuz yargılıyor. Bu durumdan da kurtulmak için meşru olmayan her türlü yolu deneyebiliyor.
 </p>
 <p class="metin">
 </p>
 <p class="metin">
 </p>
 <p class="arabaslik">
  (Sosyolog Ahmet Koç):
 </p>
 <p class="arabaslik">
  AHLÂK ZEDELENMESİ TOPLUMUN GENELİNDE VAR
 </p>
 <p class="metin">
  Sadece ahlaki çöküntü okullarda değil, toplumun genelinde var. Her ne kadar kabul etmezsek de bu bir gerçek. Baba, liseye giden oğlu karşısında evde içki içebiliyor, anne, kızı karşısında arkadaşlarıyla cinsel ilişkiyi konuşabiliyorsa, o zaman bütün sonuçlara katlanmak gerekir. Aynısı öğrenci öğretmen ilişkisinde de geçerli. Ahlâk, inanç ve geleneklerin zayıflamasına bağlı olarak bir çöküntüye girmiş durumda. Bizim toplum olarak biran önce bu gidişata dur dememiz gerekir. Şimdi anne ve babalar çocuklarının televizyonlarda çıkan bir yıldıza benzemesi için ellerinden geleni yapıyorlar. Çocuk bunu ebeveyinlerinden görüyor, ebeveynler de duruma müdahale etmiyor. Eğitim sitemi ise kendi kendine bile yetmediği için eğitimden de birşey beklemek mümkün değil. Tek çözüm öze dönmek.
 </p>
 <p class="metin">
 </p>
 <p class="metin">
 </p>
 <p class="arabaslik">
  (Eğitimci–Yazar Dr. Mikail Sevecen):
 </p>
 <p class="arabaslik">
  MÜFREDATA MİLLÎ DEĞERLER DERSİ KONULMALI
 </p>
 <p class="metin">
  Okullarda ahlâki bir çöküntünün yaşandığı bir gerçek. Bunun en önemli sebebi, yeni nesillerin milli ve manevi değerlere bağlı olarak yetişmemeleri. Bana göre Milli Eğitim Bakanlığı milli ve manevi değerlere saygı dersi diye bir dersi programa koymalı. Bu derslerde öğrenciler, Türk an'ane ve geleneklerine, manevi değerlere göre yetiştirilmeli, bu değerler öğrencilere telkin edilmeli. Bugün bu dersler İngilizceden, tarım, trafik derslerinden daha önemlidir. Okullarda ahlaki değerler çoktan çiğnenmiş, saygı, sevgi, gelenek diye birşey kalmamış. Bugün öğrenci öğretmenine karşı çıkıyor, ahlâksız davranışlarda bulunuyor. Sosyal ortamdan çok manevi boşluğun etkisi var.
 </p>
 <br/>
 <center>
  <a class="anaorta" href="http://web.archive.org/web/20020310085641/mailto:hsoylemez@hotmail.com">
   hsoylemez@hotmail.com
  </a>
 </center>
 <br/>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2001/318/kapak/1.htm), [web.archive.org (arşiv bağlantısı)](http://web.archive.org/web/20020310085641/http://www.aksiyon.com.tr:80/2001/318/kapak/1.htm)
