# Otomotıv savaşları

*Süleyman Taygar 1997.04.19*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Tekerleğin keşfi insanlık tarihinin en önemli kilometre taşlarından biri sayılır. Keşfedildiği andan itibaren insanoğlunun hayatını derinden etkileyen tekerlek, motorun icadı ve otomotiv sanayiinin gelişimi ile beraber bambaşka bir hal aldı.
  </font>
 </div>
 <div id="newsText">
  <font class="detail-text">
   Otomotiv sanayii dünyada gelişmişlik ve refahın göstergesi, lokomotif bir sektör oldu. Öyle ki Türkiye gibi otomotiv sanayii çok gelişmemiş bir ülkede bile otomotiv sektörü gıda ve tekstil sanayiinden sonra üçüncü büyük sektör oldu. Tekstil ve gıda sektöründe pastayı paylaşanların sayısı binlerle ifade edilirken otomotiv sektöründe bu sayı bir elin parmaklarını geçmiyor. Otomotivin ekonomideki bu ağırlıklı yerinden dolayı da Türk kamuoyu sektördeki her türlü değişikliği yakından izliyor. Ülkemiz Gümrük Birliği, Bedelsiz İthalat Kararnamesi tartışmalarından sonra şimdi de, yakında Türkiye'de üretime başlayacak üç yeni fabrikayı tartışıyor.
   <br/>
   <br/>
   Tarihinin en parlak dönemini 1993 yılında yaşayan Türk otomobili ana ve yan sanayiinin toplam hacmi 8 milyar dolara ulaşmışken, 1994'teki 5 Nisan kararları ile sektör derinden sarsıldı. Daha bu dönem atlatılmadan kendisini bir anda Gümrük Birliği tartışmalarının içinde buldu. 1996 yılı ile beraber Gümrük Birliği'ne girildi ancak otomotiv sanayiini yeni bir tartışma bekliyordu: Bedelsiz İthalat Kararnamesi. 1993'te 442 binlik satış rakamı yakalanmışken, 5 Nisan herşeyi ters yüz etti ve satışlar 1994'te bir anda 228 bine düştü.
   <br/>
   <br/>
   Oysa 5 Nisan'dan evvel bütün göstergeler olumluydu. 90'lı yılların başından itibaren yapılan yatırımlar meyvesini vermeye başlamış, fabrikalar kapasitelerini artırmış, yeni modeller üretilmeye başlanmıştı. Son yıllarda tüketicinin alım gücü artmış, bankalar önemli miktarda kredi vermeye başlamıştı. Otomotiv sanayicisi 1994'te 500 bin, 2000 yılında 1 milyon sınırını aşmayı hedefliyordu. Bu beklenti ile Honda, Hyundai, Kia, Volvo ve Mazda gibi dünya çapında firmalar ülkemizde yatırım yapma kararı aldılar. Otomotiv sanayii 19871993 arası dönemde yılda ortalama % 12.5 oranında büyürken, 19901995 yılları arasında sektöre 3.5 milyar dolarlık yatırım yapıldı; 500.000 kişiye doğrudan ve dolaylı istihdam sağlandı. Bu rakamın 2000 yılında 15 milyar dolara çıkması bekleniyordu.
   <br/>
   <br/>
   Fabrika sayısı 5'ten 8'e
   <br/>
   <br/>
   Otomotiv sanayii denilince yanlış bir şekilde sadece otomobilin anlaşıldığı ülkemizde, otomobil alanında yerli üretim yapan 5 fabrikanın dışında, Hazine'den şu anda yatırım izni alarak önümüzdeki bir yıl içerisinde üretime geçecek üç firma daha var: Hyundai, Honda ve Kia. Böylece yerli otomobil üreten firma sayısı sekize çıkacak. İşte problem de bu noktada başlıyor. Görünüşte Türk otomotiv sanayii için bir iftihar vesilesi sayılabilecek dünya çapında 8 firmanın yerli üretime geçmesi bir çok kimseye göre hiç de böyle değil. Akıllara ilk gelen soru da şu: Daha 1993 yılı otomobil satışlarına bile ulaşılmamışken ve mevcut fabrikalar neredeyse üçte birlik kapasite kullanım oranı ile çalışırken, Türk piyasası üç yeni fabrikayı daha kaldırabilecek mi?
   <br/>
   <br/>
   Türkiye treni kaçırdı mı?
   <br/>
   <br/>
   Yaklaşık 40 yıldır otomotiv sanayiinin içinde yer alan Türkiye'nin katettiği mesafe her zaman tartışıldı. Tekstil sektörü gerek sağladığı istihdam, gerekse getirdiği döviz girdisi ile Türk sanayiinin gururu olmuşken niçin otomotiv sanayii aynı duruma gelemedi? Üstelik bu sektöre yıllarca yüksek koruma duvarları ile oldukça büyük avantajlar sağlanmışken niçin dünya devleri ile rekabet edemese bile mesela bir elektronik sanayiinin son yıllarda gösterdiği performansı gösteremedi?  Bu soruların cevabı herkese göre değişiyor. Ancak şu bir gerçek ki, Türkiye, otomotiv sanayiinde hiç de hak ettiği yerde değil. Gelişmekte olan bir ülke olarak Türkiye sık sık kendisiyle aynı dönemde kalkınmaya başlamış ülkelerle kıyaslandı. Bu ülke bazen İspanya, bazen G. Kore, bazen de başka bir ülke oldu. G. Kore 1980 yılında Türkiye ile aynı seviyede olan üretimini 1995 yılında ülkemizin 8 katına çıkardı.  19891995 döneminde üretiminin üçte birini ihraç etti ve bunun sonucunda 1995 yılında Güney Kore 2 milyon 3 bin otomobil üreterek Amerika, Japonya, Almanya ve Fransa'dan sonra dünyada en fazla otomobil üreten ülke oldu.  Türkiye ise ancak 233 bin otomobil üretip satabildi. 1995 yılında Güney Kore 979 bin otomobil ihraç ederken, Türkiye ancak 37.300 otomobil ihraç edebildi. Oysa Türkiye bu dönemde dişe dokunur bir sürü de iş yapmıştı. Ama tekstil sektöründe gerçekleştirdiği başarıyı, bir Arçelik'i kurmada gösterdiği başarıyı otomotiv sanayiinde tekrarlayamadı.
   <br/>
   <br/>
   Bir markamız bile yok
   <br/>
   <br/>
   Ülkemizin otomobil üretme macerasının 1960 İhtilali'nin askerî mantığı içinde, "Devrim" adlı otomobille başladığını söyleyebiliriz. 27 Mayıs İhtilali'nden sonra emir üzerine yapılan dört adet otomobil, "Devrim" otomobili, alelacele çıkarıldıkları Cumhuriyet Bayramı törenlerinde  depolarına benzin konması unutulup da çalışmayınca, hiç bir ekonomik yatırım yapılmadan rafa kondu. İlk ciddi otomobil üretimine ise başında Musevi asıllı Bernar Nahum'un bulunduğu, tasarımı İsrail'de yapılan ve kaportası eşekler tarafından rahatça yenildiği söylenen fiberglas gövdeli Anadol otomobiliyle başlanır. İşte bu tarihten itibaren çok ciddi ekonomik ve siyasi çıkar çatışmalarının yaşandığı Türk otomotiv sanayii uzun yıllar boyunca kalitesiz, demode ve pahalı arabalar üretip yüksek gümrük vergileri arkasına sığınarak, rekabetten uzak, sadece iç piyasayı hedefleyerek üretim yapar. Bu dönemde otomotivde nasıl bir rant kavgasının yaşandığına bir örnek olması açısından Gaziantep Milletvekili Kahraman Emmioğlu'nu dinleyelim: "1967 yılında DPT Müsteşarlığı'na atandığımda masamın üstünde İtalyan Fiat ile Volkswagen firmalarının teklifini buldum. Buna daha sonra Volvo da eklendi. Bu dönemde Türkiye'de bir tek, yılda 67 bin üretim yapan Anadol vardı. Bizim yaptığımız araştırmalara göre ise Türkiye'nin o dönemde yılda 20 bin otomobile ihtiyacı vardı.
   <br/>
   <br/>
   Yaptığım araştırmalar sonucunda hazırladığım raporumda net bir şekilde özetle şunu söyledim: Türkiye'nin otomotiv sanayiini kurup dünya çapında bir seviyeye ulaşabilmesi için en az 20 yıl sadece bir otomobil fabrikasına izin verilmesi gerekmektedir. Çünkü otomobil üretiminde çok önemli olan "ölçek ekonomisi" adını verdiğimiz ve belli sayıda üretim yapılmadan fiyatların aşağı çekilememesi gerçeği bunu gerektirmekteydi. Bunun miktarı ise o yıllarda en az iki yüz bindi. Ancak hemen 1968 yılında sıkıntılar baş göstermeye başladı. Renault firması yanına OYAK'ı da alarak DPT Müsteşarlığı'na üretim izni almak için başvurdu. Oysa biz o devrede Volvo'yu, Volkswagen'i ve Citroen'i reddetmiştik. Çünkü şöyle düşünüyorduk: Türkiye'de önce bir tek otomobil fabrikası üretime başlasın, yan sanayi teşekkül etsin ve belli bir seviyeye ulaştıktan sonra artık ikinci üretimi kendi dizaynı ile üretebilecek duruma gelsin. Böyle olsaydı, Türkiye adeta çıraklık, kalfalık dönemini bu sayede geçecek ve G. Kore'nin Hyundai veya Daewoo firması gibi yüzde yüz yerli, kendi lisans ve markası ile üretim yapabilecekti. Böylece 1967'lerde başlayan süreç en geç 1980'lerde yeni bir doğumla sonuçlanacaktı. Ancak hemen 1968 yılında ikinci bir firmaya (OYAK ile ortak olan Renault) izin verilmesi bu doğumu tamamen bitirmiştir. Maalesef burada askerlerin büyük bir tazyiki oldu. Hatta üniformaları ile dört subayın gelerek izin verilmesi için açıkça baskı yaptıklarına şahit olmuştum.
   <br/>
   <br/>
   Türkiye'ye örnek gösterilen G. Kore'de ise işler böyle yürümüyordu. Kore devleti 1980'li yılların başında uzun vadeli bir program yapar. Bu plana göre hükümet yerli otomotiv sanayiini sonuna kadar koruyacak, ArGe desteği verecek, ithalatı en aza indirecek; ancak yerli üreticiden de teknoloji geliştirmesini, belli bir süre sonunda belli sayıda üretim ve ihracat yapmasını isteyecekti. Bugünlere gelindiğinde de G. Kore, yılda 2.3 milyon araba üretip bunun 900 binini ihraç eden ve başka ülkelerden teknoloji transfer etmeyen bir ülke haline geldi.
   <br/>
   <br/>
   Sanayici ile hükümetler arasında bilek güreşi
   <br/>
   <br/>
   G. Kore bu muazzam başarıyı, 15 yıla sığdırırken, Türkiye, 1960 İhtilali'nden sonra beş yıllık planlı kalkınma dönemlerine geçmesine, Devlet Planlama Teşkilatı gibi bir kurum kurmasına rağmen ne yazık ki sanayici ile el ele verip uzun vadeli ve koordineli bir sanayileşme hamlesi yürütemedi. Günümüzde olduğu gibi hükümet, otomotiv sanayii hakkındaki kararlarını sektöre danışmadan, onlarla istişare etmeden, onların "burunlarını sürtmek" gayesiyle alırken, sanayici de 200 bin kapasiteli bir fabrikayı kapatmakla tehdit etmekte, ekonomik gücünü kullanıp hükümeti dize getirmek istemekte.
   <br/>
   <br/>
   Sanayici mi, montajcı mı?
   <br/>
   <br/>
   Yerli otomotiv sanayicileri şu anda özellikle yakın zamanda üretime geçecek olan üç yeni otomobil fabrikasına izin verilmesine içerlemiş durumdalar. Hakim olan görüş, sekize yükselecek fabrikayı iç piyasanın kaldıramayacağı ve sektörde çok ciddi sıkıntıların yaşanabileceği yönünde.
   <br/>
   <br/>
   Aynı zamanda Otosan'ın da genel müdürü olan Türk Otomotiv Sanayicileri Derneği Başkanı Ali İhsan İlkbahar sektöre yeni firmaların girmesini son derece yanlış bulurken, "Bunlar bizim gibi imalat yapmayacaklar ki. Hepsi montaj. Bizim gibi motor yapmıyorlar ki, bizim gibi şanzıman yapmıyorlar ki, bizim gibi difransiyel yapmıyorlar ki. Bir yatırım yok. Yaptıkları şeyleri de teşvikler sayesinde yapıyorlar. Herhangi bir riskleri, kayıpları yok. Bunlar montaj fabrikaları. İnsanları uyutuyorlar. Bir de çok büyük marifetmiş gibi 5 bin tane arabayı gümrüksüz getiriyorlar" diyerek bu firmalar hakkındaki görüşlerini açıkça ifade etmekten çekinmiyor. Taşıt Araçları Yan Sanayii Derneği Yönetim Kurulu Başkanı Ahmet Bayraktar da hemen hemen aynı görüşleri paylaşarak şöyle diyor: "Gümrük Birliği'ne girilmiş olması, araç üretimi yapmak amacı ile yeni firmalara üretim izni verilmesi, yurdışından dampingli fiyatlarla otomobil ithalatının yapılması yerli üretimde önemli düşüşlere; ithal araçlarda ise satış patlamasına yol açıyor. Şimdiki yüksek vergilendirme ve bedelsiz ithalat gibi nedenlerle büyüyemeyen iç pazarda 38 ayrı markanın ithal edilmesi ve 8 ayrı firmanın üretim yapması kimsenin kendini mutlu hissedemeyeceği bir ortamı doğuruyor. Doğal olarak pazardaki bu parçalanmışlık ekonomik boyutta (adette) üretim yapamayacak olan 8 ayrı otomobil üreticisi, üretimlerindeki yerli parça oranını düşürerek daha çok montaj yoluyla üretim yapma yoluna gidiyorlar. Böylece 150.000 kişinin üzerinde istihdam kapasitesi olan otomotiv yan sanayiinden sınırlı miktarda, sınırlı parça talebinde bulunacaklar. Böyle bir ortamda da ana sanayiine göre daha fazla üretim ve istihdam kapasitesine, teknolojik gelişme düzeyine ve tecrübeye sahip otomotiv yan sanayimiz süratle gerileyecektir. 150.000'in üstünde istihdama sahip, 1995 rakamları ile yalnızca ana sanayii ile olan ticareti 112 trilyon TL. olan yan sanayinin iş kaybedeceği ve bu rakamların tamamen yurtdışına kayacağı kesindir."
   <br/>
   <br/>
   Bu şartlar altında insan şu soruyu sormadan edemiyor. Dünya çapında üne sahip bu firmalar bütün bu olumsuzlukları göze alıp niçin Türkiye'ye geliyorlar? Bu sorunun cevabı ise herhalde şurada yatıyor. 1993 yılında 450.000 tarihi zirvesine ulaşan otomobil satışlarına bakılarak 2000 yılında en az 500.000 otomobil satılacağı tahmin ediliyor. Bütün dünyada otomobil talebi ile milli gelir arasında dolaylı bir ilişki var. Kişi başına düşen milli gelir açısından, Avrupa ülkelerinden yaklaşık beşte bir oranında geri durumdayız. Oysa aynı ülkelerde kişi başına düşen otomobil sayısındaki fark 10 misline çıkıyor. Bu da aslında bugünkünün iki katı kadar bir gizli otomobil potansiyelinin var olduğunu gösteriyor. Türkiye'de her bin kişiye 25 otomobil düşerken bu oran Amerika'da kişi başına 1.5, Almanya'da ise 1.8. Türkiye'de Frankfurt şehrindeki kadar bile otomobil yok. Bunun yanı sıra ülkemiz ucuz ve kalifiye işgücü ile yan sanayine sahip olmasının yanı sıra, Balkanlar, Ortadoğu ve Orta Asya'ya yapılabilecek ihracat için de uygun bir konumda bulunuyor. İşte yabancı yatırımcıları Türkiye'ye çeken de bu potansiyel.
   <br/>
   <br/>
   Arabanın yarı fiyatı kadar vergi
   <br/>
   <br/>
   Türkiye'deki iç pazarın bu kadar küçük olmasının şüphesiz iki büyük sebebi var. Biri alım gücünün düşük olması, ikincisi de dünyanın hiç bir yerinde görülmeyen vergi oranları. Araba fiyatının %4850'si oranında vergi uygulanması iç talebe müthiş bir darbe vuruyor. Oysa vergi oranlarının yüksek tutulması aslında devleti olumsuz etkiliyor. Çünkü vergi oranlarının düşürülmesi durumunda iç talep ve istihdam artacak, sektöre yeni yatırımlar yapılacak ve katma değer oluşacak. Ancak vergide hiç bir stratejisi olmayan devlet alabildiğinden sonuna kadar vergi aldığı için sonuçta dünyanın hiç bir ülkesinde uygulanmayan vergi oranları ortaya çıkıyor. Sanayiciler ise yeni arabadan bu kadar yüksek vergi alınacağına aynı miktarda verginin trafikteki diğer milyonlarca araca yansıtılarak oranların azaltılabileceğini, böylece iç talebin de artırılabileceği teklifini getiriyorlar. Gerçekten de arabaya uygulanan vergiler o kadar dengesiz ki, yeni arabadan fiyatının yarısı kadar vergi alan devlet, bu araba ikinci ele düştükten sonra yılda en fazla beş milyon vergi alıyor. Ancak madalyonun diğer yüzünde ise bambaşka bir tablo var. Veysi Seviğ'in işaret ettiği gibi vergi oranları düşürülüp iç talep artırılırsa, bu talebi karşılayabilecek altyapı ve yollara sahip değiliz. Devletin önce bir altyapı hamlesi başlatması ve otomotiv sanayiinden topladığı vergileri yine bu sektöre harcaması gerekiyor.
   <br/>
   <br/>
   Yeniler eskileri zorluyor
   <br/>
   <br/>
   Yeni kurulacak fabrikalardan Honda Yönetim Kurulu Başkanı Metin Ecevit ise yeni fabrikaların Türk otomotiv sanayiine büyük katkı sağlayacağı görüşünde. Türkiye'de kurulu kapasitenin beş yüz binden yeni açılacak fabrikalarla sekiz yüz bine çıkacağını belirten Metin Ecevit, 1993 yılında 450.000 otomobil satıldığını, ancak ondan sonra gelen ekonomik kriz ile bir düşüş yaşandığını ve şu anda yapılan tahminlere göre ikibin yılında Türkiye'de beş yüz bin civarında otomobil satılacağını söyleyerek şöyle devam ediyor. " Fazla olan miktar ise bu yedi firma tarafından ihracat için değerlendirilecektir. Yanlız iç pazarla yaşamak mümkün değil. Geçmişteki hastalık da bu zaten. Yerli üreticiler beş yüz bin tane içeride satabiliyorsa, kalan miktarı da ihraç edebilirler. Bence sıkıntı otomotiv pazarındaki köklü değişimden kaynaklanıyor. Artık tüketici eski model ve kalitesiz mamulleri almak istemiyor. Firmalar politika değiştireceklerdir, eski modellerin üretimine son verip yeni modeller üretecekler ve ihracata yöneleceklerdir. Fabrikaların şu andaki teknolojileri yeni modeller üretmeye son derece elverişlidir.
   <br/>
   <br/>
   Daha rekabetçi bir piyasa oluşacak ve ne fabrika kapanacak, ne de başka bir sıkıntı olacaktır. Yeni koşullara ayak uyduran herkes pazarda pay bulacaktır."
   <br/>
   <br/>
   Ecevit'in bu sözlerini teyit eder biçimde, yerli üreticilerden Tofaş, pazar payını koruyabilmek için Palio, Bravo ve Marea modellerini üretme kararı alırken, OyakRenault da Megan adlı yeni bir modeli üretme kararı aldı.  Yerli üreticiler yabancı firmalara üretim izni veren Hükümet ve Hazine Müsteşarlığı'nı kıyasıya eleştirirken, Hazine Müsteşarı Prof. Dr. Mehmet Kaytaz  eleştirileri şöyle cevaplıyor. "1993 yılında 570.000 civarında otomobil üretilmiştir. Bu üretime bakılıp projeksiyon yapılarak 2000 yılında iç talebin 700.000 adet civarında olacağı düşünülerek yatırımcılara izin bu rakam göz önünde bulundurularak verilmiştir. Kaldı ki verilen izinlerin tümü 1992 ve 1993 yıllarında verilmiş olup 1993'ten sonra verilmiş izin söz konusu değildir."
   <br/>
   <br/>
   Yerli üretici sıkıştı: Hedef kalite ve ihracat
   <br/>
   <br/>
   İşte tam bu noktada yıllarca eski teknoloji ile üretim yaparak, gümrüklerle korunup pahalı ve demode ürünler üreten yerli sanayicinin tavrı gündeme geliyor. Dünya Gazetesi'nden Taylan Erten geçmişte sanayicinin de yüksek koruma duvarları arkasına sığınarak büyük hatalar yaptığı eleştirisini getirerek şöyle diyor; "Türk sanayicisi 1960'lı yıllardan 1990'lı yılları kadar hep şöyle düşündü; "Türkiye'de otomobil alacak kesim 1015 milyonluk üst gelir grubu. Biz de yüksek gümrük vergileri sayesinde nasıl olsa bu kesime araba satabiliyoruz. Dolayısıyla ürün modellerini geliştirmeye, yeni teknolojiler kullanmaya gerek yok." Bu durum ancak 1990'lara kadar devam etti. Türk ekonomisi dışarıya açılmaya başlayınca, Gümrük Birliği'ne girince sanayici zorlanmaya ve sızlanmaya başladı."
   <br/>
   <br/>
   Günümüzde  üretimin belli bir toprak parçası ile sınırlı olarak değil, global düşünülerek yapılması gerektiğini söyleyen Devlet Bakanı Sabri Tekir de, "6.5 milyar dünya insanını hedef kitle olarak seçip Türkiye'de üretim yapmak isteyen herkes gelsin. Yerli sanayici yıllarca rekabetten uzak yaşadığı için üzerine düşeni yapmadı. Rekabete açık olsaydı bugün otomotiv sanayii çok daha farklı bir yerde olurdu" diyor.
   <br/>
   <br/>
   Özellikle 1993 yılından itibaren bilinçlenen Türk tüketicisi, kaliteli ürün ve hizmeti veren markalara yöneliyor ve gelir dağılımının el verdiği ölçülerde bu talep ithal otomobile kayıyor. Opel ve Toyota'nın üretime başlaması ile hareketlenen iç rekabet Honda ve Hyundai ile yeni bir boyut kazanacağa benziyor. Ülkemizdeki pazar kapasitesi düşünüldüğünde bütün markaların sadece yerli pazara yönelik üretim yapmaları mümkün görünmüyor. Yerli üretici için tek yol kalıyor, o da kaliteyi artırıp, dış pazarlarda rekabet ederek ihracata yönelmek. İthal Otomobilleri Türkiye Mümessilleri Derneği Yönetim Kurulu Başkanı İhsan Çetinkaya da bu süreçte ithal otomobillerin satış ve satış sonrası teşkilatlarının başarısı ile karşı karşıya kalan Türk otomotiv sanayiinin, Gümrük Birliği'nin de etkisi ile modernizasyon çalışmalarına başladığını söylüyor. Fakat bu kısa süreye oturtulmaya çalışılan hızlı modernleşmenin yeterli olmadığını ve yerli firmaların, ana üreticiler ile uzun vadeli strateji değişikliğine gittiğini ve yeni gelenler üretime başladıktan sonra yerli sanayinin tam rekabet edebilir duruma gelebileceğini tahmin ediyor.
   <br/>
   <br/>
   Otomotiv eşit otomobil değil
   <br/>
   <br/>
   Türkiye'de ilk seri üretim traktörde olmasına ve otomobilden çok önce ekonomik ölçekli üretim rakamlarına ulaşmasına rağmen, otomotiv sanayiinde otomobil dışındaki ürünler pek ön plana çıkmıyor. Oysa Türkiye'de traktör üretiminden sonra kamyon, otobüs, minibüs ve midibüs üretimi otomobil sanayiinden önce gelişti ve adete otomobil sanayiinin gelişmesi için lüzumlu altyapı ve yan sanayinin oluşmasını sağladı. Emek yoğun bir sektör olan otomotivde, mesela otobüs üretiminde kaliteli işçilik ve düşük ücret maliyetleri kullanılarak büyük avantajlar sağlanabilir. Bunun en güzel örneğini MercedesBenz Türk A.Ş. gösterdi. MercedesBenz Türk A.Ş. bu avantajı daha önce sezerek Avrupa standartlarında üretim yapacak tesislerini zamanında bitirdi ve tüm Batı Avrupa'ya açılarak ihracatını büyük miktarda artırdı.  Traktörde de benzer başarılı çalışmalar var. Mesela Uzel Makina Sanayii A.Ş. yoğun çalışmaları ile en zor ve traktörün kökeni olan ABD pazarına 1996 yılında yoğun bir ihracat başlattı ve üretiminin % 30'unu ihraç edebilme başarısını gösterdi. Ülkemiz kara yolu taşımacılığının çok yaygın olması sebebiyle Avrupa'nın en büyük kamyon filosuna sahip. Bu alanda da çok büyük potansiyele sahip sektördeki en son yenilik BMC firmasının yüzde yüz yerli ve kendi lisansı ile ürettiği harika bir dizayna sahip Profesyonel adlı kamyon.
   <br/>
   <br/>
   "Türkiye otomotivde 5 yıl içinde 15 milyar dolar ihracat yapabilir"
   <br/>
   <br/>
   Türkiye yaklaşık 4045 yıldır otomotiv sanayiinin içinde olmasına rağmen ne yazık ki bulunduğumuz konum aynı dönemde kalkınmaya başladığımız İspanya ve Kore gibi ülkelerin çok gerisindedir. Türkiye bu süre içinde kendi otomobilini üretememiştir. Bugün bir otomobili üretmek demek, bu otomobili dünya piyasalarında rekabet ederek satmak demektir. Otomotiv sanayiinde var olmak ve başarılı olmak bunu gerektirir.
   <br/>
   <br/>
   Türkiye 1960'lı yıllarda Tofaş ve Oyak Renault'un üretimi ile tanıştı. 1984'e kadar çok yüksek gümrük duvarları ile korunan bu firmalar, ithalatın yasaklandığı bu dönemde çok iyi paralar kazandılar ancak bu paraları otomotiv sanayiine yatırmadılar. Ne yazık ki sanayici bu dönemi çok iyi değerlendiremedi.
   <br/>
   <br/>
   1980'lerden sonra nispi bir serbest piyasa ekonomisi uygulanıp, gümrükler biraz düşürülünce sanayicimiz rekabetle karşılaştı ve teknolojisini yenilemeye başladı. Türkiye'de alım gücünün arttığı görüldü ve yerli yatırımcılar kapasitelerini arttırmaya başladılar. Ancak Türkiye'nin uzun vadeli bir otomotiv master planı yok, hükümet ve sanayicinin bir orkestra gibi çalışacağı bir master planla otomotiv sanayii gelişebilir. Biz de şu anda bu master planını hazırlamaya çalışıyoruz. Çok iddialı bulabilirsiniz ancak ben hazırladığımız bu master planı gerçekleştirilebildiği taktirde önümüzdeki beş yılda Türkiye'nin otomotiv sanayiinde 15 milyar dolar ihracat geliri elde edebileceğine inanıyorum. Bunun için gerekçelerim de şunlar: Türkiye'de endüstriyel maliyetler Batıdan daha ucuz, 65 milyonluk doymamış bir pazar, kaliteli iş gücü temin kolaylığı, müteşebbis bir sanayicimiz ve gelişmiş bir yan sanayimiz var. Otomobilde bizim bir planımız olmamış, otomotiv sanayii gelişmiş bütün ülkelerde hükümetlerin uzun vadeli bir planları olur ve bunu da özel sektörle koordineli bir şekilde yürütürler.
   <br/>
   <br/>
   Türkiye'nin ihracat şansı en yüksek ürünü, yoğun emek gerektirdiği için aslında otobüstür. Bunun yanında traktörde de ihracatımız devam ediyor ve inşaallah dünyada traktör üretiminde Amerika'dan sonra ikinci olacağız. Aynı şekilde kara taşımacılığının da bizde çok yaygın olmasından dolayı kamyonda da büyük bir şansımız var. Bunların herbiri için ayrı ayrı planlar uygulayacağız. Şu anda 700 bine yakın kapasitemiz var. Bunu 1.5 milyona çıkarır, yarısını da ihraç edebilirsek yılda 9 milyar dolar gelir elde ederiz. Bu seviyeye ulaştıktan sonra 67 milyar dolar yan sanayi ihracatı yapmak hiç de zor değil. Önümüzde bir G. Kore örneği var ve bizim şartlarımız Kore'den çok daha olumlu.
   <br/>
   <br/>
   Açık söyleyeyim Türkiye'ye bu kadar fabrika fazladır. Türkiye yol geçen hanı gibi. Türkiye'de yarın bir döviz krizi olsun, bu fabrikaların bir kısmı iş yapmayacak. Türkiye'de hükümetler bir master planı hazırlayıp sektörle koordineli çalışmamış. Bir patronun bir bakanla iyi münasebeti sayesinde izinler alınmış, teşvikler verilmiş. Devletin bir politikası olmamış. Dışardan gelip Türkiye'de üretim yapan firmalar, biz Türkiye'de sanayinin gelişmesine sebep olduk diyorlar. Ben buna katılmıyorum. Bunlar ürettiklerini dışarıya satabiliyorlar mı? Aldıkları teşvikler kadar dövizi ülkemize kazandırıyorlar mı? Yoksa gümrüklere dayanıp sadece iç piyasaya üretim yapmakla mı yetiniyorlar? Bugün sadece Opel'in parçalarını Türkiye'ye getirmek için yılda ödediğimiz döviz 600 milyon mark;  bir de Opel talebi karşılamak için ithalat yapıyor. Yılda 800 milyon mark da buna ödüyoruz. Sadece yılda 1.5 milyar mark dövizi Opel için ödüyoruz, sonra da kalkıp yerli Vectra üretiyoruz diyoruz.
   <br/>
   <br/>
   Biz bu işte bir yanlışlık var diyoruz. Biz ihracata yönelenlere ArGe desteğinden tutun, ihracat desteğine kadar, yatırım desteğinden tutun pazarların hükümet kontrolünde paylaşılmasına kadar her türlü yardımı yapacağız. Buna ayak uyduranlar ayakta kalacak, uyduramayıp sadece iç piyasayı hedefleyenler sektörün kendi iç dengeleri içinde kapanacaklar.
   <br/>
   <br/>
   Vergilerle ilgili çok ciddi ve yerli sanayiciye katkıda bulunacak değişiklikler yapacağız. İhracat yapılan miktar kadar iç piyasada sattıklarının vergilerini onlara vereceğiz. Türkiye'deki otomotiv vergileri çok yüksek. Vergileri alanlar otomotivi lüks sınıfına sokup ona göre vergi alıyorlar. Otomobil artık lüks değildir, biz bu vergi oranlarını çok aşağılara çekeceğiz. Otomobil politikalarını dönemin değişen şartlarına göre esnek tutacağız. Bir kriz veya durgunluk olduğu dönemde vergilerle oynayıp iç talebi artıracağız.
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-2494-otomotiv-savaslari.html), [web.archive.org (arşiv bağlantısı)](http://web.archive.org/web/20120629030134/http://www.aksiyon.com.tr:80/aksiyon/haber-2494-otomotiv-savaslari.html)
