# Hukuk Avrupa yolunda

*Süleyman Taygar 1997.07.05*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Batı'da insan hakları kavramının düşünce alanında filizlenip gün ışığına çıkışından bu yana en az üç yüzyıl geçti.
  </font>
 </div>
 <div id="newsText">
  <font class="detail-text">
   Felsefi kökleri çok daha eskilere gitmekle beraber, asıl on yedinci ve on sekizinci yüzyıllar içinde gelişen ve "insan hakları doktrini" olarak adlandırılan bu düşünce akımı, insanların sırf insan olmak sıfatıyla doğuştan birtakım dokunulmaz, devredilmez ve vazgeçilmez haklara sahip oldukları görüşünü yaymaya çalışıyordu. O zamana kadar sınırsız olan devlet gücünü sınırlandırmayı ve insanları baskıdan korumayı amaçlayan bu doktrine göre devlet, kendi oluşturduğu hukuktan önce varolan doğal hukukla bağlıydı ve insanların bu hukuktan kaynaklanan doğal haklarına saygı göstermek zorundaydı. Giderek güçlenen ve yaygınlaşan bu inanç, on sekizinci yüzyılın sonlarına doğru yayımlanan Amerikan Hakları Bildirileri ve 1789 Fransız İnsan ve Vatandaş Hakları Evrensel Bildirisi ile ilk resmi açıklamalarına kavuştu. Bugün artık insan hakları kavramı bütün demokratik rejimlerin temelinde yer alan bir değerler sistemi haline geldi.
   <br/>
   <br/>
   Fikri altyapısı eskilere dayansa da insan haklarının uluslararası bir nitelik kazanması İkinci Dünya Savaşı ve sonrasına rastlıyor. Savaş öncesinde özellikle Nazizm ve faşizm gibi insan hak ve özgürlüklerini hiçe sayan fikir akımlarının etkileri bütün dünyada insan hak ve özgürlükleri ile ilgili hassasiyetleri artırmış ve kamuoyunu hazır hale getirmişti. Nitekim Birleşmiş Milletler bünyesinde kurulan bir komisyonun hazırladığı tasarı "İnsan hakları günü" olarak da kutlanan 10 Aralık 1940 tarihinde Genel Kurul'da 8 çekimser oya karşılık 48 oyla kabul edilerek İnsan Hakları Evrensel Bildirisi olarak ilan edildi. BM insan haklarını uluslararası düzeyde güvenlik altına almak için çalışmalar yaparken, Avrupa Konseyine üye ülkeler de diğer bir koldan harekete geçerek yeni bir sözleşme hazırladılar. Bu hareketin temelde amacı bir milletler mozayiği olan Birleşmiş Milletler'deki derin görüş ayrılıkları sebebiyle alınan kararların uygulanmasında görülen pratik zorluktu. Avrupa Konseyi üyesi ülkeler ise kendi aralarında homojen bir yapıya sahip ve demokrasi, insan hakları gibi değerlerde ittifak etmiş ülkelerdi. İşte bu çalışmanın bir sonucu olarak Avrupa İnsan Hakları Sözleşmesi 4 Kasım 1950'de Roma'da imzalandı ve 3 Eylül 1953'te de yürürlüğe girdi.
   <br/>
   <br/>
   İnsan haklarında devrim
   <br/>
   <br/>
   Avrupa İnsan Hakları Sözleşmesi 1954 yılında Türkiye tarafından onaylandı ve 10 Mart 1954'te Meclis'te tartışılmadan aceleyle geçirildi. Ancak, bu sözleşme Batı'da ve dünyada algılandığı gibi algılanmamış, Türk siyasi yaşamında yeterli ilgiyi uyandırmamış, Batı ile bütünleşme çabasının bir halkası olarak görülmekten öteye gidememişti. Oysa Avrupa İnsan Hakları Sözleşmesi insan haklarının güvence altına alınmasında adeta bir devrim yapmış ve devletler üstü, uluslararası bir denetim mekanizması getirmişti. İç hukuk açısından devletin iç hukuk kurallarını çiğnemesinden dolayı davalı olarak mahkeme önüne çıkarılması uluslararası adaletin, ulusal adalete benzetilmesi ancak Avrupa İnsan Hakları Sözleşmesi ile gerçekleşebildi. Bireysel başvuru, sözleşmeci devletlerin temel hak ve özgürlüklere daha saygılı olmalarını sağlayan hukukî bir yol olarak kişiyi devlete karşı etkin bir şekilde koruyabiliyor. Devletin birey karşısındaki gücünü sınırlayan ve bireye devleti ulusal üstü bir yargı mekanizmasına şikayet etme hakkı veren sözleşme, taraf olan devletlerin iç hukukunda doğrudan bir etkiye sahip. Avrupa İnsan Hakları Mahkemesi Divan Yargıcı Prof. Dr. Feyyaz Gölcüklü sözleşmenin, insan haklarına "ortak güvence" sistemi getirdiğine işaret ederken, sözleşmenin en önemli özelliğinin, bireye, ulusal devlete karşı şikayet hakkı tanıması olduğunu belirtiyor. Gölcüklü şöyle diyor: "Bu sözleşmeyle, devletin, vatandaşı üzerindeki mutlak hakkı sona ermiştir. Sözleşmeye taraf devletler, 'Benim anayasam böyle, benim kanunum böyle' deme hakları bulunmadığı gibi, sözleşmeye aykırı hükümler varsa bunları değiştirmek zorundalar. Avrupa İnsan Hakları Sözleşmesi'nin amacı, ulusal alanda keyfiliği önlemektir. Sözleşme, iç hukukta netice doğurucu niteliğe sahiptir. Taraf devletlere objektif yükümlülükler getirmektedir."
   <br/>
   <br/>
   Sözleşme taraf devletleri bağlıyor
   <br/>
   <br/>
   Sözleşme, bireye, haklarını çiğneyen devlete karşı İnsan Hakları Komisyonu'na başvurabilme hakkını vermesine ve Türkiye sözleşmeyi 1954 yılında imzalamasına rağmen, "Bireysel başvuru hakkını" 34 yıl sonra 1987'de, Divan'ın yargı yetkisini de 1990 yılında kabul etti. Ancak Türkiye'nin vatandaşlarına bu hakkı veriş tarzı dikkat çekicidir. 1954 yılında vatandaşlarının bu haklara layık olmasından çok, Batı ile bütünleşmek amacıyla sözleşmeye imza atan Türkiye, bireysel başvuru hakkını da Avrupa Topluluğu'na tam üyeliğin yapıldığı yıllarda tanıdı.
   <br/>
   <br/>
   Aslolan iç hukuk
   <br/>
   <br/>
   Sözleşme, sözleşmeci devletlerin ulusal hukukunu etkileyerek, sözleşmeye aykırı yasaların, sözleşmeye uygun bir duruma getirilmesini zorunlu kılıyor. Bunun bir çok örneği var. Mesela Avusturya Ceza Usulü Yasası'nı, Almanya geçici tutuklamaya ilişkin yasayı, Norveç din özgürlüğü açısından Anayasa'sını ve Türkiye de Ceza Muhakemeleri Kanunu'nu (CMUK) uygun duruma getirdi. Sözleşme Türkiye için anayasaya aykırılığı ileri sürülemeyen yasa gücünde. Dolayısıyla Türkiye aleyhine açılan davalar anayasaya aykırı olsa bile iç hukukta düzenlemeler yapılıp, anayasanın ilgili hükmü üç ay içerisinde değiştirilmek zorunda. Ancak unutmamak gerekiyor ki sözleşmenin benimsendiği düzende, insan haklarının iç hukukça korunması asıl, uluslararası koruma ikincil nitelikte. Bu nedenle bireyin sözleşmenin öngördüğü güvenceden yararlanabilmesi için önce iç hukuk yollarını tüketmesi gerekmekte. Sözleşmenin öngördüğü koruma, tamamlayıcı bir koruma. İşte tam bu noktada Türkiye çoğu zaman farklı bir muameleye maruz kalıyor. Özellikle son yıllarda Güneydoğu'dan yapılan başvuruların çoğu iç hukuk yolları tüketilmemesine rağmen komisyon tarafından kabul edilip mahkemeye gönderiliyor. Komisyon bu uygulamasını da şu gerekçeye dayandırıyor. Sözleşmeye göre Avrupa İnsan Hakları Mahkemesi'ne başvurulabilmesi için önce iç hukuk yollarının tüketilmiş olmasının bir de istisnası var. Öncelikle iç hukukun, "elverişli, etkin işleyen, somut sonuç veren, makul sayılamayacak derecede gecikmelere yol açmayan" özelliklere sahip olması gerekmekte.
   <br/>
   <br/>
   İç hukuk yolları tüketilecek mi?
   <br/>
   <br/>
   Avrupa İnsan Hakları Mahkemesi (AİHM) bir noktada Türkiye'den özellikle de Güneydoğu'dan yapılan başvurularda iç hukuk yollarının tüketilmesi şartını aramaması, Türkiye'deki iç hukukun yukarıda bahsi geçen özelliklere sahip olmadığını kabul etmesi anlamına geliyor. Türkiye'nin AİHM nezdindeki eski avukatı Prof. Dr. Bakır Çağlar Türkiye'nin üçte birinin 19 yıldır olağanüstü hal yasaları altında yaşadığını ve adeta olağanüstü halin olağanlaştığını söyleyerek şöyle diyor: "Türkiye'de medyada bazen, '25 derecede arazi hakimiyeti sağlandı' türünde haberlere rastlarsınız. 25 derecede arazi hakimiyetinin sağlandığı bir yerde insan hakları hakimiyetini nasıl sağlayacaksınız. AİHM Türkiye'den yapılan bir çok başvuruda iç hukuk yollarının tüketilmesine gerek olmadığına karar verdi." Bu sözler aynı zamanda acı bir itirafı da ortaya koyuyor. Türkiye'yi defalarca dışarıda bir avukat olarak savunmak zorunda kalmış Çağlar, "19 yıldır devam eden olağanüstü hal ortamında, feodal düzenin devam ettiği bir ortamda, Türkiye'yi Avrupa İnsan Hakları Mahkemesi'nde savunmak teknik olarak mümkün değildir" diyor. Avrupa İnsan Hakları Sözleşmesinin 15. maddesine göre, "Savaş ve milletin varlığını tehdit eden diğer bir toplumsal tehlike halinde her Yüksek Sözleşen Taraf ancak durumun gerektirdiği ölçüde ve devletler hukukundan doğan insanın kişiliğine bağlı birtakım temel haklara, olağanüstü durumlarda, hatta savaş halinde bile dokunulamayacak ve bunlara ilişkin hükümler hiç bir zaman askıya alınamayacaktır." Avrupa İnsan Hakları Mahkemesi Divan Yargıcı Prof. Dr. Feyyaz Gölcüklü de Türkiye'den son yıllarda "iç hukuk yolları tüketilmeden" bireysel başvuruların yapıldığını, bunların da mahkeme tarafından kabul edilmeye başlandığını hatırlatarak, burada mahkemenin, "iç hukukta mevzuatın yer alması ve işlerliğine" baktığını, devlete yükümlülük getirdiğini kaydediyor. Mahkemeye her ülkeden başvuruların geldiğini, ancak Türkiye'den gelen "işkence, köy yakma, kötü muamale" gibi başvuruların, önyargı denmese de kötü etki bıraktığını ifade eden Prof. Dr. Gölcüklü, şunları söylüyor: "Türkiye'ye karşı muazzam bir kampanya var. Şikayet sayısı arttı. Bu, insan hakları ihlalinin artmasından değil. İnsanlar bu yolu öğrendi. Divan yargıçlarının taraf tutması mümkün değil. Ama insan ister istemez etkilenir. Daha dün ülkesinde insan haklarından bahsedilmeyen bir ülkenin yargıcının bize insan haklarını anlatması zoruma gidiyor."
   <br/>
   <br/>
   Türkiye aleyhinde AİHM de 303 dava ile en fazla davayı açan Avukat Hasip Kaplan da, mahkemenin iç hukuk yollarının tüketilip tüketilmediğine bakmadan son zamanlarda birçok davayı kabul etmesinin Türkiye'nin belli bir bölgesinde hukukun işlemediğini varsaydığını söylüyor. Türkiye'nin aslında batısı ile doğusu arasında iki farklı durumun var olduğunu söyleyen Kaplan, "Güneydoğu'da 1978'den beri 19 yıldır uygulanan bir olağanüstü hal ve oradaki çatışmalardan dolayı yakılan köyler, binlerce gözaltı ve binlerce faili meçhul cinayet var. Bu bölgede uygulamalar idari pratik halini almaya, Güneydoğu'da yapılan başvurular işleme konulmamaya, iç hukuk yolları işlememeye başlayınca başvuruların çoğu iç hukuk yollarının tüketilip tüketilmediğine bakılmadan Avrupa İnsan Hakları Mahkemesi'nce kabul edilmeye başlandı. Komisyonun verdiği onlarca karardan sonra "Aksoy ve Akdıvar" davasının divanda kabul edilmesi ile Türkiye'nin belli bir bölgesinde hukukun işlemediği kabul edilmiş bulunmaktadır" diyor.
   <br/>
   <br/>
   İnsan hakları ile güvenlik arasında çok ciddi bir ilişki var. Güvenliğin olmadığı yerde insan hakları ciddi şekilde ihlal ediliyor. İnsan haklarının en önemlisi olan yaşama hakkının garanti edilebilmesi için her şeyden önce güvenliğe ihtiyaç var. Ancak şu da bir gerçek ki güvenliği uzun vadeli olarak sağlamak istiyorsanız toplumda insan hakları ve demokrasiyi tesis etmeniz gerekiyor. İnsan haklarının sağlanmadığı, hukukun hakim olmadığı ve toplum bireylerinin devletle barışık olmadığı bir yerde güvenliği sağlamak mümkün değil. Kanun gücü ve kaba kuvvetle güvenlik sağlanmış olsa bile bunun kalıcı olması çok zor. Türkiye, Güneydoğu'da işte bu ikilemi yaşıyor.
   <br/>
   <br/>
   YAŞ kararları Türkiye'nin başını ağrıtacak
   <br/>
   <br/>
   Son yıllara kadar AİHM'nde YAŞ kararları ile ilgili davalara pek rastlanmazken, son zamanlarda bu davalarda büyük bir artış var. Son YAŞ kararlarında şu ana kadarki en yüksek sayıda (161) subayın ordudan ihraç edilmesi, bu alandaki tartışmaları da yeniden gündeme getirdi. Haklarında soruşturma açılmayan, herhangi bir ikaza muhatap olmayan bu insanlar, basına yansıdığı kadarıyla "irticai nedenlerle", disiplinsizliklerinden dolayı ordudan atılıyorlar. YAŞ kararlarının anayasaya göre yargı denetimi dışında olması nedeniyle, yargı yoluna başvurması mümkün olmayan YAŞ kararıyla ordudan ilişiği kesilen kimseler sosyal ve özlük haklarından da mahrum kalıyorlar. Bu ise Türkiye'nin altına imza attığı ve anayasasının üzerinde bir statüye sahip Avrupa İnsan Hakları Sözleşmesi'nin 5 ve 6. maddelerine aykırı düşüyor. YAŞ kararları mağdurlarının sayısı yüzlerce olmasına rağmen, son zamanlara kadar bunlardan çok azı Türkiye aleyhinde AİHM'nde dava açtı. ANAP Aydın Milletvekili Yüksel Yalova'nın tespitiyle devleti kutsallaştıran Türk insanı, "Devlet ne yapsa doğrudur, yanlış da yapsa bizim devletimizdir" mantığı ile hareket etti, ancak artık hak arama bilinci gelişen bir çok mağdur, Türkiye'de adaleti bulamayınca hakkını Avrupa'da arıyor. Yüksel Yalova bu mantıkla devlete bakıldığında bunun yansımasının, günümüzdeki ceza kanunları olacağını ve devlet adına hareket edenlerin de kutsal devleti temsil ettiği iddiası ile kendilerinde ayrı bir güç vehmetmeye başlayacaklarını, devlet zırhına bürünüp, bunu kendilerinde bir hak gibi göreceklerini belirtiyor. Başkaları böyle istiyor, onun için şunu yapalım mantığıyla hareket ettiği sürece Türkiye'nin, başının sıkıntıdan kurtulamayacağını söyleyen Yalova, "Türkiye, benim insanım neye layık sorusunu cevaplayacak, gereğini yapacak ve görecek ki uluslararası arenada bir çok mesele kendiliğinden hallolmuş. Artık klasik devlet teorilerinin de aşıldığını görmemiz lazım. Devleti yönetenler ve yönetmeye talip olanlar buna uyum sağlayamazsa, bunun anlamı Türkiye'nin uluslararası organizasyonlarda başının dertten kurtulmaması demektir. Bu uluslararası örgütlerin temsilcilerinin sahip olduğu hukuk anlayışı, "Ben devletim, ne istersem yaparım" değil, aksine devletin yetki ve egemenliklerinin sınırlandığı bir hukuk anlayışıdır. Mahkemenin verdiği kararlarda siyasi davrandığı da olmuştur. Ancak Türkiye'nin aleyhine verilen her türlü kararın altında siyasi tavır arama saplantısından kurtulması lazım" diyor.
   <br/>
   <br/>
   Avukat Hasip Kaplan bu durumu şöyle özetliyor: "Avrupa İnsan Hakları Mahkemesi'nin aldığı kararlar üç ay içerisinde yerine getirilmesi gereken zorunlu kararlardır. Bu kararlar uygulanmadığı takdirde konseyden çıkarılma söz konusudur. Türkiye ya iç hukukunu düzenleyecek ya da konseyden çıkacak. Çıkma gibi bir ihtimalin söz konusu olabileceğini zannetmiyorum. Konseyden çıkması durumunda cumhuriyetin oluşumundan beri Batı ve Amerika'nın tarafı olduğu NATO'dan tutun Avrupa Birliği'ne kadar bir çok kuruluşa Türkiye'nin sırt çevirmesi gerekecektir ki böyle bir durum mümkün değil. Gönül arzu eder ki Türkiye'deki insan hakları ihlallerini iç dinamiklerimiz ve Meclis engelleyebilsin. Ancak bunlar bu düzenlemeleri yapmadıkları takdirde ulusal üstü yargının devreye girmesi söz konusu olacak."
   <br/>
   <br/>
   Öyle ki AİHM'nin Türkiye aleyhine aldığı kararlardan sonra, Türkiye ilgili yasalarını değiştirmek zorunda kaldı. Ceza Muhakemeleri Usul Kanunu'ndaki (CMUK) değişiklikler ve uzun gözaltı sürelerinin kısaltılması yine bu davaların sonucu. Sonuçta bu davalarla sadece başvuran kişi tazminat almakla kalmıyor, aynı zamanda iç hukuktaki düzenlemelere de katkısı oluyor.
   <br/>
   <br/>
   Çok açık ihlaller
   <br/>
   <br/>
   Türkiye'de hiç gündemden düşmeyen ve gerek uluslararası alanda, gerekse içeride daima kamuoyunu meşgul eden "işkence" ve işkence iddiaları artık herkesin malumu. Nitekim, 25 Nisan 1995'te yapılan bir MGK toplantısında zamanın Emniyet Genel Müdürü Mehmet Ağar ve Jandarma Genel Komutanı Orgeneral Aydın İlter'in "Türkiye'de işkence iddialarının doğru olmadığı ve bu iddiaların bölücü ve terör örgütleri tarafından ülkeyi küçük düşürmek için yapıldığını" söylemeleri üzerine, Cumhurbaşkanı Süleyman Demirel, "Bu işi bırakın. 'İşkence yok' demekle işkence yok olmuyor. Yıllardır bununla uğraşıyoruz. Bunun önüne geçilsin artık" diyor. Aslında bu ifadeler devletin en üst düzey yetkilisinin, devletin en etkili organlarından birinde Türkiye'deki işkence olaylarının bir itirafı anlamına da geliyor. Öyle ki, 12 Eylül döneminde Türkiye'de 650 bin kişinin gözaltına alındığı ve bunların çoğunun işkence gördüğü artık herkesin malumu. Bunun yanısıra Amerika Birleşik Devletleri Dışişleri Bakanlığı'nın hazırladığı insan hakları raporunda Türkiye açıkça suçlanıyor. Hükümetlerin verdiği sözleri tutmadığı altı çizilerek vurgulanıyor. Sadece suçlamayla kalınmıyor, hangi yöntemlerin kullanıldığı da anlatılıyor.
   <br/>
   <br/>
   Çeşitli düzenlemelerle normatif düzeyde işkence yasağı konulmuş olmakla birlikte, bu konuda yasama organına önemli görevler düşmektedir. Bunlardan birincisi evrensel normların iç hukuk düzenine yansıtılması, ikincisi de TCK'da işkence ve kötü davranışa öngörülen cezaların yetersizliği ve caydırıcılıktan uzak oluşu. Bu konuda yapılması gerekenlerden biri, doğrudan Cumhuriyet Savcılıklarına bağlı bir adli kolluk gücünün kurulması ve burada görev alacak personelin eğitilmesi. Ülkemizde yaşanan birçok insan hakları sorununun, sadece hukuksal düzenleme eksikliğinden kaynaklandığı söylenemez. Uygulamadan doğan ciddi sorunlar var ve bunların önemli bir bölümü yürütme organını ilgilendirmekte. Güvenlik görevini üstlenen tüm personelin insan hakları konusunda ciddi eğitimden geçirilmesi gerekiyor.
   <br/>
   <br/>
   Re'sen emekliye Avrupa yolu açık
   <br/>
   <br/>
   Havacı Hakim Albay Faruk Kalaç, hukukçu kimliğiyle hazırladığı bir dilekçeyi Avrupa İnsan Hakları Komisyonu'na vererek, Türkiye'den 100 bin dolarlık tazminat istedi. Albay Kalaç, Komisyon'a Avrupa İnsan Hakları Sözleşmesi'nin 9. maddesiyle teminat altına alınan din ve vicdan özgürlüğünün ihlâlinden şikayetçi olmuştu. Komisyon'un uluslararası hukukçulardan oluşan 11 kişilik üyesi Kalaç'ın durumunu 1992'den 1995'e kadar inceledi ve kararını verdi: "Kalaç'ın din ve vicdan özgürlüğü gerçekten ihlâl edilmişti."
   <br/>
   <br/>
   Bu aşamada Albay Kalaç Türk devleti ile uzlaşıp tazminat alabilirdi. Ancak o parayı değil, Komisyon'un davayı Avrupa İnsan Hakları Mahkemesi'ne sevketmesini tercih etti. Mahkeme'ye aynı zamanda Sözleşme'nin 6. maddesinde yeralan tarafsız mahkemede yargılanma hakkının da ihlâlini bildirmesine rağmen, ilk müracaat dilekçesinde bunu belirtmediği için teknik olarak mahkeme bunu dikkate almadı.
   <br/>
   <br/>
   Ordudan re'sen emekli edilen 23 kişinin Avrupa İnsan Hakları Komisyonu'na bireysel başvuru dilekçesini hazırlayan Avukat Muharrem Turan, Faruk Albay'ın 6. maddeyi ilk dilekçesine koyması halinde davayı kazanmaması için hiçbir sebep olmadığını söylüyor.
   <br/>
   <br/>
   Hakim Albay Faruk Kalaç'ın müracaatı ve Komisyon'da haklı bulunmasının Türkiye'deki re'sen emekliler için bir yol açtığını söyleyen Av. Turan, "Faruk Albay'dan sonra 50 kişi daha müracaat etti. Bunlar Türkiye'nin de imzaladığı Sözleşme'nin 6., 8., 9. ve 13. maddeleriyle ilgili haklarının ihlâliyle ilgili şikayette bulundular. 200, 300 bin dolar tazminat istediler. Müracaatlarının kabul edilip tazminat almamaları için hiçbir sebep yok" diyor.
   <br/>
   <br/>
   1990 yılında attığı imza ile Türk vatandaşlarına Avrupa İnsan Hakları Mahkemesi'nin yolunun açıldığını ifade eden Turan, Komisyon'un azami 4 yıl, Mahkeme'nin ise azami 2 yılda davaları sonuçlandırma mecburiyeti bulunduğunu ifade ediyor. 28 ülke ile birlikte Türkiye'nin de imza attığı Avrupa İnsan Hakları Sözleşmesi ile Anayasa çeliştiğinde Sözleşme hükümleri geçerli oluyor.
   <br/>
   <br/>
   (İBRAHİM ŞAFAK)
   <br/>
   <br/>
   Avukat Muhammet Akif Erol: Yargı şüpheleri kaldırır
   <br/>
   <br/>
   Yüksek Askeri Şûra (YAŞ) kararları ile atılan subayların tam olarak niçin atıldıklarını biliyor musunuz?
   <br/>
   <br/>
   Anayasal hüküm gereği YAŞ kararları Türkiye'de yargı denetimi dışında. Gizli olduğu için de bir subayın hangi gerekçe ile hakkında dosya hazırlandığı belli değil. Ancak basına da yansıdığı kadarı ile irticai faaliyetlere karıştığı gerekçesi ile atılan subayların namaz kılmaları, eşlerinin türban takması, sosyal faaliyet denen ve çoğu da alkollü içkilerin içildiği toplantılara katılmama gibi gerekçelerle ordudan atıldıkları söyleniyor. Fakat atılma gerekçeleri belli değil ve her iki taraf da zan altında. Gerçekte Türk Silahlı Kuvvetleri kamuoyuna yansıdığı gibi namaz kıldıkları ve eşleri türban taktığı için subayları ordudan atmıyor da olabilir. Ancak yargı yolu kapalı olduğu için burada Türk Silahlı Kuvvetleri de zan altında kalıyor. Yargı, şüpheleri ortadan kaldıran bir mekanizmadır. Atılan insanlara baktığınızda bu insanların çoğunun takdirname aldıkları ve mesleklerinde çok başarılı oldukları görülüyor. En azından disiplinsizlik ve başarısızlıktan dolayı atılmadıkları ortada.
   <br/>
   <br/>
    Peki nasıl bir yol izleniyor ihraç sürecinde?
   <br/>
   <br/>
   YAŞ'da verilen kararlarda aynen şu ibare yer alıyor: "Disiplinsizlik nedeni ile Türk Silahlı Kuvvetleri'nde kalmaları uygun görülmemiştir." Bu disiplin suçunun ne olduğu, nerede işlendiği ve nasıl işlendiğine dair en küçük bir açıklama yok. Bu Avrupa İnsan Hakları Sözleşmesi'nin 6. maddesinde yer alan ve Avrupa İnsan Hakları Mahkemesi'nin çok değer verdiği, bir insanın yargılanma hakkının ve kişinin hakkında yapılan suçlamanın mahiyet ve niteliği hakkında bilgi alma hakkının açıkça elinden alınması demektir. Bu durum bu kişinin aynı zamanda en temel uluslararası hukuk kuralı olan savunma hakkının da elinden alınması anlamına geliyor.
   <br/>
   <br/>
    İhraç işleminden sonra subayların sosyal ve özlük haklarında ne gibi değişiklikler oluyor?
   <br/>
   <br/>
   YAŞ kararlarını bir yargı kararı olarak ele alıyorum. Adına ayırma dense bile yapılan şey ihraç işlemidir ve Askeri Mahkeme tarafından kullanılabilecek bir yetkidir. Bu insanlar sadece ordudan atılmakla kalmıyor, silahları ve bütün özlük hakları da ellerinden alınıyor. Bu durum verilen kararın cezai bir nitelik taşıdığını da gösteriyor. Adına re'sen emeklilik deniyor ancak kamuoyunun da bildiği gibi bu bir ihraç işlemidir. Bu insanlara sadece birikmiş olan kesintileri tazminat olarak verilmekte ve ne emekli maaşı alabilmekte ne de herhangi bir sosyal veya özlük haklarını kullanabilmektedirler.
   <br/>
   <br/>
   Türkiye aleyhine Strazburg'da Avrupa İnsan Hakları Komisyonu ve Mahkemesi'nde
   <br/>
   <br/>
   açılan davalarda Türkiye'yi savunan avukatlardan Prof. Dr. Aslan Gündüz:
   <br/>
   <br/>
   Uluslararası kuruluşlar siyasi yaklaşıyor
   <br/>
   <br/>
   Türkiye  insan  hakları  açısından dışarıdan nasıl gözüküyor?           Nereden baktığınıza bağlı. İnsan hakları komisyonları ve mahkemelerde toptan yaklaşım yoktur,  her dava ayrı ayrı ele alınır. Uluslararası insan hakları örgütlerinin Türkiye'ye bakışı ise olumsuzdur. Çoğu zaman ciddi araştırma yapmadan raporlar yayınlamaktadırlar. Özellikle Türkiye'nin son yıllarda yaşadığı güvenlik krizi sebebiyle Türkiye'deki insan hakları ihlallerini abartılı bir şekilde yansıtmaktalar. Bu kuruluşların siyasi amaç güttükleri rahatlıkla söylenebilir. Bir örnek vereyim size. Avrupa Parlamentosu bir seferinde AB tarafından Türkiye'ye yapılacak ekonomik yardımı insan hakları ihlallerinden dolayı askıya aldı. Ancak aynı fon çerçevesinde Suriye'ye yapılacak yardıma izin verdi. Herkes bilir ki Türkiye'de insan hakları ihlalleri ne kadar kötü olursa olsun, Suriye'den bin defa daha iyidir.
   <br/>
   <br/>
    Uluslararası insan hakları örgütlerinin her yıl ülkeler hakkında yayınladıkları raporlar nasıl ve hangi kriterlere göre hazırlanıyor?
   <br/>
   <br/>
   Bu kuruluşların her ülkede temsilcileri ve merkezleri var. Bu temsilciler örgütlere ne kadar sağlıklı ve tarafsız bilgi aktarabiliyorlarsa onlar da bu bilgilere göre rapor hazırlıyor. Bir örnekle açıklayayım yine. Gizliliğinden dolayı ismini veremeyeceğim bir davada, Diyarbakır'da Uluslararası Af Örgütü için çalışan birisi, bu örgüte bir acil telgraf çekerek bir kişinin güvenlik güçleri tarafından kaçırıldığını abartılı bir şekilde haber verir. Uluslararası Af Örgütü de buradan gelen bilgiye dayanarak ve doğruluğunu kontrol etmeden bir acil durum belgesi çıkararak hükümete ve dünya kamuoyuna gönderir. Bir süre sonra bu kişi tarafından Strazburg'da Türkiye aleyhine açılan bir davada kendisinin gönderdiği telgraf sonucu yayınlanan acil durum belgesi delil olarak gösterildi. Oysa davada daha sonra hükümet güçlerinin bu olayda bir payının olmadığı ve o kişinin hükümet güçleri tarafından kaçırılmadığı ispatlandı.
   <br/>
   <br/>
   Bunları söylerken Türkiye'de insan hakları ihlali olmadığını söylemiyorum. Sadece uluslararası örgütlerin çoğu zaman siyasi amaçlar güderek ve abartılı bir şekilde insan hakları ihlallerini yansıttıklarını söylüyorum. Dünyanın her ülkesinde insan hakları ihlali oluyor. Şu anda Avrupa'da aleyhinde en fazla dava açılan dört ülke İngiltere, İtalya, Almanya ve Fransa'dır. Ki bu ülkelerde terör ve güvenlik problemi de yoktur. Olağanüstü halin uygulandığı yerlerde haklara riayet etmek daha da zor. Burada zaten hakları askıya alıyorsunuz.
   <br/>
   <br/>
    11. Protokolün bu haliyle kabul edilmesinin Türkiye ve özellikle Güneydoğu açısından anlamı ne olacak?
   <br/>
   <br/>
   Bugün Türkiye'nin Güneydoğu'sundan gelen şikayetlerde Avrupa İnsan Hakları Mahkemesi, iç hukukun etkisiz olduğu gerekçesi ile iç hukuk yollarının tüketilmesi şartını aramıyor. Bunun anlamı, Türk Mahkemelerinin Güneydoğu'daki yargı yetkisinin Strasbourg organları tarafından kullanılmasıdır. Bu halkımızın bir bölümünün yargı ve devlet sistemimize yabancılaşması sonucunu doğurabilir.
   <br/>
   <br/>
   Ayrıca 11. Protokolün kabulünden sonra davalar eskiden olduğu gibi gizlilik ilkesi esas alınarak değil kamuoyuna açık ve aleni olarak görülecek. Herşey medyanın gözü önünde cereyan edecek ve medya tüm iddia ve şikayetleri kamuoyuna doğrudan yansıtabilecek. Yeni sistemde mahkeme isterse davaya taraf olmayan devletleri, insan hakları örgütlerini, sivil toplum örgütlerini ve kişileri davet ederek görüş belirtmelerine imkan verecek.
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-2737-hukuk-avrupa-yolunda.html), [web.archive.org (arşiv bağlantısı)](http://web.archive.org/web/20131222075918/http://www.aksiyon.com.tr:80/aksiyon/haber-2737-hukuk-avrupa-yolunda.html)
