# Kumara rest

*Süleyman Taygar 1998.02.21*

<div class="pNewsDetailMainContent ctx_content" itemprop="articleBody">
 Timur'a atfedilen bir söz vardır. Der ki; "Bir çivi bir nal, bir nal bir at, bir at bir adam, bir adam bir ülke kurtarır." Hayatta çok basit gibi gördüğümüz şeylerin bile aslında ne kadar önemli olduğunu, sebepsonuç ilişkisi açısından nelere yol açtığını anlatan bu sözün doğruluğunu Türk halkı 3 Kasım 1996'da Susurluk'ta gerçekleşen bir trafik kazası ile bir kez daha anladı. Trafik kazalarına alışkın ve kanıksamış bir toplum olmamıza rağmen bu kazanın diğerlerinden farklı olduğunu idrak etmekte gecikmedik. Sonuçta da bu kaza Türkiye'de o kadar çok şeyin çivisini yerinden oynattı, o kadar çok mahrem şeyi ortaya döktü ki bundan hemen hemen etkilenmeyen hiç bir toplum kesimi, hiç bir devlet kuruluşu kalmadı. Bu sürecin belki de en önemli sonuçlarından bir tanesi de kumarhanelerin kapanması oldu.
 <br/>
 <br/>
 Kumarhanelerin kılıfı turizm
 <br/>
 <br/>
 Aylardan beri, karıştığı kirli işlerin yanı sıra işletmecilerinin kimliği, ekonomi ve turizme etkileri ile de tartışılan kumarhaneler 11 Şubat'ta kapatıldı, ancak bu işin bitmediğini, bitemeyeceğini herkes biliyor. Türkiye'de 29 yıllık geçmişi olan kumarhanelerin günümüze kadar uzanan esas serüveni aslında 12 Eylül İhtilali sonrasında askeri yönetimin 1983 yılında yürürlüğe giren Turizm Endüstrisini Teşvik Kanunu ile başladı. Turizm yatırımlarının özendirilmesi ve sürekli hale getirilmesi amaçlanmasına rağmen beklenen turizm geliri ve turist akını ülkedeki askeri yönetim sebebiyle gerçekleşmedi. Bu kanunla önceleri Türklerin bu kumarhanelere girişi yasaklandı, daha sonra bu madde esnekleştirilerek "yurtdışında sürekli ikamet eden, geçimini sağladığını kanıtlayabilen Türkler girebilir" gibi bir madde eklendi.
 <br/>
 <br/>
 Artık dönem Özal iktidarının hüküm sürdüğü yıllardı ve Özal döneminde hemen her sektördeki muazzam yatırımlar gibi turizm sektörü de bu yatırım patlamasından nasibini aldı. Bir çok yeni kumarhane açılmaya, tek kollu canavar olarak adlandırılan "slot machine"ler, rulet, poker ve canlı masa ya da kasaya karşı oynanan oyunlar her yerde oynanmaya başlandı. ANAP'ın "üstsüz seven" Turizm Bakanı Mükerrem Taşçıoğlu 18 yeni kumarhaneye izin vermekle kalmadı, oyun çeşitlerinin artmasını da sağladı. Taşçıoğlu'ndan sonra bakanlık koltuğuna gelen Tınaz Titiz Türklerin kumarhanelere girişini yeniden yasakladı, ancak kumarhane sahiplerinin bu genelgeyi idari mahkemelerden bozdurması ile bu yasak uygulanamadı. Daha sonra ise Körfez Krizinde turizm gelirleri büyük darbe yiyen Türkiye, turizmi teşvik edecek her yolu denemeye, var olup da yetersiz olan yasal mevzuatı bile esnekleştirmeye başladı.
 <br/>
 <br/>
 8 kumarhane izni veren İlhan Aküzüm bunun yanısıra daha önceden konaklama tesislerinin bir parçası olarak açılabilen kumarhanelere bu tesislerden bağımsız ve tek başına da açılabilme izinlerini verdi. Gerekçe tahmin edebileceğiniz gibi yine turizmi geliştirmekti. Kumarhane açma rekorunu ise 27 izin ile Abdülkadir Ateş elinde bulunduruyor. Her gelen bakanın yönetmeliklerle oynayarak, kumarhanelere Türklerin girişini zorlaştırmak ve denetime almak bahanesiyle yaptığı değişiklikler, zaten kontrolü zor ve kirli işlere kaymaya çok müsait olan bu sektörü iyice çığırından çıkardı. Nitekim askeri yönetimler de dahil bütün hükûmetlerin prensipte karşı olduklarını söyledikleri ancak kumarhane izinlerini turizmi geliştirmenin bir yolu olarak gördüklerini söyleyerek açtıkları kumarhaneler öyle bir hal aldı ki gelen turist, toplumsal alışkanlıklar ve kişibaşına gelir hesaplandığında Türkiye'deki kumarhanelerin dünyada 95 ülkede izin verilen kumarhaneler içinde bir örneği daha yok. Resmi kayıtlara göre Türkiye'deki 78 casinoda 848 oyun masası ve 8 bin 979 kumar makinesi gözükmesine rağmen, kumar makinelerinin ve masalarının sayısının bu sayının çok çok üstünde olduğunu herkes biliyor. Fakat 1969 yılından beri 29 yıldır faaliyetlerini sürdüren ve yıllık ciroları yine resmi rakamlara göre 11.5 milyar dolar olan casinolar, bütün bu denetimsizlik ve başıbozukluklarına 11 Şubat'ta son verilerek kapatıldı.
 <br/>
 <br/>
 Günde 100 bin, yılda 40 milyon dolar
 <br/>
 <br/>
 Kumarhaneler bir ülkenin turizmine katkısı ve ne getirip götürdüğü tartışılsa da, dünyanın her tarafında sıkı denetlenen ve tabiatları gereği kara para aklamaya, mafyalaşmaya ve eroin ticaretine yatkın yerler olarak daima mercek altında tutulan kurumlar. Türkiye'de uyuşturucu ticaretinden yıllarca hapis yatıp sabıkası olan, İstanbul'un bitirimhanelerinde yirmi yıldır kumar oynatan ve turizm sektörü ile uzaktan yakından alakası olmayan Ömer Lütfi Topal gibiler onlarca kumarhaneyi işletme izni alırken, ABD'de kumarhane izinleri "Gambling Board" adındaki Adalet, Hazine Bakanlığı, FBI polis örgütünden, otel ve kumarhane temsilcilerinden oluşan bir kurul tarafından veriliyor. Son derece sıkı bir tahkikattan sonra alınabilen kumarhane lisansları yasa dışı tek bir kuşkuda dahi iptal ediliyor. Ayrıca, bütün kumar makineleri ve kumar masaları, para girişleri bilgisayar sistemi sayesinde otomatik denetim altında ve bütün bu kumarhanelerdeki binlerce makine ve masada oynanan kumar, modemlerle merkezi bir bilgisayar santraline bağlı. Öyle ki 1 dolar bile kayda giriyor. Bugün Türkiye'de resmi kayıtlar bir yana büyük bir kumarhanenin bir gecedeki kazancı 100 bin dolar, yıllık kazancı ise 3540 milyon dolar arasında. Yani bugünkü kurla 88.5 trilyon arası. Küçük kumarhanelerin kazancı ise bu rakamın dörtte biri kadar. Türkiye'de sanayici ve üretici için hayal olan bu kârlar, kumarhaneler için son derece normal rakamlar. Çünkü yeşil çuhalı bir ahşap masanın kumarhaneye bıraktığı para yılda 1 trilyon lira.
 <br/>
 <br/>
 Kumar tabana yayılıyor
 <br/>
 <br/>
 Dünyada herhalde kumarhaneleri bu kadar başıboş bırakan Türkiye gibi bir başka ülke daha yoktur. Zaten dejenerasyona çok müsait bu sektör kısa zamanda kontrolden çıktı ve pervasızca hareket etmeye başladı. Kumarhaneler sadece belli bir kumarbaz kitleyle yetinmeyip, ev hanımlarından emeklilere kadar bir çok kesimi çok cazip promosyonlar verip kendilerine çekti. Öyle ki, kumarhane giriş ücretinin alınmadığı, açık büfe ve sınırsız içkinin bedava sunulduğu, ekmek kızartma makinasından her türlü beyaz eşyaya kadar bir çok ürünün promosyon olarak verildiği kumarhaneler kısa zamanda bir çok ev hanımının gözdesi oldu ve artık konken partilerini, günlerini lüks kumarhanelerde yapmaya başladılar.
 <br/>
 <br/>
 Dünyanın hiç bir yerinde kredi ile, çek ve senet ile kumar oynamaya izin yokken, bizim kumarhanelerde her türlü kumar rahatlıkla oynandı. Bu oyunlar sonunda çok fahiş rakamlar üzerinden kredi kullanıp kumar oynayanlar, çek ve senet imzalayıp kumar oynayanlar bu borçlarını ödeyemeyince adeta kumarhanelerle ortak çalışan çek ve senet mafyası devreye girerek bu borçları tahsil etti.
 <br/>
 <br/>
 Sonunda da devlet kumarhaneleri kontrol etme ve zapt ü rapt altına almadaki aczini adeta kabul ederek, çareyi kumarhaneleri kapatmakta buldu.
 <br/>
 <br/>
 "Kumarhaneler yer üstüne hiç çıkmadı ki"
 <br/>
 <br/>
 Hergelen hükûmetin ülke turizmine güya katkı sağlıyor diye açtıkları kumarhanelerin ne hale geldiğini herhalde Ömer Lütfi Topal'ın Avukatı Ekrem Marakoğlu'nun şu cümleleri çok iyi özetlemekte: "Casinolara turistik tesis deniyor ama turistik tesis, turistik tesis olmaktan çıkıyor; bir tahsilatçı kuruluş haline geliyor. Bakın Ömer Lütfi Topal, Hikmet Babataş davasından yargılandı, Bülent Fırat'tan yargılandı. Ömer Haşhaş adam öldürmeye tam teşebbüsten yargılandı. Ahmet Kara adam öldürmeye teşebbüsten ve kaçakçılıktan yargılanıyor. Bir bakıyorsunuz turistik tesis dediğiniz kumarhanenin patronu terör suçundan yargılanıyor. Siz burada kumarhaneler legaldi diyebilir misiniz? Kumarhaneler yer üstünde değildi ki yer altına insin. Bir adamdan senet alabiliyor musun, adam parayı ödeyemediği zaman dövüp, kolunu bacağını kırabiliyor musun, kazancını istediğin rakamdan gösterebiliyor musun? Peki bunu nasıl yasal sayabilir ve kumarhaneler yer üstündeydi diyebilirsiniz? Kumarhaneler hiç bir zaman fiili olarak yer üstünde olmadı ki. Bakın Ömer Lütfi Topal ölmeden evvel öldürülmemek için 17 milyon dolar para ödedi. Sorarım size bu nasıl bir sektördür ki 17 milyon dolar haraç olarak ödenebiliyor? Ömer Lütfi Topal gibi kimseye haraç vermeyecek bir adam bu kadar parayı gözden çıkarabiliyor?"
 <br/>
 <br/>
 Türkiye'de sistem'in değil kişilerin tartışıldığını ve bir çok olayın ölmüş bir adam olarak Ömer Lütfi Topal'ın üzerine yıkılarak halledilmeye çalışıldığını söyleyen Marakoğlu şöyle diyor; "Bu nasıl bir sistemdir ki Ömer Lütfi Topal gibi yirmi yıl Fındıkzade'de bitirimhane işletmiş birisi Kutlu Savaş'ın raporunda iddia edildiği gibi devlete emir verir bir hale geliyor? Bu bugün Ömer Lütfi Topal'dır, yarın Ahmet'tir, öbür gün Mehmet'tir. Açık söylüyorum, devletin bir denetimi olsaydı Ömer Lütfi Topal bu denetime tabi olurdu. Baş kaldırmazdı."
 <br/>
 <br/>
 Siyaset kumarla yozlaşıyor
 <br/>
 <br/>
 Öteden beri siyasilerin ve bürokratların kumarla aralarının iyi olduğu bilinir. Meclis'in her döneminde milletvekilleri ve bürokratlara Ankara'nın lüks otellerinde, çok özel odalarda ve özel seanslarda kumar oynatılır ve sonuçta bu insanlar çok büyük miktarlarda borçlanırlar. Ecevit meşhur Güneş Motel Olayı'nda hükûmet kurmak için milletvekili pazarına daldığında, "Bana kumar borcu olmayan onbir adam lazım" diyerek, kumarın siyaset dünyasında ne denli yaygın olduğuna dikkat çekiyordu. Aynı şekilde Refahyol'un yıkılmasında etkili olan ve DYP'den kitleler halinde kopuşlara sebep olan milletvekili transferlerinde kumar borçlarının büyük etkisi olduğunu Çiller'in bizzat kendisi açıkladı. Bu dönemde DYP'den transfer olan bir milletvekilinin bu transferi çok büyük boyutlarda kumar borcu olduğu için yapmak zorunda kaldığı, hatta transferi borcunu ödemeye yeterli oymayınca yine milletvekili olan çok zengin bir işadamının yardımı ile borcunu ödediği Ankara'da herkesin malumu. Siyasilerin yanısıra bürokratlardan da bir çok isim kumara bulaşmış ve büyük miktarlarda borçlanmış durumdalar. Bunun en son örneklerinden birisi son Susurluk Raporu'nun hazırlanışı sırasında yaşandı. Kutlu Savaş, Susurluk Raporu'nu hazırlarken kumarhaneler ve kumarhanelerin bürokrat ve siyasilerle ilişkileri hakkında öyle belgelere ulaşır ki kendi deyimiyle küçük dilini yutacak hale gelir. Bu belgelerden birisi Antalya Ofo Oteli'ndeki Ömer Lütfi Topal'a ait Emperyal Kumarhanesi'nin aralarında yüksek yargı organı üyelerinin de bulunduğu bir çok üst düzey bürokrata ait kumar borçları listesidir.
 <br/>
 <br/>
 "Dağılmayın, yeniden açılacağız"
 <br/>
 <br/>
 Türkiye'de kumarhaneler kapansa da bir çok kimseye göre bu çok da fazla sürmeyecek. Bunun en büyük emarelerinden biri kumarhaneler kapandığında bütün makina ve masalarını ihraç etmek veya hurdaya çıkarmak yerine bulundukları yerlerde mühürlenerek adeta kumarhanelerin yeniden açılacağı ve bu işten anlayanlara göre de hiç de uzak olmayan günlere kadar bekletilmesi. Zira Türkiye'de kumarhaneler kapandı ve açılmayacaksa bu makina ve masalara Türkiye sınırları içerisinde bir daha ihtiyaç duyulmaması lazım. Zaten bütün kumarhane patronlarının personellerine başka bir iş bulmamalarını ve dağılmamalarını, bir iki ay içerisinde illegal de olsa yeniden faaliyete geçeceklerini söyledikleri biliniyor. Zaten bir çoklarına göre kumarhanelerin kapanması belli bir maslahata binaendi ve hem Refah'ın Anayasa Mahkemesi tarafından kapatıldığı için, hem de kamuoyunda kumarhanelerin imajı çok yıprandığı için böyle bir zamanda kapatılmasını çok da yadırgamamak lazımdı.
 <br/>
 <br/>
 Anayasa Mahkemesi'nin kararından sonra Turizm Bakanlığı'nın çıkardığı genelgede, oyun salonlarındaki masa ve makinelerin tasfiyesiyle ilgili olarak, bu araç gereçlerin Turizm Bakanlığı yetkilisinin gözetimi altında bir depoda muhafaza altına alınması ve sayıları, cinsleri ve seri numaralarının noter tesbit tutanağı ile belgelenerek Bakanlığa bildirilmesi, eğer ihraç edilecekse gümrük çıkış beyannamelerinin, hurda olarak MKE Kurumu Hurdasan A.Ş'ye teslim edilecekse de bu işlemle ilgili tutanakların Bakanlık gözetiminde hazırlanması isteniyordu. Oysa bunların ihraç ve ithali zaten Turizm Bakanlığı'nın iznine tabi idi. Ancak kumarhanelerdeki bütün makinaların gümrük giriş belgeleri, seri numaraları, hangi kumarhanede ne kadar var olduğu gibi Turizm Bakanlığı'nda olması gereken bilgileri devlet, kumarhanelerin kapatıldığı akşam mühürlerken öğrenip tespit edebildi.
 <br/>
 <br/>
 Aldığımız haberlere göre, kumarhanelerin en fazla bir iki yıl içerisinde açılacağının bir başka emaresi de devletin zinde güçlerinin kumarhane sektörünün en önde gelen iki patronuna kumarhanelerin yeniden açılacağı yönünde söz vermeleri. Kumarhanelerin açılma sürecinin şöyle işleyeceği planlanıyor: Önce bu patronların dürüst işadamları olduğunu göstermek için sekiz yıllık kesintisiz eğitime 1 trilyon gibi yüklü miktarlarda bağışlar yaptırılacak ve Ömer Lütfi Topal türünden kumarhaneci olmadıkları mesajı kamuoyuna verilecek. Her koldan sabıkalı olan Emperyaller bu yüzden açılamayacak ve sektörün diğer büyüğü, tek kalacak. Daha sonra da ülke turizminin kumarhanelerin olmamasından büyük zarar gördüğü ve zaten kumarhanelerin açılmaması halinde kumarın yer altında illegal faaliyet gösterdiği gibi gerekçeler ile kamuoyu kumarhanelerin açılması fikrine alıştırılacak.
 <br/>
 <br/>
 Kumarhaneciler, ilk hedefiniz neresi?
 <br/>
 <br/>
 Türkiye'de 29 yıldır faaliyet gösteren kumarhane sahipleri geçen zaman içerisinde bayağı büyük bir güç oldular. Bu işadamlarımızın bu kadar büyük kârlar elde ettikten sonra Türkiye'de yasaklandı diye bu işten vazgeçecek halleri yok. Onlar da öyle yapıyorlar ve kendilerine yeni ve bakir kumar ülkeleri buluyorlar. Türkiye'deki toplam 78 kumarhanenin yüzde doksanı altı grubun elindeydi ve bu gruplar Orta Asya Türk cumhuriyetlerinden Kıbrıs ve Romanya'ya kadar geniş bir coğrafyada kumarhane işletiyorlardı. Türkiye'deki son karardan sonra kumarhane patronlarının dışarıya olan ilgileri daha da arttı. Öncelikle tercih ettikleri ülkeler ise özelleştirilen otellerden ve yakınlığından dolayı Bulgaristan ve Romanya gibi Balkan ülkeleri ile Kıbrıs.
 <br/>
 <br/>
 Türk kumarhane sahiplerinin Kıbrıs'a olan ilgisi aslında bu son gelişmelerle başlamış değil. Öteden beri Türkiye'de kumarhane işleten hemen her grubun Kıbrıs'ta bir kumarhanesi var. Öyle ki şu anda yüz seksen bin nüfuslu KKTC'de 11'i Girne, 2'si Lefkoşa ve 5'i Gazimagosa'da olmak üzere toplam 18 kumarhane var. Bir diğer deyişle KKTC'deki her on bin kişiye bir kumarhane düşüyor ki, böyle bir rakama dünyanın hiç bir yerinde rastlamak mümkün değil. Bu 18 kumarhanenin yanısıra başvurusu yapılmış ve izin bekleyen otuz kadar kumarhane var.
 <br/>
 <br/>
 Türkiye'de kumarhanelerin kapatılmasından sonra boşta kalan bir çok krupiyerin şimdiye kadar edindikleri kumar çevreleri ile temasa geçerek Kıbrıs, Romanya, Bulgaristan ve Orta Asya Türk cumhuriyetleri gibi ülkelere kumar turları düzenlemeleri bekleniyor. Bunun ilk örnekleri Kıbrıs'ta görülmeye başlandı. Haftada bine yakın Türk kumarbaz haftasonunda "junked tur" denen kumar turları ile Kıbrıs'a kumar oynamaya geliyor ve pazartesi günü dönüyorlar.
 <br/>
 <br/>
 Kumar adası
 <br/>
 <br/>
 İşte Kıbrıs'ın bu durumundan dolayı ister istemez bir çok insan Kıbrıs'ın bir kumar adası olma yolunda ilerlediğine inanıyor. Zira, Türkiye'deki kumarhane patronları Kıbrıs'ta kumarhane sahibi olabilmek için büyük bir yarışa girdiler. Özellikle elinde işletme hakkı bulunan yerli işletmecilere çok büyük miktarlarda paralar ödenerek kumarhaneler alınmaya çalışılıyor. İlk olarak Lefkoşa'daki Lapetos Oteli'nin Hard Gazinosu'nun yüzde 53'ü 5 milyon dolara satışa çıkarıldı. Girne'deki Oscar Casino'nun işletme hakkının 2 milyon dolara devredilmesi için pazarlıklar son safhaya geldi. Türkiye'den Yahya Kurt ve Sedat Çolak'ın Erdem Oscar'la pazarlığa oturduğu ve tarafların 2 milyon dolara anlaştığı iddia ediliyor. Benzer bir gelişme de Celebrity Casino'da yaşanıyor. Bu kumarhaneye talip olan dört ayrı işletmecinin Celebrity'nin sahibi Aziz Kent ile pazarlığa oturduğu ancak 3 milyon doların altında teklif verdikleri için Kent'in bu teklifi kabul etmediği iddia ediliyor. Kumarhanelerin bir yıllık işletme izninin 100 bin dolar olduğu göz önüne alınırsa ne kadar büyük kârlar elde edildiği ve ne büyük paralar döndüğü daha rahat anlaşılır.
 <br/>
 <br/>
 KKTC önlem alıyor
 <br/>
 <br/>
 Türkiye'de yaklaşık bir yıl önce başlayan kumarhanelerin kapatılması ile ilgili tartışmalardan sonra KKTC Hükûmeti de birtakım hazırlıklar ve yasal düzenlemeler yapmaya, adeta Kıbrıs'ın bir kumar adası olmaması için ellerinden gelen çabayı göstermeye çalışıyorlar. Bu amaçla kumarhanelerle ilgili 29 Mayıs 1997 tarihinde yeni bir yasa tasarısı Bakanlar Kurulu'na sevk edilmiş ve 25 Ağustos tarihinde onaylanmış. Tasarı şu anda KKTC Meclis komisyonunda son şeklini alarak yasalaşmayı bekliyor. Bu yasaya göre kesinlikle yeni kumarhane izni verilmeyecek, kumarhanelere giriş yaşı 25'e yükseltilecek, kumarhane işletebilmek için tesisin en az dört yıldızlı ve 250 yatak kapasiteli olması şartı aranacak, girmesi yasak olanların girmesi halinde hem işletmeye hem o şahsa iki yüz milyon ceza kesilecek, işletme izinleri yıllık verilecek ve hükûmetin müsaadesi alınmadan bu izinler kesinlikle devredilemeyecek.
 <br/>
 <br/>
 Şu anda Kıbrıs'taki kumarhanelerin faaliyetlerini düzenleyen yasa İngiliz döneminden kalma ve çok büyük eksiklikleri var. Zira KKTC vatandaşlarının ve öğrencilerin kumarhanelere girmesi yasak olmasına rağmen, bunun cezası sadece bin dört yüz seksen lira. Bunun yanısıra yasanın uygulanmasında da çok büyük ihmaller göze çarpıyor. Mesela mevcut yasada, kumarhane izinleri verilirken bu tesislere yılda en az 10 bin geceleme şartı bulunuyor. Ayrıca KKTC vatandaşlarının kumarhanelerde yakalanması halinde iznin iptal edilmesi gerekiyor. Ancak şu ana kadar binlerce KKTC vatandaşı yakalanmasına rağmen bu kumarhaneler hakkında herhangi bir işlem yapılmamış.
 <br/>
 <br/>
 Kıbrıs bindiği dalı kesmemeli
 <br/>
 <br/>
 Bugün Kıbrıs ekonomisini ayakta tutan en büyük etkenlerden birisi burada okuyan Türk öğrenciler. Kıbrıs'taki altı üniversitede okuyan toplam on dokuz bin öğrencinin yaklaşık on iki bin beş yüzünü Türkiye'den giden öğrenciler oluşturuyor ve adeta Kıbrıs bu öğrenciler sayesinde ayakta duruyor. Kumarın Kıbrıs için oluşturduğu en büyük tehditlerden birisi de işte bu Türk öğrencilerin kumarhanelere olan alışkanlıkları. Öğrenci olarak girmeleri yasak olmasına rağmen Kıbrıs'ta turist statüsünde olduklarından pasaportları ile kumarhanelere rahatça girebiliyorlar. Çoğunun maddi durumu iyi olan bu öğrencilerden birçoğunun kumarhanelerin müdavimleri oldukları ve denetimsizlik sebebiyle de bunun önüne geçilemediği biliniyor. Kıbrıs'ta çok fazla kumarhane olduğunu ve kesinlikle yeni izinler verilmeden, mevcutların çok iyi kontrol edilmesi gerektiğini söyleyen KKTC Meclis Başkanı Hakkı Atun, kumarın Türk öğrenciler üzerindeki etkisini ve Kıbrıs'a verdiği zararı şöyle anlatıyor: "Kumarhanelerin Kıbrıs'a verdiği en büyük zararların başında, bizim ekonomimizin bel kemiği olan ve geleceklerini en iyi şekilde hazırlama mecburiyetinde olduğumuz Türkiye'den gelen öğrencilerin bu kumarhanelere olan düşkünlükleri. Bu öğrencilerin kumarhanelerden maddi, manevi zarar göreceği apaçık. Dolayısıyla Kıbrıs'ta kumarhane sayısının daha fazla artırılmaması lazım."
 <br/>
 <br/>
 Kıbrıs'ın mevcut turizm altyapısının Türkiye veya bir başka yerden gelecek kumarhane akınına da müsait olmadığını belirten Atun, kumarhanelerin kara para aklama yönüne dikkat çekerek şöyle diyor; "Kumarhaneler birtakım kirli işlere ve kara para aklanmasına son derece elverişli yerlerdir ve bu durum Türkiye'de kumarhanelerin kapatılmasının da baş sebebi olmuştur. Bizde kumarhaneler böyle bir duruma dönüşürse durum çok daha vahim ve dehşet verici olur. Bizim gibi küçücük bir bünyeyi perişan eder ve tanınma mücadelesi veren, dünyada prestij kazanmaya çalışan Kıbrıs hem devlet, hem toplum olarak erozyona uğrar. İş bu noktalara ulaşırsa Türkiye'nin baş edemediği bu meseleyle biz hiç başedemeyiz."
 <br/>
 <br/>
 Kıbrıs'ta Muhalefetteki Toplumsal Kurtuluş Partisi Genel Başkanı Mustafa Akıncı da kumarhanelerle turizm arasında kurulan yanlış ilişkiye dikkat çekerek turizmin gelişmesi için kumarhaneleri olmazsa olmaz bir şart saymanın çok yanlış olduğunu ve bunun en güzel örneğinin de Güney Kıbrıs'ta yaşandığını söylüyor. Bugün 18 kumarhaneye sahip Kuzey Kıbrıs yılda ikiyüzbin turist ağırlarken, sadece bir kumarhaneye sahip Güney Kıbrıs yılda iki buçuk milyon turist ağırlıyor.
 <br/>
 <br/>
 Türk basınında çıkan ve Kıbrıs için, "Susurluk Adası", "Yavru Susurluk" gibi yakıştırmalar bizi çok üzüyor. Bu tür yakıştırmalar yarım asra yakındır nakış işler gibi işlediğimiz Kıbrıs politikasına da zarar veriyor. Susurluk olayını Kıbrıs'ın üzerine yapıştırmak çok büyük bir insafsızlık, aynı zamanda büyük bir siyasi yanlış. Türkiye'de yaklaşık bir yıl kadar önce kumarhanelerin kapanması gündeme geldiğinde inanmamakla birliktebirtakım tedbirler almaya başladık. Bizim kumarhaneler ile ilgili yasalarımız müstemleke döneminden kalma ve tamamen kahvehanelerdeki kumarı önlemeye yönelik yasalardı. 1975 yılında Kıbrıs'ta kumarhane açılmaya başlayınca bir kaç düzenleme yapıldı, ancak bunlar da yetersiz. Kumarhanelere kimlerin girip çıktığı, devir şartları, imtiyaz hakları kontrolsüz ve bir düzenlemeye bağlı değil. Bizim bu eksikliklerimizin yanısıra Türkiye'de bu tartışmaların başlaması bizim için de bir fırsat oldu. Komisyon kurarak yasal boşluklar nelerdir ve bu boşluklar nasıl doldurulur diye araştırma yapmaya başladık. Sonuçta hazırladığımız yasa tasarısı Bakanlar Kurulu'ndan geçti ve yakın bir zamanda Meclis gündemine gelecek. Bu yasa tasarısında özetle şunlar var: Öncelikle kimlerin kumarhanelere girebileceği. 25 yaşın altındakiler, devlette memur olarak çalışanlar, devlete vergi borcu olanlar ve birinci dereceden bir akrabasının girmesine izin vermediği kişiler kumarhanelere giremeyecek. Bunun yanısıra girenler belli bir giriş ücreti verecekler. Bunu da Turizm ve Maliye Bakanlığı yetkilileri denetleyecek. Kumarhanelerin devri meselesinde imtiyaz sahibi, hükûmetin onayını almadan kesinlikle imtiyaz hakkını bir başkasına devredemeyecek. Kumarhane sahiplerinin hem Kıbrıs hem de diğer ülkelerdeki adli sicillerinin temiz olması, kumarhane işletecek yerin en az 250 yatak kapasiteli ve dört yıldızlı otel düzeyinde olması da gerekiyor.
 <br/>
 <br/>
 Biz gerek kumarhane izinlerini verirken, gerek yasal düzenlemeleri yaparken hesaplarımızı Kıbrıs vatandaşları için değil, diğer ülkelerdeki turistler için yapıyoruz ve bu meseleyi turizmin bir kolu gibi görüyoruz. Şu anda Kıbrıs'ta toplam sekizbin beşyüz yatak kapasitesi var ve sadece yüzde otuzyedi gibi bir doluluk oranı ile çalışıyorlar. Bizim hedefimiz yatak kapasitesini yirmibeş bine çıkarmaktır.
 <br/>
 <br/>
 Burada okuyan Türk öğrencileri kumara karşı korumak içinde 25 yaş sınırını getiriyoruz. Yerli de olsa yabancı da olsa, öğrenci de olsa 25 yaşın altındakiler giremeyecek. Buna benzer sınırlamalar şu anda da var ama cezalar caydırıcılıktan uzak. Şu anda kumarhaneye girmesi yasak birinin girmesinin cezası bin dörtyüz seksen Türk Lirasıdır. Biz bunu ikiyüz milyona çıkarıyoruz ve hem giren kişiye hem de kumarhane sahibine ceza veriyoruz. Tekrarı halinde bu miktar birkaç misline çıkıyor. Bunun denetlenmesi de çok iyi maaş alan ve devamlı dönerli olarak değişen elemanlardan oluşan 35 kişilik bir ekip tarafından yapılacak. Bunun yanısıra kumarı teşvik eden, promosyon yapan müesseselere izin verilmeyecek.
 <br/>
 <br/>
 KATKIDA BULUNANLAR:
 <br/>
 <br/>
 Teoman Turan, Faruk Mercan
 <br/>
</div>


Kaynak: [www.aksiyon.com.tr](http://www.aksiyon.com.tr:80/kapak/kumara-rest_503478), [web.archive.org (arşiv bağlantısı)](http://web.archive.org/web/20160304073218/http://www.aksiyon.com.tr:80/kapak/kumara-rest_503478)
