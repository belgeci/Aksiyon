# Meçhul faıller "devlet sırrı"nın ardında

*Süleyman Taygar 1997.09.06*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Türkiye son bir yıl içinde yakın tarihinin belki devlet ile en büyük yüzleşmesini yaptı, hâlâ da yapıyor.
  </font>
 </div>
 <div id="newsText">
  <font class="detail-text">
   Türk insanının yapısı gereği çoğu zaman devleti iliklerimize kadar hissedip ona kutsallık atfeden bir toplum olduğumuzdan, bu yüzleşmenin önemi daha da büyüyor. Devleti baba olarak gören bir toplum, hiç alışık olmadık biçimde artık "Devlet vatandaşını öldürür mü?" sorusunu sorar hale geldi. Özellikle 1990 sonrasında Muammer Aksoy, Turan Dursun, Çetin Emeç, Bahriye Üçok ve Uğur Mumcu gibi toplumun vitrinindeki bir çok aydının öldürülmesi, Güneydoğu'da istatistiklere bile yansımayan binlerce faili meçhul cinayet, çoğunluğu Güneydoğu'da olmak üzere ülkenin dört bir yanında mantar gibi biten devlet görevlilerinin ve güvenlik güçlerinin de içinde yer aldığı mafya ve çeteler nerede ise toplumumuzun değişmez gündemi oldular. Bütün bunlarla toplum ve devlet yıllardır yüz göz oldu, ancak geriye dönüp baktığımızda ne suçluların yakalanıp cezalandırılması, ne de sistemin iyileştirilmesi adına bir arpa boyu yol katetmediğimizi görüyoruz. Acaba niçin, devletin elindeki bütün imkanlara, adalet sistemine, Meclis'in oluşturduğu bir yığın araştırma komisyonuna rağmen bütün bunların önüne geçilemiyor? İşte bu sorunun cevabını aramak, bulunan cevapları sorgulamak; devlet ile yüzleşmek ve varolan sistemin işleyişini anlamak adına bize bir çok ipucu verecek.
   <br/>
   <br/>
   Faili meçhuller meçhule mahkûm
   <br/>
   <br/>
   Türk toplumu, özellikle 199093 yılları arasında laik kesimden bir çok aydına yönelik işlenen faili meçhul seri cinayetler karşısında infial derecesinde bir tepki gösterse de, aslında bu ve benzeri cinayetler Türkiye'nin değişmez bir gerçeği. Ne demek istediğimizi şu rakamlara bakınca daha iyi anlayacaksınız. Adalet Bakanlığı'nın verilerine göre, 1995 sonu itibariyle geçen yıllardan devreden dosyalarla beraber DGM'lerdeki dosyalar  hariç  359  bin  40 faili meçhul dosya var ve bu dosyalardan faillerin bulunma oranı sadece % 1.1. DGM'lerdeki faili meçhul dosya sayısı ise 11 bin 539.
   <br/>
   <br/>
   Bunun bir diğer anlamı DGM'lerin görev alanına giren bütün dosyaların %47.6'sının faili meçhul kalması. Yani DGM'lere intikal eden dosyaların nerede ise yarısı faili meçhul durumda. Bir ülkede bu kadar çok faili meçhul cinayet işlenip, bu cinayetlerin hemen hemen hiç birinin failinin bulunamaması, ister istemez bütün gözlerin, vatandaşının can ve mal güvenliğinden sorumlu devlet üzerine çevrilmesine sebep oluyor, devlet zan altında kalıyor. Çünkü dünyada bu kadar çok faili meçhul cinayetin yaşandığı ülkeler, ancak siyasi rejimlerin muhaliflerine karşı korkuya kapılıp, onları hukuk dışı yollardan ortadan kaldırmaya teşebbüs ettiği Ortadoğu ve Latin Amerika'daki birtakım ülkelerde görülebiliyor.
   <br/>
   <br/>
   "Faili meçhul cinayetler cehennemi"
   <br/>
   <br/>
   Yukarıdaki rakamların da çok iyi özetlediği gibi Türkiye, tam bir "faili meçhul cinayetler cehennemi" olmasına ve binlerce faili meçhul cinayet işlenmesine rağmen içlerinden biri var ki, diğerlerinden çok farklı:Uğur Mumcu cinayeti.
   <br/>
   <br/>
   Uğur Mumcu'nun katledilişine kadar özellikle laik kesimden bir çok insan öldürülmüş, ancak toplumun tepkisi bu cinayetle doruğa ulaşmıştı. Sol partilerin ve işçi sendikalarının da katkısıyla bir laiklik gösterisine dönen Mumcu'nun cenaze töreninde onbinler yürümüş, cinayetin sorumlusu Müslümanlar olarak gösterilmişti. Mumcu'nun katledilmesinin kimin ve kimlerin işine gelebileceğini anlamaktan aciz bir çok insan öylesine acele yargılara varıyor ve öylesine pervasızca karar veriyordu ki, Basın Konseyi Başkanı sıfatı sebebiyle de meseleye en ihtiyatlı yaklaşması gereken Oktay Ekşi bile, "Bu cinayetlerin 'İslami terör örgütleri' tarafından işlendiğinden bir kaç reddiyeci demagog hariç kimsenin kuşkusu yok" diyor, Anayasa Mahkemesi Başkanı Yekta Güngör Özden ise "Yüz Mumcu öldürseler yine şeriatı getiremezler" gibi açıklamalarda bulunuyordu, DGM Başsavcısı Nusret Demiral da, "Mumcu olayında İran, Rabıta ve Kara Ses Cemalettin Kaplan üzerinde duracağız" diyordu. Dönemin başbakanı Demirel'den, Başbakan Yardımcısı Erdal İnönü ve İçişleri Bakanı İsmet Sezgin'e kadar devletin en tepesindeki bir çok isim bu cinayetin sorumlularının bulunacağına dair namus sözü vermiş, Genelkurmay Başkanı'ndan, DGM Başsavcısı Nusret Demiral'a kadar bir çok isim de Uğur Mumcu ile aile dostu olduklarını vurgulayarak bu meselenin sonuna kadar takipçisi olacaklarını söylemişlerdi. Ancak cinayetin üzerinden 4.5 yıldan fazla bir süre geçmesine rağmen gelinen nokta tam bir fiyasko. Mumcu cinayeti Meclis'in kurduğu, biri "Faili Meçhul Siyasi Cinayetleri Araştırma Komisyonu", diğeri, sadece Uğur Mumcu cinayetini soruşturan komisyon olmak üzere iki komisyon ile araştırıldı. Uğur Mumcu Komisyonu'nun hazırladığı rapor geçtiğimiz haziran ayında tamamlandı ve kamuoyuna açıklandı, ancak satır aralarında çok önemli bilgilere yer verilen rapor kamuoyundan hemen hemen hiç bir tepki almadı. Bu raporda yer alan birtakım bilgi ve iddialara göz attığımızda, Mumcu cinayeti ile birlikte bir çok siyasi nitelikli faili meçhul cinayetin niçin çözümlenemeyeceğini daha rahat anlayabileceğiz. Bu dosyayı okuduktan sonra, bu tür faili meçhullerin aydınlatılması hususunda kendilerine bel bağlanan birtakım makam ve komisyonların, görevlerini tam yapmaya gayret etmek yerine, kamuoyunu hergün bir başka çelişkinin içine (bilerek veya bilmeyerek) nasıl çektiklerini görecek, toplumun belli kesimlerinin nasıl sürekli zan altında kalmasına yol açtıklarını anlayacaksınız.
   <br/>
   <br/>
   Mumcu cinayetine savcı dayanmıyor
   <br/>
   <br/>
   Mumcu cinayeti soruşturulmaya başlanıp birtakım sonuçlar kamuoyuna yansıyınca, soruşturmanın sağlıksız ve özensiz biçimde yürütüldüğüne dair, başta ailesi olmak üzere bir çok kesimden tepkiler yükselmeye başlamıştı. Öyle ki Uğur Mumcu Araştırmacı Gazetecilik Vakfı bünyesinde gazeteci Tuncay Özkan ve Evren Değer tarafından hazırlanan Suikast Raporu 93/96 adlı araştırmada cinayetin açıklığa kavuşturulmasında göz ardı edilen "can alıcı noktalar" 40 ayrı belgeyle ortaya konuldu. Cinayet sonrasında suikast mahallindeki çok önemli delillerin süpürge ile süpürülmesinden tutun, suikastı en yakından yaşamış Mumcu'nun eşi Güldal Mumcu'nun ifadesinin 26 gün sonra alınmasına, olayın tek şahidi olduğu fakat aynı zamanda bizzat Mumcu'nun yakınları tarafından da "yönlendirildiği" şeklinde bir ihtiyatla karşılanan, fakat ne olursa olsun hukukun nezdinde "şahit" konumunda olması gereken Ayhan Aydın'ı polisin kendi elleriyle davanın gizliliğini de ihlal ederek Reha Muhtar'ın Ateş Hattı programına çıkararak, Muhtar'ın o bilinen üslubu ile şahidi program boyunca aşağılayıp, bütün Türkiye'nin gözleri önünde defalarca "Sen yalancı şahitsin" dedikten sonra, DGM Savcısı Ülkü Coşkun'un bir de üstüne üstlük Ayhan Aydın'a yalancı şahitlik davası açmasına kadar en hafif deyimiyle bir dizi ihmal, sonunda Mumcu ailesini öylesine çileden çıkarmıştı ki, davaya bakan DGM Savcısı Binbaşı Ülkü Coşkun'un "davayı savsakladığı ve gerekli özeni göstermediği" gerekçesi ile davadan alınmasını istediler. Soruşturmayı sürdüren yetkili, Güldal Mumcu'ya "Eşini devlet öldürttü, devlet isterse çözülür" deyip, daha sonra da "Bu sözlerimi kamuoyuna açıklarsanız, inkar ederim" demişti. Mumcu ailesinin savcının davadan alınması yönündeki başvurusunu haklı bulan Adalet Bakanlığı'nın verdiği "disiplin cezası"nı uygulamayan Milli Savunma Bakanlığı, bunun gerekçesini Ülkü Coşkun'un "asker" olması olarak gösteriyordu. Kendisi de bir hukukçu olan Uğur Mumcu'nun ağabeyi Ceyhan Mumcu bu olaya büyük tepki göstererek şöyle diyor: "Bir kurumun (Milli Savunma Bakanlığı) kendi mensuplarını hiçbir gerekçe göstermeden aklamaması lazım. Neden Ülkü Coşkun'un soruşturması gerekçesiz kapatılmıştır? "Ben Ülkü Coşkun ile ilgili dosyayı işlemden kaldırıyorum, gerekçesini de açıklamıyorum" demenin anlamı nedir? Bu, devleti zan altında bırakmaz mı? Bu durum, "Bu işi devlet yaptı, devlet isterse çözer" iddiasını haklı çıkarmaz mı? Bu soruları dava dilekçelerinde de, değişik yerlerde de defalarca sordum. Verilen cevap kısaca şu: Böyle bir uygulama emsal olur, yol olur, irticadan atılan subaylar da bu hakkı elde eder."
   <br/>
   <br/>
   Belgelerde tahrifat
   <br/>
   <br/>
   Uğur Mumcu Komisyonu raporunda yer alan fakat kamuoyu tarafından üzerinde durulmayan bir bilgi dikkat çekiyor. O da İstanbul Emniyeti'nce yakalanan ve Ayhan Aydın adlı tanığın teşhis ettiği Mehmet Ali Şeker ve Ayhan Usta isimli iki sanığın, resmi belgeler üzerinde çok açık şekilde tahrifat yapılarak suikastin yapıldığı tarihte Emniyette tutuklu bulunduklarının ispatlanmaya çalışılması. Dahası bu sanıkların yakalandıkları hücre evinde, yapılan baskınlarda bir çok silah ve patlayıcı maddenin yanısıra, 68 kg da Uğur Mumcu cinayetinde de kullanılan C4 plastik patlayıcı madde bulunuyor. Fakat işin ilginç tarafı bu plastik patlayıcılar kısa bir süre sonra İstanbul Emniyeti tarafından, Ankara'da Uğur Mumcu cinayetinde kullanılan bomba ile hiç bir teknik karşılaştırması yapılmadan, "muhafazası sakıncalı" gerekçesi ile imha ediliyor. Oysa, bu plastik patlayıcı maddeler bir çok işlemden geçirildikten sonra patlayıcı hale geliyor ve muhafazasında hiç bir tehlike yok. Komisyonun, "Bu plastik patlayıcıları hangi yasal yetki ile imha ettiniz?" sorusuna karşılık, İstanbul Emniyeti komisyona gönderdiği yazılı cevapta, 1996 yılında çıkmış bir yönetmeliğin hükmünü gerekçe gösteriyordu. Yani 1994 yılında imha edilen bombalar için 1996 yılındaki bir yönetmelik yasal dayanak olarak gösteriliyor.
   <br/>
   <br/>
   25 kg. C4 nerede?
   <br/>
   <br/>
   İşin daha da vahimi bahsi geçen hücre evlerde ele geçirilen plastik patlayıcı miktarı 68 kg. iken ve bu miktar operasyon tutanaklarında da yer almasına rağmen, imha tutanağında imha edilen miktar 43 kg. Kalan 25 kg C4'ün niçin imha edilmediği, imha edilmeyen bu miktarın nerede olduğu belli değil. Bu imha edilmeyen plastik patlayıcı miktarı bir şehri havaya uçurabilecek bir miktar. Dahası bu plastik patlayıcılar imha ediliyor, ancak bunların ele geçirildiği sanıklar hakkında bu bombalardan dolayı dava açılmayıp, hücre evde bulunan diğer silahlardan dava açılıyor. Komisyon başkanı Ersönmez Yarbay'a göre cinayet işte burada düğümleniyor ve çağrıldığı halde komisyona gelip bilgi vermeyen dönemin İstanbul Emniyet Müdürü Necdet Menzir'in konuşup bu noktaları aydınlığa kavuşturmaması halinde Uğur Mumcu cinayetinin aydınlatılması mümkün değil. Bunları defalarca dile getirmesine rağmen hiç kimsenin dikkatini çekmediğini söyleyen Yarbay, "Türkiye'de gizli bir el var. Bu elin izlerini askeriyede, emniyette, hükümette ve büyük basın kuruluşlarının içinde görebiliyorsunuz. Türkiye'de öyle olaylar var ki, bu gizli elin adamları dünya yıkılsa sessiz kalıyorlar. Tek sermayeleri ise konuşmamak. Devlet organları sorulan sorulara cevap vermiyorlar, ancak bu devleti töhmet altında bırakıyor" diyor.
   <br/>
   <br/>
   Bu arada Uğur Mumcu Komisyonu üç ay gibi çok kısa bir sürede davanın seyrini tamamen değiştirecek çok önemli bilgilere ulaşıp, araştırmalarına devam ederken bir taraftan da Meclis tarafından kurulmuş komisyonun faaliyetlerini engelleyen ve bu komisyona bilgi ve belge vermemeleri için emniyet ve İçişleri Bakanlığı'na resmi ve gizli bir yazı gönderen DGM Başsavcısı Nusret Demiral'a rağmen bu çalışmalarını sürdürmek zorunda kalıyordu. Şu anda emekli olan DGM eski Başsavcısı Nusret Demiral, yaklaşık 12 yıl süren Ankara DGM başsavcılığı döneminde siyasi nitelikli hiç bir faili meçhul cinayeti aydınlatamadı.
   <br/>
   <br/>
   Yetkisiz komisyonlar
   <br/>
   <br/>
   Son dönemde kamuoyunu derinden etkileyen Uğur Mumcu cinayeti ve Susurluk kazası benzeri olaylarda Meclis'in hükümeti denetleme yollarından biri olan Meclis Araştırma Komisyonlarının kurulması ister istemez toplumda bu komisyonların ilgilendikleri sorunları çözeceklerine yönelik bir beklentinin doğmasına sebep oluyor. Oysa ellerindeki yetkileri ve imkanları ile hemen hemen elleri kolları bağlı durumdaki bu komisyonlar, çoğu zaman sorunu zamana yaymak gibi bir işlev üstleniyorlar. Meclis İç Tüzüğü'nün 103. maddesine göre Meclis Araştırma Komisyonu, "Bakanlıklarla genel ve katma bütçeli dairelerden, mahalli idarelerden, muhtarlıklardan, üniversitelerden, TRT'den, Kamu İktisadi Teşebbüslerinden, özel kanun ile veya özel kanunun verdiği yetkiye dayanılarak kurulan banka ve kuruluşlardan, kamu kurumu niteliğindeki meslek kuruluşlarından ve kamu yararına çalışan derneklerden bilgi istemek ve buralarda inceleme yapmak, ilgililerini çağırıp bilgi almak" yetkisine sahip. Bu tanımdan da anlaşılacağı gibi komisyonların mesela Türk Silahlı Kuvvetleri'nden bilgi isteme veya inceleme yapma yetkisi bulunmuyor.
   <br/>
   <br/>
   Komisyonların üçüncü şahısları komisyona bilgi vermeye zorlayıcı veya komisyona zorla getirerek bilgi vermelerini sağlayan bir yetkisi de yok. Çağrılan şahıslar, istedikleri takdirde bilgi verir, istedikleri takdirde komisyona gelir ve istedikleri oranda bilgi verirler. Oysa Batı ülkelerinde meclis araştırma komisyonları bir inceleme yaparken kişiler hakkında geniş yetkilere sahipler. Ülkemizde komisyona yanlış bilgi verme, yanlış yönlendirme ve komisyonu yanıltmanın hiç bir cezai müeyyidesi yok. Oysa basit bir mahkemede bile yalancı şahitlik yapmanın kanuni cezası vardır.
   <br/>
   <br/>
   Komisyonların elini kolunu bağlayan bir başka neden de devlet sırları ve ticari sırların araştırma kapsamı dışında olması. Bir çok meselenin çözümlenebilmesi için bankalardaki para akışının bilinmesi lazım. Oysa kanuna göre bankalar müşterilerinin hesap bilgilerini gizlemek zorundalar. Devlet sırlarında da benzer bir problem var. Mevzuat gereği komisyona verilmesi gereken bir çok bilgi devlet sırrı niteliği taşıyor ve devlet memurları bunları komisyona açıkladıkları takdirde suç işlemiş oluyorlar. Buradaki garabete bakın ki bir devlet organındaki devlet sırrı niteliğindeki bilgiyi genel müdür biliyor, şube müdürü biliyor, memur biliyor, ancak bu bilginin komisyonlarda milletin vekili olanların bilmesi mevzuatça engelleniyor. Böylece, üç ay gibi yetersiz bir süre içinde, kısıtlı yetkilerle çok karmaşık sorunların üstesinden gelmeye çalışan Meclis Araştırma Komisyonları adeta bir yasak savıp, araştırmalarını bitirmek zorunda kalıyorlar.
   <br/>
   <br/>
   Raporlar dile gelse
   <br/>
   <br/>
   Meclis Araştırma Komisyonlarının çalışmalarını sınırlayan mevzuatın bütün bu olumsuzluklarına rağmen, biraz da üyelerin özverili yaklaşımları sonucu bu komisyonlar çok değerli çalışmalar yapıyor, bazen sonuca ulaşamasalar da Türkiye'ye ait bir çok gerçeğin anlaşılmasına yardımcı oluyorlar. Çoğu zaman komisyonların raporları öylesine ürkütücü yargılara varıyor ve öylesine çarpıklıkları gözler önüne seriyor ki, Faili Meçhul Cinayetleri Araştırma Komisyonu Başkanı Sadık Avundukluoğlu'nun da belirttiği gibi hazırlanan komisyon raporları devlet tarafından örtbas edilmek zorunda kalıyor; aksi takdirde çok sayıda siyasi ve idari görevli hakkında araştırma açılması gerekiyor. Özellikle Güneydoğu Anadolu Bölgesi'nde siyasi cinayetlerin ve işlenme nedenlerinin araştırılması sırasında, 1984 yılından bu yana görev yapan İçişleri bakanlarının, Olağanüstü Hal Bölge valilerinin de dahil olduğu bir çok görevlinin savunmalarının alınması gerekiyor. Güneydoğu'da 1984'ten beri süregelen, uyuşturucu ve silah ticareti ile beslenen terör bataklığı, zamanla öyle bir hal aldı ki, devletin bazı güvenlik görevlilerini ve korucularını da içine çekmeye başladı. İşte bu noktada içinde bir çok güvenlik görevlisinin de bulunduğu çeteler yavaş yavaş ortaya çıkmaya başladı ve bölgedeki hiç bir kurumun bu kirlenmeden kendisini koruyamadığı görüldü. Susurluk olaylarının manşetlerden inmediği ve basının güya konunun üzerine gittiği dönemlerde, basının bir tavrı açıkça göze çarpıyordu: Soruşturma derinleşip her geçen gün devlet görevlilerinin karıştığı karanlık ve kirli işler ortaya çıkarken işin bir ucu askere, özellikle de JİTEM'e dayandığında medyanın, işin bu boyutu üzerinde özellikle durmadığı ve meseleyi saptırma gayreti içerisinde olduğu.
   <br/>
   <br/>
   JİTEM: Bir varmış, bir yokmuş!
   <br/>
   <br/>
   Bilindiği gibi Susurluk Komisyonu çalışmaları sırasında bilgisine başvurulmak üzere komisyona davet edilen hiç bir üst düzey askeri yetkili komisyona gelmemiş, dahası kendilerinin çağrılmasını "bir güç gösterisi" olarak yorumlamışlardı. Ancak daha sonra, komisyon kendisinden böyle bir bilgi talep etmemesine rağmen Jandarma Genel Komutanı Teoman Koman beş sayfalık bir mektup göndererek JİTEM diye resmi bir kuruluş olmadığını bildiriyordu. Güneydoğu'daki bir çok faili meçhul cinayette parmağı olduğu iddia edilen ve Türkiye'de herkesin var olduğunu zannettiği JİTEM, Jandarma Komutanlığı'nın başındaki en üst düzey komutan tarafından yalanlanıyordu. Ancak Teoman Koman, "Devletin kayıtlarında JİTEM diye bir birim yok" dese de, CHP Genel Sekreter Yardımcısı Sinan Yerlikaya 16.2.1997 tarihli Milliyet gazetesine verdiği demeçte, "Basın mensupları ve diğer kişiler çıkarıldıktan sonra JİTEM'in bütçesini görüştük. Hatta bize görüşme ve rakamları kamuoyuna sızdırmamamız için namusumuz ve şerefimiz üzerine yemin ettirdiler" dedikten sonra, JİTEM'le ilgili bütçe görüşmelerine Hazine ve Maliye Bakanlığı yetkililerinin bile alınmadığını ve ilgili dosyalarda rakamlardan başka hiç bir bilginin olmadığını söyler. Bunun yanısıra 21.3.1997 tarihli Radikal gazetesinde, JİTEM'in o dönemdeki Çalışma Bakanı Ziya Halis hakkında rapor hazırladığı iddiasının Ankara 6. İdare Mahkemesi'nin 1995/1277 esas 1996/1129 nolu kararı ile doğrulanması sonucu, Jandarma Genel Komutanlığı 100 milyon tazminat ödemeye mahkum edilmiştir. JİTEM'in var olduğunu ve resmi bir kurum olduğunu gösteren bir başka haber de Milliyet gazetesinin 21.3.1997 tarihli nüshasında var. "JİTEM'e Koman yok, MGK var diyor" başlığını taşıyan bir haberde şöyle denilmekte: "MGK Genel Sekreterliği: Terörle Mücadelede Sorunlar ve Çözüm Önerileri' adlı raporunun 'Terör örgütü/örgütlerinin finans kaynaklarının kurutulması' başlıklı bölümünün 2. sayfasında JİTEM adına yer verildi. Bu bölümde, 'MİT, Emniyet ve JİTEM gibi devlet istihbarat teşkilatları arasında bir çalışma düzeni ve hiyerarşisi bulunmamaktadır' denildi."
   <br/>
   <br/>
   Bir zamanlar itirafçıydılar, şimdi tetikçi
   <br/>
   <br/>
   1984 öncesinde, PKK'nın kurucusu ve teorisyenlerinden biri olan Şahin Dönmez, henüz yaygın ve büyük çaplı eylemlerine başlamamış örgütün genel politikalarını tasvip etmeyerek ve henüz örgüt içindeyken, Güneydoğu'da Kolordu ve Genelkurmay'a isimsiz üç mektup gönderir. Bu mektuplarda örgütün 1980 sonrasında Tunceli ve Erzincan'a kadar keşifler yapıp, bölgenin coğrafi yapısını ve konaklama yerlerini tespit ettiğini, artık bu safhadan sonra eylem aşamasının başlayacağını ve örgütün en çok ses getirebilecek eylemlere gireceğini, mesela bölgedeki yerleşim birimlerini ağır silahlarla basabileceğini bütün ayrıntıları ile yazar. 1984 yılında PKK ilk büyük eylemini yapıp Eruh ve Şemdinli'yi ağır silahlarla bastığında, 12 Eylül darbesinin militarist etkisini en koyu şekilde yaşayan Güneydoğu'da, henüz PKK ve eylemlerinden habersiz olan ve bir terör örgütünün böyle bir işe cüret edemeyeceğini düşünen devlet güçleri, önceleri bu işi dış güçlerin gelip yapabileceğini sanır ve ciddi ciddi İran üzerinde bile dururlar. Ancak daha sonra birileri çıkıp der ki bize şu tarihte "abuk sabuk isimsiz mektuplar" gelmişti ve bu tür şeylerin olabileceğinden bahsediyordu. Bu sırada Şahin Dönmez iki arkadaşı ile beraber Diyarbakır'da hapiste bulunmaktadır. Arkadaşları ile beraber idama mahkum olmasına ve mahkumiyet kararı kesinleşmesine rağmen örgüt ile ilgili çok hayati ve önemli bilgileri anlatmaya devam eder. Anlattıkları o kadar önemlidir ki, bu sayede ele geçen örgüt silahlarının ve adamlarının haddi hesabı yoktur. Nitekim daha sonra Abdullah Öcalan'ın ele geçen notlarında, Şahin Dönmez ve arkadaşlarının bu anlattıklarından dolayı örgütün 1985 yılında bitme noktasına geldiği ancak daha sonra bu durumdan kurtulduğu yazılıdır. Daha sonra PKK'nın beyin kadrosunda yer alan Ali Ozonsoy'un da yakalanıp itiraflarda bulunması ile birlikte örgüt hakkında çok önemli bilgiler ele geçirilmişti. Bu adamların örgüte ait anlattıkları şeyler o kadar önemliydi ki, bu anlatılanlar olmasa PKK ana davasının iddianamesi bile yazılamayacaktı. Devletin PKK politikası bu adamların anlattıklarının üzerinde şekillendi.
   <br/>
   <br/>
   Ancak bir sorun vardı. İdamlık olmalarına rağmen bu insanlar bildikleri bütün şeyleri anlatıyor ve çok hayati bilgiler veriyordu. Fakat ne bu adamların, ne de ailelerinin can güvenliği sağlanamıyordu. Zira PKK, itirafçıların ailelerine hemen saldırıyor ve onları yok ederek gözdağı veriyordu. Ayrıca dağda, örgütte pişman olup geri dönebilecek birçok insan vardı. Bu durumu yakînen gören bölgedeki yetkililer, Ankara'ya itirafçılar için bir yasa hazırlanması için bir çok teklif götürdüler, raporlar yazdılar. Sonunda Pişmanlık Yasası olarak bilinen kanuni düzenleme yapıldı ve itirafçılar sözleşmeli personel olarak Jandarma'da istihdam edilmeye, askerliklerini burada yapmaya başladılar. İşte ne olduysa bu noktadan sonra oldu.
   <br/>
   <br/>
   Güneydoğu'da terörün en kestirme ve etkili biçimde önlenmesinin ancak hukuk dışı yollardan, mesela birtakım insanları ortadan kaldırarak yapılabileceğine inanan bazı güvenlik görevlileri, itirafçıları o kadar pis ve hoyratça kullandılar ki, sonunda itirafçılar kimi zaman bir çok faili meçhulün tetikçisi, çoğu zaman da kişisel menfaat ve para elde etmek için soygun ve gasp yapıp, çete kuran insanlar oldular. İtirafçılar ile terörü hukuk dışı yollardan çözmeye karar vermiş güvenlik güçleri tam birbirlerini bulmuşlardı. Operasyonlara katılan, ellerine ruhsatlı silah verilen itirafçılar zamanla kontrolden çıktı. Çıkması da mukadderdi; zira itirafçı oluncaya dek kendisini örgüt ile özdeşleştiren, bütün hayatını örgüte göre düzenleyen bu insanlarda, itirafçı olduktan sonra müthiş bir gelecek endişesi ve maddi kaygı oluşuyordu. Maddi güç ve para kazanmak zorundaydılar ki kendilerine bir gelecek edinebilsinler. Bu ruh hali içindeki insanlar operasyonlarda ve kontr eylemlerde kullanılıp, tetikçi yapılınca; soygun, gasp ve çetecilik aldı başını yürüdü. Mumcu Komisyonu Başkanı Ersönmez Yarbay işte bu noktalara işaret ederek, şöyle diyor: "Bir itirafçıya cinayet işletiyorsunuz, operasyonlarda kullanıyorsunuz, daha sonra siz bu insanı kanunsuz işler yaparken, haraç alırken yakaladığınızda o da sizin suçlarınızı ifşa ediyor. Bunlar jandarma ve poliste istihdam ediliyor ve bazı operasyonlarda kullanılıyorlar. Operasyonlarda kullanıldığı zaman artık sen bu adamlara mecbur oluyorsun. Kayıp olaylarında, faili meçhul cinayetlerde itirafçıların çok büyük payı var."
   <br/>
   <br/>
   Türkiye'de Cem Ersever, Vedat Aydın, Behçet Cantürk, Savaş Buldan ve Tarık Ümit gibi öyle faili meçhul cinayetler var ki, bunların failleri kesinlikle meçhul değil ve emniyet de, jandarma da, MİT de bu olayları en ince ayrıntısına kadar biliyor. Ancak bu faillerin bu kurumlar tarafından açıklanması da, ortaya çıkarılması da en azından "şimdilik" mümkün değil. Özellikle Susurluk skandalı sonrasında ortaya çıkan bütün kirli işlere rağmen artık hemen hemen hiç bir sonuç alınamayacağının belli olması, bu işin arkasındaki gücün kontrolü hâlâ elinde bulundurduğunu gösteriyor. Aslında bu durum bizim için hiç de şaşırtıcı değil, zira İkinci Dünya Savaşı sonrasında CIA tarafından Avrupa'da bir çok ülkede komünizmi önlemek adına kurulan ve ilk defa 1990 yılında İtalya'da ortaya çıkan "Gladio" benzeri örgütlerin NATO üyesi bütün ülkelerde var olduğu anlaşılmış, bu ülkelerin hepsinde bu örgütler tasfiye edilmiş ancak bir tek Türkiye'de bu örgüt var olmaya devam etmiştir.
   <br/>
   <br/>
   Susurluk Meclis Araştırma Komisyonu Başkanı,
   <br/>
   <br/>
   RP Niğde Milletvekili Mehmet Elkatmış:
   <br/>
   <br/>
   "Susurluk Raporu tam değil"
   <br/>
   <br/>
   Komisyonun Meclis Başkanlığı'na verdiği Susurluk Raporu'nun ekindeki bir çok hayati bilgi ve belge, komisyona hiç bir şekilde danışılmadan rapora konmamıştır. Meclis Başkanlığı'na soruyorum, en önemli belgelerden olan Veli Küçük ile ilgili belgeler niçin konulmamıştır? Diyarbakır DGM Başsavcılığının, 8.5.1997 tarihli 97648 sayılı askerlerle ilgili iddianamesi niçin raporun ekine alınmamıştır? Sayın Koman'ın komisyona gelmeyeceğini bildiren ve bence şahsıma ve komisyona karşı dolaylı bir tehdidin yer aldığı beş sayfalık mektubu niçin raporda yer almamıştır? Bana göre bu komisyonun çalışmasını engelleyen, en önemli konu o mektuptu ve mektubun muhakkak raporda yer alması gerekiyordu. Genelkurmay Başkanlığına yazdığımız, Milli Güvenlik Kurulu Genel Sekreterliğine gönderdiğimiz yazıların raporda yer alması gerekiyordu. Sayın Koman'ın "JİTEM yoktur" dediği bu belgenin raporda muhakkak olması lazımdı. Biz raporu hazırlayıp bütün belgelerle beraber teslim ettik ve raporda bunların yer alacağını zannediyorduk. Ancak raporu basılmış haliyle elimize aldığımızda gördük ki bir çok belge, raporu basma ve yayınlama yetkisine sahip Meclis Başkanlığı tarafından rapora dahil edilmemiş. Oysa ki bizim verdiğimiz raporu yayınlamakla yükümlü olan ve rapor hakkında hiç bir tasarruf hakkına sahip olmayan Meclis Başkanlığı eğer bizim verdiğimiz belgelerin hepsini yayınlamayacak ve bir tasnife tabi tutacaktıysa en azından bu rapora hangi belgelerin konacağını raporu bizzat hazırlamış ve meseleye en fazla vakıf olan komisyon üyelerine sorması lazımdı. Bu yapılanın hiç bir izahı yoktur ve açık söylüyorum birtakım şeyleri gizlemek için bu belgeler rapora konmamıştır.
   <br/>
   <br/>
   Faili meçhullerde Ağar dönemi şampiyon
   <br/>
   <br/>
   Türkiye İnsan Hakları Vakfı'nın, 1991'den beri işlenen faili meçhul cinayetleri, Emniyet Genel Müdürleri'nin görev sürelerine göre sınıflandırdığı raporunda, son beş yılda işlenen 1500'ün üzerindeki faili meçhul cinayetin 830'unun yani yarıdan fazlasının Mehmet Ağar'ın Emniyet Genel Müdürü olduğu yıllara rastladığı ortaya çıktı. Ünal Erkan'ın Emniyet Genel Müdürlüğü yaptığı 11 Temmuz 19919 Şubat 1992 tarihleri arasında 42 faili meçhul, Erkan'dan sonra 30 Haziran 1993 tarihine kadar yaklaşık 1.5 yıl görev yapan Yılmaz Ergun döneminde ise 525 faili meçhul cinayet işlendi. Ekim 1995'teki genel seçimlere kadar 2 yıl Emniyet Genel Müdürlüğü görevinde bulunan Mehmet Ağar döneminde ise 830 faili meçhul cinayet işlendi. Ağar sonrası dönemde bir kaç ay görevde kalan Cemil Serhatlı döneminde 13, Alaattin Yüksel döneminde ise 100 faili meçhul cinayet işlendi.
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-2941-26-mechul-failler-devlet-sirrinin-ardinda.html), [web.archive.org (arşiv bağlantısı)](http://web.archive.org/web/20120130052747/http://www.aksiyon.com.tr:80/aksiyon/haber-2941-26-mechul-failler-devlet-sirrinin-ardinda.html)
