# TÜRKİYE ARTIK OTORİTER BİR REJİM

*Muhsin Öztürk 2014.04.21*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Sabancı Üniversitesi Öğretim Üyesi Prof. Dr. Ersin Kalaycıoğlu ile Türk siyasetini ve gündemdeki tartışmaları konuştuk. Kalaycıoğlu, “Türkiye, oy verme işlemi bittikten sonra kitlelerin iktidara gelen partiyi alkışlamak dışında hiçbir rollerinin öngörülmediği bir rejim haline geldi.” diyor.
  </font>
 </div>
 <div id="newsText">
  <font class="detail-text">
   <p>
    Siyasi analizlerin tribünlerden yapıldığı bir zamanda Sabancı Üniversitesi Öğretim Üyesi Prof. Dr. Ersin Kalaycıoğlu ile konuşmak yerinde olabilirdi. Siyasi iktidar için yapılan her eleştirinin gayrimeşru, eleştirenin de ‘hain’ ilan edildiği bir zamanda fazla alternatif de yok aslında. Ersin Hoca, bugünkü gibi bir Erdoğan tartışması yokken, AK Partililerin düzenlediği bir toplantıda bu portreyi çizmiş, bir hayli tepki almıştı. 30 Mart seçimleri sonrası CHP’lilerin düzenlediği toplantıda konuşurken benzer tepkiler alıyor, yanımda oturan kişi “Yapma Ersin Hoca!” diyor sürekli. Çeşitli zamanlarda her iki tarafta konuşan, şimdi de her iki taraf için parlak bir gelecek tasavvuru çizmeyen bir akademisyen o. Belki siz de “Yapma Ersin Hoca!” diyeceksiniz ama o zaten her zaman hazırlıklı buna.
   </p>
   <p>
    <strong>
     -Seçim sonrası CHP’nin başarısızlığını konuşmak âdet oldu. Ama siz bunu beyhude bir tartışma olarak görüyorsunuz. Niye?
    </strong>
   </p>
   <p>
    80 darbesinde çift kutuplu dünya tasavvuruna göre konulmuş en büyük teşhis, Türkiye’nin bir Sovyet tehdidi altında olduğu idi. Ülkenin Ordu’dan Adana’ya kadar bir sınırla ayrılacağı, muhtemel bir Kürt ayaklanmasıyla Türkiye’nin doğusuna Kızılordu’nun davet edileceği düşüncesi vardı. Bu çerçevede bir örgütlenmeye gidildi.  Solun –en ılımlısından en aşırısına kadar– tehdit oluşturduğu ve bunun izale edilmesi gerektiği varsayımına göre yeni bir rejim tasarısı yapıldı.
   </p>
   <p>
    <strong>
     -Darbe gerekçesi sayılan şey, sonraki dönemin siyaseti mi oldu?
    </strong>
   </p>
   <p>
    Evet. 1980’den 83’e kadar siyasal partiler, yeraltı-yerüstü örgütleri, sivil toplum, sendikalar dâhil yok edilmeye çalışıldı. Bu, o tarihteki iş çevrelerinin de çok işine geldi. Çünkü iş çevreleri yeni başlamakta olan sendikal hareketten müşteki idiler. Ve o tarihte özel sektör ve kamudan 3,5 milyon civarında üyesi olan işçi sendikaları vardı. Bugünkü sayı 800 bin civarında. İşgücünün yüzde 20’lerinde olan sendika üyeliği 2012 itibarıyla yüzde 8’e düştü. 1983’te askerî yönetim kendilerine biat edecek sol ve sağ parti kurdu. Sağ parti iktidara gelecek, sol parti de sadık muhalefet olarak çalışacak, yüzde 10 barajıyla da diğer partilerin girmesi engellenecekti. Böylelikle istikrarlı demokrasi görüntüsü altında ama arka planda her şeyin devlet seçkinlerinin elinde bulunduğu bir model hayata geçirilecekti. Bunu bozan Turgut Özal oldu.
   </p>
   <p>
    <strong>
     -Tasarım yürümedi yani.
    </strong>
   </p>
   <p>
    Yürümedi. Siyaset biliminde mühendislik genellikle başarılı olmuyor. Bu arada 1989’a kadar Kenan Evren iktidarda kaldı ve Türkiye’nin solu yok etme projesinde büyük başarı sağlandı! 1989 senesinde tesadüfen Berlin Duvarı yıkıldı, 31 Aralık 1991’de Sovyetler Birliği çöktü. Dolayısıyla sosyalizmin ütopik olduğu, uygulanamayacağı ve kapitalizmin alternatifi olmadığı dünyada kabul edilmeye başladı. Ve bu Türkiye’de 1980’de başlayan süreci pekiştirdi. İşçi sınıfı, onun örgütlenmesi olan işçi sendikaları ve ona bağlı sosyal demokrat parti hareketinin siyasal hayatta rol oynamasının önü kesilmiş oldu. Dolayısıyla Türkiye’deki sol 1992 itibariyle dondu. Saha araştırmalarında kendini sola koyan seçmen oranı 5’te, 6’da 1 oranı olarak donup kaldı.
   </p>
   <p>
    <strong>
     -O tarihte korku siyasetiyle solun laikçi devlete savrulması var bir de.
    </strong>
   </p>
   <p>
    Tabii, o daha sonraki olay, 1993 gibi başlayan bir süreç. 1992’ye geldiğiniz zaman Türkiye’deki sola resmen nüzul inmiş durumda. Hâlen de öyle. Bunu taşıyabilecek örgütlenme yok. İnsanlar artık kendilerini işçi değil, halk, Müslüman ya da Kürt gibi din, mezhep veya etnisite üzerinden tanımlıyor. Sol’un 1960 ve 1970’te kullandığı türden bir işçi aidiyeti, işçi sınıfı üyesi olmak gibi bir bilinç tamamen yok edilmiş durumda. Sosyal demokratların olmadığı bir ortamda sosyal demokrat parti ne anlama geliyor ki? Nitekim sol tehdidi izale edilmiş oldu. Böyle bir tehdit var mıydı, ciddi şüphelerim var. Ama bu durum o tarihteki NATO ve ABD dış politikasına da, Türkiye’nin iç konjonktürüne de uyumluydu.
   </p>
   <p>
    <img alt="" height="360" src="http://web.archive.org/web/20140426080957im_/http://medya.aksiyon.com.tr/aksiyon/2014/04/21/ersin-03.jpg"/>
   </p>
   <p>
    <strong>
     -Peki, solun sınıfsal temeli var mıydı öncesinde?
    </strong>
   </p>
   <p>
    Türkiye’de sendikal hareket 1963’te çıkan Çalışma Yasası’yla başladı. Bunu çıkartan, Bülent Ecevit’in Çalışma Bakanlığı dönemindeki koalisyon hükümetiydi. Ecevit’in işçi dostu imajı bu yasadan kaynaklandı. Siyasal seçkin kökene sahip bir kişilik ama işçinin Robin Hood’u gibi oldu Bülent Ecevit. CHP içinde yükselirken, işçi sendikalarının Ecevit’e yakınlık duymaları, Avrupa’da gördüğümüz türden işçi sendikası-orta sol parti ilişkisine benzer bir şey çıkardı 1970’ler siyasetinde. Ama bu 1980’den sonra çok kısa bir süre sonra eridi.
   </p>
   <p>
    <strong>
     -Aynı şey Avrupa için de söz konusu değil miydi, sendikanın zayıflaması vesaire?
    </strong>
   </p>
   <p>
    Avrupa’da mevcut olan işçi sendikaları, endüstri ötesi bir topluma geçiş nedeniyle zayıfladı. Ekonomisi fabrikada çalışan mavi yakalı işçiden, masa başında bilgisayarla çalışan beyaz yakalı çalışana doğru değişti. Beyaz yakalılar beyin gücüyle çalışıyor, yasaları biliyor, iyi eğitilmiş durumda. Bireysellikler arttı, örgütler küçüldü. Liderin herşeyi bildiği, büyük kitlenin bilgisiz olduğu eski denklem bozuldu. İnsanlar kendi haklarını arayabildiler, sendikanın verdiği desteğe ihtiyaçları kalmadı. Ayrıca Sovyetler’in çökmesiyle komünist partilerin de sosyalizmin de çekiciliği azaldı. Sınıfsal algı değişti. AB’nin başarılı olması da etkili oldu. Ülkelerin sömürge yönetimi geçmişlerinin bitmiş olması, Afrikalıların, Latin Amerikalıların, Asyalıların İngiltere’ye, Fransa’ya, Hollanda’ya, Portekiz’e göçmeleri, orada vatandaş olarak yaşamaya başlamaları ile birlikte çok kültürlü toplumlar ortaya çıktı. Sınıfsal temelli siyaset kültürel temelli siyasete dönüştü. Artık işçi meseleleri değil; etnik, dinî ve mezhepsel özellikleri siyasette daha fazla ağırlık taşımaya başladı Avrupa’da ve orada yaşayan Türkler de bundan etkilendi tabii. Avrupa’da da soldaki partiler artık eski işçiler ortada kalmayınca, toplum içinde aşağılanan, dışlanan çeşitli yeni kültürel grupların sözcüsü hâline dönüştü.
   </p>
   <p>
    <strong>
     -Bizdeki sol ne yaptı?
    </strong>
   </p>
   <p>
    Sol partiler dışlanmış ve horlanmış Alevilerin sözcüsü olabilme özelliğini gösterdi. Ama tesettür meselesi sağın bir değeri olarak gelişti, solun değil. Dışlanmış, horlanmış kadın imajı Avrupa’da farklı, Türkiye’de farklı. Oradaki orta sınıf kadın, bizdeki daha çok köylü kökenden gelip kente eklemlenmeye çalışan kadın. Bu kadının yaşayış ve ifade tarzı Avrupa’dan farklı olduğu için bizdeki solun bir unsuru hâline gelmedi.
   </p>
   <p>
    <strong>
     -Rejim kaygısı devreye girmedi mi? Zira hem Kürtler hem de başörtülüler böyle bir kaygının muhatabıydı.
    </strong>
   </p>
   <p>
    Kürtler fevkalade dindar bir kere. Dolayısıyla dindarlık üzerinden Kürtlere yaklaşılabilir ve onlar seferber edilebilir. Kürt milliyetçiliği son derece güçlü ikinci akım. CHP tahmin edersiniz ki dindarlık üzerinden bu kitlelere ulaşamazdı. Yaklaşabileceği diğer alan Kürt milliyetçiliğiydi, o zaman da bölücü bir parti ve PKK’nın paravanı olmakla suçlandı. Bu pozisyonu savunamayacağı için ister istemez bunu da bıraktı. Kürtleri mobilize edebileceği bir konumu kalmadı. Daha önce CHP’nin Kürtlerle kol emeği ile çalışan geniş bir kitle olması hasebiyle işçi hakları üzerinden bağı vardı. Bu da kalktı. CHP ister istemez ofsaytta kaldı.
   </p>
   <p>
    <strong>
     -Sizin 80’lerde başladığını düşündüğünüz mühendislik bir şekilde devam ettirilmek istendi ama değil mi?
    </strong>
   </p>
   <p>
    1982 Anayasası’nın kurmuş olduğu bu sistemin bir tarafında askerler, bir tarafında Türkçüler, bir tarafında da İslamcılar var. Türk-İslam sentezi, 1982 Anayasası’nın ideolojik temel dayanağı. Sol tehdidine karşı bir arada durabilirlerken, 1991’de Sovyetler’in çökmesiyle aralarındaki koalisyon zora girdi. Türkiye’nin 1982 Anayasası’nda koyulmuş kuralların dışına çıkmasının sebebinin, temelde dindar örgütlenmeler olduğu sonucuna varıldı. İkincisi, 1984’te başlayan Kürt milliyetçileriyle girişilen savaşta PKK’ya karşı ne yapılacağı konusu koalisyonu böldü. Türkçüler bu meselede hiçbir biçimde uzlaşılmayacağı ve PKK’nın savaşılarak ortadan kaldırılması gerektiği fikrini savundu. Asker bu pozisyonun uygulayıcısı oldu. İslamcılar ise Kürtler arasındaki çok geniş dindarlık olgusunu kullanarak din üzerinden bir bağlantı kurulabileceğini ve birliğin devam edebileceğini ama laiklikten vazgeçilmesi gerektiğini önerdiler. Dolayısıyla koalisyonu bozan bir yapı ortaya çıktı 1990’larda. Irak işgali ile birlikte Kürt meselesinin ve PKK’nın daha büyük problem hâline gelmesiyle uzlaşma iyice bozuldu. Bunun üzerine, şişeden çıkan cini tekrar şişeye sokmak için asker özellikle de İslamcılık cereyanı üzerine baskıya başladı. Ve 28 Şubat rot-balans ayarına kadar gitti olay. Koalisyon tekrar kurulacak, asker egemen güç olarak direksiyona geçecek, diğer ikisi de arka koltuktaki yerlerinde oturacaktı. Bu 2002’ye kadar devam etti. Adalet ve Kalkınma Partisi’nin iktidara gelmesiyle başlayan süreçte bu sefer direksiyona İslamcılık cereyanı geçti, Türkçülerle askerler arka koltuğa oturdu. Hatta askerler arabanın bagajına girmiş oldu. 2002’de başlayan yeni hiyerarşi ve boğuşma hâlen devam ediyor.
   </p>
   <p>
    <strong>
     -Bütün bunlar olurken fatura Kürtlere çıkmış görünüyor.
    </strong>
   </p>
   <p>
    1991’deki ekonomik kriz sonrasında Türkiye’nin geri kalanı toparlanıyordu ancak en ağır bedeli Irak’a uygulanan ambargo nedeniyle Güneydoğu Anadolu yaşadı. O tarihteki gazeteler yüzde 40’a varan işsizlikten söz ediyor bölgede.
   </p>
   <p>
    <strong>
     -Zaten artan bir devlet baskısı da var.
    </strong>
   </p>
   <p>
    PKK’nın 1984-1991 arasındaki eylemlerinde ölenlerin sayısına bakarsanız 1500 civarındadır. 30-40 bin gibi rakamlar 1991’deki Körfez Savaşı’ndan sonra ortaya çıkmıştır. Kürt milliyetçiliğine ve PKK’ya geniş bir kitle destek vermeye başlamıştır. İyi idare edilemeyen krizin artan iktisadi bedeli daha çok Güneydoğu’ya çıkmış, ‘kasten geri bırakılıyoruz’ duygusuyla Kürt milliyetçiliği yükselişe geçmiştir. Âdeta Türkiye’nin sosyal bir ihtilalle karşı karşıya olduğu bir dönem oldu 1991-1999 arası.
   </p>
   <p>
    <strong>
     -2002’de AK Parti iç ve dış destekli ‘demokratikleşme’ dönemine imza attı. 3-4 yıldır işin rengi değişti. Neden?
    </strong>
   </p>
   <p>
    Türkiye’nin bu tür bir değişimi yapabilmesi için kullanabileceği aracın demokrasi olduğu algılandı. Ordu-siyaset ilişkisini demokrasi çerçevesine oturtmanın bir yolu da AB projesi ve ABD desteğiydi. Ama bugün görüyoruz ki demokrasiye sadece araçsal olarak yaklaşılmış. Bunu zaten Recep Tayyip Erdoğan 1990’larda tramvay benzetmesi ile ifade etmişti. Şimdi ise “Denge ve denetleme bir baş ağrısıdır.” diyor. Hâlbuki James Madison’un Amerikan anayasası için ortaya koyduğu gibi 18. yüzyıldan itibaren yapılmış olan bütün demokrasi tasarımlarında denge ve denetleme temel unsur olarak kabul edilmiştir.
   </p>
   <p>
    <img alt="" height="378" src="http://web.archive.org/web/20140426080957im_/http://medya.aksiyon.com.tr/aksiyon/2014/04/21/ersin-05.jpg"/>
   </p>
   <p>
    <strong>
     -2011 sonrası başkanlık tartışmalarının temel sorunu da bu değil miydi?
    </strong>
   </p>
   <p>
    Esas problem orada. Denge ve denetleme kurumlarının olmadığı rejimin demokrasi olma şansı yoktur. Özellikle Amerikan başkanlık rejimi bunun üzerine oturur.
   </p>
   <p>
    <strong>
     -Peki, nedir hâlihazırda yaşanan rejimin adı? Çünkü bu tartışılıyor artık.
    </strong>
   </p>
   <p>
    Bunun siyaset bilimi literatüründe iki-üç tane adı var. Biri, Terry Karl’ın önerdiği “electoralism”, yani sandıksal demokrasi. Sandıktan çıkanın kendini hukuk devletiyle, temel hak ve özgürlüklerle sınırlı, hatta ilişkili olarak görmediği bir sistem anlayışı.
   </p>
   <p>
    <strong>
     -Şu anda böyle bir ülke var mı?
    </strong>
   </p>
   <p>
    Latin Amerika ülkeleri var. Venezuela mesela. Biz ABD’ye değil de aslında Venezuela’ya öykünüyoruz. Peru’da Başkan Alberto Fujimori vakası yaşandı. Onun yaptığı gibi iktidarını güçlendirerek demokrasiyi rafa kaldırmaya ‘Autogolpe’ deniyor. Bir nevi meşru yollarla iktidara gelmiş bir kişinin anayasa dışına çıkarak meşru yolların dışında bir rejim oluşturması. Fujimori bu konuda suçlandı, Japonya’ya kaçtı. Japonya’dan Peru’ya iade edildi, yargılandı ve suçlu bulunarak cezalandırıldı. Latin Amerika’da çok örnek var başkanlık rejimlerinin bu tür dönüşümüne dair.
   </p>
   <p>
    <img alt="" height="387" src="http://web.archive.org/web/20140426080957im_/http://medya.aksiyon.com.tr/aksiyon/2014/04/21/ersin-02.jpg"/>
   </p>
   <p>
    İkinci tip de Latin Amerikalı meslektaşımız O’Donnell’in ‘deleagatif demokrasi’ dediği şey. 1994’te yazmış olduğu makaleyi okursanız bugünkü Türkiye gibi bir şey görüyorsunuz. Kitlelerin sandığa giderek oy verdiği, oy verme işlemi bittikten sonra iktidara gelen partiyi alkışlamak dışında başka hiçbir rollerinin öngörülmediği bir rejim. Bizdeki beklenti de aynı. Otoriter sistemin bir tanımı da bu. Üçüncüsü ise daha çok Rusya, Ukrayna gibi ülkeler için kullanılan ‘competitive authoritarianism’, Türkçeye “yarışmacı otoriterlik” olarak çeviriyoruz. Yani hakların, özgürlüklerin ve hukuk devletinin olmadığı bir yarışma ortamında partiler arasında yapılan seçimlerden birinci çıkanın başat olduğu bir rejim tipi. Evet, siyasi partiler var, kimin iktidara geçeceğini belirlemede sandık önemli ama iktidara gelen kişinin demokrasinin kurallarına saygı göstermesi söz konusu değil.
   </p>
   <p>
    <strong>
     -Peki, bize bunlardan hangisi düşüyor şimdi?
    </strong>
   </p>
   <p>
    Hangisine baksanız Türkiye’ye uyar. Türkiye otoriter bir rejim şu anda. Bu otoriterliğe savrulmuş olduğumuz noktadan tekrar demokrasi içerisine doğru yol alabilir miyiz, mesele bu! Biz demokratikleşmekte olan ama demokrasisini pekiştirmeyi başaramamış, 70 senedir debelenip duran bir ülkeyiz.
   </p>
   <p>
    <strong>
     -Bir yolsuzluk meselesi ortaya çıktı, çok rahatlıkla kapatıldı. Sandık sanki bunu aklamış gibi yansıtıldı. Buna ne dersiniz?
    </strong>
   </p>
   <p>
    Böyle bir şey olmaz. Doğru da değil. Dünyada bunun örneği yok.
   </p>
   <p>
    <strong>
     -Topluma bu duygu veriliyor ve alıcısı da var üstelik.
    </strong>
   </p>
   <p>
    Tabii ama bir kere çoğunluk bile AKP’ye oy vermemiştir. Buna dikkat etmek lazım. Çokluğun oyunu aldı ama çoğunluğun oyunu alamadı. Aldığı oy yüzde 43,3. Bunu 2011’deki 49,8’le kıyasladığınızda yüzde 6,5 oranında düşüş var demektir. Eskiden ona oy verenlerin yüzde 13 kadarı da oy vermemiştir. Bunun genel kitle onayı olarak onaylanması garip bir yorum. Ama mesela Watergate olayını biliyoruz. ABD Başkanı olan Cumhuriyetçi, muhafazakâr Nixon, Demokrat Parti’yi başkanlık seçimlerinde Watergate skandalı patlak verdikten sonra 1972’de hezimete uğrattı. Ama yolsuzluk soruşturmaları sürdü.
   </p>
   <p>
    <strong>
     -Sonra da istifa etti.
    </strong>
   </p>
   <p>
    Ortada şöyle bir problemimiz var. Suç işlemiş olma şüphesi altında bir başkan veya başbakan ülkeyi meşru hükümet olarak kabul edilen bir yönetimle yönetilebilir mi? Siyasetin biliminde bunun cevabı gayet açık: Hayır. Demokratik hukuk devletiyseniz bu şüphenin soruşturulması zorunlu ve bu soruşturmanın bağımsız ve tarafsız yargı tarafından yapılma mecburiyeti var. Bunu erteleyebilirsiniz ama bunu ortadan kaldıramazsınız. Bunun ortadan kalkması demek Türkiye’nin meşru hükümet tarafından yönetilmemesi demek. Ve bu çok tehlikelidir. Meşruluğu kaldırırsanız o zaman herhangi bir haydudun yönetimi hâline dönüştürür hükümeti. St. Augistine Ortaçağ’da yazdığı ‘City of God’ (Tanrı’nın Şehri) adlı kitabında demiştir ki “Bir haydut çetesiyle bir hükümet arasındaki tek fark, ikincisinin meşru olmasıdır.” Çünkü hükümet de paranıza el koyuyor ve adına vergi diyor. Eğer meşru görmezseniz bu el koyuşa direnme hakkınız doğar. Dolayısıyla hükümetin uygulamalarını meşru olarak kabul etmeyen kitleler büyüdüğünde insanlar hükümetin kararlarına boyun eğmezler, o zaman da yönetemezsiniz ülkeyi.
   </p>
   <p>
    <strong>
     -Gücünüzü koruyabilirsiniz ama nasıl algılandığınızı koruyamazsınız gibi mi?
    </strong>
   </p>
   <p>
    Gücünüzü de koruyamazsınız. Gücünüz meşruiyetten kaynaklanıyor. Meşruiyetini koruyamayan ülkelerde elde bir tek araç kalır; cebir, yani polis şiddeti. Sadece şiddet ve dehşet uygulayarak da insanlar ölümü göze alıncaya kadar yönetebilirsiniz. Aldığı andan itibaren Mısır, Ukrayna ve Tunus’ta gördüğünüz şeyler oluyor. Dolayısıyla bu olay çok risklidir. Bu iş bitmiştir havası yaymaya çalışıyor medya ama şüphenin izale edildiğine ve yolsuzlukların mevcut olmadığına dair herhangi bir kanıt yok ortada. Birincisi, muhalefet bunu sorgulamaya devam edecektir. Çünkü Başbakan kendisi ikrar etti ki ihaleye fesat karıştırmıştır ve mahkemeye müdahale etmiştir. Anayasa’nın 9 ve 138. maddelerini ihlal eden fiillerde bulunmuştur, ihale kanununu çiğnemiştir. Bunun kovuşturulması, soruşturulması lazım. Meclis tarafından, icap ediyorsa da Yüce Divan tarafından… Bunları engellerseniz ne oluyor? Suç işleme şaibesi doğurmuş olan ve meşruiyeti sorgulanan bir başbakanın yönetimini kabul etmiş oluyorsunuz. Bu şu anlama geliyor. Yarın sizin vatandaş olarak idareyle bir probleminiz çıkarsa, o zaman problemin çözümü için yargıya gittiğinizde -ki başka seçeneğiniz yok- bu yargının idare tarafından etki altına alınabilir olmasından mutluluk duyabilecek misiniz? Huzur duyacak mısınız? Adalet duygunuz gerçekleşmiş olacak mı? Hz. Ömer adaletinden bahis açabilecek misiniz? Adalet duygusunu zedelemeden böyle bir yönetimi sürdürme şansınız yok.
   </p>
   <p>
    <strong>
     -Şu anda yargının siyasi iktidarın etkisi altında olmadığını söyleyebilir miyiz?
    </strong>
   </p>
   <p>
    Ben değil, bunu muhalefet liderleri söylüyor. Barolar söylüyor. Aynı zamanda AB raporu, ABD raporu söylüyor, uluslararası ölçümler var, onlar söylüyor. Bunun için çok kanıt var ortada. Onun için seçimle birlikte artık hükümetin sorulardan azade olduğu doğru değildir. Sadece seçmenin çokluğu, ‘Bu hükümet devam ederse benim iktisadi çıkarlarım korunabilir’ demiştir. Bunun doğru olup olmadığını göreceğiz. Çünkü bu şekilde bir yönetim, adalet duygularıyla ciddi şekilde oynayan yönetim devam ederse, Türkiye’de siyasi ve iktisadi istikrar devam edecek midir? IMF, Türkiye’nin büyüme hızı tahminini yüzde 3,5’ten 2’ye çekti. Moodys, Türkiye’nin görünümünü negatife çevirdi. Neden? Türkiye’nin iktisadi istikrarı sorunlu olmaya başlıyor. Çünkü sansür uygulayan, interneti kapatan bir hükümetle karşı karşıyayız. Bu hükümet yabancı yatırımcıya güven veriyor mu? Vatandaşlarınızı susturarak meseleyi halledemezsiniz. Çünkü yabancıyı susturamıyorsunuz. Üstelik orada yayınlar devam ediyor. New York Times’da, London Times’da, Le Monde’da, Wall Street Journal’da… Ve onların yatırım yapmasına gereksiniminiz var.
   </p>
   <p>
    <strong>
     -Twitter da devam ediyor.
    </strong>
   </p>
   <p>
    Twitter’ı zaten yasaklayamıyorsunuz. Orada da bir taraftan yasaklıyorsunuz, bir taraftan cumhurbaşkanı ve bakanlar yasağı deliyor. Bu nasıl şey?
   </p>
   <p>
    <strong>
     -90’lardaki gibi bir devlet krizi mi var?
    </strong>
   </p>
   <p>
    Tabii. Aynı siyasi partilerden olan bir başbakan ve cumhurbaşkanıyla bunu yaşıyoruz. Seçilmiş ve farklı partilerden olanlarda kriz değil, savaş yaşayacağız. Devletin en üst noktasında cumhurbaşkanıyla başbakan kavga, dövüş, savaş ne derseniz onu yaşayacak.
   </p>
   <p>
    <strong>
     -Siyasi bir boşluk var mı şu an sizce?
    </strong>
   </p>
   <p>
    Seçimlerde böyle çok ender olarak muazzam değişiklikler söz konusu olur. 1950 seçimlerinde olduğu gibi. Ya da 1983 veya 2002 seçimlerindeki gibi. Demokrasi küçük değişikliklerle yoluna devam eder. 2015 seçimlerini bekleyeceksiniz, bakalım orada neler olacak? Bunu bilmiyoruz. Ve Anavatan Partisi’ne yolsuzluk isnatları yapılmaya başlamasının senesi 1984’tür. 84’ten itibaren Anavatan Partisi oy kaybetmeye başlamıştır, unutmayın AKP yüzde 6,5 oy kaybetmiştir bu seçimlerde. Dolayısıyla bu isnatlar devam ettiği sürece devam edecektir. Eğer isnatları ortadan kaldırmak için sansür yoluna giderseniz, sansür genel kitlenin kabul edeceği ve onu tatmin edecek bir uygulama değildir. Ya da bakınız bakalım tarihte kimi iktidarda tutmayı sağlamış sansür? Bizim demokrasiye inancımızı mı güçlendirmiş sansür? Sansürle Türkiye’nin uluslararası iktisadi ilişkilerini sürdürebilir misiniz? Bugün ihracatla övünen bir hükümet var. Bunu sürdürebilmeniz ancak ve ancak ülkenin küresel çıkarlarının korunmasıyla mümkün. Hem sansür yapacaksınız, hem küresel çıkarlarınızı veya imajınızı koruyacaksınız; bunu yapma şansı yok. Çin olsanız belki, ama Türkiye olarak hayır. Türkiye’nin aynı zamanda mahkemelerinin güvenilmez olduğu, bağımsız olmadığı, temel hukuk ilkelerine göre çalışmadığı izlenimini verirseniz, Türkiye’ye gelip yatırım yapan insanlar ne düşüneceklerdir? Burada birtakım problemler olduğu takdirde, yargıya gittiklerinde adalet çıkmayacağını, haklarını temin edemeyeceklerini düşünecek olurlarsa, buraya yatırım yapmaya koşarak mı gelirler? Kendinizi köşeye sıkıştırıyorsunuz. Türkiye’nin demokrasi ve hukuk devleti olmadan yolu son derece zordur. Ve bugün Türkiye’nin özellikle uluslararası piyasada konuşulan temel konusu, bir orta gelir kapanına girip girmemiş olduğudur. Yani bir yere kadar iktisadi gelişmenizi temin ediyorsunuz sonra çakılıp kalıyorsunuz. 2012’de yüzde 2, 2013’te yüzde 4 büyümüşsünüz, 2014’te tekrar 2,2 büyüyeceğimiz öngörülüyor. İçeride bunları soranları susturabilirsiniz sansürle; ama yurtdışından 20-30 milyar dolar sermaye çekmeniz gerekiyor, doğrudan yatırım almanız gerekiyor her sene, yabancı yayınları nasıl susturacaksınız?
   </p>
   <p>
    <strong>
     -Sanki kapalı bir devlet ve toplum olabilirmiş, buna hazırmışız gibi bir tutum var?
    </strong>
   </p>
   <p>
    Yok işte. Şimdi seçmen verdiği oyun bu anlama geldiğini anlamadı. Ama seçmen anladığı vakit iş değişecektir, çünkü ciddi iktisadi kayıplar var.
   </p>
   <p>
    <strong>
     -Seçmen kapalı toplum tasavvuruna mı oy verdi peki?
    </strong>
   </p>
   <p>
    Tabii. Sansürü onayladı. Bakın Twitter üzerinde başbakan niye konuşmaya devam ediyor? Seçmenden aldığı oyla. Seçmen yolsuzlukların bu şekilde ele alınmasını onayladı. Başbakanın anayasayı ihlal etmiş olmasını görmezden geldi. Bunu niye yaptı? Cüzdanım dolu, iktisadi duruma, çıkarıma ve zihniyetime uygun bu iktidar diye. Ama bütün bunların iktisadi sonucu var. Ama bu iktisadi sonuç kolay gözükmüyor. Biraz da iktisat bilgisi gerekiyor. O da seçmende yok. Sadece burada değil, dünyadaki seçmende böyle bir düşünce derinliği pek yok. Seçmen görüp anlayıncaya kadar bekleyeceğiz. Bu 2 sene mi sürer, 5 sene mi sürer, 15 sene mi sürer göreceğiz.
   </p>
   <p>
    <img alt="" height="387" src="http://web.archive.org/web/20140426080957im_/http://medya.aksiyon.com.tr/aksiyon/2014/04/21/ersin-06.jpg"/>
   </p>
   <p>
    <strong>
     -Sizce Anayasa Mahkemesi ne yapıyor?
    </strong>
   </p>
   <p>
    Kazara hukuk devleti ilkelerine uygun çalışma yöntemi içerisine girdi. Tabii öyle algılanmıyor. Bütün bunların tamamını hukuktan bağımsız olarak iktidar mücadelesi olarak algılayan bir yürütme var. Dünyanın her yerinde yürütme yargıdan şikâyetçidir. Yürütmenin yargıdan şikâyet etmesi yargının iyi iş yaptığını gösterir. Berlusconi de şikâyetçiydi. Obama bile şikâyetçi. Demokrasi çalışacaksa, yürütme yargıdan müşteki olacak demektir. Şimdilik ufak bir karinemiz var demokrasinin çalıştığına dair; o da Anayasa Mahkemesi. Onu da zapturapt altına alırlarsa, ondan sonra otoriterliğin yerleşmesi için iç mesele kalmadı demektir.
   </p>
   <p>
    <strong>
     BUNUN ADI NEO HAMİDİYENİZM!
    </strong>
   </p>
   <p>
    <strong>
     Siz AK Parti’nin düzenlediği başkanlık konulu panelde Neo Hamidiyenizm’den söz etmiştiniz, Erdoğan’ı kastederek. Hâlâ aynı fikirde misiniz?
    </strong>
   </p>
   <p>
    Yeni söylemiyorum ben onu. 1992’de söyledim. İlk olarak 1992’te Tarık Zafer Tunaya’nın vefatı üzerine yapılmış bir armağan için kaleme aldığım yazıda. Yani 1982 rejimi esas itibariyle, Neo –Patrimonyalizmdir. Patrimonyalizm (devlet gücünün tamamıyla bir kişinin keyfî inisiyatifi altında oluşu) Weber’in kullandığı bir kavram. Neo - Patrimonyalizm ise daha çok Abdülhamit rejimiyle ilişkilendirilerek ifade edilebilir. Görüntü itibariyle meşruti, çalışma olarak mutlak bir monarşi. Ortada anayasa var ama askıda. Anayasanın kurduğu ve güçlendirmiş olduğu yürütme kurumları var, özellikle Babıali’de ama bunları devre dışında bırakan, Yıldız’da kurulan alternatif birtakım komisyonlarla bugünkü birtakım danışmanlar gibi karar alan ve bu kararları kendi iradesiyle uygulayan bir padişah. Dolayısıyla 1982 Anayasası’nda yapılmaya çalışılan özellikle cumhurbaşkanlığı rolü bu. Keyfî bir yönetim, yasaların ve bürokrasini üzerinde, onu dışlayabilen bir makam… Ben bunu Özal için de kullanmıştım. Çünkü Özal kendi dış politikasını kurmaya çalıştı, kendi savunma politikasını kurmaya çalıştı. Kime karşı? Kendi partisinden olan Akbulut hükümetine karşı. 1982 rejimi mantığı bunu taşımaktaydı.  1982 Anayasası hazırlanırken o tarihteki tartışmaları hatırlıyorum. Ben Danışma Meclisi’nde bulunmadım, ama bulunan pek çok insanla konuştum. Onların Abdülhamit konusunda ne konuştuğunu da biliyorum. Öykündüler, “bak bizim gibi problemlerle karşılaşmış, bak nasıl başarmış” dediler. 1982 Anayasası’nın yapılış sırasında insanlar dillendirmemekle birlikte konuştuğunuz zaman gayr-i resmî ortamlarda böyle imaj veriyorlardı. Abdülhamit’i de gayet mütedeyyin bir devlet adamı gördüklerinden ona yaklaşımları da öyleydi. Görünürde demokrasi arkada otoriteryenizm üretebilecek bir formül 1982 Anayasal rejimi olarak ortaya kondu.
   </p>
   <p>
    <strong>
     Bugünle nasıl bir bağlantı var peki?
    </strong>
   </p>
   <p>
    Çok daha fazla bir bağlantı var. Çok daha fazla Abdülhamit’e öykünen bir yapı var. Erdoğan’a sorsanız Abdülhamit’i çok beğendiğini söyleyecektir haklı olarak. Onun yaptıklarını yapmaya çalışan, o tür bir havaya girebilen bir özellik. Müesses siyasi kurumları es geçerek doğrudan halka ulaşmanızı sağlayan, kolaylaştıran en kolay şey din. Abdülhamit de bunu kullandı bugün Tayyip Erdoğan da bunu kullanıyor. Aynı zamanda muhalefeti sansürlemek, yok etmek, özgürlükleri sınırlandırmak, muhalefeti gayr-i meşru ilan etmek de öyle. Şu anda her türlü muhalefeti gayr-i meşru ilan etmiş durumda. Dolayısıyla muazzam bir paralellik var ikisi arasında. Bugünkü yapı Neo Hamidiyenizm’dir. Neo Hamidiyenizm sınırları içinde kalarak bizim sandık demokrasisinin ötesine geçme imkânımız yok. Bunun bir kere tarihe gömmeyi becermemiz lazım. Ki, siyasi yönetimimiz demokratik hale gelsin.
   </p>
   <p>
    <strong>
     Meşruiyet sorgulaması yapmak da ‘pek meşru’ görülmüyor galiba değil mi?
    </strong>
   </p>
   <p>
    Meşruiyetin tek temeli sandık değildir, sadece orada aranıyor. Hangi siyaset bilimi teorisi meşruiyetin tek temeli sandıktır diyor? Prosedürel (süreçlere dayalı) meşruiyet diye bir kavram da var siyaset biliminde. Yani uyguladığınız süreçlerin hukuk devletine ve demokrasinin temel ilkelerine uygun olup olmaması. Eğer bunların dışına çıkarsanız yine demokratik meşruiyetinizi de, hukuki meşruiyetinizi de kaybedersiniz.
   </p>
   <p>
    <strong>
     DARBELER FELAKETİMİZ OLDU!
    </strong>
   </p>
   <p>
    <strong>
     10 yılda birçok ciddi siyasi tartışmaların içine savruluyoruz. Niye yerli yerine oturmuyor sistem?
    </strong>
   </p>
   <p>
    Askerlerin bunda rolü çok büyük olmuştur. Bizim siyasal partilerimizin kurumlaşmasını budadılar, budaya budaya bu noktaya geldi. Eğer 1960’ta darbe yapılamamış olsaydı 1961’de iktidar partisi belki iktidarda kalacaktı ama oyunu yüzde 47’de tutamayacaktı, belki 40’a düşecekti; belki de seçimleri kaybedecekti, belki koalisyon ortamıyla karşı karşıya kalacaktı. Biri yüzde 40 almış, öbürü yüzde 40 almış ikisi de iktidar kuramayınca Millet Partisi’ne ihtiyaç duyan bir hükümet arayışı başlayacaktı. Tabii o zaman Yeni Türkiye Partisi kurulur muydu bilmem ama Millet Partisi vardı ve Türkiye demokrasi içinde gelişmesini sürdürecekti. Darbe demokrasinin kökleşmesi için çok kötü oldu.
   </p>
   <p>
    <strong>
     Darbe merkez sağ iktidarlara karşı yapılsa dahi onları daha da güçlendirdi hâlbuki!
    </strong>
   </p>
   <p>
    Kurumsallaşmayı törpüledi ama onların iktidara gelmesini engelleyemedi. Ve üstelik bunların daha ılımlı sağ içerisinde, Avrupa’daki gibi liberal özelliklerini ayakta tutarak iktidara gelmelerini sağlayamadı. Daha sağa doğru savrulmalarına sebep oldu. Darbelerin sonu çok kötü oldu, her taraf için. Hem sağı dejenere ettiler, hem solu yok ettiler. Dolayısıyla Türkiye’nin demokrasi olma şansını da büyük ölçüde zora soktular. Çünkü demokrasi bir ılımlılık rejimi. Kutuplaşmış bir demokrasi pek yaşamıyor. Bizdeki demokrasi gördüğünüz gibi bir sağın sağında bir de solun solunda yerleşik partiler arasında bir yarış algısına dayanıyor seçmenin.
   </p>
   <p>
    <strong>
     DEĞERLİ YALNIZLIK HİÇBİR İŞE YARAMAZ!
    </strong>
   </p>
   <p>
    <strong>
     Bölgesel güç derken dış politikada bambaşka bir hava oluştu. Şimdi neredeyiz?
    </strong>
   </p>
   <p>
    Şu anda uluslararası ilişkilerde geldiğimiz nokta bir çıkmaz sokak. Gidebileceğimiz bir yer yok. İbrahim Kalın ‘değerli yalnızlık’ dedi. Değerli mi değil mi bilmiyorum ama Ortadoğu’da yalnızlık diye tanımlanan bir politikanın politika olmadığı kanısındayım. Yalnızlık güç değildir, değerli de olsa. Hiçbir işe yaramaz. Şu anda gelmiş olduğumuz nokta bu. Ortadoğu’nun büyük ülkelerinde büyükelçimiz yok, kimisiyle aramız açık, büyükelçi olsa da oradaki devlet güçleriyle görüşemez durumda.
   </p>
   <p>
    <strong>
     İran’la nasıl bir ilişki var peki, siz kestirebiliyor musunuz?
    </strong>
   </p>
   <p>
    Dışişleri Bakanı Cevad Zarif hakkında bir anekdot duydum Amerika’da. Eski diplomat olan Amerikalı bir tanıdığım anlattı. Yemekte kendisiyle yana yana oturmuş çok güzel konuşuyorlar, çok da medeni bir adam. Bir noktada bu Amerikalı arkadaş Türklerle akrabalık ilişkisi olduğunu söylemiş, “Ondan sonra benle bir kelime etmedi. Döndü arkasına yemeğin sonuna kadar bir daha konuşmadı.” diyor.  Bu olay Dışişleri Bakanı olmadan önce oluyor. Haberin olsun diye bana söyledi. İranlılar Türkiye’yi asgaride hasım olarak kabul ederler. Osmanlı İmparatorluğu’ndan beri, çok uzun zamandır, çok ciddi boğuşmamız var. Osmanlı’nın Avrupa’da daha etkin olmayışının temelinde İranlılar rol oynamıştır. Orduyu meşgul etmişlerdi. Devamlı olarak boğuşmuşlar iki ülke. Dolayısıyla İran’la ilişkiler çok zorlu ilişkilerdir. Öyle dostluk diye bir varsayımda bulunmamız söz konusu değil.
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-38386-turkiye-artik-otoriter-bir-rejim.html), [web.archive.org (arşiv bağlantısı)](http://web.archive.org/web/20140426080957/http://www.aksiyon.com.tr:80/aksiyon/haber-38386-turkiye-artik-otoriter-bir-rejim.html)
