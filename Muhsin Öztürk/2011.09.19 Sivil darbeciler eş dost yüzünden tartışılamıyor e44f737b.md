# Sivil darbeciler eş dost yüzünden tartışılamıyor

*Muhsin Öztürk 2011.09.19*

<font class="agenda2NewsSpot">
 28 Şubat’tan itibaren askerler sadece devletteki sivillerin desteğiyle  değil, doğrudan halkın desteğiyle darbeye meşruiyet kazandırmaya  oynadılar.
</font>
<font class="newsDetail">
 <p>
  Alper Görmüş’ün yayımladığı ‘darbe günlükleri’nden sonra Türkiye’de hiçbir şey eskisi gibi ilerlemedi. Türkiye’de bütün tabular yerle bir olurken ‘darbeci siviller’le henüz yüzleşilemedi.
  <p>
   -90’lı yıllardan itibaren sivil meselesi hüviyet değiştirdi diyorsunuz, neden?
   <p>
    28 Şubat’tan sonra devletle dirsek temasında olan çevrelerin ya da devlet içinde olmayan sivil çevrelerin desteği darbeciliğin post döneminde daha büyük bir ihtiyaç hâline geldi. Sebebi şu: Önceki darbeler 27 Mayıs, 12 Mart, 12 Eylül, Türkiye’nin Doğu Bloku’na karşı set oluşturduğu düşünülen, NATO’nun, yani Batı’nın ileri karakolu olduğu dönemlerde ortaya çıkan darbelerdi. Dolayısıyla uluslararası camianın küçük itirazları ya da itiraz ediyormuş gibi tutumlarını bir yana bırakırsak Batı tarafından herhangi bir itirazla karşılaşmadan gerçekleşti. Keza içeride de çok ciddi itirazlar olmadı. Çünkü toplumun demokratik gelişmesi, zihniyet değişmeleri bugün şahit olduğumuz anlamda darbelere bir direnç oluşturacak seviyeye gelmemişti. Darbeleri, TSK esasen çok fazla sivil yardıma ihtiyaç duymaksızın kendi gövdesiyle doğrudan doğruya siyaseti devre dışı bırakarak yapabildi.
    <p>
     -27 Mayıs’ı ayrı ele almak gerekir mi?  Üniversite çevreleri, anayasacılar, gazeteciler, CHP...
     <p>
      Öyle bir ayrım yapmak gerekebilir. Çünkü 27 Mayıs gerçekleştiğinde orduda aslında kendiliğinden gelişmiş bir darbecilik yoktu. Önemli ölçüde kışkırtılmıştı ama yine de Silahlı Kuvvetler’in kendi gücüne dayanarak yaptığı darbeler oldu. Soğuk Savaş’ın bitmesiyle Batı Bloku ve demokratik kamuoyu Türkiye’deki darbeleri öyle eskiden olduğu gibi karşılamamaya başladı. Tabiri caizse izin de verilmemeye başladı. Ayrıca bu konuda yazılan çizilenler ve bazı önde gelen siviller Türk kamuoyunda bir demokratikleşmeye yol açtı ve artık eskisi gibi darbeler karşısında sessiz kalma, ‘napalım zaten başka da çare kalmamıştı’ gibi ruh hâlleri önemli ölçüde ortadan kalktı. Özellikle Silahlı Kuvvetler bu durumu çok iyi tespit etti ve 28 Şubat’tan itibaren artık taşın altına sadece kendi elini koyma ve duruma müdahale etme taktiğinin orduyu önemli ölçüde yıprattığı ve itibarsızlaştırdığını görmeye başladı. Bu durum günlüklerde defalarca ‘artık siviller devreye girmeli’ diye ifade ediliyor. 2007’den sonra ortaya çıkan gerçekler, internet andıçları vs. hep sivil desteğin nasıl kendileri açısından vazgeçilemez, belki bir numaralı ihtiyaç olduğunu gösteriyor. Ve bu olmaksızın herhangi bir girişimin başarısızlıkla sonuçlanacağını artık anladıklarını gösteriyor. O nedenle de Ergenekonculuk, darbecilik gibi şeylerle mücadeleyi salt Silahlı Kuvvetler’in içindeki darbeci eğilimlere, onun devlet içindeki destekçilerine yönelik bir mücadele olarak yürütmek yetersizdir. Bu bir zihniyet meselesidir ve önemli bir parçası doğrudan doğruya toplumun içindedir ve toplumun kabaca yüzde 10’la 20 arasında bir kesimi, bu konuda onların istediği kıvama gelmiştir maalesef.
      <p>
       -Doğan Avcıoğlu–İlhan Selçuk geleneğini anmalı mıyız burada?
       <p>
        Kuşkusuz. Onlar anılmazsa bu hikâye eksik kalır. Bu meselenin mütemmim cüzü (tamamlayıcı parçası). Son dönemde açıklamaya çalıştığımız sosyalist solun bile nasıl bir ulusalcı çizgiye geldiğini vuzuha kavuşturmadan bu mesele kavranamaz.
        <p>
         -Askeri ikna edersek biz kendi ideallerimizi gerçekleştiririz diyen bir ekolden söz ediyoruz...
         <p>
          “Ordu gençlik el ele, milli cephede.” Ben de bizzat bu sloganı gençlik yıllarımın başında attığımı gayet iyi hatırlıyorum. Hepimiz etkilendik; bir kısmımız aşabildi, bir kısmımız aşamadı. İlhan Selçuk hiçbir zaman vazgeçmedi bu idealinden. Nitekim en son Mustafa Balbay günlüklerinde malum oturulup konuşuluyor Şener Eruygur’la, Balbay da not tutuyor. “Ben 9-11 gördüm, bir daha yenilen tarafta yer almak istemem.” diyor. 9 Mart 1971’deki o iki günden söz ediyor. Artık iktidara geliyoruz hayalinin kuvveden fiile tam çıkmak üzere olduğu günlerde, solcu cunta yerine sağcı cuntanın gerçekleşmesine atıfla ‘ben bir daha yenilen tarafta yer almak istemem’ diyor. Şener Eruygur da ona temin ediyor, ‘yok bu defa öyle bir şey olmayacak’ diye. Bu belki küçüldü ama hâlâ canlı bir şey. Geniş toplum kesimlerini de katarak söylüyorum; artık kendi güçlerine inanamadıkları için yegâne güç olan ordunun gücünü kullanmaksızın böyle bir şeyin olamayacağına inandıkları ölçüde, giderek darbecilere vurulan darbeler onları daha fazla rahatsız ediyor. Ve tuhaf bir şekilde, darbeciliğe, Ergenekonculuğa hukuki darbeler vurulduğu ölçüde o zihniyetin katılaştığını da görüyoruz.
          <p>
           -Vesayet sisteminin bitmesi demek imtiyazların  kalkması demek. Hırçınlığın bir kaynağı bu mu? Yükselemez, davet almaz… Bunlar gelir, iktidar duygusunda kristalize olur. ‘Bu ülkenin sahibi biziz ve sadece biziz duygusu’ çok köklü bir darbe aldı son yaşadığımız süreçte. Bütün iktidar kayıpları sadece kurumları değil, insanları da hırçınlaştırır. Bu hırçınlık tuhaf noktalara sürüklüyor insanları. ‘Darbe olsun, yeter ki gitsin’ durumu gibi..  ‘Bunlar kim ki geldiler bizi yönetiyorlar…’  Bu çok büyük bir travma.
           <p>
            -Sivillerin rollerini çok tartışmamış olmalıyız ki bazı sivillerin darbe soruşturmalarında muhatap olmalarını yadırgıyoruz…
            <p>
             Doğru. Konu, sivillere, tanıdık gazetecilere, akademisyenlere geldiğinde gösterilen tepki önemli. Bir: Süreci sabote etmek isteyenlerin manipülasyonu bu. Geniş kalabalıklara, laik orta sınıflara ‘Adam muhalif gazeteci olduğu için içeri alınıyor!’ dendi.  Öyle bir şey yok hâlbuki. Balbay’ın tuttuğu notlar kabak gibi ortada. İkincisi; genel olarak demokrasiden yana kendini sol ya da liberal gören kesimin zaafına eleştirel bir yaklaşım getirmek istiyorum. İş, askerler, devlet içindeki birtakım figürler, kurumlar üzerinden gittiği sürece son derece rahat ve sert eleştiriler yönelten bazı kesimler iş bu siviller meselesine ya da onların etkilendiği bu zihniyetin eleştirisine geldiğinde duruyorlar. Diyelim ki, CHP’nin statükoculuğuna son derece sert eleştiri yöneltiyor ama o CHP tabanının yüzde 15-20’sinin ne kadar statükocu olduğunu bildiği hâlde onu eleştirmeye gelince duraksıyor. Bunun sebebi şu: Sonuçta bu insanlar –kendimi de dâhil ediyorum– aşağı yukarı aynı sosyal çerçeveden geliyor; arkadaşlarımız, oturup kalktığımız insanlar bunlar, ailelerimiz akrabalarımız vs. Dolayısıyla da eleştiriyi oraya yöneltmeye başladığınızda doğrudan doğruya onlardan direkt bir tepki görmeye başlıyoruz. Diyelim ki, bir televizyon kanalında o tabana eleştiri yönelttiğinizde telefon yağmuruna tutuluyorsunuz; “Sen ne diyorsun! Sen çağdaş değil misin, laik değil misin?” gibi. Dolayısıyla bu eleştiriyi oralara doğru genişletmiyor. Ben öteden beri o sert dirence yol açan o tabana dikkat çekiyorum. Darbeciliğin sivil ayağı eleştirilirken, sıra arkadaşlarımıza, eşimize dostumuza geldiğinde -ki gelmesi gerekiyor- bir fren mekanizmasının işlediğini görüyorum. Yalnız siyaseten değil, ahlaken de problemli bu.
             <p>
              -Onlar açısından ümitleri diriltecek bir siyasi süreç işlemiyor. Ne olur bundan sonra?
              <p>
               Bu hastalanma hâli, devası yok. Tamamen taşlaşmış bir kesim olacak. Daha dünyaya açık, izleyen, analiz edebilen bazı kesimler bu görüşlerini esnetecekler, daha demokrat bir çizgiye evrilecekler.
              </p>
             </p>
            </p>
           </p>
          </p>
         </p>
        </p>
       </p>
      </p>
     </p>
    </p>
   </p>
  </p>
 </p>
</font>

Kaynak: [www.aksiyon.com.tr](http://www.aksiyon.com.tr:80/aksiyon/haber-30519-26-sivil-darbeciler-es-dost-yuzunden-tartisilamiyor.html), [web.archive.org (arşiv bağlantısı)](http://web.archive.org/web/20111007150720/http://www.aksiyon.com.tr:80/aksiyon/haber-30519-26-sivil-darbeciler-es-dost-yuzunden-tartisilamiyor.html)
