# Destuuuur YILDIZ var!!

*Muhsin Öztürk Bilinmeyen-tarih*

<div>
 <font>
  <img border="0" height="1" src="/web/20050227031509im_/http://www.aksiyon.com.tr/images/blank.gif"/>
 </font>
 <font class="content">
  <p>
   <img border="0" hspace="5" src="http://web.archive.org/web/20050227031509im_/http://www.aksiyon.com.tr/resim/362/16.jpg" vspace="5"/>
  </p>
 </font>
 <font class="content">
  Hukuk ve mantık sınırları alt üst edilerek kitaplar toplatılıyor. Çoğu zaman gerekçesi bile açıklanmıyor. Bir çok özgürlüklerin çiğnenmesinde olduğu gibi toplatılan kitaplarda da sabit bir suç unsuru gözetilmiyor; durumdan vazife çıkartan birilerinin “ben suç” görüyorum demesi yeterli oluyor. Toplatılan kitap yargılanıyor, çoğu zaman 8—9 ay sonra beraat ediyor, herhangi bir tazminat ödenmiyor. Üstelik toplatılan kitaplar  ‘toplatma’dan sonra daha popüler oluyor. Yeni trend ise popüler şahsiyetlerin kitaplarını toplatmak...
 </font>
 <br/>
 <p>
  <font class="content">
   Konusu popüler bir şahsiyet olan bir kitap mı yazmak istiyorsunuz? Eğer büyük bir sermayeniz yoksa, güçlü avukatlar tutamayacaksanız bu kitabı yazmaktan vazgeçin. Hatta bu konuda uzun araştırmalar yapmış olabilirsiniz, medya aracılığıyla her gün kamuoyuna yansıyan bu insanlar hakkında çok farklı açılımlar da yapıyor olabilirsiniz, önemli değil; yapılan onca gayretin boşa gitmesi gibi yeni masraflara girmeye gerek yok; çalışmalarınızı kendinize saklayın. Hadi diyelim ki kitap yazıldı; bu nasihat yayınevlerine; siz de sakın ola ki bu kitabı basmayın. Çünkü başınız belaya girer. Onca emekle yazılan kitap her an toplatılabilir. Maddi bir kayba uğradığınız gibi kamuoyunda bir suç işlemiş muamelesi de görebilirsiniz. Hem siz ne yüzle kamuoyuna mal olan, artık markalaşmış olan isimleri uluorta ağzınıza alabiliyor, ağzınıza almakla kalmıyor kitaba konu ediyorsunuz. Haddinize mi düşmüş!
   <br>
    <br>
     Son bir yıl içinde Tarkan ve Fatih Terim hakkında yazılan iki kitap toplatıldı. Hem de sudan bahanelerle. Öncelikle Türkiye’de kitap toplatma işinin çok kolay işlediğini, toplatılan ve yargıya sevk edilen kitap bir yıl sonra beraat etse dahi yapılan haksız fiilden dolayı hiçbir tazminat ödenmediğini kaydedelim. Hukuk gözetilmeyen, ‘yapanın yanına kâr kaldığı’ bir zeminde yeni bir yasak unsuru da literatürümüze giriyor; popüler şahsiyetler hakkında kitap yazmak.
     <br>
      <br>
       Ben markayım, kitabımı da ben yazarım!
       <br/>
       <br/>
       Ucuz, kamuoyuna mal olmuş kişinin sırtından para kazanmak peşinde olan, asılsız ve saçma sapan bilgilerle yığılı bir kitap ya da kitaplardan bahsetmiyoruz. “Yıldız Olgusu; Tarkan” kitabının yazarı Aysun Yüksel, İletişim Fakültesi öğretim görevlisi bir akademisyen. Kitabında Türkiye’de bir şarkıcının yıldız oluşunu, bu oluşumun katalizörlerini ve medyanın bu süreçteki rolünü akademik bir üslupla inceliyor. “Bir İsyan Modeli; Terimizm” kitabının yazarı Necati Kola ise 7 yıldır Türk medyasının en ciddi spor gazetecilerden biri olarak, Fatih Terim’le defalarca görüşen bir gazeteci. Kitabında, Türk futbolunun gelişimini, Fatih Terim’in futbola getirdiği kendine özgü modeli, Terim’in futbol kişiliğini hayatından kesitler sunarak veriyor. Toplatılma gerekçeleri farklı olsa da her iki kitabın ortak özelliği Tarkan, Fatih Terim gibi ‘marka’ olmuş isimler üzerine odaklanmış olması.
       <br/>
       <br/>
       Marka olmuş isimler hakkında kitap yazılamaz mı? Böyle bir yasak yok. Uzun yıllar Pen Yazarlar Derneği’nin başkanlığını üstlenen Besam Başkanı Alpay Kabacalı’nın anlatımıyla ‘telif’ hakları düzenlemelerinde bu şekilde toplatmayı teşkil edecek bir suç unsuru yok. Zaten yukarıda sözünü ettiğimiz iki kitabın da toplatma gerekçelerinin içinde ‘biz markayız bizden ‘destursuz’ bahsedemezsiniz’ gibi ifadeler yok ama gerekçeler göz önüne alındığında konunun tam da bu olduğu anlaşılıyor.
       <br/>
       <br/>
       Gülünü seven dikenine katlanır
       <br/>
       <br/>
       Kamuoyundaki adıyla “Tarkan Kitabı”nın yayıncısı Çiviyazıları Yayın Yönetmeni Özcan Sapan kitabın şu gerekçelerle toplatıldığını söylüyor: Birinci neden Tarkan’dan izin alınmaması, ikinci neden kitap kapağında ‘yıldız olgusu’ tabirinin küçük, ‘Tarkan’ isminin büyük olması, üçüncü neden ise kitapta “sürmeli gözler”, “acaba eşcinsel mi” gibi ifadelerin yer almış olması. Özcan Sapan, bu kitabı yayınlamaları için Tarkan’dan izin almaları gerekmediğini, Tarkan isminin büyük, ‘yıldız olgusu’nun küçük yazılmasınıN tamamen grafik tasarımı ile ilgili bir durum olduğunu, Tarkan hakkında yazılanlar ile ilgili ifade edilenlerin ise medyadan yapılan alıntıdan ibaret olduğunu söylüyor. Zaten kitapta yapılmak istenen şey de medya aynasında Tarkan’ı değerlendirmek. Yazar Takan’la bir görüşme filan ayarlamaya çalışmıyor, çünkü kitabın amacı medyadan yansıyan Tarkan olgusunu ele almak. “Yıldız Olgusu; Tarkan” ın avukatı Ercan Kanar, 10 sayfalık bir savunma ile kararın iptali için mahkemeye başvurmuş. Kitabın akademik bir çalışmayı içermesi bir yana Ercan Kanar, “kamuoyuna mal olmuş popüler kişiler kendileri hakkında yazılan yazılara hoşgörülü olmak durumundadır” gibi ifadelerin mahkeme kararında yer aldığını söylüyor. Zaten on sayfalık savunmada benzer örneklere yer veriyor. Yayınevi Yönetmeni Özcan Sapmaz, bahsi edilen gerekçelerle kitabın toplatılmış olmasına inanamıyor; “Eğer beraat etmezsek artık Avrupa İnsan Hakları Mahkemesi’ne gitmekten başka seçeneğimiz yok”.
       <br/>
       <br/>
       Terim, kitabı yayınlanmadan önce gördü
       <br/>
       <br/>
       “Bir İsyan Modeli: Terimizm” Terim’in biyografi haklarını sattığı bir şirketçe toplatılıyor. Fatih Terim, kitabın yazarı Necati Kola’ya toplatma kararını sonradan öğrendiğini ve konunun ilgilileriyle konuşacağını söylüyor. Çünkü Fatih Terim, çıkmadan önce böyle bir kitabın hazırlandığından haberdar, hatta Necati Kola’nın gönderdiği sayfa çıkışlarını alıyor ve herhangi bir itiraz ileri sürmüyor. Toplatmada TCK’nın 36 ve 197. madde hükümleri ileri sürülerek, kitabın 64. sayfası ile 136. sayfasında yer alan bölümlerde yer alan ifadeler gerekçe gösteriliyor. 64. sayfada Fatih Terim’in babasının Fulya Hanım’a verdiği ‘babacan’ bir nasihat var. “Bak kızım gayet güzelsin ve akıllı bir kıza benziyorsun. Seçimine çok şaşırdım. Bunda aklına ne gelirse var. Gezer tozar, eve uğramaz... Sonunda pişman olacağın bu işten yol yakınken vazgeç. Bak seni sevdim, uyarayım.” 136. sayfada ise Suat Kaya’nın Galatasaray UEFA kupasını kazanmasından sonra hocası Fatih Terim’e yazdığı övgü ve şükran dolu mektup yer alıyor. Her ikisi de Hürriyet gazetesi ve Aktüel dergisinde yer almış. Daha önce onbinlerce satılan yayın organlarında yer alan ve hiçbir olumsuz tepkiyle karşılaşmayan bu ifadelerden dolayı kitap toplatılıyor. Zaman Kitap avukatları Türk Ceza Kanunu’nda tanımlanan suç tipine uygun olmayan bir suçlama ile karşı karşıya oldukları görüşünde. “Özellikle, kararın gerekçesinde açıkça gösterilmesi gereken noktalar belirtilmemiştir. Kanuna aykırı hareket edildiği kabul edilen kararda, hangi ifade ve hangi yasal düzenleme nedeniyle böyle bir karar verildiğini anlamak mümkün olamamıştır” diyor avukatlar. Alpay Kabacalı’ya göre son yıllarda kitap toplatma kararlarının çoğunda toplatılma gerekçeleri açıklanmıyor bile.
       <br/>
       <br/>
       Her iki kitabın yazarı da biyografi çalışması yapmadıklarını, sözkonusu kişilerden hareketle bir “tez”i işlediklerini söylüyorlar. “Meşhur kişinin üzerinden para ve ün kazanma” görüşü ise her iki kitap ve yazar için geçerli değil; hem zor bir çalışma yapmaları hem de mesleki kariyerleri bu ucuz yoldan bir şeyler elde etme tezini doğrulamıyor. Zaten ucuz ve özensiz çalışmalar sahibine Ruşen Çakır’ın ifadesiyle “ne para ne de itibar” getirir. Kitap piyasasındaki kötü örnekler nitelikli çalışmaların gelişigüzel alınmış kararlarla toplatılmasını meşrulaştırmamalı.
       <br/>
       <br/>
       Sonuç olarak her iki kitabın toplatılması mahkemelik ve mahkeme sonucu dört gözle bekleniyor.
       <br/>
       <br/>
       Kitabı mağdur eden kararlar Avrupa İnsan Hakları Mahkemesi’ne gidiyor
       <br/>
       <br/>
       KİTAP TOPLATMA ÇOK POPÜLER!
       <br/>
       <br/>
       Türkiye’de ifade özgürlüğü düşünüldüğünde basın yayın organlarına yansıyan yazıların hiç de özgür ve bütün gerçekleri ihtiva edecek nitelikte olmadığı aşikar. Ciddi bir oto—sansür sürecinden geçmiş olan bu yazıların bir kitapta toplanması bile o kitabın toplatılmasına sebep olabiliyor. Gazetede suç olmayan yazı kitapta pekala bir suç metni olabiliyor. Ve bu örnekler ‘toplatma’ pastasının en büyük dilimini oluşturuyor. Üstelik, toplatılan bir çok kitap da yasalarda gerçek karşılığını bulamadığı için bir süre sonra beraat ediyor. Toplatma gerekçeleri tam olarak açıklanmadığı gibi beraat gerekçeleri de açıklanmıyor. Çiviyazıları’ndan çıkan Erol Anar’ın “İnsan Hakları Tarihi” toplatılmış, 9 ay yargılanmış ve hiçbir gerekçe gösterilmeden beraat etmiş sözgelimi.
       <br/>
       <br/>
       Basın yasasının pek iyi bilinmediği, güç sahiplerinin bu ‘toplatma’ işini fazlasıyla suiistimal ettiği ve toplatılan kitapların toplatılma öncesine göre on kat daha popülerliğe kavuştuğu bir gerçek. Diğer bir gerçek de kitap toplatmaların ‘ayyuka’ çıktığı...
       <br/>
       <br/>
       “Suç” belli değil
       <br/>
       <br/>
       Türkiye’de kitap toplatmalar pek çok yasaklamada olduğu gibi genelde şu gerekçeler gösterilerek yapılıyor; ulusal güvenlik, kamu düzeni ve genel ahlak. Nereye çekerseniz oraya giden bu kavramlar, keyfi ve jakoben uygulamalara kaynaklık ediyorlar aynı zamanda. “Suç unsurları tam belirlenmiş değil”, Alpay Kabacalı’ya göre. Onlarca baskı yapan “Minyeli Abdullah” kitabının filme uyarlanmasından sonra yasaklanması örneğinde olduğu gibi çok popüler bir kitap “durumdan vazife çıkartılıp” yasaklanabiliyor. Yasaklanan kitap da bir yıl sonra beraat ediyor, çünkü söz konusu kavramlar ne kadar elastiki olsalar da yapılan sansürü örtmeye yetmiyor bazen. Alpay Kabacalı, evrensel hukukta olduğu gibi sabit ve somut bir suçu cezalandırmak yerine, ‘hayali’ birtakım suçlara cezalar kesildiğini söylüyor.
       <br/>
       <br/>
       Kitap toplatma mahkemelerine giren Avukat Sabri Kuşkonmaz’a göre toplatmaların büyük bir bölümü kişisel haklara hakaretten çok sistem eleştirisi getiren, resmi ve yerleşik söyleme aykırı kitaplardan oluşuyor. Bir paragrafla, bir kelimeyle kitabın toplatılmasına karşı çıkan Kuşkonmaz, bu konuda tam anlamıyla ‘ifrata’ kaçıldığı görüşünde.
       <br/>
       <br/>
       Yanlışları değil gerçekleri yazdıkları için...
       <br/>
       <br/>
       Hüsamettin Özkan, Sadettin Tantan, Dinç Bilgin gibi tanınmış kişilerle ilgili kitaplar yayınlayan Metis Siyah Beyaz dizisinin editörü Ruşen Çakır’a göre kitaplar çoğu zaman yanlışlıkları değil gerçekleri yazdığı için toplatılıyor, “devlet”gibi şahıslar bu işi gönüllü yaptıkları için iş gittikçe daha da zorlaşıyor. Tabii en iyisi “savunulacak kitap yapmak.” Metis’in yayınladığı bazı kitaplar hakkında tazminat davaları açılmış, dava olmasına rağmen tek toplatılan kitapları Nadire Mater’in Mehmet’in Kitabı olmuş.
       <br/>
       <br/>
       Celal Başlangıç, Radikal gazetesinde yazdığı yazıları “Korku Tapınağı” adlı kitabında topladı ve bu kitap toplatıldı. İletişim Yayınları editörü Nihat Tuna’nın anlatımıyla toplatılmaya gerekçe olarak gösterilen hususlar, Türkiye’nin Avrupa İnsan Hakları Mahkemesi’nde mahkum olduğu ve tazminat ödemek zorunda kaldığı konular. Doğruluğu sabitlenen aynı nedenlerle kitabın toplatılmış olmasına anlam veremediğini, eğer bu mahkeme beraatle sonuçlanmazsa Avrupa İnsan Hakları Mahkemesi’ne gideceklerini söylüyor İletişim Yayınları Editörü. Neşe Düzel’in İletişim’den çıkarttığı “Türkiye’nin Gizlenen Yüzü” toplatılmadı ama DGM’lik oldu.
       <br/>
       <br/>
       Mahir Kaynak’ın “Yel Üfürdü Sel Götürdü” kitabı geçen yıl devlete ait gizli bilgi içerdiği için toplatıldı. “Kitapta yazdıklarım gizli bilgilerin ifşasıymış. Oysa benim yazdıklarım 30 senedir herkesin yazdığı ve benim de defalardır anlattığım şeyler. Ama rahatsız etmek istiyorlar. MİT suç duyurusunda bulunmuş. Baskı yapıyorlar. Zaten bu baskıyı hayatım boyunca hep yaptılar. Bugün de devam ediyorlar. Rahat bırakmıyorlar” diyor Mahir Kaynak. Türkiye’de Basın Sansürü’nün yazarı Alpay Kabacalı’ya göre “Devlete ait gizli bilgi tanımı yok.”
       <br/>
       <br/>
       Yasak ve popüler olma
       <br/>
       <br/>
       Gerçekler, yasaklama, sürgün ve popülerlik... Yasaklanan kişiler bir süre sonra kitapları en fazla ilgi gören, hatta zamanla tarihi şahsiyetler olarak karşımıza çıkabiliyorlar. Yasak tabiatı gereği ilgiyi cezbeden bir şey; ‘ne vardı ki yasaklandı’ merakı insanları yasağa çekiyor. Hem Türk kültür hayatına yön veren hem de siyaset hayatının önemli aktörlerine bakıldığında hepsinde bir “hapishane” dönemi göze çarpıyor. Yasak popülerliği, popülerlik yasağı körüklüyor. Bir zamanların yasaklısı bir süre sonra en popüler kişisi oluveriyor. Devletin jakoben tavrından dolayı hiç yasak ve sansür görmemiş kişilerin dolaylı olarak toplum tarafından makbul ve muteber görünmemesi de bir ‘sağduyu’ göstergesi. “Eğer dokuz köyden kovulmuyorsanız galiba ‘doğruyu’ söylemiyorsunuz” demekte insanlar. Türkiye’de gücü elinde bulunduranların sansür enstrümanını kullanırken hâlâ farkına varmış olmadığı bir şey var; sansüre uğrayanın bedava reklamı yapılıyor, bir süre sonra aydın, siyaset adamı, kültür adamı olarak onları dinlemeye ve okumaya başlıyoruz. Yani sansürü uygulayanın arzu ettiğinin tam tersi gerçekleşiyor fakat gene de “huylu huyundan vazgeçmiyor”.
       <br/>
       <br/>
       m.ozturk@aksiyon.com.tr
       <br/>
      </br>
     </br>
    </br>
   </br>
  </font>
 </p>
</div>


Kaynak: [www.aksiyon.com.tr](http://www.aksiyon.com.tr:80/detay.php?id=12392), [web.archive.org (arşiv bağlantısı)](http://web.archive.org/web/20050227031509/http://www.aksiyon.com.tr:80/detay.php?id=12392)
