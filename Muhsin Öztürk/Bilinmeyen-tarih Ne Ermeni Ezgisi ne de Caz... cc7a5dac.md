# Ne Ermeni Ezgisi, ne de Caz...

*Muhsin Öztürk Bilinmeyen-tarih*

<div>
 <p>
  <font>
   Onun yaptığı müzik ‘sandalyeye kurulalım, şu parçayı zevkle dinleyelim’ müziği değil. Tunçboyacıyan’ın müziği size hangi kıvamda sunacağı hiç belli olmaz.  O müziğini mekanik akışkanlığa mahkum etmek istemiyor. “Bana bir şey tesir edecek, o resmi göreceğim, o resmin sesini duyacağım...”
   <br/>
   Arto Tunç Boyacıyan’ın konserini izleyenler onun ‘tencere’ şovunu hatırlarlar. İçinde çok az su olan tencereyle tek başına 10 dakika konser icra ediyor, bir gazoz şişesiyle “üflemeli bir saz” gibi resital verebiliyor. Buna yeni bir ses arayışı, yeni bir melodi keşfetme ya da enstrüman kavramının sınırlarını genişletmek denilebilir mi?
   <br/>
   <br/>
   Boyacıyan estrümanın önemli olmadığını, esas sesin ‘insan’dan çıktığını, yani enstrümanın insanda var olan sesi duyulur hale getirmekten başka bir işlevi olmadığını söylüyor. Yani enstrümanın vücuttaki sese aracılık etmekten öte bir işlevi yok aslında.
   <br/>
   <br/>
   Arto Tunç Boyacıyan son yıllarda İstanbul’da verdiği bir—iki konserle Türkiye’de daha çok tanınır hale geldi. Sanatçı konservatuvar mezunu değil, büyük üstadların rahle—i tedrisinden de geçmiş değil ama onu bugün müzik yapan en iyi müzisyenlerden saymak mümkün. Ona göre müziğe başladığında amaç maddi bakımdan rahatlamaktır; sevgi ve tutku sonradan oluşur.
   <br/>
   <br/>
   Müzik sohbet etmek gibi
   <br/>
   <br/>
   Boyacıyan iki müzisyenin bir araya gelip müzik yapmasını sohbet etmekten farklı görmüyor. Sohbet nasıl daha önceden kurgulanan minval üzerine gerçekleşmezse, beraber bir şeyler çalma da böyle bir şeydir; ritmler, bakışlar, karşılıklı alınan elektrik müziğin akışını kendi kendine belirler. Boyacıyan’a göre çoğu müzisyenler ‘güvensizlik’ içinde. Ne yaptığı müziğe, ne içinden gelen sese güvenmekte. “Bu, korkudan. İnsanlar kendilerine, hislerine, sezgilerine, kendilerinden yükselen sese güvenmiyorlar. Yoksa iki iyi müzisyen bir araya gelip birlikte çalmaya başlayabilirler, tıpkı bir araya gelip sohbet etmeye başladığımız gibi... ” Festivaller çerçevesinde Türkiye’ye gelen pek çok ünlü müzik grubunu dinleme fırsatımız oluyor. Doğaçlama seanslarında Boyacıyan ve arkadaşları kadar uyumlu bir ‘içtenliğe” ve ahenkli orkestrasyona rastlamak mümkün olmuyor çoğu zaman. “Ben en iyisini yapabileceğimi biliyorum, yaptığımı da söyleyebilirim. Ama herkesin bunu yapabileceğine de inanıyorum. Yani güvenle alâkalı bir şey bu” diyor. Arto Tunç Boyacıyan, sohbet kıvamını vurgularken grupla bir şeyler çalarken bir bakışla bambaşka bir tarafa yönlendirilebildiğini söylüyor.
   <br/>
   <br/>
   Boyacıyan ne tarz müzik yapıyor? “Müziğimi ne Ermeni ezgisi olarak düşünüyorum, ne de caz müziği... Ben tam olarak avangard folk yapıyorum. Avangard dediğin zaman yerin önemi yok. Türk müziği, Amerikan müziği, Afrika müziği gibi çıktığı yerlerle anılan bir tür değil. Tabii ki Çin müziği çıkmayacak benim içimden. Çünkü benim kökenim Anadolu. ‘Oturayım da Ermeni ezgileri falan çalayım’ değil. Zaten öyle bir teorik mantalitem yok. Bana bir şey tesir edecek, o resmi göreceğim, o resmin sesini duyacağım...” Boyacıyan hiç kimsenin nerede doğacağını seçmediğini, dolayısıyla köklerini reddetmenin ya da yüceltmenin bir anlam ifade etmediğini söylüyor. “Ermeniyim, öyle doğdum, o kültür içinde büyüdüm. Ama 20 yıl da Amerika’da kaldım, bu sefer cazdan etkilendim. Etkiler sözkonusu sadece, bir ad koymak o kadar kolay değil”.
   <br/>
   <br/>
   Yaşam ‘ses’e dönüşüyor
   <br/>
   <br/>
   Cazın sokağa ve hayata daha yakın olanını tercih ediyor. “Enstrümanı böyle tutman lazım, böyle bıyığın olması lazım, böyle bakacaksın onu ben temsil edemem; ötekisi, esas benim ilgilendiğim caz şekli, aynı bizim Aşık Veysel’de olduğu gibi. Yaşadığını ses haline getiriyorsun. Sende olan bir şeyi o alet aracılığıyla karşı tarafa iletiyorsun. Enstrüman bu da olabilir, diğeri de olabilir. O zaman zaten aletin çok bir mânâsı kalmıyor.” Onun müzik serüveninde mânâsız kalanlar sadece enstrümanlar değil, beş duyu organı dahi birbirlerinin işlevlerini ödünç alıyor. “Ben kulakla, gözle konuşmayı öğrendim, ağızla dinlemeyi öğrendim” diyor.
   <br/>
   <br/>
   Üç—beş günlük Türkiye seyahatinde televizyondaki kliplere kulak kabarttığında Türkiye’de “sen ve ben” müziğinin yapıldığını fark etmiş. “Sen gittin, sen olmadan, ben ne yaparım” dan geçilmeyen şarkı sözü edebiyatı hakim burada. Bir Amerikalının Türkiye’ye gelip ‘Konyalım’ı söylemesiyle, bir Türk’ün New York’ta Batı müziği yapmasını aynı kefede değerlendiriyor; “Anlamsız.” 20 yıl önce Amerika’ya gitmesini de şöyle açıklıyor: “Bugün insanlar niye gidiyorsa ben de o yüzden gittim. Kendimi ifade edebilmek için...”
   <br/>
   <br/>
  </font>
 </p>
 <p>
  <font>
   (Bu yazı 239 kez okunmuştur)
  </font>
 </p>
</div>


Kaynak: [www.aksiyon.com.tr](http://www.aksiyon.com.tr:80/yazdir.php?id=1372), [web.archive.org (arşiv bağlantısı)](http://web.archive.org/web/20050301161334/http://www.aksiyon.com.tr:80/yazdir.php?id=1372)
