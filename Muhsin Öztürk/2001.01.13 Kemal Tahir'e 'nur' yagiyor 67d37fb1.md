# Kemal Tahir'e 'nur' yagiyor

*Muhsin Öztürk 2001.01.13*

<div>
 <p class="spot">
  Kemal Tahir 'Kemalist' bir  düşünür olmasına rağmen hem  devletin Kemalist kanadı hem de  Kemalist aydınlar tarafından iyi  anlaşılabildiğini söylemek oldukça zor. Ancak Kemal Tahir'i tekrar gündeme getiren  yönetmen Halit Refiğ ve  Başbakan Bülent Ecevit'i bu  genellemeden ayırmak gerekiyor
 </p>
 <p class="metin">
 </p>
 <img border="0" src="/web/20020329152652im_/http://www.aksiyon.com.tr/2001/319/resimler/Kema.jpg"/>
 <p class="metin">
  25 yıldır neredeyse unutulmaya terk edilmiş bir yazar, tekrar gün yüzüne çıkıyor, romanları büyük prodüksiyonlara konu oluyor, solun önde gelen parti liderlerince fikirleri gündeme getiriliyor. O kişi Kemal Tahir. Kemal Tahir, 13 yıllık hapishane hayatı ve sonrasında, ideolojik olarak sol yelpazede yer almasına rağmen objektif olmaya çalışan 'delikanlı' bir yazar olarak tanındı. Delikanlılığı kalemiyle sınırlı değildi. Boks sporuyla uğraşan, silah kullanan, delikanlılığı, 'maço' kültürünü yakından tanımasının ötesine 'taşıyan' bir kişiydi Kemal Tahir.
 </p>
 <p class="metin">
  İstanbul'da doğup büyüyen Tahir, Galatasaray Lisesini terk ederek gazeteciliğe başlıyor. Sonraki yıllarda avukat katipliği ve Zonguldak Kömür İşletmelerinde ambar memurluğu yapsa da 'gazete tozu yutmuş' olmanın bağımlılığıyla gazeteciliğe geri dönüyor. 1938 yılında Nazım Hikmet'in başını çektiği boykot nedeniyle 'komünistlikten' içeri giriyor ve Marksizmle tanışıyor. Hapishane yıllarında Nazım Hikmet'le yaptığı yazışmalardan öğrendiğimize göre romancı olmaya tel örgülerin arkasındayken karar vermiş. Zaten, 1950'de çıkan genel afla hapisten tahliye olduktan sonra İstanbul'a dönüp serbest yazarlığa başlıyor.
 </p>
 <p class="metin">
  Sınıf ilişkilerini ihmal etme
 </p>
 <p class="metin">
  Kemal Tahir, alışılagelen sol aydın portresine sığmıyor. Söz gelimi, Sağırdere romanını 'ustası' ve 'abisi' Nazım Hikmet'e arz ettiğinde "Romanın iyi, güzel ama ağa—ırgat ilişkilerine biraz daha yer vermelisin, sınıf ilişkilerini ihmal etmemelisin" şeklinde bir nasihat alır. Bu harbi 'abi' nasihatıdır aslında; ileriki yıllarda muhatap olacağı 'icazet' sorununun ilk izlerini taşır. Karşılaştığı sıkıntı sadece 'bakış' sorunu değil tabii olarak. Attilâ İlhan'ın anlattığına göre romancılığı meslek edinen Tahir'in ilk romanları pek satmaz ve büyük acılar yaşar. Ancak 1960'lı yıllardan itibaren talih Kemal Tahir'in yüzüne güler; kitapları o kadar büyük ilgi görür ki, piyasada kötü taklitlerinden bir sürüsünü bulmak mümkün olur.
 </p>
 <p class="metin">
  Eserlerinde 'milli devlet' olgusuna dikkat çekmesine rağmen, devlet tarafından sürekli görmezden gelindi. Bülent Ecevit'in desteğiyle yönetmenliğini Halid Refiğ'in yaptığı Cumhuriyet'in kuruluşunu anlatan Yorgun Savaşçı filme çekildi, fakat; askeri yönetimce sakıncalı bulunarak 1983'te yakıldı. Halid Refiğ, bu yakılma olayının çok iyi araştırılması gerektiğini söylüyor. Eski yoldaşlarınca mesafeli karşılanmasına neden olan, 'Acaba Kemal Tahir sağcı mı oldu?' dedirten "Devlet Ana" romanı yine Başbakan Bülent Ecevit'in talimatıyla Halid Refiğ'in yönetmenliğinde filme çekiliyor. Kemal Tahir'in yakın arkadaşı, aynı zamanda romanlarının rejisörü Halit Refiğ'e göre Tahir, ne solculuktan kopmuştu ne de 'Kemalizm'den. Cumhuriyet'in kurucularıyla da pek bir problemi yoktu. Peki Kemal Tahir ne yapmıştı da Cumhuriyet'in merkez kaç kuvvetiyle yüzyüze gelmiş ve 'ihanet'le suçlanmıştı.
 </p>
 <p class="metin">
  Çatlak bir ses
 </p>
 <p class="metin">
  Komünistlikten 13 yılını içeride geçirmiş bir yazar olmasına rağmen toplum ve tarih olgusuna 'ideolojik skaladan' farklı bir bakış açısı getirmesi onun 'çatlak ses' ve 'ihanet içinde' olmasının en önemli sebepleri olarak gösteriliyor. Kemal Tahir'in gerçekliği 'zaman ve mekan ruhu'ndan bağımsız bir 'soyut gerçeklik' değildi. Dolayısıyla onun doğruları ideolojik doğrular olmaktan uzaktı. Halit Refiğ, Kemal Tahir'in bu yönünü şöyle anlatıyor: "Marksist ideolojiye göre temel mesele sınıf çelişkisidir. Kemal Tahir köy hayatına baktığında bu çelişkiyi görmüyorsa yazmıyor. İdeoloji ile gerçek arasındaki çelişkisi başta 'fikrî' değil 'insiyakî' dir. Bu noktadan Kemal Tahir'in Türkiye gerçeklerine peşin hükümlerden, önyargılardan ayrı objektif olarak bakabilme —şüphesiz ki görebildiği kadar— tavrını görüyoruz. Şüphesiz Kemal Tahir herhangi bir ideolojiye karşı değildi, düşüncede kalıplaşmaya yol açan 'ideoloji' fikrine karşıydı". Ayrıca Kemal Tahir'in kendisi "Beş Romancı Tartışıyor" adlı kitabında romancının eseri yazarken 'iç isteklerini', ideolojisini ikinci plana bırakması gerektiğini belirtiyor.
 </p>
 <p class="metin">
  Kemal Tahir'in 'gerçeği' arayan bir adam olduğu bugün pek çok kesimden insan tarafından kabul ediliyor. Ahmet Turan Alkan'a göre Tahir 'arayan bir adam'; "Kemal Tahir'in isabet kaydedip kaydetmediğini irdelemeyi, kaçınılmaz bulmuyorum; düşünen ve araştıran insanların 'nihai' hükmü olmaz. Nitekim romanlarında ve notlarında aşikar olan espri, Kemal Tahir'in 'bulduğunu savunan' değil, 'arayan insan' olduğu."
 </p>
 <p class="metin">
  'Bir Osmanlı paşasına niye karşı olayım ki?'
 </p>
 <p class="metin">
  Kemal Tahir'in daha çok 1960'lı yıllarda ilgilenmeye başladığı tarih çalışmaları ve Devlet Ana romanı bu arayışın bir ürünü. Muhafazakâr kesimin beğenisini kazanan kitap sol entellektüellerin Kemal Tahir'e kocaman bir mim koymalarına da neden olur. Türk'ün 'devlet' fikrine ulaştığı, Söğüt'teki bir milletin, yeniden kuruluş destanını ele aldığı Devlet Ana, Tahir'in fikir hayatında önemli bir yere sahip. Halit Refiğ'e göre Devlet Ana son duraktı; "Bu dönemde Türk toplumunda devletin özel önemi olduğu tespitine varmıştır. Devlet Ana, Kemal Tahir düşüncelerinin Türk gerçeğini arama yolundaki çalışmalarında vardığı en önemli son noktadır." Kemal Tahir, buradan edindiği devlet fikriyle Cumhuriyet Türkiye'sini modelleştirir; bağımsız milli devlet. " Kemal Tahir'in geçirdiği düşünce evriminin ulaştığı son nokta, bağımsız milli devlete sahip çıkılmasıydı. Yorgun Savaşçı ve Kurt Kanunu gibi romanlarında Cumhuriyet devletinin var oluş şartlarını anlatıyor." Kemal Tahir sıkı bir Osmanlı hayranıdır. İsmet Bozdağ'ın naklettiğine göre, bir gün kendisine Atatürk'e niye karşı olduğu sorulur. O da 'Bir Osmanlı paşasına niye düşman olayım ki?' cevabını verir.
 </p>
 <p class="metin">
  Kemal Tahir'i diğer yazarlardan ayıran bir özelliği de onun sırça saraylarda yaşamamasıdır. Romanlarında yer alan çoğu 'suç işlemeye' meyilli tipler onun hapishanede bizzat tanıdığı kişilerden izler taşır. Anadolu insanının büyük romanlara ilham verecek kadar zengin, renkli ve bir o kadar da hüzünlü hayatını keşfetmiştir. Bu nedenle de "Anadolu Türk'ünü, çoğu zaman işlediği kötülüklerle değil, ruhunun derinliklerinde acı çeken büyük insanlığı ile ölçmeli... Yolumuzu aydınlatacak şaşmaz ışık bu acı çeken insanlığımızdır... " diyor.
 </p>
 <p class="metin">
  'Batı-laşmaya karşı ve yerli'
 </p>
 <p class="metin">
  Kemal Tahir, Türk tipi batı—laşmanın fiyaskoyla neticelendiğini söylüyor. Türk insanının değerlerini dikkate alan modernleştirmeye, batılılaşmaya karşı olmamakla birlikte batıya 'eklemlenme' anlamı taşıyan 'batı—laşmaya' karşı çıkıyor hatta bunun imkansızlığını savunuyor. 1960'larda Avrupa'yla ilişkilerimiz konusundaki yorumu 'Zaten bir araya gelmeleri zor' şeklindeydi.
 </p>
 <p class="metin">
  Gönül rahatlığıyla Kemal Tahir'in yerli ve içimizden biri olduğunu söyleyebiliriz. Ünlü tarih felsefecisi Isaiah Berlin şöyle der: "İnsanlar belli bir kültüre bağlı değillerse gelişemezler .O kültüre karşı isyan etseler, onu baştan sona değiştirseler de yine de geleneksel akımın içindedirler (...) O gelenek bazen kökten değişmiş bile olsa sağ kalabilir. Ama eğer akımlar kurursa örneğin toplumdaki kadınlar ve erkekler bir kültürün ürünü değilse, aralarında yakınlık, akrabalık yoksa, bazılarına kendilerini biraz daha yakın hissetmiyorlarsa bunun sonu insani olan herşeyin kurumasına varır". Kemal Tahir'i anlamak için biraz da bu açıdan bakmak gerekiyor.
 </p>
 <p class="metin">
  Kemal Tahir için zaman zaman 'büyük bir filozof' ve 'önemli bir tarihçi' gibi abartı taşıyan ifadeler kullanılsa da, onu toplumsal ve tarihsel gerçekliği 'arayan' bilimsel ve tarihsel bilgi eksikliğini kendi özverili çabalarıyla gidermeye çalışan, araştıran, soru soran ve belli doğruları olan bir 'entellektüel' olarak tanımlamak daha doğru olsa gerek.
 </p>
 <p class="metin">
 </p>
 <p class="arabaslik">
  Ahmet Turan Alkan
 </p>
 <p class="metin">
  Türk solu
 </p>
 <p class="metin">
  yetim kaldı!
 </p>
 <p class="metin">
  Kemal Tahir ideolojik skalanın 'sol'unda duran bir yazar; Türk edebiyatında ve fikriyatında pek az kişinin solculuğu Kemal Tahir kadar liyakat ve emekle iktisab edilebilmiştir; liyakat ve emek başlıbaşına saygı duyulması gereken kavramlar; öyle ki ardına hangi sıfat eklense o kavramı da saygı halesi içine alıveriyor
 </p>
 <p class="metin">
  Kemal Tahir'in "notlar" külliyatını karıştırdığımda aklıma gelen ilk sıfat bu oldu: Saygı! Ülkenin ve halkının hakikatine erişmek için bu derece gayret, emek ve ehliyet gösteren bir insana ancak saygı duyulabilir.
 </p>
 <p class="metin">
  Tarihi analizlerinde, bir roman yazarı, fikir adamı olarak vardığı ara hükümlerde Kemal Tahir'in isabet kaydedip kaydetmediğini irdelemeyi kaçınılmaz bulmuyorum; düşünen ve araştıran insanların "nihai "hükmü olmaz. Nitekim romanlarında ve notlarında aşikar olan espri, Kemal Tahir'in "bulduğunu savunan" değil, " arayan insan" olduğudur.
 </p>
 <p class="metin">
  Kemal Tahir "tabii gözlem yeri"nin kadrini bilen ve hakkını veren bir yazarımızdır; fildişi kulesi yoktu, her haliyle içimizden birisidir; yerlidir, toprakla irtibatını kaybetmemiş bir 'hareket halinde düşünce'dir.
 </p>
 <p class="metin">
  Halkın lisanını bilen adamdır; böylelerinin her hükmüne katılmayabilirsiniz ama seversiniz, saygı duyarsınız; "keşke sağ olsaydı da konuşabilseydik veya sadece dinleyebilseydik" diye kendini özleten biridir. Soluyla sağıyla bu kelimelere kendini özletebilen kaç isim sayabilirsiniz berhayat zevat arasında?
 </p>
 <p class="metin">
  Kemal Tahir için rahmet diliyorum; ölümüyle edebiyatımızda ve fikir hayatında tek başına doldurduğu yer hâlâ tenha duruyor. 'Türk solu' ise onun vefatından beri nadir istisnalar dışında yetimdir.
 </p>
 <br/>
 <center>
  <a class="anaorta" href="http://web.archive.org/web/20020329152652/mailto:muhsinozturk@usa.net">
   muhsinozturk@usa.net
  </a>
 </center>
 <br/>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2001/319/kultur/1.htm), [web.archive.org (arşiv bağlantısı)](http://web.archive.org/web/20020329152652/http://www.aksiyon.com.tr:80/2001/319/kultur/1.htm)
