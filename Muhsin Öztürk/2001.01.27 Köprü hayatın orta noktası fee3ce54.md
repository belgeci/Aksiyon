# Köprü hayatın orta noktası

*Muhsin Öztürk 2001.01.27*

<div>
 <p class="spot">
  Hayatın kendisi bir köprü değil midir; diyarlardan "yâr" lara akıp giden ömrümüzde bir sürü "köprübaşı" olmaz mı? Köprü, bir yerden bir yere geçme düşüncesinin ya da tercihinin sağlayanı değil midir?
 </p>
 <p class="metin">
 </p>
 <img border="0" src="/web/20020501070609im_/http://www.aksiyon.com.tr/2001/321/resimler/Kopru.jpg"/>
 <p class="metin">
  Kemalettin Tuğcu hikayelerinde olduğu gibi "köprüaltı çocukları" nın köprüyle doğrudan ve hayati bağları var. Köprüden geçene kadar ayıya dayı deriz, köprü hayatımızda olduğu gibi 'doğrularımız'da da etkili olmuştur. Köprü bir bağlayansa iki uç arasında "bir orta nokta"yı köprü oluşturur; eğer karşıya geçilmeyecekse orada, ortada, yani köprüde buluşulur. Köprü buluşma noktasıdır. Eğer "öteki yaka" tanınmak isteniyorsa, köprüyü geçmek kaçınılmazdır. Köprü yıllar boyu şehirleri, insanları, kıtaları buluşturdu: şimdi de fotoğrafları buluşturuyor.
 </p>
 <p class="metin">
  Doğrusu, Koç—Allianz'ın açtığı yarışmada "köprüler" sınırlamasının oldukça daraltıcı bir unsur olduğunu düşünmüş, bir anlam verememiştim; sadece ve niye köprüler diye. Yarışma sonuçlandı, siyah beyaz, saydam ve renkli baskı dalında ödüller sahiplerini buldu. Yarışma fotoğrafları dahil olmak üzere Türkiye'nin önde gelen fotoğrafçılarının içinde köprü olan fotoğrafları büyükçe bir kitapta buluştu. Öncelikle fotoğraf sanatına ilgi duyan, fotoğraf çeken ve mimariyle, özellikle köprü mimarisiyle ilgilenenlerin mutlaka bu albümü yanlarında bulundurmaları gerekir. Meğer, memleketin ne kadar doyumsuz "köprü"leri varmış da haberimiz yokmuş.
 </p>
 <p class="metin">
  "Türkiye'nin Köprüleri" adlı çalışmanın birinci bölümünde aralarında Ergun Çağatay, Gültekin Çizgen, İbrahim Demirel, Ara Güler, Sabit Kalfagil, İzzet Keribar, Kazım Zaim ve İbrahim Zaman gibi fotoğraf ustalarının yer aldığı 28 fotoğraf sanatçısının, Türkiye'nin dört bir yanından çektikleri fotoğraflara yer veriliyor. İkinci bölümde yarışma fotoğrafları yer alıyor. İlk fotoğraf saydam dalı birincisi, Erdem Yavaşça'nın nefis Haliç fotoğrafı ki mutlaka görün derim. Bu dalın ikincisi Leyla Yazgıç ve üçünsüsü Bilgihan Şengül. Renkli baskı dalında sırasıyla H. Metin Soner, Hüsnü Gürsel ve Faruk Ertunç ödülleri almış. Siyah beyaz baskı dalında ise isimler Kazım Zaim, Orhan Sedir ve Bülent Umut şeklinde sıralanıyor.
 </p>
 <p class="metin">
  Hep tartışılır, dijital çağda fotoğrafın ve fotoğrafçının yeri ne olacak diye. Yoksa, teknolojinin muazzam ilerleyişi karşısında fotoğraf kaçınılmaz sona doğru mu gidiyor? Son yıllarda yayınlanan bir çok fotoğraf albümü, ardarda açılan fotoğraf yarışmaları ve fotoğraf kursları gösteriyor ki fotoğraf her zamankinden daha çok gündemde ve fotoğraf ilgilileri gittikçe çoğalıyor.
 </p>
 <p class="metin">
  <br/>
  <br/>
 </p>
</div>

Kaynak: [www.aksiyon.com.tr](http://www.aksiyon.com.tr:80/2001/321/gezi/1.htm), [web.archive.org (arşiv bağlantısı)](http://web.archive.org/web/20020501070609/http://www.aksiyon.com.tr:80/2001/321/gezi/1.htm)
