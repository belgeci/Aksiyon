# SELÇUKLU DİRİLİYOR

*Muhsin Öztürk 2001.06.16*

<div>
 <p class="spot">
  Kubad Abad, Selçuklu  medeniyetinin büyüklüğünü  gösteren en açık bir kanıt.  Alaaddin Keykubad'ın yaptırdığı  saray, yıllar süren kazı çalışması sonucu ortaya çıktı. Eser,  Selçuklu'yu tekrar düşünmeyi salık veriyor
 </p>
 <p class="metin">
 </p>
 <img border="0" src="/web/20020329151331im_/http://www.aksiyon.com.tr/2001/341/resimler/selcuk.jpg"/>
 <p class="metin">
  Tarihe mesafeli duran, dolayısıyla tarihsel kişi ve kurumlara belli bir önyargıyla yaklaşan kişiler yeni araştırmalar ve yeni bilgiler çıktıkça bir zamanlar bir hayli uzak oldukları değer ve imgelere yakınlaşma isteği duyuyorlar. Yapılan araştırmaların daha büyük 'barbarlıklar' silsilesini ortaya çıkaracağı beklenirken tam tersi bir medeniyetin pırıl pırıl ışıldamasına yol açıyor.
 </p>
 <p class="metin">
  Rüçhan Arık'ın Türkiye İş Bankası Yayınları arasından çıkan Kubad Abad eseri bu etkiyi yapan çalışmalardan birisi. Kubad Abad, Konya Beyşehir gölü kenarında Alaaddin Keykubad tarafından yaptırılmış bir saray. Kubat Abad kitabı, 1960'lı yıllarda başlayan, bazı nedenlerle 13 yıllık inkıtaya uğrayan, 1980'de Prof. Dr. Rüçhan Arık'ın gayretleriyle tekrar başlayan ve halen devam eden bir kazı çalışmasının eseri. İlk göze çarpan üzerinde keçi, at, insan figürlerinin yer aldığı çini örnekleri. Sadece bu çini örnekleri bile "taş—toprak" içinde yatan medeniyetin büyüklüğünü yansıtacak ölçüde. "At üzerinde gezen göçmenler, barbarlar, çadırda yaşamış garibanlar" gibi yaklaşımları toptan çürütecek bir tezi içinde taşıyor Kubad Abad. Kendisi de bir mimar olan ve Anadolu'yu yurt edinmekle kalmayıp yaşanılır bir coğrafya, refah dolu ve zengin bir ülke haline getiren Alaaddin Keykubad'ın şahsında Selçuklu'yu tekrar düşünmemizi sağlıyor. Sadece Kubad Abad Sarayı ve Beyşehir gölü üzerinde 20'ye yakın adacıkta yer alan Selçuklu yapıları, köşkler, hamamlar değil, bütün Anadolu'ya yayılmış ve halen ilgi görmeyi bekleyen yüzlerce Selçuklu yapısının nelere gebe olduğunu kim bilebilir?
 </p>
 <p class="metin">
  Antik değeri yok diye...
 </p>
 <p class="metin">
  İlk kazı bir Alman profesörün ve Almanya devletinin finansörlüğüyle başlamış, üç yıl sürdükten sonra belirsiz nedenlerle bir süre ara verilmiş. İşte bu süreç başladığında öğrenci olan Rüçhan Arık, hem işin başında, hem de başından beri olayın tanığı. 80'li yıllarda başladıkları çalışmalarda gölün içinde bulunan "Kız Kalesi"ne yoğunlaştıkları bir zaman diliminde pancar motoruyla çalışan tıka bir teknenin gölün 'fırtınalı' bir gününde alabora olması sonucu hayati tehlike atlatmışlar. Tekneden ancak kurtulabilen kazı heyeti ulaşımı sağlayacak daha güvenli bir vasıta bulunamadığı için 'Kız Kalesi'ni çalışma dışında tutmuş.
 </p>
 <p class="metin">
  Selçuklularla ilgili yeni bilgilerin ortaya çıkması güzel, hoş ama niye bu kadar geç sorusunu sormamak mümkün değil. Rüçhan Arık'ın anlattıklarından daha da geç olmadığına şükretmeliyiz sonucunu çıkartıyoruz. "Arkeologlar ilgilenmediler. Onları suçlamak için söylemiyorum, Osman Hamdi Bey'den bu yana arkeologlar için antik eserler üzerinde çalışmak bir gelenekti. Antik eserler arkeolojik eserler olarak değerliydi. Orta çağda yaşayan Selçuklu eserleri çalışılmaz, arkeolojik değeri olmayan, ata yadigarı, folklorik bir malzemeymiş gibi bakıldı." Hem bu konuda "muktesabat"ları uygun değildir Arık'a göre. Selçuklu ve sonrası üzerinde çalışılmadığı için bilinmemektedir. Selçuklu kalıntıları üzerinde çalışma yapmak bu medeniyet üzerinde çalışan sanat tarihçilerine düşer doğal olarak. İlk Selçuklu saray kazısını aynı zamanda Rüçhan Hanım'ın kayınpederi olan Prof. Dr. Remzi Oğuz Arık, Konya Kılıçarslan Köşkü'nde başlar. "Selçuklu mimarisi, hem çok bilinen bir alan değildi, hem de antik yapılar gibi anıtsal örnekler vermiyordu. Ayrıntılarda olağanüstü şeyler buluyorsunuz ama oraya gidip gördüğünüz genellikle bir taş yığıntısı oluyor. Yakın dönem olduğu, 'antik' döneme ait olmadığı için de itibar görmedi şimdiye kadar, ihmal edildi. Şimdi ortaçağ kazılarının ortaya çıkmasıyla ve ortaçağ kazılarının devamı sayesinde daha eski dönemlerde kazı yapanlar da buna özen göstermeye başladılar. Ama yıllar boyu Selçuklu dönemi ve Osmanlı dönemi verileri bir kenara atıldı ve kaybolup gitti."
 </p>
 <p class="metin">
  Selçuklu eserleri müzayedede
 </p>
 <p class="metin">
  Kaybolup tekrar toparlanan 'ilgi' bir yana, koybolup artık geri getirilemeyecek olan yüzlerce Selçuklu eseri sözkonusu. Rüçhan Arık, Selçuklu ve Osmanlı dönemi Türk İslam eserlerinin iki kurumun 'koruması' altında olduğunu söylüyor. Kültür Bakanlığı ile camiler, türbeler ve medreseler gibi büyük bir çoğunluğu elinde bulunduran Vakıflar Genel Müdürlüğü. Rüçhan Arık'ın anlattığına göre vakıfların uhdesinde olan bazı eserler onarılıp kiraya veriliyor, bazıları da parasızlıktan ilgi görmüyor, sonuçta her iki durumda da güzelim eserler perişan olup gidiyor. "Kimseyi suçlamak istemiyorum ama Selçuklu eserlerini müzayedelere çıkarıyorlardı bir zamanlar. Çok iyi hatırlıyorum bana Kültür Bakanlığı'ndan kazı komiseri geliyor. Ben envanterlik malzemeyi paketliyorum, o denetimle müzeye götürüyorum, müzede yine imzayla alıyorlar. Öbür tarafta bilmem ne antikacı Selçuklu malzemelerini satışa çıkartıyor... Biz karşı koymaya çalıştık ama oldu bunlar yani.."
 </p>
 <p class="metin">
  Halbuki Selçuklu bu ilgisizliği hiç haketmiyor. "Selçuklulara çok şey borçluyuz. Burada oturuyorsak Selçukludur bunun nedeni. Biz yeteri kadar Selçuklu'ya önem vermedik maalesef. Alaaddin Keykubad dünyada sayılı hükümdarlardan biri. Kanuni'ye nasıl bakıyorsak ona da öyle bakmalıyız. Hanlar, hamamlar, hastaneler, camiler, mükemmel bir refah düzeyi, şehirlerde muazzam bir alt yapı kurmuş, Anadolu'yu baştan sona imar etmişler. Osmanlı bu mirasa sahip çıkmış. Hiç kimse Selçukluları ve onların eserlerini görmezlikten gelemez, bir kenara itemez..." Rüçhan Arık, Atatürk tarafından 'milli' değerlerin ortaya çıkması için kurulan Dil, Tarih ve Coğrafya Fakültesinin bu görevi ifa edemediğini de ifade ediyor. "Atatürk'e saygı lafla olmaz" demeyi de ihmal etmiyor.
 </p>
 <p class="metin">
  Arkeologlar tarafından ıskalanan kazı çalışmaları, ihmaller ve hatta ihanetler üzerine daha çok konuşulabilir belki ama ortada Kubat Abat gibi bir eseri bunların arasında unutmak olmazdı. "Kubad Abad, Selçuklu sanatı ve Selçuklu insanının yaşama biçimini göstermesi bakımından önemli. Kubad Abad, aynı zamanda Osmanlı saraylarının öncüsü. Geniş alana yayılmış son derece mütevazı ve sade yapılar. " Peki çinilerde görülen insan figürleri farklı bir Türk İslam sentezini mi ortaya koyuyor? "Selçuklu, Müslüman. Müslüman ama çok hoşgörüyle bakan ve sanata da önem veren bir kültür. Tapılacak bir resim yapmadıkça, onu tanrısallaştırmadıkça, ki böyle; bir mahzuru görülmemiş... Nereden geldilerse oranın kültürünün ağırlığı sözkonusu. Ama geldikleri yerde çok şey öğrenip çok şey değiştirebiliyorlar. Ve bunu severek yapıyorlar. Selçuklu ustaları heykeller yapmışlar, insan figürü çizmişler, kesinlikle bir fanatik gözüyle bakmamışlar." Rüçhan Arık'a göre çinilerdeki figürler başlı başına bir güzellik ve sanat harikası; "Çinilere baktığınızda orada çok fantastik örnekler de görebilirsiniz, çok gerçekçi örnekler de. O çinilerdeki hayvanlar o çevrenin hayvanlarıdır. Orta Asya'dan getirdikleri birtakım simgeler, öğeler var ama yaşadığı çevrede gördüklerini çizmişler çoğu zaman. Oradaki keçilere baktım, inanın onların tasvir ettiği keçilerin tıpkısı. O kadar benziyor. Yüzeysel gözüküyorlar ama yer yer onları üç boyutlu hale getirmeye çalışmışlar, renklerle ve belirli çizgilerle. Yani bir perspektif vermeye çalışmışlar."
 </p>
 <p class="metin">
  Rüçhan Arık, yeni Selçuklu köşkleri keşfettiklerini ve araştırmalar ilerledikçe konut mimarisinin yavaş yavaş ortaya çıktığını söylüyor. "Kubad Abad'da ve Kız Kalesi'nde bütün arazi pis su ve temiz su künkleriyle kaplı. O suları dağlardan getirmişler. Ve bugünün konforu o dönemde de var, tabii farklı bir bakış açısıyla. Yeni bulunan köşkler çiftliğin bir ünitesi olarak bahçe içinde konumlanmış, iyi bir su tesisatına sahip, iki katlı mütevazı yapılar." Bu sayede 18.yy'dan önceye gidilemeyen Türk konut yapısı için Selçuklu konutları bulunmaz örnekler olacaktır şüphesiz.
 </p>
 <p class="metin">
  Kubad Abad, yazarın ifadesiyle bilimsel bir kazı öyküsü. Ve bu öykünün içerisinde çok şey var. Herşeyden önceTürkiye'yi bize armağan edenlerin, Selçuklu'nun öyküsü...
 </p>
 <br/>
 <center>
  <a class="anaorta" href="http://web.archive.org/web/20020329151331/mailto:m.ozturk@aksiyon.com.tr">
   m.ozturk@aksiyon.com.tr
  </a>
 </center>
 <br/>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2001/341/kultur/1.htm), [web.archive.org (arşiv bağlantısı)](http://web.archive.org/web/20020329151331/http://www.aksiyon.com.tr:80/2001/341/kultur/1.htm)
