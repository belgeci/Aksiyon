# Hatırla o referandumu!

*Muhsin Öztürk 2013.09.09*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Adını andığımız kadar umurumuzda mı bilinmez ama umurunda olanlar için 12 Eylül 2010 Referandumu demokrasi yönünde atılan en önemli adımlardan biri oldu. Üstelik 12 Eylül artık sadece bir darbe tarihi değil.
  </font>
 </div>
 <div id="newsText">
  <font class="detail-text">
   <p>
    AK Parti’yle doku uyuşmazlığı olan sol ve liberal kesimlerde bile “Askerî vesayetin kırılması tarihî bir olay. Bunu biz değil, onlar yapıyor. Destek vermemiz onlardan olmak anlamına gelmez. Eleştirimizi de sonra sakınacak değiliz.” dediği anlardan biri de 12 Eylül Referandumu’ydu. 3 Kasım 2002’de iktidarı tek başına devralmak, 22 Temmuz 2007 sonrası muktedir olmanın yolunu aralamak, 2011’de tam da muktedir olmuşken yeni demokratik devleti inşa etmekti mesele. 12 Eylül 2010 Referandumu, sandıktan çıkan değişim rüzgârları arasında, en az sözünü ettiğimiz seçimler kadar önemli bir yer işgal ediyor.
    <p>
     Referandum, seçimlerde kazanılan yüksek oya rağmen vesayetçi devletin üst üste müdahale girişimlerinin ardından geldi. Üstünlerin hukukunda bıçak kemiğe dayanmıştı. Ya teslim olunacak ya da müdahale girişimlerine bir neşter vurulacaktı. Sadece Ankara’da dönen dolaplara kalınsa üstesinden zor gelinecek süreç, milletin oyuyla, bir anayasa değişikliği paketi ile aşılacaktı. Yeni bir anayasa yapamasak da yeni bir anayasayla ancak mümkün olabilecek bir yapının kırılması mümkün olacaktı. Bu kez halk, meydanlara sevdiği lideri seçmek için değil, devletin bazı kurumlarının değişmesi için inecekti.
     <p>
      Referandum sadece anayasadaki bazı maddelerin değişmesi değildi. Öyle olmadığı için tartışma, referandum maddelerine taraf olmak ya da olmamak üzerinden gitti.  Başbakanın ‘Taraf olmayan bertaraf olur’ sözü o dönem koşullarında sarf edildi. Referandum maddelerine evet diyenler için karşı taraf neredeyse darbe kültürüne sahip çıkan bir tür vesayetçiler iken, evet diyenler ise sık sık tacize uğrayan rejim düşmanları, AK Parti yanaşmalarıydı. Her iki taraf için karşı tarafta olmak kabul edilebilir bir şey değildi. Bu kutuplaşma, demokrasinin yerleşmesi ve ilerlemesi için kaçınılmazdı, mübahtı. Bu arada hayır oyları kazanmaya yetmese de vesayet devleti epey de taraftar topladı. O güne kadar siyasi rengini açıkça ortaya koymayan gruplar, ‘yeni anayasa’ için sahaya indi, ‘yetmez ama evet’ diyenler kendi mahallelerinde yumurtayla, sopayla karşılandı. Seküler ve laik kesimlerdeki ayrışma had safhaya ulaştı.
      <p>
       Yargıda yeni dönem
       <p>
        Referandumla beraber taş yerinden oynadı, dengeler değişti. 2011 seçimleri referandum atmosferinde gerçekleşti. AK Partili pek çok yöneticinin dile getirdiği gibi bugün bile o referandumun açtığı yolda yürünmekte. Yüksek yargıda oluşan hegemonya kırıldı, HSYK üyeleri büyük ölçüde seçimle belirlendi. Anayasa Mahkemesi’nin yapısı, Cumhurbaşkanı’nın atadığı yeni üyelerle genişledi ve farklılaştı. Artık ikinci bir kapatma davası bekleyen iktidar, yüksek yargı cephesinden rahatsız edecek bir girişimle karşılaşmayacaktı. Bu hızlı ve radikal değişimin meşruiyeti, e-muhtıradan kapatma davasına birkaç yılda çoktan oluşmuştu zaten. O anın aşılması önemliydi. Tıpkı 367 krizi sonrası artık cumhurbaşkanlarının halk tarafından seçilmesinin referandumla karara bağlanması gibi. 12 Eylül 2010 Referandumu ise AK Parti eliyle halkın olaya el koymasıydı.
        <p>
         Referandum sürecinin en hararetli tartışma konusu, değişikliklerin 12 Eylül darbesini yapanların da yargılanmasına fırsat vereceğiydi. Bir solcu buna nasıl karşı çıkabilirdi? İşkenceler gören eski bir ülkücü buna seyirci kalabilir miydi? Süreç hem solda hem de sağda AK Parti lehine bir yarılmaya neden oldu. Kürt cephesi böyle bir yarılmayı göze alamadığı için boykot kararı aldı. Yüksek yargının yaptıklarından memnuniyet duyan imtiyaz sahibi elitler olabilirdi ama 12 Eylül darbesinin yargılanmamasını istemek olur şey değildi. Hem Anayasa Mahkemesi’nin hem de yüksek yargının o vakte kadar içinde bulunduğu tutumun vesayeti savunmak dışında savunulabilir bir tarafı kalmamıştı.
         <p>
          Aradan geçen üç yıl sonrasında referandumun kuvvet verdiği iktidarın yerli yerinde olduğu, ama demokratikleşme ivmesinin pek yerli yerinde olmadığı yazılıp çiziliyor. AK Parti’nin bu durgunluğa kuvvetli bir demokratikleşme adımıyla cevap vermesi her geçen gün artan bir beklenti. Referandum üzerinden gidilirse; bir kere 12 Eylül darbe yargılanması sembolik oldu, derinleşmedi. Askerlerin sivil mahkemede yargılanmasının önü açılmış olsa da darbe davalarıyla ilgili siyasi destek zamanla etkisini yitirdi. Referandum rüzgârıyla gidilen 2011 seçimleri açık farkla AK Parti lehine sonuçlanırken, vadedilen yeni anayasa, elde olan ve olmayan sebeplerle bir işlerlik kazanmadı. Köklü değişimlere gitmek yerine askerî vesayetin kırılması yeterli görülmüş, siyasal yapının temelli dizaynı için yapılacaklar ya başkanlık tartışmasına takılmış ya da belirsiz bir zamana bırakılmıştı. Elde yavaş ilerleyen bir çözüm süreci olsa bile…
          <p>
           12 Eylül Referandumu’nun yıldönümünde ‘Yetmez ama evet’ diyerek ilk defa sağ bir projeye oy veren sol kitlenin çoktan dağıldığını, o günlerde oluşan ‘demokratlar koalisyonu’nun artık ortada olmadığını biliyoruz. Öte yandan, yeni HSYK düzenlemeleri ile referandumla oluşturulan yapıdan geri adım atılacağı, ‘eski’lerin önünü açacak kapının aralanacağı endişesi var. Meşruiyetini seçilmiş siyasetten alsa bile yargının siyasetten ve devletin doğal yapısından alabildiğine bağımsız bir erk olmasının sağlanması demokratik bir ödev. Referandum tamamlanması gereken bir süreç, eksiltilmesi sadece demokrasinin değil, siyasete verdiği gücün de eksiltilmesi demek. Tarih şahit.
           <p>
           </p>
           <p>
            ÇEMBER’DEN ÇIKIŞ!
           </p>
           <p>
            En yüksek oyu alan ve iktidar olan bir partinin türlü müdahalelerle engelleniyor olması, Türk demokrasi tarihinin özünü teşkil ediyor. Engellenen ve programını gerçekleştiremeyen siyasi partiler bir süre sonra etkisiz, temel meselelerde politika geliştiremeyen ve halk desteğini süratle kaybeden bir hüviyete büründü. 27 Mayıs darbesiyle beraber kurulan sistemle siyaset, devlet içinden çepeçevre kuşatıldı. İktidarda ya da muhalefette olmak fark etmeksizin siyasetçi her zaman bir çember içinde olduğu hissiyle hareket etti. Darbe korkusu bunun en ileri safhası. 12 Eylül 2010 Referandumu için, siyaset kurumunun iç içe geçmiş çemberlerden ve üst üste gelen müdahalelerden çıkışı demek yanlış olmaz. O tarihten itibaren siyaset, devlet işleriyle ilgili yetkiyi ve sorumluluğu tam anlamıyla yüklenmiş olduğundan, MGK ve Anayasa Mahkemesi gibi anayasal devlet kurumlarının ‘biz olmadan olmaz’ deyişinin bir hükmü kalmadığından referandum sonrasında siyaset bambaşka bir denklem üzerinde kurulmak zorundaydı. Bu, toplumun alttan gelen taleplerinin yön vereceği yeni bir dönemdi, en azından beklentiler böyleydi. Bireyin temel hak ve özgürlüklerini teminat altına alan devlet anlayışı bir hukuksal yapıya kavuşmalı, fiilî durum yapısal forma kavuşmalıydı. İçinden çıkılan vesayet çemberinin her seferinde yeniden kendi kendini üretebilme kapasitesi nedeniyle bu zorunluluktu aslında. Şimdi, referandumun ya da temel reformların neresinde olduğumuza tekrar bakmanın zamanı…
           </p>
          </p>
         </p>
        </p>
       </p>
      </p>
     </p>
    </p>
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-36473-hatirla-o-referandumu.html), [web.archive.org (arşiv bağlantısı)](http://web.archive.org/web/20140105053807/http://www.aksiyon.com.tr:80/aksiyon/haber-36473-hatirla-o-referandumu.html)
