# YKY’ye geçti, basın onu keşfetti

*Muhsin Öztürk 2001.03.10*

<div>
 <img border="0" src="/web/20020111223947im_/http://www.aksiyon.com.tr/2001/327/resimler/Tanpınar.jpg"/>
 <p class="baslik">
  Aaaa! Tanpınar da romancıymış!
 </p>
 <p class="spot">
  Köşe yazarı, Ahmet Hamdi Tanpınar'ı keşfeder. Üstelik, Tanpınar'ı ilk defa kendisi keşfediyordur; Harika bir yazar, harika bir kitap vs. Sanırsınız ki Ahmet Hamdi Tanpınar yeniyetme bir yazar, köşe yazarımız onu nasıl olduysa sezinliyor, bir de vatana millete hizmeti olsun diye gazetesindeki köşesinde 'keşfini' yazıyor
 </p>
 <p class="metin">
 </p>
 <p class="metin">
  Hilmi Yavuz, Aktüel dergisine verdiği bir röportajda içinden geldiği sol'a, sol'un da ona bakışını anlatırken şunları söylüyor. "Bizim entellektüellerimizde kredibilite gradoları var. Mesela Hilmi Yavuz Zaman gazetesinde yazıyor. Yazdığı yazılarda varsayalım çok önemli meselelere değiniyor olması o kadar önemli değil. Çünkü entellektüel gradosu yoktur artık. İmam Gazali'yle Marks arasında bir ilişki kurabilir, hadi bunun çalışmasını yapalım demek bile söyleyenin karikatürleştirilmesine yol açar. Entellektüelimiz tutucu."
 </p>
 <p class="metin">
  Hilmi Yavuz gayet aklı başında insanların bile, yazdıklarından çok "Yok abi Fethullahçı bu!" dediklerini söylüyor ve "Bu insanlarla nasıl diyalog kurulabilir?" diye sormayı da ihmal etmiyor.
 </p>
 <p class="metin">
  Türkiye'deki entellektüel camia hakkında birazcık bilgi sahibi olanlar Hilmi Yavuz'un yaşadığı diyalog sorununun istisna olmadığını bilir. Yavuz'un, sırf sağ tandanslı bir gazetede köşe yazıyor olmasından ötürü, içinden çıkıp geldiği sol entellektüeller tarafından oldukça yadırgandığının hatta 'yok' sayılmaya çalışıldığının kendi ağzından ifadesi böyle. Tabii bunun bir de Türkiye'ye özgü genel bir ifadesi var. Edebiyat dünyasında hatırı sayılır yeri bulunan bir kişi, eğer kitaplarını muhafazakâr eğilimli bir yayınevinden çıkarıyorsa, onca tanınmışlığına rağmen dağıtım ve kitapçı raflarında yer bulamama gibi bir sorunla karşı karşıya demektir ve hakim unsur tarafından yok sayılma riski son derece yüksektir. Türkiye'deki genel kabul maalesef böyle. Yani, bir kişiye, eğer kendi safımızda değilse, kolay kolay prim vermiyor, görmezden geliyoruz.
 </p>
 <p class="metin">
  Aaaa! Tanpınar diye bir romancı var
 </p>
 <p class="metin">
  Ahmet Hamdi Tanpınar, Türkiye'nin en büyük romancılarından biri ve eserleri hâlâ çok satanlar arasında. Eserlerini uzun yıllar Dergâh Yayınları çıkarttı, yaklaşık bir yıldan bu yana Yapı Kredi Yayınları'ndan çıkıyor. Her iki yayınevi arasında mahkeme devam ediyor. Tanpınar'ın 'adres' değiştirmesinin gözle görülür bir tarafı var: Hayatlarında hiç Tanpınar'ı anmamış köşe yazarlarının Tanpınar'ın eserlerini keyifle nasıl okuduklarını, "ne kadar önemli adam" diye yazdıklarını gördük, entellektüel camida "Tanpınar'ın yeniden keşfi"ne şahid olduk. Bu, profesyonel yayıncılık ve iyi bir basın—halkla ilişkilerciliğin yanında ve ötesinde, başka bir şeyle ilişkili: Konu, Tanpınar ve eserlerinin, 'sağ' tandaslı bir yayınevi tarafından çıkartıldığı için hakim edebiyat eleştirmenlerince 'yok' sayılması. Everest Yayınları editörlerinden Osman Akınhay'ın söylediği gibi sol tandanslı her iyi okur, Ahmet Hamdi Tanpınar'ı büyük bir usta olarak görmesine rağmen, Türkiye'nin sayılı düşünür ve edebiyatçılarından biri sayılan, sağın da solun da bir değer olarak kabul ettiği Ahmet Hamdi Tanpınar'ın, kendisi olmasa bile, eserleri "kredibilite gradoları" ile yüzyüze gelmekten kurtulamadı.
 </p>
 <p class="metin">
  Ahmet Hamdi Tanpınar Kitapları'nın editörlüğünü üstlenen Yapı Kredi Yayınları'ndan Ayfer Tunç'un söylediği gibi aslında Tanpınar'ın eserleri Dergah'tan önce Remzi Kitabevi'nden ve Türkiye İş Bankası Yayınları'ndan çıkmıştır. "Tanpınar'ın gözardı edilmesi tam Türkiye'nin terör yıllarına denk gelir. Solculuğun son derece ideolojik ve keskin olduğu bir dönemde, entellektüelizmin ikinci plana atıldığı, sol söylemin yükseldiği bir dönemde, Tanpınar bir süreliğine gözden kaçmıştır. O dönemde Dergah Yayınları'ndan çıkıyordu. Zannediyorum Dergah'tan çok Tercüman'ın 1001 eser serisinden çıkması daha sağ söyleme ait olduğu fikrini doğurmuş olabilir. Ondan önce Türk entelijansiyası Tanpınar'ı biliyor ve okuyordu. 12 Eylül'den sonra, sol söylemin sakinleşmesi, hatta susmasıyla birlikte entelijansiya yeni kuşaklarla birlikte araştırmalarına devam etti. Bu fikir değişti. Yani Tanpınar'ın herhangi bir kesimin malı olmayacağı, olmadığı, olmaması gerektiği; gerçek bir entellektüel olduğu ortaya çıktı. Bizim yaptığımız şey Tanpınar'ı sağcıların elinden alıp solcuların eline vermek değil. Bizim amacımız Türkiye'nin en büyük düşünce ve yazı adamlarından biri kabul ettiğimiz Tanpınar'ın hem daha geniş kitlelere ulaşması hem de hakettiği bir şekilde yayınlanması." Ayfer Tunç, köşelerinde ilk defa Tanpınar'ı keşfediyormuş gibi yazan kişilerin entelijansiyaya dahil olduklarınının düşünülemeyeceğini, gerçek Türk entelijansiyanın zaten Tanpınar'ı okuduğunu söylüyor.
 </p>
 <p class="metin">
  Peyami Safa da keşfedilmeyi bekliyor
 </p>
 <p class="metin">
  Acaba isimleri çoğaltsak, bazı spekülasyonlarda bulunsak; örneğin Peyami Safa, Ötüken'den, sağ—muhafazakâr olmayan bir çizgideki yayınevine transfer olsa, köşeleri tutmuş entellektüeller Peyami Safa'ya karşı nasıl tavır içinde olurlardı. Yalçın Küçük'ün "Kemal Tahir'i alsınlar Peyami Safa'yı versinler" dediği, Türk romanındaki zirvelerden biri olan Peyami Safa, Nazım Hikmet'le olan kavgalarının ve özellikle 1950'den sonra yazdıklarının sağ fikir yapısını taşıdığı için bu 'görülmemeyi' yaşayanlardan. Ayfer Tunç, Ötüken'in Peyami Safa'nın eserlerini iyi bastığını, kendisinin de Ötüken'den çıkan Peyami Safa eserlerinin bir çoğuna sahip olduğunu, Safa'nın "unutulmuşlar" içinde sayılamayacağını söylüyor. "Peyami Safa'da tam olarak bu sorun geçerlidir. Tanpınar ideolojileri aşmış bir isim. Bir ideoloji dillendiriyor ve bu ideolojiyi onunla paylaşan yayınevleri tarafından tercih ediliyor. Bir kaç tane edebi değeri düşük kötü romanı, ideolojik görüntüsünün öne çıkması Peyami Safa'nın iyi romancılığını gölgelemiştir. Bazı romanları da bütün o ideolojik söylemine rağmen çok iyidir. Buna rağmen onun bu açıdan tanıtılması gerekir." Ayfer Tunç, Peyami Safa'nın çok daha iyi eserleri varken özellikle okul kitaplarında Dokuzuncu Hariciye Koğuşu, Fatih Harbiye gibi kitaplarının lanse edilmesinin onun büyük romancılığını gölgeleyen unsurlardan biri olduğunu söylüyor.
 </p>
 <p class="metin">
  Ötüken yöneticilerinden Erol Kılınç'a göre Peyami Safa'nın sağ—muhafazakâr olmayan bir yayınevi tarafından basılması gibi bir ihtimal olamaz. Yani, sözkonusu yayınevleri Peyami Safa'yı basmazlar. Çünkü burada sözkonusu olan yayınevi değil yazar ve kitaptır. Erol Kılınç, iyi kitabın ve iyi yazarın nereden çıkarsa çıksın okuyucusuyla buluşacağını söylüyor. "Cengiz Dağcı'yı Varlık çıkarıyordu. Depolarında kaldı satamadılar. Daha sonra biz bastık, biz de doğru dürüst satamıyoruz. Tarık Buğra'yı daha önce Bilgi bastı, biz de bastık. Onlar da sattı biz de sattık. Cengiz Aytmatov'u Cem de sattı ben de sattım. Bence kitaplarla ilgili bir ayrım yok. Kaliteli kitap orda da olsa, burda da olsa satıyor." Erol Kılınç, bağnaz olanların okuyucu değil dağıtımcılar ve büyük şehirlerdeki merkez kitapçılar olduğunu söylüyor. "70'lerin kafasıyla düşünüp hâlâ bir takım kitapları dükkanlarına sokmuyorlar. Ötüken mi çıkartıyor almıyor, sağcı bir adamı kapıdan sokmuyor. Mevlana ile ilgili bir kitap bile girmiyor buralara. Dağıtımcılara en büyük iskontoyu vaadetmemize, onların lehine olabilecek bütün imkanları sunmamıza rağmen katologlarına giremiyorum. Giremiyenlerin içinde Tarık Buğra da var, Peyami Safa da."
 </p>
 <p class="metin">
  Aynı grup içinde de dışlama var
 </p>
 <p class="metin">
  Yayıncı Osman Akınhay, ideolojik kavgaların sadece sağ ve sol arasında yaşanmadığını, aynı düşünceye sahip insanlar arasında dahi yaşandığını söylüyor. Bir başka ülkede onca farklılıklara rağmen gene de bazı ortak değerler etrafında toplanabilirken, bizde İstiklal Marşı dahi mutabık kalınan bir eser olamıyor. Akınhay bu problemin yayıncılık dünyasında çok daha fazla olduğunu söylüyor. "Biz Everest olarak edebi kriterleri dikkate alıyoruz. Edebi olmayan bir metni başka kriterlerden yola çıkarak edebi olarak sunmaya kalkmayız. Biz Tarık Ali gibi devrimci bir yazarın eserlerini de, Türk dünyasının önemli isimlerinin eserlerini de basıyoruz. Bu Türkiye'de yaygın olan çizgisel yayıncılık anlayışı değil. Zaten okur da böyle birşey ortaya çıktığında garipseyebiliyor. İnsan siyasi görüşüne, kendi gönlüne, kendi oluşturduğu hayal dünyasına ait yazarları okumak ister, bunu anlayabiliyorum. Şartlanmış okur kitlesi var. Kırmak istediğimiz şey bu. Tarık Ali edebiyat yapmışsa bunun hakkı verilmeli. Eğer İsmet Özel iyi şiir yazıyorsa bu 'yok' sayılmamalı. Zaten edebiyatın güzelliği ne kadar farklı görüşleri taşıyor olsa da insanları ortak duyguya çekmek değil midir?" Akınhay, "Var olan birşeyi yok saymak" gibi bir alışkanlığının kültür dünyasında var olduğunu fakat bunu aşan tavırların da var olduğunu ilave ediyor. "Biliniyor ki dünyada kültür hayatını genelde sol görüşlü aydınlar yönlendirirler. Ve onlar birşey görmediği zaman da, görmezler. Ama şunu da bilin ki aynı sol, kendi içinde de kara koyunlar aramıştır. Onun için bütün bu zaafları, Türkiye'deki kültür hayatının ortak zaafları olarak görüyorum. Öte yandan sağ kendine kapalı dünyalar oluşturuyor."
 </p>
 <p class="metin">
  80 öncesi tortular devam ederken artık her yelpazeden yazarı kendi yayınları arasında görme eğilimi olan yayıncılık anlayışı gelişiyor. Öyle ya internet çağında, hangi fikir, hangi sanat olayı ve hangi eser görmezlikten gelinebilir. Sayıları giderek azalan, dünyaya sadece kendi pencerelerinden bakmaya alışık olanlar hariç tabii.
 </p>
 <p class="metin">
 </p>
 <p class="arabaslik">
  Beşir AYVAZOĞLU (Yazar—eleştirmen):
 </p>
 <p class="metin">
  Statü meraklısı okur, okur değil
 </p>
 <p class="metin">
  Türkiye'de yazarın değeriyle yayınevinin kimliği arasında doğrudan ilişki bulunduğunu zanneden, henüz rüşdünü isbat etmemiş, kendi aklını kullanarak karar veremeyen bir okuyucu kalabalığı var. Bu, Türk toplumunun henüz bir statü toplumu olduğunu gösteren acıklı bir durumdur. Yazarları fikri kapasitelerine ve yazar olarak taşıdıkları değere değil, statülerine ve kitaplarını yayımlayan yayınevlerine bakarak benimseyen veya reddeden bir okuyucu tipi, benim nazarımda beş para etmez. Ahmet Hamdi Tanpınar'ı, Dergah'tayken okumayan, Cemil Meriç'i Ötüken'deyken farketmeyen bir okuyucu, bu yazarları başka yayınevlerinin listelerine girdikten sonra okusa ne olur, okumasa ne olur? Kanaatim, bunun tersi için de aynen geçerlidir. İyi okuyucu yayınevini değil, yazarı ve kitabı seçer.
 </p>
 <p class="metin">
 </p>
 <p class="metin">
 </p>
 <p class="metin">
 </p>
 <br/>
 <center>
  <a class="anaorta" href="http://web.archive.org/web/20020111223947/mailto:muhsinozturk@usa.net">
   muhsinozturk@usa.net
  </a>
 </center>
 <br/>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2001/327/kultur/1.htm), [web.archive.org (arşiv bağlantısı)](http://web.archive.org/web/20020111223947/http://www.aksiyon.com.tr:80/2001/327/kultur/1.htm)
