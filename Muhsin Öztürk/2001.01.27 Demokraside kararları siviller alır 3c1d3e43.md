# Demokraside kararları siviller alır

*Muhsin Öztürk 2001.01.27*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Turgut Özal, Cumhuriyet tarihinde çok önemli bir kilometre taşı olmasına rağmen Mehmet Barlas'a yazdırdığı hatıralarını hariçte tutarsak, siyasi hatıralarının yakınları ya da yanında çalışanlar tarafından kaleme alınmamış olduğunu görürüz.
  </font>
 </div>
 <div id="newsText">
  <font class="detail-text">
   Yakın bir geçmişte bu kural bozuldu ve Turgut Özal'ın Özel Kalem Müdürlüğünü yapan Engin Güner yaşadıklarını kaleme aldı. 18 yıl Avrupa Konseyi'nde uluslararası yöneticilik yapan, Özal'ın çağrısıyla 1989'da Türkiye'ye dönen, Özal'ın başdanışmanlığı yanısıra Özel Kalem Müdürlüğü'nü de yapan, 1991'de TBMM'ye İstanbul milletvekili olarak giren Engin Güner, Özal'la geçirdiği yılları kitaplaştırdı. Kitap kıyamet koparmadı; çünkü Engin Güner birtakım devlet sırlarını ve bazılarını incitebilecek şeyleri açıklamayacağını kitabın önsözüne not düşmüş zaten. Fakat satır araları dikkatle okunduğunda Özal'la ilgili, özellikle Engin Güner'in danışman olduğu, ANAP'ın Özal'ın elinden çıkıp gittiği günlerle ilgili yazılanlar, aktüel siyasi anekdotlar oldukça ilginç. Sözgelimi ismi kitapta sıklıkla zikredilen Mesut Yılmaz cephesinden herhangi bir tepki gelmemiş; "Ne gelebilir ki, kendi hatalarımı yazdım ve bunu yaparken de oldukça objektif davrandım" diyor Güner.
   <br/>
   <br/>
   Bugün olsa gelmezdim
   <br/>
   <br/>
   Özal'ı kıyasıya eleştirenlerin dahi itiraf ettiği şey Özal'la beraber Türkiye'nin dışardaki vizyonunun değiştiği ve itibar gören bir ülke haline geldiği. Onu ODTÜ'de matematik hocası olarak tanıyan Engin Güner'le Özal'ın mesleki yaşamları farklı mecralardan aksa da zaman zaman kesişiyor, 1983'ten sonra daha da yakınlaşıyor. Bu dönemde dışarıda yaşayan Türklerin, Türkiye ile birlikte "özgüven" kazanışına tanık olanlardan biri Engin Güner: "Özal'ın gelmesiyle herkes göğsünü gere gere gezmeye başladı. Özal Türkiye'nin ve Türklerin birçok şeyi herkesten daha iyi yapabileceğini gösterdi. Bunun en yakın şahidiyim".
   <br/>
   <br/>
   Güner, siyasete yakın olmakla birlikte siyasete girmeyi "pisliklerinden" dolayı aklından bile geçirmemiş. Ancak teklif Özal'dan gelince kariyerini ve sahip olduğu imkanları düşünmeksizin kabul etmiş: "Beni çağırdığında bu çorbada bizim de tuzumuz olmalı diye hemen geldim. Bugünkülerden biri çağırsa kesinlikle gelmezdim."
   <br/>
   <br/>
   "Musul'la ilgili onlarca kitap okudu"
   <br/>
   <br/>
   Engin Güner Özal'ın danışmanı olduğu dönemde Köşk'te pek çok olaya şahid olur. Köşk'e gelindiğinde tam bir klasik devlet dairesiyle karşılaşırlar. "Rezalet bir durum vardı. Hemen bilgisayarlar geldi, yabancı ajanslara bağlandık. O zamana kadar sadece Anadolu Ajansı'na bağlıydı." Özal, Köşk'te bulunduğu dönemde gündelik hayatında neler yapardı. Güner'in anlattığına göre Özal'ın çalışma hayatı gün boyu yapılan kabuller, açılışlar, konuşmalar ve akşamları yapılan davetlerden sonra başlıyordu. "Asıl çalışma hayatı gece saat 11.00 gibi başlardı. Onu da makam odası yerine kendi çalışma odasında yapardı. Birtakım kanunları, kararları, Merkez Bankası verilerini incelerdi. Yetkili kişilere telefon açar bu niye böyle oldu, niye bu kadar para basıldı şeklinde sorardı. Gece ikide üçte çok genel müdür, bakan aramıştır. Adamları yataklarından kaldırır sorardı, bu çok normaldi." Özal'ın hızlı bilgi akışına çok önem verdiğini ve aynı anda birkaç televizyonu izlediğini söyleyen Güner, Özal'ın farklı bir yönünü anlatıyor. "Araştırmaya önem verirdi. Körfez krizi zamanında MusulKerkük meselesini tekrar hatırlamak maksadıyla Ankara'daki kütüphanelerden konuyla ilgili bütün kitapları toplattırdı ve hepsini okudu. Bütün bunları okuduğunda, Musul'un nasıl elimizden çıkıp gittiğini görmüş, eğer burada yeni bir oluşum olacaksa Türkiye de bunun içinde olmalı demişti."
   <br/>
   <br/>
   Demokrasilerde
   <br/>
   <br/>
   kararları siviller alır
   <br/>
   <br/>
   Kitapta Körfez Krizi ve Özal'ın buradaki tavrı konusunda etraflıca bilgi veriliyor. Bilindiği gibi Özal kriz esnasında aktif rol üstlenme taraftarı olmuş, sivil ve askeri bürokrasiden geniş bir muhalefetle karşılaşmış, Genelkurmay Başkanı Necip Torumtay istifa etmişti. Engin Güner "Özal müthiş bir bilgi ve siyasi otoriteye sahipti. Her demokraside olduğu gibi kararların siviller tarafından alınması gerektiğini düşünürdü, düşündüğü gibi de hareket ederdi. Askerle iyi diyaloğu vardı ama gerektiğinde tavrını koyardı" diyor.
   <br/>
   <br/>
   Özal'ın çok çalışkan, dinamik bir yapısı olmasına rağmen stresli biri olmadığını, onunla büyük bir rahatlık içinde çalışıldığını aktarıyor: "Güvenmediği adamla çalışmazdı. Aklına güvendiği adama iş verdi mi kesinlikle birşey sormaz, inisiyatifi ona bırakırdı." Fakat Özal, getirdiği reformları uygulamayanlara çok kızar, "örümcek kafalı" dermiş.
   <br/>
   <br/>
   Köşk gazetecilerini idare ederdi!
   <br/>
   <br/>
   Bilindiği gibi Özal'la basının arası hep problemli olmuştur. Basın aleyhineydi. Ve aslında Özal'a büyük bir haksızlık yapılmıştı. Engin Güner, basının militarist bir tavır içinde olduğunu, Özal'ın sivilliğini hazmedemediğini söylüyor. Yani "büyük medya" bir tercih yapma durumunda sürekli antidemokratik uygulamaları tercih ediyor. Basının tavrı bugün de pek değişmemiştir aslında. Engin Güner'in teyidiyle Özal'ın Cengiz Çandar, Mehmet Barlas gibi sevdiği yazarlar vardı şüphesiz ama bunlar azdı. Güner, o günlerde Hürriyet'in Ankara temsilcisi olan ve aynı dönemde terfi eden Hürriyet Genel Yayın Yönetmeni Ertuğrul Özkök'le çok sıkı temasta olduğunu söylüyor. Ancak çok yakınında olmakla birlikte kendine muhalif "köşk yazarlarını" iyi idare ettiğini de ilave ediyor.
   <br/>
   <br/>
   Vasiyet ve sakallı şişman adam
   <br/>
   <br/>
   Özal'ın başdanışmanının anlattığına göre Özal son günlerde çok üzgündü. Buna hastalığının ilerlemiş olması yanında büyük ölçüde yalnız kalması sebep olmuştu. Engin Güner, Özal'ın vefat haberini  bir grup parlamenterle beraber Amman'da bulundukları bir sırada alıyor. Alelacele Türkiye'ye dönüyor. Köşk'e döndüğünde de başından ilginç bir hadise geçiyor. Köşk'te bulunan 200 civarında insanın içinde tek tanımadığı sakallı ve şişman biri yanına gelerek görüşmek ister. Son zamanlarda Özal'la çalıştığını, Köşk'e daha çok geceyarısından sonra geldiği için kendisini Semra Özal'ın bile tanıyamayacağını, daha önceden Adnan Kahveci'yle birlikte çalıştıklarını, Kahveci'nin vefatından sonra Cumhurbaşkanının kendileriyle temas kurduğunu; Özal'ın din konusunda reformları içeren bir araştırma da dahil olmak üzere bir çok sosyolojik ve siyasi araştırma yaptırdığını, sağlığı konusunda endişeleri olduğundan hız vermelerini istediğini ve bir de vasiyet bıraktığını söyler. "Eğer bana bir şey olursa bu çalışmaları bırakmayacaksınız. Yusuf (Bozkurt Özal), Hüsnü (Doğan) ve Engin (Güner)'le yürüteceksiniz. Sadece üç kişi bu hareketin öncülüğünü yürütebilir niteliktedir. Bir numara Yusuf'tur."  Sakallı şişman adam Özal'ın vasiyeti gereği irtibat kurduklarını söyler. Vasiyet edilenler geceyarısından sonra Özal'la çalışan bu kişiyi kimsenin tanımama ihtimalinin olmadığını düşünerek aynı kişi tarafından birkaç sefer aranmalarına pek yüz vermezler. En azından Engin Güner görüşmez. Bu sakallı şişman kişi kısa bir zaman sonra Mesut Yılmaz'ın siyasi danışmanlığını yapacak olan Erhan Göksel'den başkası değildir. Mesut Yılmaz, son günlerde kendi aleyhinde yapılan kampanyanın arkasında Erhan Göksel'in olduğunu açıkladı yakın zamanda.
   <br/>
   <br/>
   Engin Güner, bir süredir Liberal Demokrat Parti Genel Başkan Yardımcısı olarak görev yapıyor. Özal'ın mirasını sahiplenmek isteyen diğer parti ve yöneticilerin 'samimiyet' ve 'güven' sorunu yaşadıklarını, partisinin bu mirası daha ileriye götürebilecek nitelikte olduğu için böyle bir tercihte bulunduğunu belirtiyor. Güner, Özal'ın ikinci dönüşüm programında sadece ekomonik değil siyasal liberalizmi de öngördüğünü söylüyor.
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-7229-33-demokraside-kararlari-siviller-alir.html), [web.archive.org (arşiv bağlantısı)](http://web.archive.org/web/20140519024750/http://www.aksiyon.com.tr:80/aksiyon/haber-7229-33-demokraside-kararlari-siviller-alir.html)
