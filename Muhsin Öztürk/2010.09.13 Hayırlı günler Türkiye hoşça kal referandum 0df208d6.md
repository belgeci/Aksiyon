# Hayırlı günler Türkiye, hoşça kal referandum

*Muhsin Öztürk 2010.09.13*

<font class="agenda2NewsSpot">
 ‘İyi günler’ diyen kravatlı beyefendi, temennisini ‘hayırlı’ya çevirmiş çoktan; hayırlı bayramlar, hayırlı ramazanlar, hayırlı günler... Hayırlı bir gelişme! Sahi biz nasıl geldik bu noktaya?
</font>
<font class="newsDetail">
 <p>
  <p class="MsoNormal">
   B u yaz rahattık. Birkaç yıllık yorgunluk bitecek, 2011 seçimleriyle ilgili erken başlayan senaryolar, Mavi Marmara, dış politika derken gündelik hayatımıza bakacaktık. Hesapta referandum yoktu. Ta ki ardı arkası kesilmeyen siyaset dışı mekanizmaların siyasete müdahil olma haberlerinin çıkmasına kadar.
  </p>
  <p class="MsoNormal">
   2007 seçimlerinden hemen sonra AK Parti sivil bir anayasa için hazırlığa girişmiş ancak bütün hazırlıklar kapatma davasıyla suya düşmüştü. Bu davanın dayanağı, MHP’nin desteğiyle Meclis’ten (411 oyla) geçen başörtüsü düzenlemesi olmuştu. AK Parti neredeyse ‘düzmece’ bir iddianame ile karşı karşıya kalmış, ‘suçlu ama kapatılmasa da olur’ anlamına gelen bir yargı kararıyla, kapatılmaktan kıl payı kurtulmuştu. Öte yandan her yasama faaliyetini iptal eden bir Anayasa Mahkemesi, her çete soruşturmasına müdahale eden ya da etmeye çalışan bir HSYK gerçeği vardı ki her gün yeni bir yargı skandalına gebeydi sanki.
   <span>
   </span>
   Bugünkü referandumun temelini teşkil eden yargı reformu böyle bir süreçte kaçınılmaz bir şekilde gündeme geldi, iktidar partisi için zorunlu bir siyasi istikamete dönüştü. Muhtelif ‘darbe’ davaları nedeniyle yargılanan muvazzaf askerlerle ilgili ‘yetki’ tartışmaları ve müdahale girişimleri de bunda etkili oldu. Askerlerin sivil mahkemelerde fiilen yargılanıyor olmasının muhkem bir anayasal dayanağı olmalıydı. Partiler ileri demokrasilerde olduğu gibi ikide bir kapatma tehdidiyle karşılaşmamalıydı. Yüksek yargı kurumları homojen, tek tip bir yapı olmaktan çıkarılıp farklı kanaatlerin temsil edildiği çoğulcu düzene kavuşturulmalıydı. Devleti ve onun memurlarını korumaya değil, temel özgürlükleri ve bireyi koruyan, kollayan bir yapıya dönüştürülmeliydi. Mini anayasa paketi Meclis’e geldiğinde büyük tartışmalar yaşandı. CHP ve BDP grupları oylamalara katılmadı. MHP her maddeye disiplin içinde hayır dedi. Müzakerelere katılan ama oylama başladığında apar topar Genel Kurul salonunu terk eden CHP milletvekilleri hatırlanacaktır. Muhalefetin umudu, CHP’nin ‘bu üç madde olmazsa destekleriz’ dediği HSYK, Anayasa Mahkemesi ve parti kapatma düzenlemelerinin AK Parti içindeki bazı gayrimemnun milletvekillerince düşürülmesi beklentisi oldu. Nitekim parti kapatma davası düştü, ancak HSYK ve Anayasa Mahkemesi maddeleri geçmişti. AK Parti’nin içinde büyük çatlak olacak argümanı da ortadan kalkmıştı.
  </p>
  <p class="MsoNormal">
   Sonra CHP, her zaman olduğu gibi Anayasa Mahkemesi’ne gitti. Mahkemenin yetkisini aşarak ‘esas’a girmesine rağmen düzenlemenin özü korunmuş, şimdiden siyasi haritayı tarumar eden referandum süreci başlamıştı. Bu süreç, değişmez denilen şeyi, Deniz Baykal’ın CHP liderliğini sona erdirdi. Meclis’te artık her şeyin bittiğinin anlaşıldığı bir anda gerçekleşti bu olay. ‘İmal edilen’ skandal kasetiyle Baykal gitti. Referandumun Türk siyasi hayatındaki sarsıcı etkisi göz önüne alınırsa, Baykal kaseti bir başlangıç oldu. ‘Evet’ ve ‘hayır’ın baskın çıkacağı her sonucun, iktidar ve muhalefetteki partilerde sarsıcı bir etki yapacağı aşikârdı artık.
  </p>
  <p class="MsoNormal">
   Referandum sürecinde politik pozisyon ve seçmen davranışı arasında bir uyum aramak gerekiyorsa bu CHP ve AK Parti’de görülebilir. CHP, halkın geniş kesimlerinin değil, imtiyazlı sınıfların ve statükonun sözcülüğünü üstlenen seçkinler partisi hüviyetine her zaman sıkı sıkıya sarıldı. AK Parti ise neredeyse yüz yıllık bir mazisi olan ‘çevre-merkez’ ilişkisinde merkezde yer etmek isteyen ötelenmiş kesimlerin sözcüsü konumundaydı. Ancak kabaca devlet karşıtı ya da devlet yanlısı diyebileceğimiz iki parti vardı ki parti tavanında belirlenen siyasetlerin uzağında bir tabana sahiptiler. Bu büyük bir çelişki doğurdu. Seçkinlerin imtiyazını ve hukukunu korumak için meydana dökülmesi istenen MHP ve BDP tabanı bir hayli zorlandı. Korunması istenen imtiyazların çok uzağında bir hayat sürmekteydiler çünkü. Her iki partinin tabanınca hoş görülebilecek düzenlemeler, her iki partinin tavanınca reddedildi. Referandumda, durduğu yer itibariyle BDP ve MHP’nin siyaseten ‘ofsayt’ta kaldığı bir gerçek.
  </p>
  <p class="MsoNormal">
   CHP ve MHP anayasa değişikliğine niye karşı durduklarını maddelere girerek değil, tamamen AK Parti’nin Meclis’teki siyasi ağırlığını bahane göstererek açıklama yoluna gitti. Kılıçdaroğlu’nun ‘dokunulmazlıkları kaldırın, oyumuz evet olsun’ sözleri, aslında içerikle ilgili pek itirazlarının olmadığını, bütün olup bitenin siyasi mevzi sorunu olduğunu gösterdi. Her iki parti lideri de yeni düzenlemelerle ‘yandaş yargı’ oluşacağı iddiası üzerinde durdu. Öyle ya, bu sefer AK Parti’nin bir projesine destek vererek ya da o projenin içinde yer alarak ‘yandaş’ olabilirlerdi. O nedenle referandum süreci siyasi müzakere açısından en başarısız ve bütün topların taca atıldığı bir 90 dakika oldu.
  </p>
  <p class="MsoNormal">
   Hayır cephesinin paketin içeriğine neredeyse hiç girmeden referandumu AK Parti güven oylamasına dönüştürmesi başarılı bir siyasi manevra oldu. Hayırlar, oylanan reform paketine değil, AK Parti’ye ve onun ürettiği siyaseteydi. Bu, 2011 seçimlerinde beklenen büyük siyasi hesaplaşmanın provası gibiydi. Dolayısıyla referandum performansı ve sonucu 2011 seçimlerinin en temel belirleyicisi durumunda.
  </p>
  <p class="MsoNormal">
   Referanduma konu olan paket, AK Parti’nin siyasetiydi. Meydanlarda bunu savunmak Başbakan Erdoğan için çok zor olmadı. Erdoğan, halka, onların işlerine yarayacak şeyler getirdiklerini anlatırken tıpkı YAŞ kararlarında olduğu gibi, gerekirse her türlü riski alacağını anlattı. Ve artık siyasetin de devlet işleyişinin de öteden beri geldiği üzere ‘üstünlerin hukuku’ şeklinde sürüp gitmeyeceğini söyledi.
  </p>
  <p class="MsoNormal">
   CHP lideri neredeyse bütün yurdu dolaştı. Kalabalık ya da tenha meydanlarda konuştu, ‘tek bir kişi bile olsa’ konuşurum dedi. Bütün Türkiye’yi bazen ilçelerine kadar dolaşmasına rağmen Güneydoğu’da bazı illere gitmedi. İlk başta bir rüzgâr estirse bile gazetelerde yazdığının aksine Kılıçdaroğlu kitlelerle duygusal iletişim kuramadı. Hayır oyları yüksek çıksa bile Kılıçdaroğlu’ndan bir Karaoğlan çıkmayacaktı.
  </p>
  <p class="MsoNormal">
   Liderliği tartışılmayacak bir kişi varsa o da Erdoğan’dı. Sempati halkası hâlâ partisinin ve diğer liderlerin önünde. Diyarbakır’da Erdoğan’ın “Ben sizi seviyorum be...” demesi vardı ki, Erdoğan’ın ilan-ı aşkı karşılıksız değil. Kimilerine göre Erdoğan bir tür başkanlık sistemini getirmek istiyordu ve referandum bir provaydı.
  </p>
  <p class="MsoNormal">
   AK Parti, 12 Eylül 1980 darbesini merkeze oturtarak propagandasını kurdu. Bilinen en yakın tam teşekküllü darbe 12 Eylül’dü ve çok sayıda canlı tanığı vardı. Ama paketin asıl hedefine oturttuğu darbe 27 Mayıs’tı. Referandumun son günlerinde kamuoyundan HSYK ve Anayasa Mahkemesi düzenlemesiyle ilgili hükümet cephesine yönelen sorular, aslında değişikliğin de endişe kaynağının da bu olduğunu gösterdi. 27 Mayıs’la birlikte kurulan yargı düzeni ilk defa böylesi reforma konu edildi. MHP ise siyaset oluşturan bir parti gibi değil, oluşturulan siyasetin parçası gibi hareket etti. Bütün sorun da buradaydı. İki kutuplu siyasetin bir kutbu değildi.
  </p>
  <p class="MsoNormal">
   İki kutuplu siyasetin kazananının kim olduğunun şimdilik bilinmediği gibi…
   <span>
   </span>
  </p>
  <p class="MsoNormal">
  </p>
  <p class="MsoNormal">
  </p>
  <p class="MsoNormal">
   Polemik polemik üstüne!
  </p>
  <p class="MsoNormal">
  </p>
  <p class="MsoNormal">
   Genel Af: CHP lideri Kılıçdaroğlu’nun Tunceli’de, ‘hayır çıkması’ şartıyla vadettiği ‘genel af’ referandumun başından beri söylem ve eylem beraberliği olan CHP ile MHP’nin arasını açtı. Devlet Bahçeli ‘siyasi gaflet’ içinde olmakla suçladı CHP liderini. CHP’nin üst yönetiminin de aynı paralelde düşündüğünü gösteren açıklamalar geldi. Ancak CHP seçmeninde infial uyandırması gereken bu durum ‘kazanılması gereken bir seçim’ nedeniyle geçiştirildi.
  </p>
  <p class="MsoNormal">
   Bitaraf-Bertaraf: Erdoğan’ın TÜSİAD’a yönelik sarf ettiği ‘bîtaraf olan bertaraf olur’ açıklaması, ‘hayır’ cenahının en önemli kozu oldu. Referandum öncesinden itibaren muhalifleri sindirmek ve ‘sivil dikta’ kurmakla suçlanan AK Parti’nin sivil toplum üzerinde baskı yapmakta olduğu düşüncesiyle pekiştirildi. Bu sözler, TÜSİAD ile referandum öncesindeki görüşmelere matuf söylendiği ileri sürülse bile AK Parti tarafından yeterince ‘bertaraf’ edilemedi. Hak-İş Başkanı Salim Uslu’nun TÜSİAD için yaptığı ‘konsomatris’ benzetmesi bu polemiğin tuzu biberi oldu.
  </p>
  <p class="MsoNormal">
   Bölücülerle Yanyana Olmak: Referandum süresince ‘evet’
   <span>
   </span>
   cephesi de ‘hayır’ cephesi de BDP’yi kendi yanında görmek istemedi. Dolayısıyla her iki taraf birbirlerini ‘bölücülerle’ birlikte olmakla itham etti. BDP referandum süresince ‘Demokratik özerklik’ kavramını gündeme getirdi. Bu, meydanlara ‘özerk Kürdistan’ olarak yansısa bile siyasi bir manevra olarak görüldü, üç büyükler topa girmedi, büyük bir tartışma da oluşturmadı.
  </p>
  <p class="MsoNormal">
   Terör/Eylemsizlik: PKK’nın eylemlilik hâli de eylemsizlik hâli de referanduma müdahale şeklinde algılandı. Eylemlilik hâlinde Anadolu’ya giden şehitler üzerinden ‘terörü hükümet azdırıyor’ dendi, eylemsizlik de ‘hükümetle Öcalan’ın pazarlığı’ gibi yansıtıldı. Bunda Murat Karayılan’ın ‘hükümetle görüşüldü’ şeklindeki sözü etkili oldu. MHP ve CHP tarafından ‘teröristbaşı ile hükümet görüşüyor’ argümanı yüksek sesle dillendirildi. Niye ‘hayır’ dediklerini seçmenine anlatmakta zorluk çeken MHP için can simidi oldu. Başbakan Erdoğan, bir komplo olarak gördüğü görüşme iddiasını kesin dille yalanlarken devletin kurumlarının 11 yıldır Öcalan’la görüştüğü kamuoyunda yankı buldu. Kesin dille reddedilmesine, Karayılan’ın sözü dışında bir delil getirilmemesine rağmen, muhalefetin propagandası nedeniyle, ‘bakınız, hükümet eliyle bölünüyoruz, PKK’nın dedikleri oluyor’ şeklinde bir algı Batı çevrelerinde yer buldu. Öte yandan, İnegöl ve Dörtyol’daki olayların büyümeden bastırılması referandum üzerine ‘etnik çatışma’ gölgesi düşmesini engelledi.
  </p>
  <p class="MsoNormal">
   Yaş Krizi ve Askerî Vesayet: Daha referandumun başlarında yaşanan YAŞ krizi, ‘evetçi’ ve ‘hayırcı’ cephe arasında temel ayrımın aslında asker ve sivil ilişkilerine bakıştan kaynaklandığını gösterdi. CHP liderine göre hükümetin YAŞ diretmesi doğru değildi. Ancak kamuoyu YAŞ sonuçlarını sivil iradenin üstünlüğü olarak algıladı ve olumlu gördü. Eşzamanlı olarak gündemde olan Heron skandalı statükocu söylemin üzerine karabasan gibi oturdu.
  </p>
  <p class="MsoNormal">
   Recep Bey- Kemal Efendi: ‘Recep Bey’ ve ‘Memur Kemal Efendi’ bu referandumda karşılıklı takılan lakaplar. Erdoğan, Memur Kemal Efendi’de ısrar etmezken; Kılıçdaroğlu, ‘siyasetle birlikte zengin olan kişi’ olarak içini doldurduğu ‘Recep Bey’i son güne kadar kullandı. Hatta bütün propagandasını bunun üzerine oturttu. Pek tuttuğu söylenemez. Nitekim ‘havuzlu villa’ tartışmasında kaybeden taraf, bunu gündeme getiren ve kendisinin de benzer bir villası bulunduğu anlaşılan Kılıçdaroğlu oldu. Bülent Arınç’ın ‘şu kadarcık boyuyla…’ sözleriyle başlayan boy ve sonrasında da soy tartışmaları, ne idüğü belirsiz bir şekilde sürdü ve sona erdi. Erdoğan’ın ‘benim boyum şu kadar, al tepe tepe kullan’ demesi doğru bir siyaset söylemi değildi.
  </p>
  <p class="MsoNormal">
   Kim Daha Darbe Karşıtı: Referandumun şüphesiz en büyük polemik konusu darbe yanlısı olmak ya da olmamak meselesiydi. Başbakan Erdoğan, 12 Eylül 1980 darbesi üzerine oturttuğu propagandasına 27 Mayıs’ı da ekledi ve sık sık ‘biz beyaz gömleğimizi giyerek çıktık bu yola’ dedi. Kılıçdaroğlu, 27 Mayıs hakkında, CHP’nin genel eğiliminden farklı hareket etse bile ‘darbe olursa tankın önüne ilk çıkan ben olurum’ sözü, AK Parti’den ‘çıkarsın ama yol gösterici olarak’ şeklinde karşılık buldu. Tartışma, ‘kim daha mağdur?’ atışmasıyla ilk ateşi almıştı.
  </p>
  <p class="MsoNormal">
   Başörtülüler Rahibe!: CHP’de Kılıçdaroğlu ile ‘klasik laikçi’ söylem terk ediliyor dendiği bir anda, CHP’li Avcılar Belediyesi’nin bilbordlara verdiği ilanlarda başörtüler için ‘rahibe kıyafetine Evet’ ifadesi kullanması büyük tartışma çıkarttı. Avcılar Belediye Başkanı ihraç istemiyle disipline sevk edildi.
  </p>
  <p class="MsoNormal">
   Ülkücü Eskileri/Daltonlar: Devlet Bahçeli’nin hedefine yer yer bütün partiler girdi. Ancak esas hedef tahtasına ‘evet’ diyen ülkücüleri oturttu. Ülkücü lider Ramiz Ongun’un da tartışmaya Daltonlar benzetmesiyle katılması, MHP içinde süren ama sonuca belki de en büyük etkisi olan bir polemikti.
  </p>
 </p>
</font>

Kaynak: [www.aksiyon.com.tr](http://aksiyon.com.tr/aksiyon/newsDetail_getNewsById.action?newsId=27578), [web.archive.org (arşiv bağlantısı)](http://web.archive.org/web/20101006201859/http://aksiyon.com.tr/aksiyon/newsDetail_getNewsById.action?newsId=27578)
