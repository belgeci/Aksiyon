# Dar alanda “uzun” paslaşmalar...

*Muhsin Öztürk 2001.06.30*

<div>
 <p class="baslik">
  Teleçiftlik: TRT
 </p>
 <p class="spot">
  Bir tarafta mesleğini yapamaz  durumda kalan binlerce işsiz  gazeteci, bir tarafta güç sahibi bir  'dayı'sı sayesinde TRT'de  dekoratör, muhabir, bölge  muhabiri, yapım ve stüdyo elemanı  veya başka bir 'mevki'den iş bulan  yeğenler, kardeşler, partililer...
 </p>
 <p class="metin">
 </p>
 <img border="0" src="/web/20020427114614im_/http://www.aksiyon.com.tr/2001/343/resimler/TRT.jpg"/>
 <p class="metin">
  Genel Müdürü, göreve geldiğinde ilk işinin şişkin TRT personel sayısını 3 binlere düşürmek olacağını, böylelikle etkin bir personel anlayışı gerçekleştirebileceklerini söylemişti. Sonraki yıllarda TRT personeli sayısı hakkında kısa zaman aralıkları içinde değişik basın kuruluşlarına verdiği beyanatlarda farklı rakamlar telaffuz etti. Bu rakam bazen 6 bin 500, bazen 7 bin, bazen de başka bir rakam oldu. TRT genel müdürünün yaşadığı zorluğu anlamak mümkün; çünkü bu haberin yazıldığı saatlerde bile TRT kodrosunun değiştiğini, yani arttığını düşünürsek bu personel için kesin bir rakam vermek bir hayli zor! Çünkü, Yücel Yener'in genel müdürlüğü süresince, 4 yıl içerisinde kadro 6 binden 8 bin 500'e çıkmış. Yani günde ortalama iki kişi TRT'de işe başlıyor.
 </p>
 <p class="metin">
  Hiç TRT izlemeyebilirsiniz, ama benimle alakası yok, beni ilgilendirmez diyemezsiniz. Sözgelimi özel bir TV kanalını izlerken bile televizyonun ve lambanın tükettiği elektriğin yüzde 3,5'i doğrudan TRT'nin kasasına gidiyor. Siz TRT'yle ilgilenmeseniz dahi, ki reyting ölçümleri onu gösteriyor, TRT sizinle ilgileniyor. Devlet televizyonu reyting amacı gütmez ve seviyeli programlar yaparak halkı bilgilendirir diyebilirsiniz. O zaman "Bugün Türkiye ve dünya gündemini TRT'den izleyen kaç kişi var?" sorusunu sormak gerekiyor. 17 Ağustos depreminde TRT'yi hatırlayan oldu mu acaba? Kaçı sözde her bölgede muhabiri bulunan bu kanaldan ülkeyi sarsan dehşetle ilgili tatmin edici bilgiler alabildi?
 </p>
 <p class="metin">
  Özerk bir kurum olan TRT kelimenin tam anlamıyla iş ve işçi bulma kurumuna dönüşmüş yapılan araştırmalara göre. Başka televizyonlarda çalışıp da TRT'den maaş alan gazeteciler, hiçbir iş yapmayan bir sürü 'bankomat' TRT'ciden bahsediliyor bugün.
 </p>
 <p class="metin">
  Bütün bunları nerden mi çıkartıyoruz? Çiviyazıları'ndan çıkan Ahmet Erçakır imzalı "Koltuk Sevdası" kitabından. Kitapta anlatılanlar, TRT'den başka bir özel kanala transfer olan "Koltuk Sevdası" dizisine çok benziyor; sürükleyici bir akış, şaşırtıcı ilişkiler, güç savaşları ve koltuğun dayanılmaz tatlılığı. Koltuğun tatlılığı bir tarafa kitabı okurken dehşete kapılmamak mümkün değil; ahbap çavuş ilişkilerini kat be kat aşan "bu kadarı da olmaz" dedirten türlü türlü kumpas, ihmal, lakaydlık. Bir tarafta mesleğini yapamaz durumda kalan binlerce işsiz gazeteci, bir tarafta güç sahibi bir 'dayı'sı sayesinde TRT'de dekoratör, muhabir, bölge muhabiri, yapım ve stüdyo elemanı veya başka bir 'mevki'den iş bulan yeğenler, kardeşler, kuzenler. TRT'yi eleştiren gazeteci—yazarlar unutulmamış; ya danışman yapılmış ya da bir yakını işe alınmış.
 </p>
 <p class="metin">
  'Dayı'nız var mı?..
 </p>
 <p class="metin">
  Eğer siyasetçi bir dostunuz ya da ülkenin etkin konumunda olan sivil ve askeri bürokrasiden bir tanıdığınız varsa TRT'ye girmeniz iş değil; yine bütün bu dostluklara mazharsanız TRT'den ucuza program kiralayabilir, piyasada iş yapamayan programlarınızı da iyi bir parayla satabilirsiniz. Bunu anlamak için Ahmet Erçakır'ın "Koltuk Sevdası"ndan bir kaç sayfa okumak yeterli. Kitapta belgelere dayanarak kimlerin referanslarıyla kimlerin TRT'nin hangi kadrosuna atandığı tek tek açıklanmış.
 </p>
 <p class="metin">
  TRT'nin dünya harikası (!) logo için kasasından tam olarak 2 milyon 996 bin dolar çıktığını herhalde duymuşsunuzdur. Bu arada 17 sayfalık bir rapor için Mc—Kinsey&amp;Company firmasına 500 bin dolar ödenmiş. Gösterimde olan dizilerin ise TRT'ye maliyetlerini tek tek burada açıklamak mümkün değil.
 </p>
 <p class="metin">
  TRT'ye eleman alımı konusunda en çok bir parti istekli olmuş. Şimdi o partinin bir bakanı, Yılmaz Karakoyunlu TRT'den sorumlu devlet bakanı koltuğunda. Yılmaz Karakoyunlu Meclis'te parmakla gösterilen, entellektüel birikime sahip siyasi kişiliğin yanında edebi kişiliği de olan bir parlamenter. Yakın tarihlerde "Salkım Hanım'ın Taneleri" gibi TRT'yle bazı ortak projeler geliştirdi. TRT'de olup bitenlere karşılık Yılmaz Karakoyunlu'nun nasıl bir tavır içinde olacağı merak konusu. Ayrıca TRT'nin yeni genel müdürünün belli olacağı bugünlerde, Yücel Yener'in tutumu "yeniden seçilmek için herkese boncuk dağıtmak" şeklinde yorumlanıyor, TRT Genel Müdürlüğü seçimi konusunda etkili ve yetkili kişilerin tavrı ayrıca bir merak konusu...
 </p>
 <p class="metin">
  Pardon, TRT'de bana da bir yer var mı acaba?...
 </p>
 <p class="metin">
  —Kitabı yazmaya ne zaman karar verdiniz?
 </p>
 <p class="metin">
  Koltuk Sevdası isimli kitabı bir gazetede çıkan haber üzerine kaleme almaya karar verdim. Daha doğrusu, böyle bir konuda kitap yazabileceğimi düşündüm.
 </p>
 <p class="metin">
  —Kitapta anlatılan her şeyin belgesi var diyorsunuz. Hem de 9 klasör. Bu kadar belgeyi temin etmek zor olmadı mı? Ya da sizin kolaylığınız neydi?
 </p>
 <p class="metin">
  Kitapta yazılanlar tamamen belgelidir, doğrudur. Tabii ki zor oldu bunları toparlamak. Ben İstanbul'da oturuyordum. İstanbul televizyonunda tanıdığım bir arkadaşım vardı. Böyle bir konudan bahsettim. Benim bilmediğim daha birçok şey olduğunu söyledi. Ankara'dan bu konuda yardım alabileceğim birkaç isim söyledi. Telefonla onlarla temas kurdum. Daha sonra Ankara'ya gide gele neredeyse yolları ezberledim. Aslında belgelere ulaşmak doğal olarak zor oldu. Çünkü; herkes şunu öğrenmişti. TRT Genel Müdürü oldukça çekingen biri. Güçlü olduğunu hissettiği herkesten çekiniyor. Daha doğrusu korkuyor. Ki bunu da herkes sonuna kadar kullanmış. Bana bazı arkadaşlar yaşanan kimi olayları anlatırken doğal olarak öncelikle inanmadılar. Neden TRT dışından biri bu yönde bir kitap yazsın. TRT'de yaşananlar TRT dışından birini neden ilgilendirsindi. Öyle düşünüyorlardı. Ama şunu akıl edemiyorlardı. Hepsinin maaşı bizim vergilerimizden, bizim ödediğimiz elektrik faturalarından karşılanıyordu. Benim de kendilerinden kimi gazeteciler gibi bazı belge ve bilgileri toplayıp kendi lehime Yücel Yener nezdinde kullanacağımı düşündüler... Hatta kimileri kitap yayınlandığı zaman gözlerine inanamadılar. Hâlâ Türkiye'de namuslu insanların yaşadığını düşünmek zannedersem onları çok mutlu etmişti.
 </p>
 <p class="metin">
  —Yücel Yener'in önceki TRT genel müdürlerinden ayrılan yönü ne?
 </p>
 <p class="metin">
  Yaptığım araştırmalar göstermiştir ki; Yücel Bey gücenmesin ama Sayın Genel Müdür hasbelkader o makama oturmuş biri. Öyle bir karizması, derinliği olan bir bürokrat değil. Yayıncılık deseniz anlamıyor, iyi bir devlet memuru deseniz herhalde değil. Çünkü iyi bir devlet memuru devletinin tüm imkanlarının çar—çur edilmesine izin vermez. Üstelik daha önceki genel müdürler kurumu dış etkenlere karşı korumuşlar. Özellikle siyasilere hiçbir şekilde emir erliği yapmamışlar. Cem Duna, kendisini getiren merhum Özal ve ekibine kafa tutmuş. Kerim Aydın Erdem, herşeyin fütursuzca yaşandığı Demirel iktidarı döneminde bile herşeye evet dememiş. Nevzat Yalçıntaş, İsmail Cem, Tayfun Akgüner hiç etki altında kalmamış. Ne yapmaları gerekiyorsa inanarak yapmışlar. Ama bakınız Yücel Bey'in baştan beri ne yapmak istediğini ne kendisi biliyor, ne çevresi. Yani Yücel Bey, TRT tarihinde bir kayıp dönem yaşanmasına neden olmuştur.
 </p>
 <p class="metin">
  —TRT'ye en fazla hangi partinin referansıyla adam alındı? İsimler de olabilir, Cavit Kavak ismi çok geçiyor mesela..
 </p>
 <p class="metin">
  TRT'ye en fazla eleman Cavit Kavak'ın devlet bakanı olduğu devrede alınmıştır. Bunları zaten isim isim yazdık. Hâlâ farkındaysanız kitapla ilgili bir tek dava açılmadı. Açamazlar çünkü hepsi belgeli. Cavit Kavak'ın el yazılarının olduğu yüzlerce dosya var elimde. ANAP'ın büyük kongresi öncesinde onlarca ANAP'lı il ve ilçe başkanının referansı ile elemanlar alınmış TRT'ye. Üstelik hiçbiri TRT açısından nitelikli eleman değil. Bir örnek vermek istiyorum. Türkiye Gazetesi Ankara Temsilcisi iken Sebahattin Önkibar'ın telefonlarına çıkmayan Yücel Bey'in şimdi Star'da Ankara Temsilcisi olan Önkibar'ın yeğeni Ayhan Önkibar'ı TRT'ye başlatacağını öğrendim. Tipik bir güce tapma olayı bu.
 </p>
 <p class="metin">
  —28 Şubat sürecinde yolsuzlukların daha da arttığını söylüyorsunuz? Bunu biraz açabilir misiniz?
 </p>
 <p class="metin">
  28 Şubat sürecinin faturasını işte bugün bütün Türkiye ödüyor. 28 Şubat sürecinde hukuku elin tersiyle kenara itip, askerin arkasına sığınılarak yapılan işler sonucunda gelinen nokta ortada. Tüm banka operasyonları, büyük holdinglerdeki emekli paşaların ismiyle devleti soyan işadamı—siyasetçiler, kaybolan milyarlarca dolar. 28 Şubat'ın güçlü bürokratlarından birinin Ankara'da 380 bin dolara daire aldığı yazıldı basında. Nereden buldu bu bürokrat bu parayı? Nasıl aldı? Hiç kimse sormadı. Niye, çünkü o bürokrat laikti, Atatürkçüydü.
 </p>
 <p class="metin">
  —Anladığım kadarıyla doğrudan bir yolsuzluk yerine TRT'nin kaynaklarının menfaat temini için çömertçe harcanması var...
 </p>
 <p class="metin">
  Bakın bu kitapta ben doğrudan bir yolsuzluk aramadım. Benim yaklaşımım, özel bir yasa ile kurulan ve özel imkanlar verilen bir bürokratın koltuğunu korumak uğruna neler yaptığını göstermek ve kaynakların nasıl harcandığını ortaya koymaktı. Eğer ben bu kitapta Sayın Yener'in iddia ettiği gibi genel müdür adaylarının tetikçisi olsam, mesela, İstanbul'daki özel bir stüdyoya TRT'nin neden çok sıklıkla iş yaptırttığına, mesela 2.5 milyon dolarlık TRT arşivine internetten girilmesine imkan tanıyacak program için açılan ihalenin şartnamesini ihaleyi kazanan firmanın hazırladığına, bu firmanın davetlisi olarak kimi TRT bürokratlarının Almanyalara giderek o firmanın sırtından gezip tozduklarına, sonra da Türkiye'ye dönüp attıkları her adımın parasını TRT'den aldıklarına, kimi dizilerin faturalarının nasıl şişirildiğine dair iddialara da belgeleri ile yer verebilirdik. Ama burada benim işim polisçilik oynamak değil. Bu benim işim değil. Aslında bu kitap da benim işim değildi ama maalesef bu kitapları yazması gerekenler, bu kitaplara konu olunca moda tabirle durumdan vazife çıkarttık.
 </p>
 <p class="metin">
  —Yakında yeni TRT Genel Müdürü belli olacak. Yücel Yener'in şansı nedir?
 </p>
 <p class="metin">
  Yücel Yener'in yeniden genel müdür olma ihtimali yoktur. Bu kesindir. ANAP'lılardan başka kimse Yücel Yener'i bir dört yıl daha TRT Genel Müdürlüğü koltuğunda görmek istemez. Yücel Bey, TRT'nin imkanlarını sonuna kadar kullanıyor duyduğum kadarıyla. Elinden gelen herşeyi yapıyor ama bu ülkede unuttukları bir şey var; artık devir değişti. Az daha unutuyordum, Yücel Bey, cumhurbaşkanı'na yaranmak için Cumhurbaşkanı Sayın Sezer'in eşine TRT'de program yapmayı bile teklif etti. TRT, bence böyle yöneticilere layık değil. Üstüne üstlük, Türkiye'yi temizlemeye karar verdiği her halinden belli olan bir Genelkurmay Başkanı var. Dahası, TRT Genel Müdür adaylarının seçileceği RTÜK'ün üyelerini daha önce Yücel Yener'in biliyorsunuz bir kanun maddesine ek yapılarak devre dışı bırakılmasını sağlamıştı. İşte orada devre dışı bırakılmak istenen RTÜK üyeleri var. Bir devir kapanmıştır Türkiye'de. Bu devir hem siyaseten hem bürokratik olarak tamamlanmak üzere. Yücel Yener de unutmayın ki bu 'devrin' bir elemanıdır.
 </p>
 <br/>
 <center>
  <a class="anaorta" href="http://web.archive.org/web/20020427114614/mailto:m.ozturk@aksiyon.com.tr">
   m.ozturk@aksiyon.com.tr
  </a>
 </center>
 <br/>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2001/343/kultur/1.htm), [web.archive.org (arşiv bağlantısı)](http://web.archive.org/web/20020427114614/http://www.aksiyon.com.tr:80/2001/343/kultur/1.htm)
