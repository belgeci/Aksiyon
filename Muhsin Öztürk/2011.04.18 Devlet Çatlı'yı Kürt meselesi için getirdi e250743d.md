# Devlet, Çatlı’yı Kürt meselesi için getirdi

*Muhsin Öztürk 2011.04.18*

<div class="pNewsDetailMainContent" itemprop="articleBody">
 <p>
  Mafyanın her zaman ‘devlet’le ilişkisi oldu. Kirli işlerin devamlılığını sağlamanın bir yoluydu bu. Fakat 90’larda devlet bazı kirli işlerini mafya üzerinden yaptı, kendi mafyasını üretti. Mahmut Övür’e göre, bunun da çok esaslı bir sebebi vardı.
  <span>
  </span>
 </p>
 <p>
  <p class="MsoNormal">
   Devletin arkada belge bırakmadan iş tutma geleneği çoğu zaman ‘işin aslı’na dair maddi delilden bizi mahrum bırakıyor. Suretleri değişen zanlılar arasında dolanırken her seferinde asıl failin önümüze serdiği labirentte kayboluyoruz. Bu yüzden suretleri ve tanıklıkları olan şahitler konuşmalı. Gazeteci Mahmut Övür mesela. Övür, 80’li ve 90’lı yıllarda derin devlet-mafya ilişkisini yakından takip etmiş bir şahit. Sözgelimi, Kürt iş adamı Behçet Cantürk ve Abdullah Çatlı ölmeden önce ‘devlet’ten duydukları kaygılarını Övür’le paylaşmışlar. Silahlar patlarken çok yakınlarda olan bir kişinin yıllar sonra yaptığı soğukkanlı ‘bir dönem analizine’ ne dersiniz?
  </p>
  <p class="MsoNormal">
   -28 Şubat sürecinde bazı milletvekillerinin DYP’den koparılmasının ardında Alaaddin Çakıcı’nın rolü olduğu söyleniyor, siz duydunuz mu?
  </p>
  <p class="MsoNormal">
   O dönemde Çakıcı ve diğer mafyatik grupların hepsinin bir biçimde milletvekilleri ya da parti yönetimi üzerinden DYP ile bağı vardı. Ama direkt baskı yaptığını bilmiyorum. Siyaset aslında devletin yani askerî istihbarat örgütünün çizdiği rotanın gölgesinde iş yapar. Mafya-devlet ilişkisinde asıl karar 12 Eylül darbesi sonrası 80’lerde verildi. Geleneksel mafyanın sağ ve sol örgütlerle ilişkisi vardı. Sol örgütlerin bağını kurutmak için büyük ihtimalle devlet aklı, ülkücü kökenli mafya ve kabadayıları destekleyip geleneksel sağ ve sol mafyanın tasfiyesi yoluna gitti. Mafya olacaksa bunu da devletin denetiminde, ona yakın olanlar yapmalıydı.
  </p>
  <p class="MsoNormal">
   -Sol ve sağ mafya ayırımı vardı, bu tekleştirildi...
  </p>
  <p class="MsoNormal">
   70’lerde hem uyuşturucu hem de kabadayılık anlamında sağa yakın olanlar ve bir de solcu mafya babaları vardı. 12 Mart döneminde İlhan Selçuklarla cezaevinde yatan Dündar Kılıç, Behçet Cantürk, Kürt İdris gibi isimler sola yakındı. Sağı, ülkücüleri destekleyen mafya babaları vardı ama ülkücülükleri öyle ideolojik ülkücülük değildi. 80 öncesinde sol ve sağ örgütlerin silah bulmasında ve yurt dışına kaçışlarında mafyanın çok ciddi katkısı var. Devlet geleneksel mafyaya adam sokabiliyordu ama tam denetiminde değildi. 80’lerin ortasında Kapalıçarşı operasyonuyla geleneksel mafya piyasası boşaltıldı. Kararı veren, MİT’in içindeki bazı gruplardı. Yıllar sonra Çakıcı’nın Yavuz Ataç’la, bir başkasının Eymür’le, bir başkasının da polis istihbaratla bağlantısı çıktı. Yani devlet kendi mafyalarını oluşturdu. Ben onlara ruhsatlı mafya babaları diyorum. Arkanıza devleti aldığınızda çok çabuk güçlenebilirdiniz, nitekim öyle oldu.
  </p>
  <p class="MsoNormal">
   -Devlet isterse mafyayı bitirir değil besler yani?
  </p>
  <p class="MsoNormal">
   Bu, Türkiye’nin temel sorunu. Devlet yeri geldiğinde sağı yeri geldiğinde solu kullandı. Temel meseleler çözülmesin diye her dönemde güçlü vesayetçi bir devlet yapısı inşa edildi. Yüz yıldır Kürt meselesini çözmüyor. Demokrasi içinde kaldığında çözmek zorunda kalacağını biliyor çünkü. Soğuk savaş öncesi çözümsüzlük sürdürülebiliyordu ama bir yere kadar. Devlet 80 sonrasında kendi mafyasını oluşturup bir şekilde uyuşturucu piyasasına ve yeraltı dünyasına hâkim oldu. Kumar müthiş arttı; yasa dışı para, yasa dışı yapıyı üretti.
  </p>
  <p class="MsoNormal">
   -Bu arzulanan bir şey miydi?
  </p>
  <p class="MsoNormal">
   Devlet bu yasa dışı yapıyı yönetirse arzu ettiği kaos ortamını sürekli sıcak tutabilirdi. Siz adalete, demokrasiye değil mafyaya, mafyanın adaletine güvenirsiniz. Böylece demokratik devlete değil elinde silah gücü olan Karun devletine ihtiyaç duyarsınız. Darbeleri de böyle yapıyorlar. Mafyayı öne salıyorlar, sokakta insanlar taranıyor, elinde silah olan devlet yani asker sizi kurtarıyor; böyle bir akıl var.
   <span>
   </span>
  </p>
  <p class="MsoNormal">
   -96’da Mesut Yılmaz’a yumruk attılar, Tansu Çiller’i tehdit ettiler…
  </p>
  <p class="MsoNormal">
   Başbakana bunu yapan, neyi yapamaz! 89’da mafya belediyenin önünden polis arabasıyla ihaleden adam kaçırdı, kimse bir şey diyemedi. Çiller’e, Mesut Yılmaz’a saldırıyorsa gerisini artık düşünün. Böylece siyaset de kaosun parçası hâline geliyor. Güven sarsılıyor, ortada etkisiz ve güçsüz bir siyaset kalıyor.
  </p>
  <p class="MsoNormal">
   -Bunun planlı programlı bir devlet politikası olduğunu mu söylüyorsunuz?
  </p>
  <p class="MsoNormal">
   Devlet aklı bir şekilde soğuk savaşın bittiğini gördü ve bunun önlemini 89’dan itibaren almaya başladı. Ne demek bu? Bir taraftan mafyayı sokağa saldı. Bir taraftan yasa dışı güçleri Türkiye’ye davet etti. 89’dan sonra Türkiye’nin temel meselesinin Kürt sorunu ve dindarlık meselesi olacağını biliyorlardı ve önlem aldılar. Mafyanın önüne geçmediler, onu güçlendirdiler. 93’te bu çok net var. Öncesinde de büyük olasılıkla MGK kararlarında vardır. Mafya ve terörü birinci madde hâline getiriyorlar. Hakikaten PKK çok güçlendi, doğrudur; belki bu güçlenmede de başka bir şüphe aramak lazım.
  </p>
  <p class="MsoNormal">
   -PKK, siyaseti dizayn etmede iyi bir zemin sundu yanı.
  </p>
  <p class="MsoNormal">
   Evet. 92’de Lice yakılıp yıkıldı. Botan, kurtarılmış bölge ilan edildi. PKK inanılmaz güçlü bir hâle geldi. Sistemin işlemediği kanaati oluşmuştu, yani büyük operasyon için zemin müsaitti. Mafya ve çeteler cirit atıyor, terörde inanılmaz bir artış var… Onun öncesinde Muammer Aksoy, Bahriye Üçok ve Hulisi Sayın suikastları var. Hulisi Sayın,
   <span>
   </span>
   “Kürt meselesini kanla, silahla çözemeyiz.” diyen birisi. Hüseyin Baybaşin’le konuştum ben bunu. O diyor ki, “Hulusi Sayın’la birlikte 91 veya 92’de yemek yedik. Yemekte Mehmet Ağar da var. Kürt meselesi kanla, savaşla çözülmez diyordu. Sonra baktım ki Dev Sol tarafından öldürüldü.”
  </p>
  <p class="MsoNormal">
   -Siz o sıralarda Abdullah Çatlı ile buluşuyorsunuz. Bu nasıl oldu?
  </p>
  <p class="MsoNormal">
   91’in Mayıs ayında Sultanahmet’te buluştuk. Tabii, önce Çatlı niye geldi ya da getirildi ona bakmak lazım. 89’dan itibaren Özal cumhurbaşkanı ve “Benim annem Kürt’tü, bu ülkede Kürtler de var.” diyor. Kürtçe üzerindeki yasak tartışılıyor. Ve silahlı Kürt hareketi ciddi bir yükselişte. Demokrasi zemininde silahsız sivil demokrat Kürt hareketi gelişseydi çok daha güçlü hâle gelirdi. 77’lerde anadilde eğitim talebi olan bir Kürt hareketi var. Bunu silahla, farklı kaotik ortamlara sürükleyerek engellemek için bir süreç başladı. Asala’ya operasyonlarda adı geçen ülkücüleri Avrupa’daki PKK’ya yönelik bazı bombalama eylemlerinde kullanmaya başlıyor.
  </p>
  <p class="MsoNormal">
   -Çatlı Kürt meselesi için mi getiriliyor yurt dışından?
  </p>
  <p class="MsoNormal">
   Tabii. Türkiye’de Kürt hareketini durdurmak için geçmişte devlete bir yararı olmuş, devletin kullandığı adamlar getiriliyor. Çatlı İsviçre’de cezaevindeyken nasıl oluyorsa kaçırılıyor, Türkiye’ye getiriliyor. Getirildikten sonra ne yaptığı Susurluk’ta kısmen çıktı ortaya. Kürt iş adamlarını yok etmeler, faili meçhul cinayetler, bombalamalar… Çatlı onlardan bir tanesi sadece. O sıralar Öcalan’la barış sürecine giriliyor. Özal’ın Talabani ve Barzani ile görüşmeleri var. Ben Öcalan’ın 92’deki basın toplantısına gittim, 93’te de gittim. Özal öldüğünde de Lübnan’daydım. Bir formül bulunmasına Öcalan da, Özal da hazırdı. Peki, bunu kim engelledi? Üstelik bunu destekleyen, bu tür yok etmelerle sorunun çözülmeyeceğini söyleyen Eşref Bitlis, Bahtiyar Aydın gibi 4–5 tane üst düzey komutan var ki onlar da ortadan kaldırılıyor. Bir de ‘Kürt realitesi’ni tanıdığını söyleyen DYP–SHP koalisyonu var. Bu zemini bozan kim? Demokratikleşmenin kendi iktidarını sarsabileceğini düşünen derin devlet aklı ve statükocu devlet. Siz de dergide söylemiştiniz. Bütün bu 89’dan sonra hazırlıkların patlama noktası 93’tür. Uğur Mumcu 24 Ocak’ta öldürüldü. İnanılmaz bir şekilde laik kesim rota değiştirdi. SHP’nin de Kürtleri içine alıp değiştirme projesi bitti. 90’da Kürt raporu yazan sol gitti. CHP’nin 2000’lerdeki laikçi statükocu yapıya gelmesinin temeli 93’te atılıyor. Darbe gibi bir süreçtir bu.
  </p>
  <p class="MsoNormal">
   -Abdullah Çatlı’yla karşılaşmanız nasıl oldu peki?
  </p>
  <p class="MsoNormal">
   Ben 85’te onun peşine düştüğümde Fransa’da uyuşturucudan dolayı cezaevindeydi. Çıktığında konuşabilir miyim diye onun çevresini araştırmaya başladım ve ulaştım da. Eski bir TRT’ci vasıtasıyla mafyanın içerisine girdim. TRT radyocusu ama kumar ve at yarışları piyasasına girdiği için mesleğinden uzaklaşan, mafyatik yanları olan birisiydi.
  </p>
  <p class="MsoNormal">
   -Mafya âlemine böyle mi girdiniz?
  </p>
  <p class="MsoNormal">
   Nokta’daydım, kimse polis muhabirliği yapmak istemiyordu. Nokta’da kalmak için ben de buna talip oldum. Ülkücü mafya yükselişte. Eski mafya babalarının bir kısmı içeride bir kısmı geri plana çekilmiş. İlgi de çekiyor mafya haberleri. O çevreyi tanımaya başladım ama asıl 86’ydı herhâlde, İbrahim Tatlıses’in binası kurşunlanmış, gözaltına alınan 5–6 kişiyi asayiş şubede dizmişlerdi. Kürt İdris de aralarındaydı. Ben de görünce “Merhaba, geçmiş olsun.” dedim. Öyle kuralları çok fazla bilmiyordum. Polis itti mitti, “Sen napıyorsun!” gibi. Dışarıya çıktığında beni aradı “Ya hemşerim teşekkür ederim…” şu, bu. İşte böyle bir tanışıklık gelişti Kürt İdris’le ve onun vasıtasıyla TRT’ciyle… Çatlı’nın çevresine girdim. Bunlardan bir tanesi de Drej Ali’ydi.
  </p>
  <p class="MsoNormal">
   <span>
   </span>
   -91’te ilk karlışmanızda sizde bıraktığı intiba
   <span>
   </span>
   neydi?
  </p>
  <p class="MsoNormal">
   Görür görmez hemen tanıdım. Çok şık giyinmişti, Beymen vs. Herkes de inanılmaz bir saygı içinde. Konuşurken de düşündüm bu nasıl etkin olmuş diye. Ama düzgün konuşan bir adamdı; derin olmasa bile biraz da siyaset bilen… “Batı’daki demokrasi gibi olmamız gerekir. Biz geçmişte yanlışlık yaptık.” demişti, şaşırmıştım.
  </p>
  <p class="MsoNormal">
   -Mehmet Özbay ismiyle dolaştığını biliyor muydunuz?
  </p>
  <p class="MsoNormal">
   Hayır.
   <span>
   </span>
   Çatlı olarak biliyordum. Ama ben gerçek Mehmet Özbay’ı tanıdım, yanındaydı. Tekstil işinde, Avrupa’ya Amerika’ya gidip gelen biri.
  </p>
  <p class="MsoNormal">
   -Çatlı’yla hangi sıklıkla görüşüyordunuz?
  </p>
  <p class="MsoNormal">
   Yüz yüze bir iki kere,
   <span>
   </span>
   telefonla da 3 ayda bir, 6 ayda bir… Ölmeden on gün önce de telefonla konuşmuştuk.
  </p>
  <p class="MsoNormal">
   -Çatlı aranıyor o sırada, kimse sizi takip etmiyor mu?
  </p>
  <p class="MsoNormal">
   Bana gerek yoktu ki. Ben Çatlı’yı hep özel timcilerle birlikte görüyorum. Adalet Bakanlığı’ndaki davasını kendisi izliyordu. “Sen Adalet Bakanlığı’na nasıl gidersin ya?” dediğimde de “Arka kapıdan giriyorum.” demişti.
  </p>
  <p class="MsoNormal">
   -Çatlı’nın neyle iştigal ettiğini biliyor muydunuz?
  </p>
  <p class="MsoNormal">
   92–96 arasında Çatlı ve ekibi tabii ki önemli şeyler yaptı ama böyle her şeyi yapan onlar mı dersen, hiç de değildi. Bunlar kendi çaplarında devletin söylediği ya da istediği bir kısım işleri yaptılar, biraz da kendilerine çalıştılar…
  </p>
  <p class="MsoNormal">
   -Mesela Uğur Mumcu’nun öldürülmesi ve diğer olaylarla ilgili konuşur muydunuz?
  </p>
  <p class="MsoNormal">
   Konuşurduk. Başta bu işlere sıcak bakmayacağını söylüyordu, sonra işin içine girdi, “Türkiye’nin gerçekleri farklıdır. Türkiye tehlikeli noktaya gidiyor,
   <span>
   </span>
   sahip çıkmalıyız.” demeye başladı. Birçok olayın içinde yer aldığını hissediyordum ve görüyordum. “Neyi karıştırıyorsunuz?” diye soruyordum, “Yok kardeşim, bir şey yok!” diyor, bir şey söylemiyordu. Olaylarla ilgili konuşmaya başladığımızda “Kötü şeyler oluyor, neyin doğru neyin yanlış olduğu birbirine karıştı.” diyordu. 93–94 yıllarıydı… 95’te Yeşil’le çok ciddi bir kapışma içindeydi. Ataköy’de bir otelde böyle bir ana rast gelmiştim. Sonra Çatlı’yla konuştuğumda bana, “Türkiye’nin başına bela olmuş, yazsana bunları!” dedi bana. Ben de “ Sen baş edemiyorsun, ben nasıl baş edeceğim?” dedim. Susurluk kazasından sonra Ankara’da Yeşil’in izini sürdüm tabii. Ömer Lütfi Topal’ın haracını kim alacak kavgası ya da Azerbaycan meselesi vardı aralarında…
  </p>
  <p class="MsoNormal">
   -Ölümünden 10 gün önce size ne anlattı?
  </p>
  <p class="MsoNormal">
   Yakın çevresinde ciddi bir gerginlik yaşandığını, 95’in ortalarından itibaren devletle bağlarının koptuğunu anlamıştım. Devlet onları tasfiye ediyordu. Devletten aldığı kimlikleri ve silahları teslim etmediler. “Yine satılıyoruz, ellerimizdekini teslim etmeyeceğiz.” diyorlardı. Bir yıl önce göklere çıkarılırken şimdi devlet onları istemiyordu. 96’nın Ekim 22’si falandı. Bir telefon konuşması yaptım. “Artık son noktaya geldim, ya onlar gidecek
   <span>
   </span>
   ya ben...” dedi. Onlar dediğin kim dediğimde de Mehmetler dedi. “O Mehmetlerden bunun hesabını soracağım.” dedi. Çok kaygılı ve öfkeliydi. Zaten bir süre önce Çatlı’nın ilişkilerini anlatan, MİT’in yayımladığı, Eymür’ün yazdığı bir rapor vardı. Neticede devlet Çatlı’yı ve başkalarını tasfiye ediyordu ama hukuken hiçbir sorunları halledilmemişti. Devlette de böyledir; bazı çeteleri kullanır atarsınız. Amerikalılar ya da İngilizler gibi bu işi ustaca yapmadılar. Yüzlerine gözlerine bulaştırdılar.
  </p>
  <p class="MsoNormal">
   -Bu kullanma, kullandıktan sonra tasfiye etme işleri zaten karışık değil midir?
  </p>
  <p class="MsoNormal">
   Bence bu da çok bilinçsizce değildi. Bizdeki devlet mafya ya da devlet çete ilişkisi kullanıp atmaktan ziyade arkadaşlık kurma üzerine kurulu. Batı’da devlet yasa dışı bir adamı alır kullanır, sonra gizler ya da atar. Türkiye’de öyle olmuyor. Türkiye’de yemeklerde buluşuyorlar, arkadaşlık yapıyorlar. Mesela Çatlı’yla güvenlik güçleri kankaydı. Dava arkadaşlığı gibi. Yavuz Ataç’la Alaaddin Çakıcı, Eymür’le Yeşil arkadaş gibiler. Bunların aynı zamanda askerlerle ilişkileri vardı. Çatlı grubunun ciddi ciddi yukarıdan askerlerle ilişkileri vardı. Asker, MİT içindeki bürokratlar, devlet içindeki yapılar, Çatlı’ya ya da Çatlı gibi insanlara kullanıp atılacak adam gözüyle bakmıyorlardı. ‘Devlete sahip çıkıyoruz’ mantığı içinde bir arkadaş gibi değer veriyor, beraber yemek yiyorlar, kanka oluyorlar sonra da atıyorlar. O yüzden böyle terslikler oluyor. Devlet bürokrasisiyle iç içe geçmiş bir çete yapısı çok uzun süre gidemezdi zaten. Yeşil deşifre oldu, Yüksekova çetesi gibi çeteler, itirafçılar deşifre oldu. Devlet de bir noktada dur dedi. O nedenle Susurluk bana göre bir kaza değildir.
   <span>
   </span>
   Aslında, 92–96 sürecinde Çatlı ve diğer çeteler, mafyalar işin sadece yüzde 10’unu teşkil ediyordu. Asıl güç devletin kendi yapısı içindeydi.
  </p>
  <p class="MsoNormal">
   -Bir MİT raporunda Yeşil için “75’le 89 arasında Millî Görüş’ü izlemek için kullandık.” deniyor. Sizin verdiğiniz 89 tarihi açısından dikkat çekici bir not değil mi?
  </p>
  <p class="MsoNormal">
   Aslında Yeşil 87’de Tunceli’de görülmeye başlıyor. Yeşil’i ayıran bir özelliği sadece MİT’e çalışmaması, askerî istihbaratla olan ilişkisi. MİT’in içinde askerî kanat var. Özal döneminde sivilleşmeye başladı ama her zaman MİT’te asker etkindir. Ve askerin ilişkide olduğu adamların deşifre olmaları çok az ihtimaldir. Deşifre olanlar daha çok polis istihbarat bağlantılıdır diye düşünüyorum. Asker bir gün düğmeye bastığı zaman deşifre edebileceği kesimler ağırlıkla sivillerin kullandığı kesimlerdir. Kendini deşifre etmez. 90’larda bir mafya mensubu bana şunu söyledi; “Biz beş bin yıllık bir geleneğin temsilcisiyiz. Biz konuşmayız, konuşanı da konuşturtmayız.” Beş bin yıllık gelenek dediği ordu geleneği.
  </p>
  <p class="MsoNormal">
   -Esas adamlar konuşmuyor. Neden?
  </p>
  <p class="MsoNormal">
   Konuşamaz çünkü suç ortaklığı var. Zor iştir. 1993’teki MGK kararlarına bakın, asker eksenlidir. 93 ve 2003 MGK’ları çözülürse her şey çözülür, müthiş bir dönüşüm olur Türkiye’de. Siz MGK kararını göz ardı ederek bir hesaplaşma yapamazsınız.
  </p>
  <p class="MsoNormal">
   -Çatlı ve diğer mafya-çeteler yüzde 10. Gerisi ne peki?
  </p>
  <p class="MsoNormal">
   93’ten itibaren Özel Harp eksenli bir sürecin yaşandığını düşünüyorum. Asıl projeyi yürütücünün bir dönem Susurluk adını alan, şimdi de Ergenekon süreciyle devam eden ağırlıkla askerî yapı içindeki bir aklın olduğunu düşünüyorum. Siyaset sindirildi. Bunu askerler yaptı.
  </p>
  <p class="MsoNormal">
   -Askere aslan payı verilirken o döneme ilişkin yeni bir siyasi okuma yapmak gerekmiyor mu?
  </p>
  <p class="MsoNormal">
   90’lar tek kutuplu dünyanın başlangıcı. Siyasetin ezberi bozuluyor. Siyasetin merkezinde bulunan DYP ve SHP’den birisi şapkasını alıp giden gelenekten geliyor, askerle ilişkisi korkular üzerine kurulu. CHP zaten devletin asıl partisi; SHP biraz daha sola açıldı ama o da dünyayı ve Türkiye’yi iyi okuyamadı. Askerin güçlü pozisyonu karşısında kendi ülkesine uygun siyaset üretmekten uzaklar, merkezi büsbütün boşaltıyorlar. Asker ise telaş içinde: ‘Dünya değişiyor, Türkiye de değişecek.’ Türkiye demokratikleşir ve AB’ye girerse askerin gücü azalacak. Asker bunu gördü, 90’lara damgasını vurdu, siyaseti istediği gibi yönetti. Eşref Bitlis, Bahtihar Aydın gibi 5-6 cinayeti kimse araştıramıyor. Ankara’nın göbeğinden Cem Ersever alınıp götürülüyor, kimse üzerine gidemiyor. SHP’deki solcuları düşünün; kendi dönemlerinde bu kadar faili meçhul cinayet oluyor, sesleri çıkmıyor. Meclis’te faili meçhul komisyonu oluşturuluyor, raporu çıkıyor ama bir tane askerin ifadesi alınamıyor. Bu askerin ne kadar güçlü ve müdanasız olduğunu gösteriyor. 28 Şubat sürecinde göz göre göre zorla, zulümle başbakanı iktidardan uzaklaştırdı. Erzurum’daki bir komutan kalktı inanılmaz küfür etti. Bu süreç 1999’daki Kopenhag kriterleriyle bir biçimde değişmeye başladı.
  </p>
  <p class="MsoNormal">
   -Ama vazgeçmediler yine de biliyorsunuz?
  </p>
  <p class="MsoNormal">
   2003 MGK kararlarına ve o günkü darbe süreçlerine bakıldığında hiç vazgeçmedikleri anlaşılıyor. Değişen şartlar var tabii. 90’larda Türkiye dış dünyanın umurunda olmadı. Bir de dindar damarın zorlamalar sonrası demokrasi ile buluşması Türkiye’nin büyük şansıdır. Zamanın ruhu... Özal’ın başlattığı açılımlar, 90’lı yıllarda küresel dünya ile buluşma süreci özellikle de 92’de Gülen Hareketi’nin dünyaya açılması, Anadolu sermayesi, Türkiye’yi dünyaya açtı.
  </p>
  <p class="MsoNormal">
   -90’lara dönersek, Çatlı gibi dönemin pek çok aktörüyle görüşüyorsunuz. Ölüm listesinde olan ve öldürülen Behçet Cantürk o günlerde ne hissediyordu?
  </p>
  <p class="MsoNormal">
   Behçet Cantürk, örgüte destek veren Kürt iş adamları listesi çıktıktan sonra ciddi rahatsız olmuştu. Zaman zaman konuşurdum. Özgür Gündem’in finansörüydü, Kürt hareketine desteğini hiç inkâr etmedi. O listede Süzerlerin, Toprakların ismi vardı. İlk başlarda bir şeyden emindi, ‘hallederim’ havası vardı. Biraz ilgilenince Yahya Demirel’le çok yakın ilişkisi olduğunu öğrendim. Dolayısıyla Yahya Demirel’in amcasına, Cumhurbaşkanı Süleyman Demirel’e güveniyor, bu listeden çıkartılıyor ya da çıkartıldığını düşünüyor. . Çok rahatlıyor. Fakat sanıyorum ekim ayıydı, beni aradı. Mecidiyeköy’deki bürosunda buluştuk. Yalnızdık, kapıyı da kapattı. “Devletten çok büyük baskı görüyorum, beni öldürecekler, kameraya konuşayım mı konuşmayayım mı?” dedi. O zaman Kanal 6’da çalışıyorum, sene 93’ün ikinci yarısı. “Devleti tanıyorum, artık hiçbir şekilde etkili olmaz konuşman. Öldürülürsen Batı basını duyar vs... Konuşmak istersen ben seni yayınlamaya hazırım.” dedim, gittim.
   <span>
   </span>
   Bir ay sonra tekrar çağırdı. “İnanılmaz tehdit altındayım, beni kesin öldürecekler.” dedi. Ümidini tamamen kesmişti. “Kamerayı getir, konuşalım.” dedi. Kamerayı çağırdım, o aşağıda beklerken bu ne yaptıysa birisiyle telefonla konuştu, sonra vazgeçti. Ben ayrıldım gittim. Birkaç ay sonra devletin denetiminde, bilgisi dâhilinde adamı öldürdüler. Sonra avukatını öldürdüler. Artık karar verilmişti.
  </p>
  <p class="MsoNormal">
   -Haber yaparken mafya alemine girdiniz. Haber kaynağının mafya olması korkutucu değil mi?
  </p>
  <p class="MsoNormal">
   Muhakkak mafya silahla içli dışlı, her an ölümü göze alan bir kişidir. Ama 85-95 arasındaki süreçte mafya hiç rahatsız olmadı haberlerden. Niye? Devlet de rahatsız değildi çünkü. Haberlerle inanılmaz bir şekilde mafyaya hizmet ettik. İlginç bir şey, bu tür kaotik zeminlerde negatif haber bile adamın piyasasını artırıyor. Üzerine giden haberler yaptığını zannediyorsun; adam 1 milyon lira haraç alırken bu sefer 2 milyon haraç alıyor. Sizin adınız var, söylentilerle duyulmuşsunuz ama bu sefer sizi bürokrasi de, devlet de duyuyor. Çakıcı’nın adını duyunca adamın kimyası değişiyor. Bu süreçte Bursa Cezaevi’nden bile telefon geldi, ‘Falanca oteli üç kez kurşunladık, kimse duymadı. Bizi yazsana Mahmut Abi’ diye. Zannettik ki mafyanın yaygınlaşması doğal bir süreç. Ben şimdi devletin onu planladığını düşünüyorum. Bir de yalan yazmadığın, ‘hırsız’ demediğin sürece başına bir iş gelmezdi. ‘Yazmış ama doğru yazmış’ diyor. Mafyaya ‘abi’ dersen o zaman tehlikelidir. Mesafe olmalı. Yoksa yaptıklarına delikanlılık diye bakarsın...
  </p>
  <p class="MsoNormal">
   -Şu anda mafyanın durumu nedir?
  </p>
  <p class="MsoNormal">
   AK Parti’yle birlikte Türkiye’deki bu tür zemin de ortadan kalktı. Sivilleşmenin arttığı yerlerde mafya da kendi pozisyonuna çekilir. Siyasi gündemde etkili olmasını sağlayan ve ‘Benim mafyam’ diyen devletti aslında. 2002’den sonra mafyayı geçmişte
   <span>
   </span>
   kullanan güçler Ergenekonvari bir örgütlenmeye gittiler. Mafyanın rolünü devlet içindeki başka güçler almaya başladı. Bir de ortalıkta mafya lideriyim diye dolaşan adam kalmadı. Bazıları kızsa bile telefon dinlemeleri onların nefes alamamasına yol açıyor.
  </p>
  <p class="MsoNormal">
   -Mafyayla görüşme sıklığınız neydi?
  </p>
  <p class="MsoNormal">
   Sıklıkla görüşürdüm. Sedat Şahin dışında hepsini tanıdım.
  </p>
  <p class="MsoNormal">
   -Bütün bunlardan sonra 90’lı yıllarda gazetecilik yapıldı diyebiliyor muyuz?
  </p>
  <p class="MsoNormal">
   Askerin 90’lı yıllarda özellikle de 93’de ve 97’de inanılmaz baskısı vardı medya üzerinde. 98’te Kuzey Irak’tan bir barış grubu gelmişti, biz de bir kamera gönderdik diye başımıza gelmeyen kalmadı. 90’lı yılların tek tek gazete manşetleri incelense yeter; hangi yönlendirmelerin, hangi haberlerin nasıl yapıldığı o kadar açık ki. Hangi gazete kime hizmet etmiş, manşeti neye göre atmış, devletle ilişkisi açısından çok net görülüyor. Devlet eksenli medya zihniyeti var, hem patronlarda hem de medya çalışanlarında. Medyada Kürtlerin, dindarların bir sorunu yoktu. 94’ün başıydı, bütün faili meçhuller ile ilgili haberler geliyordu. Üst düzey patronlardan birine kulisleri aktardım, ‘Türkiye çok kötüye gidiyor, şöyle yapabiliriz’ diye. Bana, “Mahmut ne sen buraya geldin, ne de biz seninle konuştuk. Ne olur git, bu dönemde olmaz!” dedi. Sabah grubu Ateş diye bir gazete çıkardı, o da sadece bir gün çıktı. Veli Küçük’le ilgili küçük bir haber vardı. Kurumsal anlamda asker sizinle ya da gazetenin en başıyla konuştuğunda üslup şu: ‘Bu bir vatan meselesidir!’ Böyle bir argümanla kimse baş edemez, edemedi.
  </p>
  <p class="MsoNormal">
  </p>
  <p class="MsoNormal">
   ‘AK Parti yazma Mahmut, biz geliyoruz!’
  </p>
  <p class="MsoNormal">
   -Siz kulisler yazıyorsunuz. Olağanüstü hallerin ilk belirtileri nelerdir?
  </p>
  <p class="MsoNormal">
   Siyaseti izleyenler, kimler nerede yemek yer, kimlerle nerede buluşurlar diye bakar. İş dünyasından kimler hangi siyasetçilerle, askerlerle nasıl buluşuyor? Bakıyorsunuz bir askerle bir belediyenin başkan yardımcısı arasında ilişkiler gelişiyor. Ya da eski bir parlamenterle yeni siyasetçi arasında… Tepede bir güç vardır, bunlar Türkiye’yi yönetiyor. Tabii ki var ama tam öyle değil. İstanbul sermayesinin etkili isimleri zaman zaman bir araya geldiklerinde, “Ne olacak Türkiye’nin hâli?” diye konuşuyorlar. Orada bir fikir çıkıyor. Ben bunlara tanık oldum. “Şu adam yavaş yavaş genişliyor, bunda iş var.” denip yemeğe çağrılıyor. Mesela 2007 öncesinde, 5-6 ay öncesinde ben şunu görebiliyordum: Bazı siyasi parti çevrelerinden bazı siyasi aktörler zaman zaman 1. Ordu’ya gidip geliyorlardı. Başka yerlerde de buluşuyorlardı. Gelip beni uyardıklarını hatırlıyorum; “Çok fazla AK Parti yazma, dikkatli ol. Merak etme, her şey değişecek.” diyor.
   <span>
   </span>
   Bir partinin il başkanı, “Bak göreceksin, iktidara geleceğiz.” diyor. Nereden geleceksin, oya bakıyorsun yüzde 20 diyelim. Böyle laflardan bir şeylerin piştiğini çıkartıyorsun. Ben o zaman bunu satır aralarında yazmaya başladım.
  </p>
  <p class="MsoNormal">
   -Bugün nasıl peki, olağanüstü bir dönemin işaretlerini alıyor musunuz?
  </p>
  <p class="MsoNormal">
   Şimdi daha siyaset üzerinden bir medet umuluyor. Toplum artık AK Parti’nin 8 yıl iktidarından sonra bir değişimi isteyeceğini umuyor. Bu da bir umut diye düşünüyorum. 2007’de ‘merak etmeyin her şey değişecek, çok önemli şeyler olacak’ diyen kesimler şimdi siyasetten ve toplumdan bir değişim beklentisindeler.
  </p>
 </p>
</div>


Kaynak: [www.aksiyon.com.tr](http://www.aksiyon.com.tr:80/roportaj/devlet-catli-yi-kurt-meselesi-icin-getirdi_529127), [web.archive.org (arşiv bağlantısı)](http://web.archive.org/web/20150512153055/http://www.aksiyon.com.tr:80/roportaj/devlet-catli-yi-kurt-meselesi-icin-getirdi_529127)
