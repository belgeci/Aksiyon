# Hüthüt’ün Sebe’den getirdiği haber

*Muhsin Öztürk 2002.02.23*

<div>
 <p class="spot">
  Neml suresinde anlatılan Hz. Süleyman kıssasını eski edebiyatımızdaki tarzdan faydalanarak yazmak, doğrusu farklı bir güzellik katmış kitaba.
 </p>
 <p class="metin">
 </p>
 <p class="metin">
  Süleyman ile Belkıs
 </p>
 <p class="metin">
  Fatih Okumuş
 </p>
 <p class="metin">
  Timaş
 </p>
 <p class="metin">
  118 sayfa
 </p>
 <p class="metin">
  0 212 665 35 56
 </p>
 <p class="metin">
  Bu güzellik gurbetten evine dönen insanın hissettiği türden bir sıcaklık veriyor. Ve insanı alıp kıssanın geçtiği tarihe götürüyor. Tabii ki hakikatle hayali bir birine karıştırmamak şartıyla. Zira, kıssaya dair Kur'anî hakikatler edebi zevke bürünürken hayalden, usturelerden, anonim bilgilerden  şallarla sarılmış. Nebinin ızdırabı anlaşılır olsun diye beşeri aşk penceresinden seyrettirilmiş. Edebi zevkle hakikati birbirinden ayırarak okuyacaklara umut verecek bir deneme... Yazarın ilahiyatçı kimliği ile edebi ustalığı "Süleyman ile Belkıs; belki de aşk bir göz kamaşmasıdır" kitabında buluşuyor.
 </p>
 <p class="metin">
 </p>
 <p class="arabaslik">
  Muhteşem Süleyman'ın karşılaştırmalı anlatımı
 </p>
 <p class="metin">
  Kanuni ve Çağı
 </p>
 <p class="metin">
  Yeniçağda Osmanlı Dünyası
 </p>
 <p class="metin">
  Metin Kunt—Christine Woodhead
 </p>
 <p class="metin">
  Tarih Vakfı Yurt Yayınları
 </p>
 <p class="metin">
  213 sayfa
 </p>
 <p class="metin">
  0 212 233 21 61
 </p>
 <p class="metin">
  Kitap, Kanuni'nin olduğundan daha fazla ünü hak ettiği düşüncesi üzerine oturuyor. Kanuni Sultan Süleyman ya da Batılıların deyimiyle Muhteşem Süleyman, Osmanlı ve Doğu Akdeniz dünyaları üzerinde güçlü bir egemenlik kurmakla kalmamış çağdaşlarının çok üstünde bir etkiye sahip olmuş. Onun zamanında Osmanlı İmparatorluğu'nun toprakları Budapeşte'den Bağdat'a, Cezayir'den Azerbaycan'a, Kırım'dan Yemen'e genişlemiş, Viyana kuşatılmış. Başarısı sadece askeri—siyasi değil, sanatın ve ilmin hamisi olarak da yaşadığı devre damgasını vurmuş. Kitap, Osmanlı devletinin ortaya çıkışından Kanuni dönemine kadar olan zaman dilimi üzerine geniş bir giriş bölümü içeriyor. Birinci bölüm,  yaşanan toplumsal siyasal sorunları ele alırken ikinci bölüm, Osmanlı yönetim ideolojisini karşılaştırmalı perspektifle anlatıyor.
 </p>
 <p class="metin">
 </p>
 <p class="arabaslik">
  Osmanlı savaşçılarının hikayesi
 </p>
 <p class="metin">
  Yençeriler
 </p>
 <p class="metin">
  Godfrey Goodwin
 </p>
 <p class="metin">
  Doğan Kitap
 </p>
 <p class="metin">
  294 sayfa
 </p>
 <p class="metin">
  0 212 677 06 20
 </p>
 <p class="metin">
  Avrupa, 15. yüzyıldan itibaren Osmanlı'nın karşısında titredi. Karşı konulmaz Osmanlı Ordusu'nun simgesi, kendilerine özgü kıyafetleri, savaş öncesi korku salan kös sesleri ve mehter müziğiyle yeniçerilerdi. Yeniçeriler, imparatorluğun Avrupa'da Tuna Nehri'ne dayandığı, Suriye, Irak ve Mısır'ı fethettiği dönemlerde ocaklarına ve geleneklerine sadakatle bağlıydılar. Ancak giderek siyasi yönden o derece güçlendiler ki padişahın, sadrazamın ve ulemanın korkulu rüyası oldular. Kimdi bu yençileriler? Bu ayrıcalıklı sınıf gücünü nereden alıyordu? Yençeri Ocağı'nın sonunu hazırlayan neydi? Güçlerini niçin kaybettiler ve sonra ne oldu? Bu olağanüstü savaşçıların zafer ve yenilgilerinin öyküsü olan "Yeniçeriler", bütün bu sorulara yanıt arayan bir çalışma.
 </p>
 <p class="metin">
 </p>
 <p class="arabaslik">
  Gökyay'la dil üzerine
 </p>
 <p class="metin">
  Güçlük Nerede?
 </p>
 <p class="metin">
  Orhan Şaik Gökyay
 </p>
 <p class="metin">
  İletişim
 </p>
 <p class="metin">
  472 sayfa
 </p>
 <p class="metin">
  0 212 516 22 60
 </p>
 <p class="metin">
  Orhan Şaik Gökyay'ın çeşitli dergi ve yıllıklarda yayımlanmış makalelerinin kronolojik olarak biraraya getirilmesiyle hazırlanmış üç ciltlik Seçme Makaleler bu kitapla sona eriyor. "Eski, Yeni ve Ötesi" ile "Kim Etti Sana Bu Kârı Teklif"te olduğu gibi "Güçlük Nerede?" kitabında da; dil, edebiyat, folklor, tarih ve edebiyat tarihi araştırmalarıyla düşünce ve kültür dünyamıza büyük katkıları bulunmuş olan Orhan Şaik Gökyay'ın geniş kültürünü ve ifade hakimiyetini görüyoruz. Kaynaklara dayalı, derin dil ve tarih bilgisiyle yüklü, titizlikle, adeta oya işler gibi işlenmiş makalelerin, bilgisizliğe, laf ebeliğine karşı giriştiği amansız polemikleri okuyarak, "destursuz bağa girenler"i nasıl hırpaladığına şahid oluyoruz. Makalelerin önemli bir kısmı Divan Edebiyatına ayrılmış, ilgililerin dikkatine...
 </p>
 <p class="metin">
 </p>
 <p class="arabaslik">
  Şirin şahidler anlatıyor
 </p>
 <p class="metin">
  Varlıkların Dilinden Sevgili
 </p>
 <p class="metin">
  Peygamberimiz, Işık Yayınları
 </p>
 <p class="metin">
  0 216 474 21 85
 </p>
 <p class="metin">
  Çok kanallı medya ortamında pahalı ve sanal oyuncaklar arasında çocukların ilgisi geleneksel ve öz kültür unsurlarına nasıl çekilebilir sorusu pek çok Türk ailesinin peşini bırakmıyor. Üstelik çocuklara vakit ayırıp uzun uzun hikaye ve masal anlatabilecek nine ve dedelerin modern hayatın kabul ettirdiği çekirdek ailede artık yer almıyor olması, anne babaların çocuklarına bir masal anlatamayacak kadar yorgun ve vakitsiz olmaları da işin cabası. Çocukların ilgisini çekebilecek onlarca figürün içinde, hem onların meraklarını gıdıklayacak hem de faydalı olacak ürünler üretme zorunluluğu ve doğal olarak "zor"luğu sözkonusu. Işık Yayınları'nın yedincisini çıkarttığı onaltı kitaplık "Varlıkların Dilinden Sevgili Peygamberimiz" dizisi bunu başarabilecek oldukça orijinal bir proje. Çocukların hayvanlara olan ilgisinden hareketle "Sevgili Peygamberimiz" serisindeki bütün hikayeler, bazı şirin hayvanların, zaman zaman da başka varlıkların gözlem ve imkanları dahilinde anlatılıyor. Sözgelimi karınca heybenin içinde yaptığı seyahati ve gözlemlerini anlatıyor kendi dilinde. Burak, örümcek, fil, deve, at, güvercinler, ceylanların yanında rüzgar, ay, Mekke'nin evleri ve ağaçları, Uhud Dağı ve Cennet Taşı konuşturulanlar arasında. Talihli Binek, Taifteki Arılar, Kutlu Deve, Küçük Ceylanlar, Akıllı Karıncalar, Hz. Ömer ve Örümcekler, Mağaradaki Güvercinler, Yarılan Ay gibi hikaye başlıklarından anlaşılabileceği gibi her bir hikaye ve anlatıcı, Peygamber Efendimizin hayatının bir bölümüne şahitlik ediyor. Serinin yazarı Ayşegül Aygün, bu seride sadece tarihi olayların değil, kainatın oluşumu, Rahmet'in tecellisi, mucizeler gibi bilgilerin de masal formatı içerisinde çocuklara anlatıldığını söylüyor. Sevgili Peygamberimiz serisini ilginç kılan önemli bir özellik ise iyi bir çizgi ustalığı ile hikayelerin resmedilmesi. Bu arada serinin çizgi film haline getirilmesi çalışmaları söz konusu. Okuma çağına gelmiş çocukları olan herkese tavsiye edilir.
 </p>
 <p class="metin">
 </p>
 <p class="arabaslik">
  Dış politikanın
 </p>
 <p class="metin">
  dayanılmaz
 </p>
 <p class="metin">
  ağırlığı!
 </p>
 <p class="metin">
  Türk Dış Politikası,
 </p>
 <p class="metin">
  Derleyen: İdris Bal,
 </p>
 <p class="metin">
  Alfa Yayınları, 0 212 513 34 20
 </p>
 <p class="metin">
  Bütün olumsuzluklara rağmen Türkiye, iki büyük savaş sonrasında kendisine dayatılan uluslararası sistemin kültürel, psikolojik, felsefi sınırlamalarından kurtulmaya başlıyor. Soğuk Savaş'ın kazandırdığı siyasi, ekonomik, diplomatik konformizm yerini yavaş yavaş dinamizme bırakıyor. Bunun en önemli belirtilerinden biri Türkiye'nin tarihi bağlarını hâlâ koruduğu yakın çevresiyle ve genel olarak dünyayla ilişkilerindeki artış. Birçok üniversitede bulunan uluslararası ilişkiler, tarih, siyaset, filoloji bölümleri yavaş yavaş da olsa önemli işler yapıyor. Türkiye'nin dış politikasını geçmiş ve geleceğiyle anlamaya çalışan önemli telif eserler yayınlanıyor ve şaşırtıcı derecede büyük ilgiyle ödüllendiriliyor. Bu çerçevede yayınlanan Ahmet Davutoğlu'nun Stratejik Derinlik adlı kitabının satışının 10 bine yaklaşması, "Ciddi kitapların okuyucusu yoktur, akademik kitaplar olsa olsa 500 satar" gibi klişelerin de şükürler olsun sarsılmaya başladığını gösteriyor. Baskın Oran'ın editörlüğünde hazırlanan 20. Yüzyıl Türk Dış Politikası da benzer şekilde ilgiyle karşılandı. İşin tadını ve ciddiyetini biraz kaçıran derleme—toplama 11 Eylül furyası ürünleri bu hesabın dışında. Polis Akademisi'nde uluslararası ilişkiler dersleri veren genç akademisyen İdris Bal'ın editörlüğünde yayınlanan 21. Yüzyılın Eşiğinde Türk Dış Politikası da aslında bu serinin bir devamı. Çeşitli alanlarda uzmanlaşmış akademisyenlerin yazdığı telif makalelerin biraraya getirildiği kitabın hedefi, yeni dönemde Türkiye'nin dış politika opsiyonlarını, karşı karşıya olunan fırsat ve riskleri değerlendirmek. İsimlerin henüz medyatik olmamış ve genelde genç kuşağın temsilcilerinden olması ilk bakışta zaaf olarak görünüyor, ancak çoğunun uluslararası ilişkiler disiplininde büyük değişikliklerin olduğu son dönemde ihtisaslarını yapmış olmaları bir avantaj.
 </p>
 <p class="metin">
 </p>
 <p class="arabaslik">
  Beş dakika mola!
 </p>
 <p class="metin">
  Kötü Günler Kitabı, Bradley Trevor Greive,
 </p>
 <p class="metin">
  Dharma, 92 sayfa, 0 212 512 81 21
 </p>
 <p class="metin">
  Kendinizi çok berbat hissediyorsunuz, sıkıntı had safhada, ne yapsanız boş. Fakat bu hal hayatın sevinçli ve mutlu anları gibi en az tahribatla atlatılması gereken normal haller. Tamamı hayvanlar âleminden komik fotoğrafların yer aldığı bu kitap, bir anda yüzünüze gülümseme yayılmasını sağlayan zor günlerin küçük mizah kaynağı gibi. Kötü Günler Kitabı, her halükârda sizi gülümsetecek.
 </p>
 <p class="metin">
 </p>
 <p class="metin">
 </p>
 <br/>
 <center>
  <a class="anaorta" href="http://web.archive.org/web/20020414045234/mailto:m.ozturk@aksiyon.com.tr">
   m.ozturk@aksiyon.com.tr
  </a>
 </center>
 <br/>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2002/377/kitaplik/1.htm), [web.archive.org (arşiv bağlantısı)](http://web.archive.org/web/20020414045234/http://www.aksiyon.com.tr:80/2002/377/kitaplik/1.htm)
