# AK Parti'nin 'seçimleri'

*Muhsin Öztürk 2009.03.02*

<font class="agenda2NewsSpot">
 AK Parti, açık farkla önde göründüğü seçimde yine bütün partilerden çok çalışıyor. 
Peki, bunun sebebi ne?
</font>
<font class="newsDetail">
 2002 gibi yakın bir tarihte kurulmuş bir partinin 7 yıl sonra gidilen bir yerel seçimde ‘tek başına’ kalması bir yana, en yakın rakibine en az iki kat fark atarak ipi göğüsleme ihtimali artık sadece ihtimal değil. Türkiye’de iktidarların ömrü aşağı yukarı iki seçimle sınırlı iken AK Parti 4. seçiminde daha da güçlenerek iktidarını devam ettirecek görünüyor. AK Parti’nin bir yerel seçimde iddialı olmasının şaşılacak tarafı yok. Başbakan Tayyip Erdoğan’ın İstanbul’da sergilediği liderlik ve belediyecilik performansı sayesindedir ki, pek ihtimal verilmediği hâlde, Millî Görüş çizgisinden kopup ‘kendi merkezini’ üreten bir parti ortaya çıktı. Merkez sağ bu sürede ömrünü tamamladı, Millî Görüş tutunmaya çalışıyor, milliyetçi rüzgâra rağmen MHP etkili değil, CHP tarihinin en büyük iç krizini yaşıyor… AK Parti, temelleri ‘yerel’de atılan siyasi yolculuğunda tek başına yol alıyor. Bu sebeple 29 Mart’a doğru giderken AK Parti’nin ‘tercihlerini’, biraz da CHP’nin ‘Kılıçdaroğlu umutsuz çıkartması’nı tartışıyoruz.
 <br/>
 <br/>
 Bu siyasi gelenek aldığı hiçbir şehri bir daha kaybetmedi. AK Partili olmayan belediyelerin iyi yönetilmediğine dair çok da yanlış olmayan yaygın bir inanç var üstelik. Hükûmetin önde gelen bakanlarının ‘belediye’den gelmiş olması da cabası. Parti, ilk kez girdiği 2004 yerel seçimlerinde çok az ili alamadı ve bu partide ‘niye’ sorusunun hep gündemde tutulmasına ve o şehirlerin de ‘kale’ olmasına yol açtı. AK Parti’nin iletişim kurmayları hiçbir zaman ‘kale’ kavramını kullanmadıklarını söylüyor. Parti kurulduğundan bu yana ambleminden seçim çalışmalarına kadar her türlü iletişim stratejisini hazırlayan Arter’in patronu Erol Olçak, isimlerini hemen tahmin edebileceğiniz 10 şehir üzerinde ayrıntılı analiz çalışmaları yaptıklarını kaydediyor. 2004’te 65 ili kazandıklarını, bu sayının 29 Mart’ta 75 olacağını ifade ediyor.
 <br/>
 <br/>
 Seçimin ‘normal’ seyretmediği tek yer Diyarbakır. Sıkı kimlik siyasetine rağmen ilk defa belediye ile ilgili mevzular konuşuluyor. AK Parti’nin Diyarbakır söylemi ‘kapı’, ‘gönüller almak’ metaforları üzerinden yürütülüyor olsa bile bir kutuplaşma olduğu muhakkak. İzmir, ‘10 yıldır inişe geçmiş, lokomotif özelliğini kaybeden, CHP’ye bir dönem daha tahammül edemeyecek bir şehir’ olarak tasvir ediliyor. Bu bilgiyi, ekonomi yazarı, Uluslararası Rekabet Kurumu’ndan Şeref Oğuz, 3. kuşak girişimcisi geriye giden tek şehrin İzmir olduğunu söyleyerek teyit ediyor. Ona göre, İzmir, ‘enerjisi alınmış bir yılkı (yabani at) gibi. Peki AK Parti İzmir’i alacak mı? İdeolojik direnmenin ‘yerel’e kaydığını gösteren bir işaret olsa gerektir ki, Diyarbakır, İzmir, Mersin gibi şehirler AK Parti’ye direniyor. Sözgelimi Oğuz’un tabiriyle İzmir’de ‘laikperverlik’le karşı karşıya parti. Her yeni seçimde her iki şehirde de oyunu artırmış olması AK Parti’nin ‘Türkiye partisi’ iddiasını güçlendiriyor. Uzun süre Başbakan Erdoğan’a danışmanlık yapan Ahmet Tezcan, Diyarbakır’ın ‘sıkışmış’ mahallesi Bağlar sakinlerinin son seçimde DTP’ye oy vermediklerini; ama AK Parti’ye de oy veremediklerini hatırlatıyor. “Korkular var. Bunun 29 Mart’ta biraz daha azalacağını düşünüyorum.” diyerek.
 <br/>
 <br/>
 AK Parti’nin aday seçimlerinde birkaç yerde ‘niye eskiyle’ ya da ‘niye yeniyle’ sorusu gündeme geldi. Ankara’da Melih Gökçek, ‘son kez’ kazansa bile o eski görkemiyle olmayacak gibi. Şanlıurfa’da AK Parti milletvekilleriyle düştüğü anlaşmazlık sonrasında yeniden aday gösterilmeyen Eşref Fakıbaba artık bağımsız aday. Fakıbaba’nın, Saadet Partisi’nin desteği ile yeniden seçilebileceği konuşulurken, AK Parti’nin ağır topu Bülent Arınç’ın pek âdeti olmadığı hâlde yeni adayı desteklemek için Urfa’da boy göstermesi burada seçimin canlı geçeceğini gösteriyor.
 <br/>
 <br/>
 AK Parti seçime “Büyük düşün Türkiye” ve “İşimiz hizmet, gücümüz millet.” sloganlarıyla giriyor.  Ancak seçim ibresini AK Parti’den yana döndüren, bütün siyasi faaliyetleri yanı sıra, Gazze ve Davos gibi dış faktörler ve TRT Şeş, Nazım Hikmet vb. düzenlemeler ve belki de AB hattının canlandırılması oldu. Ancak, yine biliniyor ki seçimin sıklet merkezinde Tayyip Erdoğan bulunuyor. AK Parti’nin hem içeride hem dışarıda ‘çok yönlü’ olabilmesinin temelinde yine Erdoğan’ın şahsı ve ‘yeni tarz-ı siyaset’ bulunuyor. AK Parti’nin çeşitli zamanlarda Osmanlıcılık, Batıcılık, İslamcılık, liberalizm, sosyal demokrasi, milliyetçilik gibi kavramlarla anılması veya suçlanması yeni bir durumun işareti aslında. Siyasi yelpazenin bütününün, Özal’ın kişilerle temsil edilen ‘dört eğilim’le de benzeşmeyen bir şekilde AK Parti’nin şahs-ı manevisinde ve Erdoğan’nın şahsında temsil ediliyor olması ilginç. Yusuf Akçura’nın ‘üç tarz-ı siyaset’inden başlayıp AK Parti’ye yeniden bakmak gerekiyor belki.
 <br/>
 <br/>
 22 Temmuz’a kadar, partide Tayyip Erdoğan’ın ağırlığı olsa bile Bülent Arınç, Abdullah Gül hâlâ partideydi ve rol paylaşımından söz edilebilirdi. 29 Mart seçimlerinin AK Parti için yeniliği, tek bir lider olarak Erdoğan’ın bütün yükü sırtlamış olması, bir başka anlatımla liderlikte yalnız kalması. “Bu hiç normal değil. Genel seçimler bir yana yerel seçimlerde de sıkleti lidere yüklemek sıkıntı oluşturabilir.” diyor partiyi yakından tanıyan bir gazeteci. Ancak, Parti’nin iletişim stratejleri lider üzerinden bir marka oluşturulmasının iyi ve başarılı bir tercih olduğu görüşünde, ki Erdoğan bunu başarıyla taşımaktadır zaten.
 <br/>
 <br/>
 Siyasi kulvarda tek başına ilerleyen kovboy edasında AK Parti. Sadece kendisiyle yarıştığını söyleyenlere katılmamak mümkün değil. Ortalıkta dolaşan başarı ve başarısızlık ölçütü olarak zikredilen bütün rakamlar, AK Parti’nin bir önceki yerel ve genel seçimlerde aldığı oy oranları. Ve ilk defa bir yerel seçimin başlangıcı ve sonucu uluslararası ilişkilerle ilişkilendiriliyor. 29 Mart’ta alınacak sonuç, AK Parti için sadece yurtiçinde değil uluslararası ilişkilerde üstlendiği rolün teyidi manasına da gelecek. “Seçimden çıkacak sonuçla AK Parti’nin uluslararası alanda yüklendiği inisiyatif de test edilmiş olacak.” diyor Erol Olçak.
 <br/>
 <br/>
 Seçimlere yüzde 40’ın üzerinde bir oy oranıyla giren en yakın rakibine iki kat fark atan parti için bu kez yüzde 50’ler telaffuz ediliyor. Türk siyasetinde hiç de alışık olmadığımız bu durumun, AK Parti için özel anlamı da var. AK Parti ilk defa, seçimi kazanması hâlinde bir rejim sorunu çıkacağı ‘korku senaryosu’ ile karşılaşmıyor. Anayasa Mahkemesi’nin verdiği bir karar bulunmasına rağmen ‘laik cumhuriyetin temeline kastetmek’ seçim propagandası olmuyor. Ve tartışmalar büyük ölçüde reel politika üzerinden gidiyor. İktidar partisinin ‘devlet’le barışık hâli, hayrettir ki, halkın güvenini kazandıran, muhtemelen de oy artıracak bir unsur.
 <br/>
 <br/>
 Yüzde 40’ların üzerinde oy beklediği hâlde, en yakın rakibine neredeyse iki kat fark atacakken AK Parti’nin seçime en çok asılan parti olması manidar. Seçime bir ay kala, bütün partilerin toplamının 8 katı miting yapmış bir partiden söz ediyoruz. GENAR araştırma şirketinin yöneticisi Mustafa Şen’e göre, AK Parti’nin tavrı normal, olması gerektiği gibi. Muhalefet bir şey yapmadığı için iktidar partisi çok şey yapmış oluyor.
 <br/>
 <br/>
 Prof. Dr. Ersin Kalaycıoğlu’nun bu konuda farklı bir tezi var. Ocak ayı ortasında Radikal’de yazdığı ‘29 Mart seçimlerini AKP nasıl kazandı?’ başlıklı yazısında kısaca demekteydi ki, “Gazze, TRT Şeş, Nazım derken seçim unutuldu. 29 Mart, AK Parti’nindir, hepimiz için hayırlı uğurlu olsun.”  AK Parti’ye ilişkin pek de olumlu düşünmeyen kesimin ‘AKP kan kaybediyor, zafer yakındır’ gibi bir söylem yerine, ders kitaplarına geçecek bir seçim stratejisiyle zafere yakın olduğunu yazıyor Kalaycıoğlu. Kendisiyle buluşup konuşmaya başladığımızda, iktidar partisini eleştirirken, aslında sözlerinin ellerindeki altın fırsatları değerlendiremeyen muhalefete yönelmiş olduğunu fark ediyoruz. Altın fırsatlar nedir peki? Anayasa Mahkemesi’nin partiyi kapatmamakla birlikte 10 üyenin oyu ile AK Parti’yi laiklik karşıtı odak olarak tanımlaması. Kılıçdaroğlu’nun yönlendirdiği yolsuzluk iddiaları ve giderek etkisini gösteren iktisadi kriz. Kalaycıoğlu, bu üç konunun da AK Parti iktidarını sarsmak için yeterli olduğunu düşünüyor: “90’ların başında olsaydık Demirel canına okurdu AK Parti’nin.”  Ona göre, “İktidar ne kadar uzarsa yolsuzluk o kadar artar.” sözü en temel siyaset yasasıdır. CHP’nin bazı gayretlerine rağmen yolsuzluk meselesi o kadar iyi değerlendirilememekte,  odak meselesine ve meşruiyet sorununa hiç girilmemektedir bile. AK Parti’nin yine seçime en çok asılan taraf olmasının Kalaycıoğlu’ndaki karşılığı, “AKP, Anayasa Mahkemesi’nin ‘odak’ kararını ve CHP’nin ‘yolsuzluk’ iddialarını bir nevi halkoylamasına sunmak, aldığı oyla ‘bakın halk sizin gibi düşünmüyor’ demek istiyordur.” şeklinde. Bir nevi referandum.
 <br/>
 <br/>
 Kalaycıoğlu’na göre, Türk Arap ilişkilerinin kökenlerindeki sorunlar sebebiyle Gazze meselesi hiçbir şekilde böylesine gündemimize gelemezdi, eğer AK Parti’nin seçim manevrası olmasaydı. “Halkın gündemindeydi zaten” hatırlatması üzerine de, “Halkın gündemine gelmesi bile enteresan bir olay. Bu Türkiye’deki ideolojik zeminin değiştiğini gösteriyor.” diyor. AK Parti’nin siyasi ikliminde bir duyarlılık oluşturulmuş, böylelikle hem ekonomik krizin unutulması hem de Saadet’in bertaraf edilmesi sağlanmıştır ona göre. “Eylül-ekimden beri AKP’nin yaptığı her şey 29 Mart’ı kazanmaktır, onun dışında yapılan hiçbir şeye inanmam.” Kalaycıoğlu’nun ‘her şey seçim için’ söylemine katılmak pek mümkün değil. Ama bu Gazze ve Davos meselesinin seçimde bir karşılığı olmayacağı anlamına gelmiyor.
 <br/>
 <br/>
 Fehmi Koru ve Ali Bulaç’ın dillendirdiği, AK Parti’nin onu var eden siyasetten vazgeçtiği, açıkçası ‘yoldan çıktığı’ görüşü artık alıcı bulmuyor. AK Parti hâlâ bütün Türkiye’yi kapsayan tek ‘şemsiye parti’ hüviyetinde. Bu AK Parti’yi içeride ve dışarıda güçlü kılıyor. 29 Mart’la birlikte tazelenen güvenoyu, yeni reform paketlerini de beraberinde getirebilir, yeni bir reform sürecine girilebilir. Seçmen, ‘reformlar karın doyurmuyor’ demezse tabii!
 <br/>
</font>

Kaynak: [www.aksiyon.com.tr](http://www.aksiyon.com.tr:80/aksiyon/haber-21624-34-ak-partinin-secimleri.html), [web.archive.org (arşiv bağlantısı)](http://web.archive.org/web/20100615231346/http://www.aksiyon.com.tr:80/aksiyon/haber-21624-34-ak-partinin-secimleri.html)
