# FRP: Kaçış mı, Keşif mi? Dert etme fantezi oku!

*Muhsin Öztürk 2001.12.29*

<div>
 <p class="spot">
  Onlarınkisi okumak ya da oynamak değil, düpedüz yaşamak.  Tek bir kitabı tekrar tekrar okuyorlar, okumakla kalmayıp hayatlarının bir parçası haline getiriyorlar. Para, vakit tasarrufu gözetmeksizin FRP ile yatıp kalkıyorlar. Hemen her üniversitede kulüpleri, internet ortamında yüzlerce yerli-yabancı siteleri var. Kendilerine, 'yeni' bir dünya kurarak, reel dünyada bulamadıkları
 </p>
 <p class="spot">
  huzuru burada bulmayı deniyorlar...
 </p>
 <p class="metin">
 </p>
 <img border="0" src="/web/20020403150257im_/http://www.aksiyon.com.tr/2001/369/resimler/frp.jpg"/>
 <p class="metin">
  FRP (Fantasy Role Playing), birkaç kere haber olmuştu ama dikkatler bir intihar vakasının arkasından ona yoğunlaştı. İntihar eden liseli bir gencin FRP ile ilişkilendirilmesi boşuna değildi. Alman Lisesi öğrencisi Ceylan Konuk'un babası, kızı için açtığı internet sitesinde de, kendisiyle görüşen az sayıda basın mensubuna yaptığı açıklamada da kızının intiharını, bir taraftan onun psikolojik yapısına, eğitim sistemine, okulun felsefe kulubüne bağlarken, bir taraftan da FRP'ye bağlıyor; bağlamakla kalmıyor FRP yi "suçluyor"du.
 </p>
 <p class="metin">
  FRP nedir? Senaryosunu sizin yazdığınız ve kahramanı sizin canlandırdığınız bir film gibi FRP. Fakat bu şimdiyi ve bugünü yansıtan bir film değil; içinde büyü, karanlık, şövalye, olağanüstü güçlü varlık figürlerinin olduğu, oyuncunun bu rollerden birini canlandırdığı, olayların 'gizemli' çağda geçtiği bir oyun. Kuralları var, ister kendi oluşturduğunuz bir karakter, ister bilinen bir karakter olsun oyun içinde o karaktere uyum sağlamak zorundasınız. Hırsızsanız hırsız, kurtarıcı şövalye iseniz şövalye, aşçıysanız aşçı gibi davranmalısınız. Oyun dört-beş kişiyle oynanıyor. Senaryo DM denilen oyun yöneticisinin elinden çıkıyor, diyalogları oluşturmak ise oyunculara kalıyor. Oyun, masa üstü, kartlarla ve bilgisayar ortamında oynanıyor. Magic The Gathering denilen kartlar büyüleri ve fantastik yaratıkları simgeliyor. FRP, ürünleri tek bir şirket tarafından piyasaya sürülen bir sektör aslında. Oyun kartlarını elde etmek için hatırı sayılır bir parayı feda etmeniz gerekebiliyor.
 </p>
 <p class="arabaslik">
  Başka kitap yok
 </p>
 <p class="metin">
  Oyunun kuralları, aktörleri ve 'aygıtları' var... Fakat oyunun felsefesi, temel malzemesi fantastik kurgu edebiyatına dayanıyor. Fantastik kurgu okumayan kişilerin bu oyunları oynaması en azından 'hayal gücü' bakımından zor. Yönetici DM'nin ise fantastik kurgu külliyatını okumuş olması 'olmazsa olmaz'lardan.
 </p>
 <p class="metin">
  Kitap fuarlarında en pahalı kitaplar içinde yer almasına rağmen bu kitapların peynir ekmek gibi gittiğini biliyoruz. Üstelik fanatikleri başka kitap okumuyor, yüksek fiyat dinlemeden kitapları, kartları ve oyunları elde ediyorlar. Kendilerine fantastik bir yaşam biçimi oluşturan "hastalarının" azımsanmayacak bir sayıya ulaştığını eklememiz gerekiyor. Fanatiklerinin önemli bir yekünü otuzlu yaşlarda, iş güç sahibi kişiler...
 </p>
 <p class="arabaslik">
  Roman kahramınıyla 'özdeşlik' kuruluyor
 </p>
 <p class="metin">
  Peki 'acılı' bir babanın kızının feci sonu ile ilgili işaret parmağını çevirdiği FRP, bu ithamı hak ediyor mu? Bu oyunlar satanist ayinlerine mi benziyor? Ailelerin yeni korkulu rüyası ile mi karşı karşıyayız? Yoksa bütün bunlar yaşadığımız paranoyanın bir parçası mı? Yüzbinleri etkisi altına alan 'fantastik' esinti iyi bir şey olamaz mı? Yayıncıları, takipçileri, oyuncuları ve yazarları bu konuda ne diyorlar?
 </p>
 <p class="metin">
  İthaki Yayınları'nda fantastik kurgu edebiyatı yayıncısı Füsun Taş, editör Ahmet Öz, çevirmen ve FRP dünyasını yakından takip eden Barış E. Alkım ile "fantazya ve FRP" konuşmak üzere buluşuyoruz öncelikle. Son yıllarda popülerlik kazanan FRP ve fantezi edebiyatının 'ilham kaynakları' nelerdi? "Kısmen Ortaçağ şövalye romanlarına, mitolojik figürlere, büyük ölçüde de hayal gücüne dayanır. Öte yandan halk hikayelerine, masallara... Bunların belki yeniden üretimleridir" diyor Ahmet Öz. Öz'e göre son yıllardaki fantastik yükselişin yaşam biçimi haline dönüşmesinin arkasında insanların bu edebi kurgu ile çok çabuk 'özdeşlik' kurmasından kaynaklanıyor. "Mesela, insan Dostoyevski okurken tedirgindir. Neyin ne olduğunu, doğrunun yanlışın ne olduğunu ayırt etmek çok güçtür. Dolayısıyla özdeşleşmek de çok güçtür bu eserlerde. Fantazyanın dünyası bir bakıma iyilerin ve kötülerin dünyasının bedahet derecesinde açık olduğu bir dünya. Dolayısıyla okurken bir anda bir terapiye sokar insanı. 'Yolculuk' gibi temel bir figür var. İnsanın yaşam içindeki yolcuğu ile fantazyadaki yolculuğu paralel ilerler. Kendine dair şeyler çıkarabileceği veya sıkıştığı yerlerde kendisi için kullanabileceği çok şey vardır bu yolculukta." Öz, Dune dizisi örneğinde bu edebiyatın sadece fantastik öğeler içermediğini, sözgelimi, bu dizide Arap toplumu, savaş, savaşın mantığı gibi pek çok konuda bilgiler bulunduğunu söylüyor.
 </p>
 <p class="arabaslik">
  "Hayattan çok hayat buluyorum"
 </p>
 <p class="metin">
  Bir süredir bu fantazya yolculuğunu sürdüren Eczacı Nazan Karaca'ya göre fantezi edebiyatın yükselişinde hayal gücü bakımından sığ bir dünyada yaşıyor olmamızın büyük bir etkisi var. "Teknoloji çok hızlı gelişiyor ve her şey gözümüzün önünde. Hayat büyüsünü yitirdi... Fantezi edebiyat ise 'umut' taşıyan büyülü bir dünya vadediyor." Nazan Karaca, fantastik edebiyatın  'ışık-karanlık savaşı' gibi kadim insani konular işlediğini bireyin yalnızlaştığı dünyada, birlikte bir şeye karşı savaş verme olgusuna vurgu yaptığını ifade ediyor. "İnancın dışlandığı bir zamanda, bir şeye inanmış ve onun peşinden gitmeyi yücelten cesur insanlar görüyorsunuz bu kitaplarda." Nazan Karaca'ya göre bu kitaplar bir hayattan "kaçış"a yol açmıyor, sadece başka bir hayat veriyor. "Orada, hayattan daha fazla hayat buluyorum diyebilirim. Kişiler normalde olandan daha gerçekler. İnsana sorumluluk, kendi gücünü görme ve mücadele etme duygusu aşılıyorlar." Otuzlu yaşları idrak eden muhatabımız, insan 'kaçmak' isterse sıradan herhangi bir şeyi bahane ederek bunu gerçekleştirebileceğini, intihar eğilimli birisinin ise Tolkien okumadan da bunu yapabileceğini söylüyor. "Üstelik Tolkien'in Yüzüklerin Efendisi'nde doğayla uyum, hayata önem verme var. İntihar gibi şeyler hoş karşılanmıyor."
 </p>
 <p class="metin">
  Yüzüklerin Efendisi külliyatını çoktan devirmiş olan foto-muhabir Murat Düzyol, bugünlerde romanın FRP versiyonuyla ilgileniyor. Düzyol'a göre Yüzüklerin Efendisi'nin ana fikri şu: "Durum ne kadar kötü olursa olsun insanın zor bir süreç için her zaman kıyıda köşede kalmış bir gücü vardır ve mücadele edebilir."
 </p>
 <p class="arabaslik">
  Kaçış her zaman kötü değildir
 </p>
 <p class="metin">
  "Kaçışı pek çok psikiyatristin dile getirdiği gibi olumsuz bir şey olarak görmüyorum. Hayatın içinde kaçışlar vardır ve olmalıdır da..." diyor psikiyatrist Ender Karaca. Fantastik roman düşkünlerinin reel sorunlardan uzaklaşan umarsız kişiler değil bizatihi duyarlı kişiler olduklarını söylüyor. Ender Karaca, fantezi edebiyatın 'güçlü' figürlerinden beslenen okurun kendini bir şekilde güçlü görme eğilimi içinde olmasını doğal bir savunma mekanizması enstrümanı olarak görüyor. Peki, FRP oyununda kötüyü oynayan bir kişi normal hayatta bu kimliği devam ettirirse ne olur? Ender Karaca, düş yoluyla yaşananların gerçekte yaşanacakların önünü keseceği görüşünü dile getiriyor; "İnsanın içindeki şiddet dürtüsünün şiddet filmi izlenerek tatmin edilmesi gibi bir şey bu..."
 </p>
 <p class="arabaslik">
  Proje üretemeyen toplum
 </p>
 <p class="metin">
  Kaçış ya da değil ama fantezi edebiyatın insanlara kötücül dünyada bir 'sığınak' oluşturduğu bir gerçek. Okurlarının kentli, iyi eğitim görmüş, meslek sahibi, şimdinin gerçekliğinden hoşnut olmayanların oluşturduğu da ayrı bir gerçek. İthaki editörlerinden Ahmet Öz, 'sığınak oluşturmak' kavramı yerine 'alternatif bakış açıları getirdiği' görüşünü tercih ediyor. "Şimdi"yi ve "burada"yı kabul etmeyen, farklı bir var oluşu ileri süren metinlerdir fantazya..."Fantazyanın şimdiyi hakikat yönünden sorgulamamıza yol açan bir tarafı var." Barış Alkım, her şeyde olduğu gibi FRP'de de dozunu kaçıranların olabileceğini, ama bunun ille de o kişiyi kötü kılacağını ve onu gerçekten koparacağını söylemenin mümkün olmadığını söylüyor. "İnsan içinde bulunduğu gerçeklikten memnun değilse, kendini bir konuya kaptırmak istiyorsa zaten bunu bir şekilde yapacaktır." Füsun Taş'a göre eğitim sistemi, içinde bulunulan ekonomik ve kültürel yapı gözlenmeden kesin bir hükme varmak yanlış. "Türkiye'de çok büyük olaylar olurken, insanların milli maça kilitlenmesini nasıl açıklayacaksınız?" diyor. Noktayı Ahmet Öz koyuyor: "Zaten, kendisini açıkça ortaya koyamayan, kendisiyle barışamayan, bir türlü söylemek istediği şeyi söyleyemeyen bir dünyanın içindeyiz. Son on yılda intihar edenlerin sayısı çok daha arttı. Ekonomik durumun kötüleşmesi, siyasetin her geçen gün daha da kirlenmesi, insanların geleceğe ilişkin proje üretemeyecek kadar kötü duruma gelmeleri, tabii ki etkendir. Sorun aslında proje üretemeyen toplum olmamızdan kaynaklanıyor. Dolayısıyla derhal bize sunulan şeylerin içine kapanıyoruz."
 </p>
 <p class="metin">
  Fantastik edebiyat ve FRP ile ilgili tartışmalar devam edecek. Belki de asıl tartışılması gereken fantastik edebiyat ve FRP ürünlerinin neden bir şirketin tekelinde olduğu?
 </p>
 <p class="metin">
  Eğer tekrar başa dönersek Ceylan Konuk'un babası, ya da Frp konusunda çekinceleri olan kişiler iddialarında hükmen haksız mı sayılıyor? Kısa zamanda kapalı bir cemaat haline gelen 'mistik' hareketlerin sonuçları hem o hareketin içinde olanlar,  hem de yakınları açısından hiç de iç açıcı sonuçlar doğurmuyor halbuki. FRP için eğer böyle bir şey varsa, bunu dile getirmek gerekiyor.  Okuruna "farkedemediği gücünü hatırlatan, onun umut dolu olmasını sağlayan" fantastik kurguyu bir kişisel gelişim aracı olarak mı düşüneceğiz sadece? Fantezi edebiyat için böyle düşünsek bile ayrı bir tarz olarak değerlendirebileceğimiz FRP'nin "karanlığa doğru" giden serüvenini ve sonuçlarını hiç mi sorgulamayacağız? Yani FRP'nin dozu aştığında tehlike bir oyun olma olasılığı ihtimali ne kadar? Yani tehlikeli sınırlarda dolaşabilir mi? Büyük sorunlar yaşarken bir futbol maçına endekslenmek bir kaçıştır, evet; fakat 90 dakika süren ve sınırları az çok belli olan bir kaçış. Fantastik kurgu için değil belki ama FRP için böyle bir sınır ve süre düşünmek mümkün değil. Fakat, FRP'nin sadece bir oyun olarak kalmadığı, bir yaşama biçimine dönüştüğü, oyundaki rollerin gerçek hayata aktarıldığı düzlemde sorunlar başlıyor. Bu teorik bir durum değil, yaşanan bazı olayların 'olgu' ya dönme ihtimali.
 </p>
 <p class="metin">
  Somut bir örnekten hareket edecek olursak...Genç bir öğrenci...Özel bir üniversitede okuyor, iyi bir toplumsal statüye sahip muhafazakar ailenin çocuğu. Sosyal etkinliklerde 'organizatör' olarak yer alabilecek kadar hayatın içinde. FRP oynuyor ve parası olduğu sürece hap ve esrar alıyor. Yani sorunları var. Burada şu soruyu sormamız gerekiyor: " FRP, burada hayata tutunmakta zorlanan sorunlu bir gencin sarıldığı bir dal mı, yoksa  sorunları fantezi dünyasında meşrulaştıran bir faktör mü? Yoksa sadece bir oyun mu?
 </p>
 <p class="metin">
  Büyü, mistik kahramanlar, olağanüstü güçlü varlıklar gibi figürlere sahip olan Fantastik kurgu ve FRP'nin yükselişi, manevi doyumdan uzak kitlelerin post–modern çağlara özgü bir arayış tarzı mı? Eğer böylesine köklü bir itici gücü olan bu meraka ne kadar merhem olur?
 </p>
 <p class="metin">
  Fantastik edebiyat ve FRP ile ilgili tartışmalar devam edecek. Belki de asıl tartışılması gereken fantastik edebiyat ve FRP ürünlerinin neden bir şirketin tekelinde olduğu?
 </p>
 <p class="metin">
 </p>
 <p class="arabaslik">
  Hikmet Temel Akarsu:
 </p>
 <p class="metin">
  "GELECEĞİN EDEBİYATI..."
 </p>
 <p class="metin">
  -Öncelikle 15-20 yaş arası gençlerin FRP oynamasının sebebini nasıl açıklıyorsunuz? Bugün FRP'yi bir 'yaşam tarzı' haline getiren otuzlu yaşlar kuşağının bu ilgisini nasıl yorumlamak gerekiyor?
 </p>
 <p class="metin">
  FRP, Fantasy Role Playing sözcüklerinin kısaltılmışıdır. Fanteziler dünyasında bir oyuncu olarak, bir karakter olarak yer alıp serüvenlere katılmak olarak açıklayabiliriz bu oyunu. Yani interaktif bir süreç. Yani FRP edebiyatın bugüne kadar bize verdiklerinin ötesinde yeni bir şeyi vadeder. Hayaller dünyasında, kurgular dünyasında, kurmacalar dünyasında yer alıp aktivitelere katılma olanağını sunar. Gençlerin ve çocukların oyun ve eğlence meraklarından dolayı buna düşkün olmaları çok doğal. Çünkü edebiyatı, serüven ve sanal gerçeklik ve katılımla donatan bu oyun şekli insanlığın bugüne kadar bulmuş olduğu en eğlendirici, zevk ve doyum verici şey. Büyüklerin buna duyduğu ilgi ise gerçek hayatın zorluklarından ve sıradanlıklarından kaçarak sublime bir dünyada sublime bir yaşama sığınmak olarak açıklanabilir. Yani hep rüyada yaşamayı seçmek gibi bir şey.
 </p>
 <p class="metin">
  -Özellikle orta yaş için 'gerçeklerden' kaçış şeklinde yorumlanıyor. Daha doğrusu zorluklarla mücadele etmek varken, 'kaçış'ı yeğlemenin bir yolu olarak da görülüyor FRP? Buna katılıyor musunuz?
 </p>
 <p class="metin">
  Gerçeklerden kaçış doğru bir betimleme; fakat aynı zamanda yetersiz de.…Evet, bu bir anlamda doğrudur. Lakin daha önemli olan FRP'nin, neo-liberalizmin yetiştirdiği yeni tür kötücül insan türünün egosuna yanıt veren bir fantezi dünyası sunmasıdır. Yani kalbi kötülükle dolu, kazanmaya programlanmış, rekabetçi yeni çağ bireyi adeta şişme bir kadından beklediklerini FRP oyunundan da beklemektedir. Şiddet, rekabet, kazanma hırsı, vahşet, tahripkarlık, rakipleri köleleştirme, ezme, imparator olma, hükmetme, servete ve zenginliğe el koyma.…Fakat genç nesil bu olguya çok farklı bir açıdan yaklaşmakta ve gerçekten de erdemli amaçlar için kullanmaktadır FRP'yi.… Demek ki FRP'yi bir başına iyi ya da kötü bir şey olarak değerlendirmek olanaksızdır. Tıpkı edebiyat gibi, bilim gibi, sanat gibi.…
 </p>
 <p class="metin">
  -Elbette her bir olgunun oluşumunda sosyal, ekonomik, kültürel ve siyasal sebeplerin katkısı vardır. Eğer bu dışsal dinamikleri soyutlarsak FRP'nin ya da fantastik kurgu edebiyatının yükselişinin temel dinamiğini nasıl açıklayabiliriz?
 </p>
 <p class="metin">
  Bana göre FRP'nin yükselişinin en önemli nedeni, insanların interaktif bir biçimde, kahramanların yerine geçerek, platoya çıkıp öyküye karışmalarıdır. Bundan daha harika bir şey bilmiyorum ben hayatımda.…Mesela bir Elf olup Orta Dünya'da maceralara girişebilir, ya da vampir avcısı olup ezeli düşmanlarınızı kovalayabilirsiniz vs... Bu, klasik edebiyatın insanlara sunamadığı bir şeydir. Ve FRP bunu başardığı için çok ayrıcalıklı bir konuma geçmiş, bütün gençleri büyülemiştir. Yani dilediğiniz bir edebiyat kahramanının yerine geçip, anlık kararlar vererek bir serüvene katılıyorsunuz. Bu bence değeri sonradan anlaşılacak olağanüstü bir şey. Yaşamımı adadığım alan olmasa, edebiyattan bile üst bir şey diyeceğim; ama... Her neyse...
 </p>
 <p class="metin">
  -FRP, kentli gençlerin ilgilendiği bir olgu olarak görülüyor. FRP'nin kent kültürü ile ilişkisi nedir?
 </p>
 <p class="metin">
  İyi eğitim, yabancı dil, geniş bir imgeler dünyası, zeka, duyarlılık... Parlak gençler... Bunların köyde olmasını bekleyemeyiz değil mi? Picasso'nun Darende'de sergi açmasını bekleyemeyeceğimiz gibi.…
 </p>
 <p class="metin">
  -Büyü, karanlık, zindan... Fantastik kurgu edebiyatının ortaçağ kültürüyle ilişkisi var mı?
 </p>
 <p class="metin">
  Fantezi edebiyatta sözünü ettiğiniz öğeler yoğun olarak kullanılır. Fakat bu, büyük oranda o dönemin sembollerinin süblime öyküler için çok yararlı olabilecek öğeler taşıması, fazla miktarda simgesel unsurlar barındırmasından ileri gelmektedir. Mesela yüzük, taç, asa, mızrak, madalya, ejderha, yaratık, kahramanlık, zafer, savaş, ölüm, ruhlar, cinler.
 </p>
 <p class="metin">
  Örnekler çoğaltılabilir. Bunların hepsi de süblimasyon yapmak için, bir öyküyü metaforik öğelerle donatıp çarpıcı kılmak için çok elverişlidir. O yüzden de gotik, ortaçağ, korku vs. yoğun bir şekilde kullanılmaktadır fantezi edebiyatta. Ancak bu durum giderek değişmektedir. Fantezi edebiyat başka alanlara da yayılmaktadır. Mesela bilim kurgu...
 </p>
 <p class="metin">
  -FRP veya Fantastik kurgu edebiyatıyla ilgili söylemek istediğiniz başka bir şey var mı?
 </p>
 <p class="metin">
  Geleceğin edebiyatı diyebileceğim bir alandır. Özellikle gençlerin hayal gücü, hızlı düşünüş, strateji, bilgelik, politika yeteneklerinin gelişmesinde bir üst aşamadaki gelişmiş insanlar haline dönüşmelerinde çok yararlı olabilir. Çocukluğumuzda bize Tommix, Texas gibi çizgi romanları yasaklayan ve hayal dünyamızın yoksullaşmasına sebep olan eski kuşak gibi tutucu davranmamalı. Bu alanda yeterince vakit geçiren çocukların bilgeleşmiş, erdemli, üstün "yaratıklar" olacağından o denli eminim ki. Edebiyatın da işlevi bu değil midir zaten?
 </p>
 <p class="metin">
 </p>
 <p class="metin">
 </p>
 <br/>
 <center>
  <a class="anaorta" href="http://web.archive.org/web/20020403150257/mailto:m.ozturk@aksiyon.com.tr">
   m.ozturk@aksiyon.com.tr
  </a>
 </center>
 <br/>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2001/369/kultur/1.htm), [web.archive.org (arşiv bağlantısı)](http://web.archive.org/web/20020403150257/http://www.aksiyon.com.tr:80/2001/369/kultur/1.htm)
