# Hıçbır şey göründüğü gıbı değıl!

*Muhsin Öztürk Bilinmeyen-tarih*

<div>
 <p>
  <font>
   Ölümünden sonra Marlyn Monroe’nun evinde bulunan kitaplar insanları şaşkına çevirmişti. Nietzsche, Henry James, Sartre, Herman Hess ve başka nice değerli yazarın kitapları... Monneo hayatı boyunca sarışını oynamıştı oyanamasına ya, gerçek bambaşkaydı belki de. Magazin dünyasına içerden bakan Deligonca da gördüğümüz her şeye bir yanılma payı koymamazı söylüyor (madem ki izliyoruz!). Kamera önünde “çekmeyin çocuklar” diyenlerin aslında ekranda görünmek için can atıyor olabileceğini, ya da sarışın aptalların sarışınlıklarının da, aptallıklarının da sahte olabileceğini söyleyip uyarıyor
   <br/>
   <br/>
   Elif, bir magazin habercisi... Lise yıllarında bir taşra kentinde başlayan gazetecilik serüveni onu İstanbul’a, hesapta olmayan bir şekilde magazin dünyasına sürükler... Büyükşehir, dönen dolaplar, gecesi gündüzü olmayan koşuşturmalar derken yıllar yılları kovalar. Mesleğinin zirvesinde, uğruna İstanbullara geldiği sarı basın kartını iade ederek bir daha geri dönmemek üzere şehri terk eder.
   <br>
    <br>
     Elif, Suna Üçkarışoğlu’nun Deligonca romanının kahramanı. Halen Show TV Haber Merkezi’nde çalışan yazar, romanda kendini anlatıyor izlenimi verse de, –kendi ifadesiyle–  bu piyasada çalışan herkese bir yerlerden tanıdık gelecek bir kurgu ile okuyucunun karşısına çıkıyor. Magazin dünyasında yaşananları ve yaşanması muhtemel olayları anlatıyor.
     <br>
      <br>
       İçerdeyken, dışarıdaymış gibi yazmak
       <br>
        <br>
         Deligonca, magazin gazeteciliği konusunda Türkiye’de yazılmış ilk roman olma özelliğine sahip. Özel kanalların açılmasıyla medyada hatırı sayılır bir yer işgal eden magazin gazeteciliği, bu meslekte bütün evreleri yaşayan bir magazincinin gözünden veriliyor. Sade ve düz bir anlatımı var. Roman tekniği bakımından eleştirilebilecek yönleri olsa da içeriden birisinin magazin gazeteciliğini romanlaştırması alışıldık bir durum değil; üstelik camiaya uygun olarak ‘flaş, flaş’ tarzında da sunulmuyor. “Böyle bir hikayenin yazılması gerekiyordu yazdım” diyor yazar. Romanın bahşedeceği özgürlük alanı içerisinde magazin dünyasında olup bitenleri bütünüyle ortaya dökme imkanı, yazar tarafından bilinçli olarak reddedilmiş. “Ben sana bir köşe açsam, şu anki mesleğinle igili şeyler yaz desem sen de zorlanırsın. Ben öyle bir şey yazmalıyım ki, yazdıklarım mesleğe yeni başlayanlara ışık tutsun. Çünkü iletişim fakültesinde okutulanla buradaki gerçekler çok farklı. Teori başka bir şey, pratik başka. Ben bu orta noktayı bulmakta çok zorlandım”  diyor  Suna Üçkarışoğlu. Yazar için en önemli zorluk, dışarıdan birisiymiş gibi objektif bir zemin oluşturmaya çalışırken hâlâ içeride oluyor olmasıymış.
         <br/>
         <br/>
         Roman kahramanı Elif, yıllar süren bir yorgunluk ve artık sakınılması zor kirlilikler sonucu sarı basın kartını teslim ediyor... Sarı basın kartına sağlanan ‘toplu taşıma’ imtiyazlarının bir bir kaldırılmasıyla başlayan tartışmalar, mesleğini dürüstçe yapan gazetecilerin sayısının, kirlenen medya ortamında ne kadar azaldığını ve haklarını savunmalarının ne kadar zor olduğunu tekrar hatırlatıyor. Suna Üçkarışoğlu’na göre medyadaki patronlar gazeteci kökenli olmamaya başladığı zaman piyasa bozuldu: “Her şey kâr amaçlı olmaya başladı, tecrübeli gazeteciler işten atıldı. Çok küçük paralarla, hatta para vermeyerek, ‘A bak falan sanatçı’ deyip ortalıkta dolaşanlara fotoğraf makinası verilip gazeteci diye ortama salındı. Bozulma buradan başladı. Bu sefer onlar ‘Müdürüm benden haber bekliyor’ diye sağa sola saldırmaya başladılar. Dostane yapılan sohbetler de, dedikodular da haber oldu.”
         <br/>
         <br/>
         “Aa! Çekmeyin çocuklar” numara
         <br/>
         <br/>
         Suna Üçkarışoğlu, magazin dünyasını ikiye ayırıyor: Sanatçılar ve şöhret meraklıları. Ona göre ortamı bozan şöhret meraklıları; çünkü onlar için her yol meşru. “Ben ekrana çıkayım da nasıl olursa olsun diyenler onlar... Zaten magazin dünyasındaki çelişkiler burada başlıyor. Sanatçı kesiminin de en fazla kızdığı, üzerinde durulması gereken sorun da bu.” Magazin haberlerine yansıyan ‘Aa! çekmeyin çocuklar’ gibi lafların da numara olduğunu öğreniyoruz bu arada. “ Eğer özelini yaşamak istiyorsa, yakalandı haberlerine malzeme olmak istemiyorsa kalkıp Etiler’de falan bara gitmez. Eğer bir kişi Etiler’de falan bara gidiyorsa, zaten yakalanmak istiyordur” diyor Üçkarışoğlu.
         <br/>
         <br/>
         Hiç bir şey yansımıyor!
         <br/>
         <br/>
         İnsanlar niye bu kadar çok ekrana çıkmak ister? Suna Üçkarışoğlu, medyada çok görünüyor olmanın daha iyi bir kariyer ve daha çok kazanç bahşetmeyeceğini söylüyor. Eğer öyle olsaydı Mustafa Topaloğlu’nun çok iyi bir yerde, uzun süredir magazin basınla görüşmeyen Sezen Aksu’nun da çok kötü bir yerde olması gerekirdi. Yani kalitesiyle tutunamayan bir kişi ne kadar magazin medyaya çıkarsa çıksın bu onun kalitesini artıracak değildir. Üstelik sanatçı kesiminin bilinenin aksine cahil ve aptal insanlar olmadığını, çokça kitap okuyan, kültürlü kişiler olduğunu söylüyor. Muhatabımıza göre kameranın önü ve kamera arkası farklı, yani ekranda gözüken sanatçılar kendi iç dünyalarını yansıtmadan yaşamak durumundalar. “Ama herşey yansıyor” diyorum gayri ihtiyari. “Hiç bir şey yansımıyor işte. Öyle görüyorsunuz. Kamerayı bir yana, gazetecilik kimliğini öbür yana bırakıp sohbet etmeye başladığınızda bambaşka bir insanla karşılaşıyorsunuz”.
         <br/>
         <br/>
         Deligonca, yazarın yayınlanan ilk romanı. Yazılıp da yayınlanmayı bekleyen üç romanı ve çok farklı olduğunu düşündüğü bir roman çalışması var. Bu kadar koşuşturmanın içinde roman yazmayı nasıl başardığını soruyoruz. “Gece 12’den sabah 6’ya kadarki vakti kendime ayırıyorum. Deligonca’yı bir yıl içinde bu saatlerde yazdım” cevabını veriyor.
         <br/>
         <br/>
         Suna Üçkarışoğlu, sarı basın kartını teslim etmeye niyetli değil. “Yanlışlıklar olduğunda engellemek, yönlendirmek, tartışmak, yeri geldiğinde kavga etmek gerektiğini düşünüyorum” diyor ve ekliyor: “Bırakıp gitmek çözüm değil.”
         <br/>
         <br/>
         Magazin gazeteciliği, her gün bir yenisi eklenen sanatçı listesinde olduğu gibi, gerçeklerin ve dürüstlerin çok azını içinde barındıran bir dünya sonuç itibariyle. Dürüst olabilenlerinin akıbeti ya ‘kartı teslim etme’ ya da avantalarını gözetmeyen ‘enayi’ durumuna düşme ise bu tuhaf yapının bir gün kendi kendini yok edeceği aşikâr. Sahi, bu tuhaf yapı Türkiye’deki gazetecilik gerçeği değil mi? Ne demiştik; “Hiçbir şey göründüğü gibi değil...”
         <br/>
         <br/>
         m.ozturk@aksiyon.com.trz
         <br/>
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </p>
 <p>
  <font>
   (Bu yazı 11 kez okunmuştur)
  </font>
 </p>
</div>


Kaynak: [www.aksiyon.com.tr](http://www.aksiyon.com.tr:80/yazdir.php?id=12169), [web.archive.org (arşiv bağlantısı)](http://web.archive.org/web/20050301152455/http://www.aksiyon.com.tr:80/yazdir.php?id=12169)
