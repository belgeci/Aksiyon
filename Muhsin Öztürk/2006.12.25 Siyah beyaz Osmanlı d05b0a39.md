# Siyah beyaz Osmanlı

*Muhsin Öztürk 2006.12.25*

<font class="agenda2NewsSpot">
 Osmanlı şehirlerini, Sultan Abdülhamit'in istihbarat ve bilgilenmek için çektirdiği fotoğraflardan izlemek, görkemli bir tarihsel yolculuğa çıkmakla eşdeğer.
</font>
<font class="newsDetail">
 Varna nehrinin kıyısında, sırtını küçük bir tepeye dayamış Üsküp şehrinin 1900'lerin başında çekilmiş fotoğrafı iki sayfaya açılmış. Bir yüzyıl, şehri bu kadar mı değiştirir? Üsküp, nehrin öte yanında inşa edilen modern Hıristiyan Üsküp'le birlikte yeni kimliğine çoktandır bürünmüş durumda. Biraz ötede, yani Prizren'de, yüzyıl önce çekilmiş fotoğraflarından  yola çıkarak şehrin silüetinin de kaidesinin de yerinde olduğunu söyleyebiliyoruz. Şam, Bağdat, Kahire en muhteşem halleriyle arz-ı endam ediyorlar. Balkanlardan Ortadoğu'ya, Kuzey Afrika'dan Kafkaslara bir fotoğraf karesine sığan şehirler üzerine uzun uzadıya konuşma fırsatı verecek bir eser var elimizde: "2. Abdülhamit Dönemi Osmanlı Coğrafyası."
 <br/>
 <br/>
 Yıldız Albümleri, Sultan Abdülhamit'in kendi döneminde bütün Osmanlı coğrafyasını fotoğraflatarak oluşturduğu muazzam külliye. Mekke-Medine albümü vesilesiyle Abdülhamit'in bu çabasına değinmiştik. Banka Asya'nın bastığı Mehmet Bahadır Dördüncü'nün hazırladığı kitap, bu devasa çabaya dayanıyor; bir Osmanlı padişahının kendi topraklarını yönetmek ve bilgi edinmek için çektirdiği fotoğraflar İslam coğrafyasının ortak hafızasını teşkil ediyor. 19. yüzyılın sonları 20. yüzyılın başlarında çekilen, bir yönetim ve tanıma çabasının ürünü olan fotoğrafların bir gün eşsiz bir kültürel miras olacağı bilinemezdi herhalde.
 <br/>
 <br/>
 'Tarihin küflü rafları' betimlemesine hak verircesine küf rengine de bürünen siyah beyaz fotoğraflar kuru birer istihbarat belgesi değil. Şehirler, sultanın yaptırdığı binalar, bina çizimleri, rüştiye mektebi talebeleri, askerler, camiler, çalışan kadınlar... Kadrajda neler yok ki; kalabalık Manastır sokakları, Yemen'in taş yapıları, Bosnalı köylüler ve Mostar Köprüsü, Selanik Ayasofya Camii, Mısır Pramitleri, Kudüs'ü koruyan Osmanlı askerleri, Ürdün'de meskûn Petra Harabeleri, Beyrut'taki Amerikan Üniversitesi, El Ezher Camii'nde bir ikindi vakti, Girit'te cephane deposu
 <br/>
 <br/>
 Albüme Arnavutluk, Bulgaristan, Makedonya, Kosava, Yunanistan, Bosna Hersek, Suudi Arabistan, Irak, Suriye, Lübnan, Filistin İsrail, Ürdün, Mısır, Libya, Tunus, Etiyopya, Gürcistan fotoğrafları yansıyor. Fotoğraflar üzerinden şehir kimlikleri, insan kıyafetleri, karşılaştırmalı cami mimarisi, Osmanlı'nın dönem siyaseti, fotoğraf çektiren sultanın amacı, fotoğraf teknikleri gibi pek çok bahis açılabilir; ama döneme ilişkin ne konuşursak konuşalım, fotoğrafların o konuya dair bir şey söylediği vaki. Sözgelimi Türk evi Balkan'da yaygın, Ortadoğu ve Kuzey Afrika'da sivil Osmanlı mimarisi göze çarpmıyor. Abdülhamit'in bu fotoğraflar üzerine büyük bir imaret çalışmasına girmiş olması da muhtemeldir. Kudüs'ten, Irak'tan, Mekke'den resmedilen Osmanlı askerleri, döneme ilişkin pek çok ipucu veriyor.
 <br/>
 <br/>
 'Bir Osmanlı şehrinin tarifi nedir?' denildiğinde ilk önce söylenen, 'ortasından nehir geçmeli' maddesinin bu fotoğraflarda tecelli ettiğini görüyoruz. Suyla ve ahşapla örülmüş yeşil birer vahadır Osmanlı şehirleri. Şam, Bağdat, Kahire gibi kadim İslam şehirlerine yenilerini eklemiştir Osmanlı.  Hepsi bir araya geldiğinde, siyah beyaz fotoğrafın taşıdığı efsunu da dahil edersek, kadraja giren Osmanlı coğrafyası hâlâ rüyalara ilham verecek zenginliktedir.
 <br/>
 <br/>
 Söz konusu coğrafyanın büyük bir bölümünü fotoğraflamış olmanın getirdiği bir cüretle belirtmek gerekirse; pek çok şehir artık bu güzellikte ve sadelikte fotoğraflanamazsa da bir kültür gezgini için en cazip rotayı işaret eder hâlâ. Şehirlerin nasıl bir coğrafya içinde konuşlandıklarını eski fotoğraflarda izlemek mümkün. Bir memurun Manastır'dan Yemen'e tayin edildiği Osmanlı dünyası bugün onlarca ülkeyi barındırsa da hâlâ İslam kültünün en değerli hazinelerini barındırıyor. Siyasi coğrafyamız değilse de kültürel coğrafyamızdır dolayısıyla kendisini resmeden herkese sıcaklığını hissettiren, yüzyıl önce olduğu gibi bugün en cazip, en gidilip görülesi, en fotoğraflanası yerlerdir. Bu kadim şehirleri, sadece anlatılarla değil siyah beyaz yüzyıllık fotoğraflarla gezmek çok farklı bir duygu.
 <br/>
</font>

Kaynak: [www.aksiyon.com.tr](http://aksiyon.com.tr/aksiyon/haber-19377-34-siyah-beyaz-osmanli.html), [web.archive.org (arşiv bağlantısı)](http://web.archive.org/web/20101210204856/http://aksiyon.com.tr/aksiyon/haber-19377-34-siyah-beyaz-osmanli.html)
