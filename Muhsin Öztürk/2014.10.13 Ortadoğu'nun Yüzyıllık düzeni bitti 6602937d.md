# Ortadoğu'nun Yüzyıllık düzeni bitti

*Muhsin Öztürk 2014.10.13*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Ortadoğu’da patlayan bir bombanın artçıları Türkiye’ye de yansıyor. sokağımıza kadar gelen çatışmanın mahiyetine dair kafa karışıklığı ve bölünmüşlük had safhada. Cengiz Çandar ile kapımızdaki ortadoğu ateşi’nin zeminini konuştuk.
  </font>
 </div>
 <div id="newsText">
  <font class="detail-text">
   <p>
    Cengiz Çandar’ın 30 yıl önce kaleme aldığı “Ortadoğu Çıkmazı”nın altından çok sular aksa da  o ‘çıkmaz’ güncelliğini koruyor. Çandar, gazeteci olarak 40-50 yıldır bu bölgenin nabzını tutuyor. Geçen sene kaleme aldığı “Mezopotamya Ekspresi”, gazetecilik ve uluslararası ilişkiler bakımından bir ‘başucu’ kitabı niteliğinde. Kürt meselesini de hesaba katarsak, kapımıza dayanan Ortadoğu ateşini en iyi değerlendirebilecek isimlerin başında geliyor o.
   </p>
   <p>
    Alışık olmadık bir şekilde söyleşinin ne zaman yayımlanacağını soruyor Çandar. Bir haftada çok şey değişebiliyor çünkü. Nitekim değişti de... Türkiye’de Kobani gerekçeli ölümlü eylemler henüz ortada yoktu biz görüşürken. Ancak kaçınılmaz yansımaları olacağını vurgulamıştı. Ona göre, Ortadoğu yüzyıllık bir değişim sancısı içindeyken Türkiye’nin sergilediği iç ve dış politika akıl alır gibi değil. İktidarın özeline girdiğimizde ise tehlikeli gidişatı açıkça uyarma ihtiyacı duyuyor. 2011’e kadar açıkça desteklediği için hâlâ küfürler yemesine karşılık, iktidar partisince bizzat andıçlandığını da söylüyor; “28 Şubat’ın andıcı bunun yanında hiçbir şey.” diyerek.
   </p>
   <p>
    <strong>
     -30 yıl önce yazdığınız ‘Ortadoğu Çıkmazı’nda sizi karşılayan Lübnanlıya ‘nasıl buralar’ diye sorduğunuzda, ‘bildiğiniz gibi’ cevabını veriyor.  Ortadoğu yine çıkmazda, peki bildiğimiz gibi mi her şey?
    </strong>
   </p>
   <p>
    Hem öyle hem de değil. O kitap 1980’li yılların ilk yarısında yazıldı. Yaklaşık 7-8 sene sonra Berlin Duvarı çöktü. Soğuk Savaş bitti, Sovyetler Birlği dağıldı. Yugoslavya ortadan kalktı. Avrupa boydan boya değişti. Dünya yeni bir uluslararası dengeye girdi. Çift kutuplu uluslararası sistemden –merkezinde Amerika– tek kutuplu bir düzene geçildi. Dünyanın pek çok yerinde haritalar, rejimler, dengeler değişti.
   </p>
   <p>
    <strong>
     -Meseleler değişse bile yine Ortadoğu’yu konuşuyoruz…
    </strong>
   </p>
   <p>
    Ortadoğu’nun oturmamışlık hâlinin temelleri I. Dünya Savaşı sonrasına kadar gider. Yani Ortadoğu bugünkü haritadaki sınırlarıyla savaş sonrasında Osmanlı devletinin topraklarının bir bölümü üzerinde yeni bir yapılanmayla ortaya çıktı. Eş zamanlı olarak Türkiye de öyle. II. Dünya Savaşı’ndan sonra haritaya İsrail eklendi. Arap-İsrail çatışmasının Ortadoğu’daki çalkantıda kökleri vardı ama 1948 yılında İsrail’in kurulmasıyla, Filistin’in ‘merkez mesele’ olarak yerini almasıyla yeni bir veçheye büründü. Ortadoğu Çıkmazı, o sürecin bir halkasındaki parametrelerle yazıldı. O günden bugüne Ortadoğu çalkantılı özelliğini her zamanki gibi koruyor ama yeni bir durum var. 1. ve 2. Körfez savaşları, İran Devrimi, İran-Irak savaşı hepsini alabilirsiniz anlatmak istediğiniz teze bağlı olarak. Ortadoğu’nun şu anına ilişkin kırılma noktası ve kilometre taşı, Amerika’nın Irak’ı işgal ettiği 2003 yılı.
   </p>
   <p>
    <strong>
     ORTADOĞU’DA TARİH
    </strong>
    <strong>
     YENİDEN İNŞA EDİLİYOR!
    </strong>
   </p>
   <p>
    <strong>
     -Peki, buradan nereye gidiyoruz?
    </strong>
   </p>
   <p>
    <img alt="" height="144" src="http://web.archive.org/web/20141019201246im_/http://medya.aksiyon.com.tr/aksiyon/2014/10/13/ortadogunun-yuzyillik2.jpg">
     Onu bilmiyoruz; yalnız Ortadoğu’nun 2003’e kadar getirdiği fotoğraftan çok farklı, hatta sınır değişikliklerini içeren yeni bir fotoğraf çıkarma ihtimali yüksek. Sınırlar kalsa bile o sınırların içinden yeni sınırlar çıkacak ortaya.  İlla uluslararası tanınmış, BM’de yeni ülke olarak koltuğunu almış yeni sınırlar şart değil. Irak ve Suriye’nin aldığı şekil, hakeza Libya, Yemen, İsrail-Filistin’in durumu, parçalanma hâli, iç bölünme hâli, savaşlar, savaşlar içinde savaşlar… Bölgenin uzunca bir süre boyunca bu hâlde olabileceğini, savaşlarla sarsılacağını, yerkabuğunun yerine oturmayacağı, jeoloji tabiriyle tektonik sarsıntılar, artçı depremlerle yol alabileceğini görebiliyoruz. Nasıl bir fotoğraf çıkacağını bilen ve bilebilecek olan var mı? Sanmıyorum. Şu anda inşa hâlinde bir tarih atölyesi Ortadoğu. Nasıl bir mimari, nasıl bir yapı çıkacak kestirmek mümkün değil. I. Dünya Savaşı sonrasında oturtulmuş, II. Dünya Savaşı sonrası İsrail’le pekiştirilmiş olan Osmanlı yüzyılları sonrasının düzeni kalktı. Ama başka bir düzen henüz ikame edilmedi.
    </img>
   </p>
   <p>
    <strong>
     -Ne zaman itibariyle kalktı?
    </strong>
   </p>
   <p>
    2003 itibariyle. Irak’ta olan çok önemliydi. Aşağı yukarı Abbasi döneminden itibaren yaklaşık bin küsur senedir hükmetmiş olan Sünni iktidar merkezli yapı ortadan kalktı. Arkasından Arap Baharı denen hadise… Sünni Arap dünyasındaki büyük spazmların içinden gelen ve ortaya çıkan şey, bölge çapında mezhep çatışmasıdır. Mezhep çatışması, tarihin hiçbir döneminde olmadığı çapta ve keskinlikte cereyan ediyor. Mart ayında Süleymaniye’de açılış konuşmasını Ahmet Davutoğlu’nun yaptığı uluslararası konferansta benim konuşma başlığım, ‘Mezhep çatışması ve bölgenin geleceği’ idi. Bağdat’ın ve Erbil’in Sünni, Şii, Kürt bütün ileri gelenleri, Amerikalı, İngiliz uzmanların, büyükelçilerin olduğu bir toplantıydı. O dediğimi Amerikan dış politikasının önde gelenlerinden Richard Haass bu ay söyledi. Ortadoğu’da özellikle Suriye- Irak ekseninde bugünlerde cereyan eden ve bölge çapında yeni bir paradigma ortaya çıkartan mezhep çatışması, Avrupa tarihinin 17. yy’da yaşadığı 30 Yıl Savaşlarının 21. yüzyılda bölgemizdeki yansımasıdır. 30 Yıl Savaşları Vestfalya barış antlaşmaları dizisiyle noktalandı. O düzen, iyi kötü bugüne kadar belli rötuşlarla hükmünü icra ediyor. 30 Yıl Savaşları, Protestan-Katolik savaşıydı. Ve 30 yıl sonra onu durduran anlaşma, dünyanın çehresini belirleyen bir zemin oldu. Müslüman ülkeler ve toplumlar olarak Ortadoğu’da ve yaklaşık 400 yıl gecikmeyle, yeni şartlar altında bunu, yeniden yaşıyoruz.
   </p>
   <p>
    <strong>
     -İddialı bir tez ama değil mi?
    </strong>
   </p>
   <p>
    Bir analoji. Benzerlik anlamında söylüyorum. Elbette farkları olacaktır.
   </p>
   <p>
    <strong>
     -Korkunç bir şeyi hatırlatıyor çünkü. IŞİD mesela bunun örneği mi?
    </strong>
   </p>
   <p>
    Tezahürlerinden. Sünni-Şii mezhep çatışması zemini üzerinde ve daha önemlisi yaklaşık yüz yıl hüküm süren bir Ortadoğu düzeninin çökmesi döneminde ortaya çıkmış bir vakıa. İki şeyin izdivacı var burada. Bir; yüz yıla dayanan Sykes-Picot’dan önce 1916’da kurulan, Osmanlı’nın son dönemlerinden itibaren neredeyse yüz yıl hüküm süren bir düzen bölgede çöküyor ve mezhep çatışması baş gösteriyor. İkisinin kesiştiği noktada birtakım yan ürünler var. Bir tanesi IŞİD.
   </p>
   <p>
    <strong>
     -Başka neler var?
    </strong>
   </p>
   <p>
    Irak ve Suriye’deki durum. Yemen, Arabistan Yarımadası… Yemen kuytu bir yerde sayıldığı için Irak ve Suriye gibi dikkat çekmiyor. Eski Yunan ve Roma tarihinden bu yana İran-Akdeniz ya da Körfez-Akdeniz arası, Asya Avrupa ve Afrika’yı birbirine bağlayan bir kavşak, aynı zamanda üç semavi dinin çıkış ve buluşma yeri. Uluslararası ticaret yolları, bir taraftan enerji hatları var. Emlakçı bakışıyla gayrimenkul değeri yüksek bir yer tabii. Çin ve Hindistan gibi yeni emlakçılar için de öyle. Yemen’deki durum niye bu kadar dikkat çekmiyor diye söylüyorum. Yemen’deki gelişme biraz daha yukarı Arabistan’ın merkezi olan Suudi Arabistan’a kayarsa o potansiyel var. Bahreyn o sivilcelerden biriydi. Şu anda bizim Suriye’de, Irak’ta tanık olduğumuz durum, Suudi Arabistan’a indiği an, oraya yayılmasının sadece Suudi Arabistan’ın doğu vilayetinde yaşayanlarının çoğu Şii olmasından kaynaklanmıyor; veliaht prens neredeyse kral kadar yaşlı, 80’li 90’lı yaşlara dayanmış. Bu hâl, Suudi Arabistan’ı mezhep çatışması ikliminin yol açabileceği gelişmeler ve sarsıntılarla çok büyük çalkantı içine sokar. Çünkü orası bir yönüyle petrol ve doğalgaz rezervleri bakımından önemli. Üretim açısından demiyorum. Çünkü Amerika’nın başlattığı kaya petrolü ve gazı bölgenin önemini azaltıyor. Türkiye’de pek çok kişi farkında değil ama bir de öyle gelişmeler var.
   </p>
   <p>
    <strong>
     -Kaya gazı ve petrolü Ortadoğu’yu nasıl etkileyebilir?
    </strong>
   </p>
   <p>
    Pek çok şeyi etkileyecek. Amerika’nın ilgisini zayıflatacak. Obama’nın bu bölgede artık Amerikan askerî müdahalesinde bulunmama kararlılığı, kendisinden önceki Bush dönemine bir tepki mi? Evet. Sadece o mu? Hayır.  Bu aynı zamanda Amerika için bir geçiş hâli. Amerika için şu anda Doğu Asya ve Güneydoğu Asya, Ortadoğu’dan daha önemli. Afrika daha önemli. Kaya petrolü ve gazında muazzam bir üretim yarattılar; şu anda Amerika petrol üretimini birkaç sene öncesine göre yüzde 30, doğalgazı da yüzde 60 arttırmış durumda. Petrol üretiminde Suudi Arabistan’a, gaz üretiminde Rusya’ya yetişti. Bir kere kendi kendine yeterli hâle geldi; Ortadoğu petrolüne ihtiyacı yok. Fakat daha önemlisi 2-3 yıl içerisinde ihracatçı konumuna gelecek. Amerika, bir numaralı müttefiki Batı Avrupa’yı, Rus gazına ve Ortadoğu petrolüne bağımlı olmaktan çıkarabilir. Bunun dünya stratejik dengelerine etkisi olacak. O zaman Ortadoğu’da biz bize kalacağız giderek. Dış müdahale ihtimali Ortadoğu’nun istikbalinden azaldığı ölçüde, bölgenin kendi aktörlerinin arasındaki denge arayışları daha öne çıkacak; orada da mezhep çatışmasının işlevselliği bir dönem devam edebilir.
   </p>
   <p>
    <strong>
     -Peki, bu ‘kaya gazı’ meselesi bir yerde şunu doğrulamıyor mu: Evet, Amerika Ortadoğu’ya petrol için müdahale ediyordu, ama artık buna ihtiyacı yok.
    </strong>
   </p>
   <p>
    <img alt="" height="144" src="http://web.archive.org/web/20141019201246im_/http://medya.aksiyon.com.tr/aksiyon/2014/10/13/ortadogunun-yuzyillik4.jpg"/>
    Aynı kanaatte değilim. Amerika tümüyle ilgisiz değil Ortadoğu petrollerine. Irak (2003) müdahalesinin sebebinin petrol mü başka bir şey mi olduğu belli değil. Petrolün etkisi şüphesiz var ama Amerika Irak petrollerine göz koyduğu için müdahale etti diye bir şey yok. Amerika’nın Irak petrolüne ihtiyacı da yok. Olsaydı şu anda Irak petrollerini içiyor olurdu.  Ve Amerika dünya kadar masraf yaptı, itibar ve insan kaybetti. Ne anladık biz bu işten yani! Başka izahlar bulmak lazım.
   </p>
   <p>
    <strong>
     -Mezopotamya Ekspresi kitabınızda Ali Allavi’nin izahı var; ‘süper güç kim onu gösterme’ tavrından söz ediyor.
    </strong>
   </p>
   <p>
    O, Tayyip Erdoğanvari güç gösterme merakından farklı bir şey. Daha iki hafta oldu BM fotoğrafını gördük. Büyük bir güç iseniz; herkes size ya saygı duyacak ya sizden korkacak ya sizi ciddiye alacak ya da hepsi birden. Ve hiç kimse dinlemeyecek. Böyle bir şey olabilir mi? Ne demektir o; sizden korkan yok, sizi takan yok, size saygı duyan yok, büyük sempati besleyen yok. Birkaç yıl önce Abdullah Gül’le BM Genel Kurulu’na gittiğim zaman, kimler konuşacak diye baktım, merak saikiyle. Bu adam ne diyor bir dinleyeyim; ne diyor, ne diyecek diye merak ediyorsun. Mesela Çavez’i dinlemeyi merak ediyorsun. İlle aynı görüşte olmanız gerekmiyor, ne diyeceğini merak etmeniz de lazım.
   </p>
   <p>
    <strong>
     -Peki, gücünü gösterme dürtüsünün Irak’taki rolünü nasıl anlamak lazım?
    </strong>
   </p>
   <p>
    Ya ben güçlüyüm, dünyanın en güçlü ülkesiyim dolayısıyla Irak’ta bir şey yapmam lazım. Bu değil. Ama şu; küreselleşme döneminde tek kutuplu dünyanın o kutbuysanız, sizin ulusal çıkarınızla küresel çıkarınız en azından kendi zihninizde iç içe geçmiş oluyor. O tek kutuplu sistemin tek kutbu. Dolayısıyla uluslararası güvenlikten kendisini sorumlu hissetmek diye bir derdi var. Dünyadaki düzen bozulursa o zaman senin dünyadaki lider-tek kutup konumun sarsılır. O tek kutbun dünya bakışının temeli uluslararası serbest ticaret. Dünyadaki bütün ticaret yolları açık kalacak, ticaret serbest olacak, en tepesinde de sen varsın. Amerikan zihniyetinde Protestan naifliği kültür kodları var; benim için iyi olan herkes için iyidir. Dünyada uluslararası ticaretin serbest olması herkes için yararlı bir şeydir, ben de bundan çok yararlanıyorum, ben bundan yararlanıyorsam bütün dünyanın faydasına dönüktür bu. Güvenliği kim sağlayacak, polisi jandarması kim bunun; müttefikleriyle, bölgesine göre müttefikler de değişebiliyor ama CEO sensin.
   </p>
   <p>
    <strong>
     TÜRKİYE IŞİD’E GÖZ YUMDU!
    </strong>
   </p>
   <p>
    <strong>
     -Ortadoğu ve Türkiye meselesinde, Türkiye’nin IŞİD’e destek verdiğinden emin miyiz?
    </strong>
   </p>
   <p>
    En azından göz yumdu. Yani gelirken başını öbür tarafa çevirdi, önünden geçerken ıslık çalıp havaya doğru baktı, görmezden geldi. Yeni Cumhurbaşkanı da yeni Başbakan da çıldırıyorlar ve hakaretamiz kelimeler kullanıyorlar, “Türkiye’nin IŞİD’i desteklediğine” dair cümlelere karşı. Bir de enteresan bir profil çıktı; Bülent Arınç başbakan yardımcısı sıfatı taşıyor, bir de hükümet sözcülüğü yapıyor, hiçbir sözü gerçekleşmiyor daha sonra. Bülent Arınç bir şey söylüyorsa demek ki onun altı yok anlamına geliyor. Tecrübeyle sabit. Kalktı dedi ki, ‘nasıl olur efendim bilmem kaç tarihli bakanlar kurulu kararı ile (2013) terörist örgüt ilan ettik’. İlan edebilirsin ama onun müeyyidesi yok, terörist örgüt ilan edip gereğini yapmazsan…
   </p>
   <p>
    <img alt="" height="328" src="http://web.archive.org/web/20141019201246im_/http://medya.aksiyon.com.tr/aksiyon/2014/10/13/ortadogunun-yuzyillik5.jpg"/>
   </p>
   <p>
    <strong>
     -Göz yummanın sebebi Esed mi? Onun gitmesini istiyor; dolayısıyla oradaki her şeye razı, gibi mi?
    </strong>
   </p>
   <p>
    Bir tanesi Esed. Diğeri bu hükümetin, anti-Kürt zihniyeti; siyasi anlamda söylüyorum, toplum ya da birey anlamında değil. Suriye’de sınıra bitişik bölgelerde PYD nüfuzu altında Kürt özyönetim bölgeleri oluştu. Bir de Irak’ta zaten yarı bağımsız bir Kürt bölgesi var. Suriye’de merkezî otorite çöktü, ülkenin her yerine egemenliğini yayamıyor, bundan sonra da yayması kolay olmayacak. Bu rejim yıkıldıktan sonraki rejimin merkezi olup olmayacağı çok şüpheli. Bütün bunlar Türkiye’nin 911 km’lik Suriye sınırında birçok noktada Kürt özyönetimlerini mantar gibi ortaya çıkartmaya müsait, öyle de oldu zaten. Üç tane kanton var; El Cezire kantonu (Kamışlı, Amude, Serakaniye kadar), Kobani kantonu, Arapçası Aynel Arap. Bir de Afrin kantonu var; Halep’in hemen kuzeyinde bizim Kırıkhan, Dörtyol üçgeninin arasına denk geliyor. Suriye Kürtleri, Irak Kürtlerinden biraz daha farklı olarak Türkiye Kürtleriyle çok entegre. Devlet bunları biliyor.  Suriye’deki bu manzara yarın öbür gün Türkiye’de de Kürt siyasi hareketine… Ki Türkiye’nin Kürt siyasi hareketi Barzanici değil, PKK etkisine daha açık. Kürt siyasi hareketi diye merkezinde PKK’nın olduğu, HDP’si, KCK’sı ile geniş yapıdan bahsediyoruz. Oradaki PYD de ikiz kardeş, tek yumurta ikizi. Dolayısıyla oradaki durumun buraya emsal teşkil etmemesi çok zor. Başşar Esed’e karşı Türkiye’nin kolladığı Suriye muhalefeti, bir; Arap milliyetçiliği nedeniyle, iki; İslamcı unsurların ideolojisi nedeniyle, üç; bu Selefî unsurlarının yaklaşımı nedeniyle Kürt özyönetimine düşman ve karşı. Türkiye’deki devletin de, AK Parti iktidarının da bakış açısıyla bu durum üst üste geliyor, birbiriyle kesişiyor.
   </p>
   <p>
    <strong>
     -Türkiye’nin Suriye’deki muhalif gruplara verdiği açık destek ve Esed muhalifi grupların yer yer Kürtlerle savaşması giderek bir iç soruna da dönüştü herhâlde?
    </strong>
   </p>
   <p>
    Serakani’de Ceylanpınar’ın karşısında kim savaştı bunca zamandır? Şu anda Kobani’de Kürtlere karşı kim savaşıyorsa, Türkiye devletinin –ki artık o AK Parti demek– desteğini gördü.  IŞİD’e destek, Suriye’deki durumla ilgili olarak ve Kürt meselesinin alacağı yeni çehreye ilişkin olarak işlevsel bir değer taşıyor. Destek, IŞİD’e olduğu için değil. Kürtler, Ahrar el Şam’la  savaşırken onu destekliyorlardı, El Nusra savaşıyorsa onu desteklediler. Ortada kızıp bağırmanın gereği yok. Kobani’nin şu anda üç tarafı IŞİD’le çevreli, bir tarafında biz varız. Üç yüz metreden savaş gözlerimizin önünde cereyan ediyor. Bunun söylentisi, rivayeti, gizliliği, özel istihbaratı falan yok. Aynı durum Ceylanpınar-Serakani hattında da oldu. Türkiye IŞİD’e yardım ediyor mu etmiyor mu gidin Ceylanpınar ahalisiyle konuşun. Ceylanpınar hastanelerinin kayıtlarına bir bakın; kimler gelmiş kimler gitmiş. Şu anda Mürşitpınar’a, Suruç’a gidin insanlarla konuşun. Fatih’te, Ankara Hacı Bayram’da kimden, nerden, nasıl adam topluyor, nasıl gönderiyor, kimler gitti falan bunlar Batı basınında çıktı. Türkiye’de medya olmadığı için Türk gazetecileri bunu yazamıyor. Zaten gazete patronları koymaz bunu Tayyip Erdoğan’ı sinirlendirir diye. İşte New York Times’ta, Wall Street Jurnal’da çıkıyor, bizimkiler oradan kısmen iktibaslar yapıyor. Adamın oğlu gitmiş gelmiş, kendisi adam toplamış… Bunlar çarşaf çarşaf bütün yabancı medyada var. Batı kamuoyları da bunu alıyor, okuyor, kendi ülkelerinin hükümetleri -ki müttefikimiz onlar aynı zamanda- ‘Ne yapıyorsunuz arkadaşlar?’ diye bizimkilere sorunca ayağa kalkıyorlar, ‘vay algı operasyonu’ diye. Yav algı operasyonu var mı; adam adıyla sanıyla, fotoğrafıyla konuşuyor.
   </p>
   <p>
    <strong>
     ŞENGEN SINIRLARI GİBİ
    </strong>
   </p>
   <p>
    <strong>
     -Siz de pek çok demokrat gibi bir zamanlar AK Parti’ye destek verdiniz. Bu durum sizi şaşırtıyor mu peki?
    </strong>
   </p>
   <p>
    <img alt="" height="213" src="http://web.archive.org/web/20141019201246im_/http://medya.aksiyon.com.tr/aksiyon/2014/10/13/ortadogunun-yuzyillik6.jpg"/>
    Hükümet çok doğru işler yaptı, iyi yolda gitti. Biz de destek olduk, eğriye eğri, doğruya doğru dedik. Önyargıyla, niyet okumayla bazılarının yaptığı gibi davranmadık. Fakat öyle miydiler, değil miydiler o ayrı bir tartışma konusu. Sonuç itibariyle hükümet son birkaç yıl itibariyle ‘İhvancı’ oldu büyük ölçüde. Yani Mısır’da Müslüman Kardeşler ne ifade ediyorsa, Hamas Filistin arenasında ne ise, Irak’ta Irak İslam Partisi’nin çizgisi neyse, Suriye’de Suriye Müslüman Kardeşler ne ise, Tunus’ta kısmen El Nahda neyse –farklı özellikleri de var çünkü- bunun Türkiye versiyonu AKP iktidarıdır. İhvancılıkla IŞİD aynı şey değil. Amma kendi patentimle konuşayım; bu Şengen sınırları gibidir, o alana yani siyasal İslamcılığa girdiğiniz anda -orada da renkler var ama– vizesiz ve pasaportsuz geniş bir alanda hareket etmeye başlarsınız. Yunanlarla Finliler birbirine benziyor mu, İspanyollarla Polonyalılar? Ama Şengen vizesiyle hepsine gidiyorsun.
   </p>
   <p>
    <strong>
     -Yani AK Parti Ortadoğu siyasal İslam’ının bir parçası mı artık?
    </strong>
   </p>
   <p>
    İhvancı. Nereden biliyorsun dersen; Hamas’ın sponsoru Türkiye değil mi? Hamas, Filistin İhvancılığı. Mısır’da Mursi’ye karşı büyük kitle gösterileri oldu, arkasından darbe geldi yıkıldı. Darbeye karşı çıkmasını anlıyorum tamam fakat öyle bir Mursicilik ve İhvancılığa girdi ki ancak bunu İhvan’ın kendisi yapabilir. Suriye muhalefeti 2011 yılının Ekim ayında ilk burada örgütlendi. Belkemiği Suriye İhvanı’ydı. Onun oradaki örgütü Tevhid’di. ÖSO’nun (Özgür Suriye Ordusu) da belkemiğini oluşturması bekleniyordu. Irak’ta Maliki Şii mezhepçi; ancak Türkiye ile ara sadece Maliki’nin mezhepçiliğinden açılmadı. Tarık El Haşimi yüzünden mesafe çok açıldı ki o da Irak İslam Partisi’nin lideriydi. Zaten bölgede AK Parti Türkiye’nin İhvan’ı diye görülüyor. Bu ilişkileri kuran ve tasarlayan, politika hâline getiren kişi şu anda Türkiye’nin başbakanı.
   </p>
   <p>
    <strong>
     -Ortadoğu’da İhvan hareketinin karşılaştığı ‘demokratik’ sorunlarda onları desteklerken İhvancı olmamak mümkün müydü? Yani Mısır’da Sisi darbesine karşı Mursi’ye desteği ‘demokratik’ refleksle sınırlı tutabilir miydi?
    </strong>
   </p>
   <p>
    AK Parti’nin böyle bir şansı yoktu. Çünkü bütün kurmayları seçim propagandasını organize edenden, anketlerini yapana kadar ekiplerin hepsi Mübarek’ten sonra geçiş döneminde gittiler İhvan’ın kurmayları hâline geldiler. Üstelik kendini İhvan’la çok aynılaştırdı. Yani o anlamda İhvan’ın orada devrilmesi AKP iktidarının orada devrilmesi gibi oldu. Başta öyle değildiler. Erdoğan Mısır’da gidip laiklik lafını ettiği zaman büyük tepki almıştı.
   </p>
   <p>
    <strong>
     -Ortadoğu’ya demokratik model olarak adım atmışken nasıl oldu da ‘otoriter’ bir modele dönüştük?
    </strong>
   </p>
   <p>
    <img alt="" height="144" src="http://web.archive.org/web/20141019201246im_/http://medya.aksiyon.com.tr/aksiyon/2014/10/13/ortadogunun-yuzyillik7.jpg"/>
    Körle yatan şaşı kalkar sözünden hareketle, şaşıydı bizimkiler; ya gözü açılacaktı ya körleşecekti, iktidar süresi uzayınca şaşı körleşti gibi oldu, katarakt inmeye başladı gözüne. Türkiye’nin AB macerasında yaşadığı talihsizliklerin de gelinen noktada etkisi var. Özellikle Sarkozy’nin, belli ölçülerde Merkel’in Türkiye’ye karşı aldığı tavır uzaklaştırdı. İdeolojik bir tercih olmaktan ziyade pragmatik dürtülerle AB yoluna girmiş olan, kendi müktesebatları çok da Avrupa ölçülerine uymayan siyasiler Avrupa’dan uzaklaştığı ölçüde Ortadoğu’ya yakınlaştı. Ortadoğu’daki gelişmelerin de tarihi sekans olarak, işte Arap Baharı; Tunus, Mısır, Libya ve tüm oralarda İhvan merkezli yeni Sünni yapıların oluşması ve birdenbire bunların üstünde bir sponsor olarak Türkiye AKP iktidarının ortaya çıkışı… Tayyip Erdoğan’ı alçakgönüllü, kendi bekası için mücadele eden bir lider olmaktan çıkarıp, Arap sokağında da bayrak gibi dalgalanan ve giderek ayağı Türkiye’de de dünyada da yerden kesilen ve tek adamlığa doğru giden bir ‘ululemr’e dönüştürdü. Bütün bunların sonucu rejimin geldiği durum, plebisiter demokrasi denen şey… Kitlesi var, yüzde 50 civarında oy alıyor. Bu rejim yapısı, adım adım faşizme doğru götürür ülkeyi. Avrupa’da faşizm dediğimiz modelin bir İslam toplumunda, Türkiye’de suijenerist bir örnek olarak o gidişatı görüyoruz. Son derece tehlikeli. Faşizm askerî darbelerden farklıdır, sivil bir rejimdir faşizm. Halkı ve bir kitlesi vardır. Eskiden böyle lafları konuşmaktan nefret ederdim; Türkiye’nin tutturduğu yol nedeniyle kendimi frenleme ihtiyacını tekrar hissederek söylüyorum: Naziler iktidara seçimle gelmedi mi? II. Dünya Savaşı’nda dünyaya karşı kim savaştı? Bugün deli caniler muamelesi yapılan küçük Nazi bir grubu muydu; Alman halkı yok muydu bu işin içinde?
   </p>
   <p>
    <strong>
     -AK Parti’nin özellikle 2011 sonrası bambaşka bir yöne evrildiği fikrini paylaşıyorsunuz sanıyorum…
    </strong>
   </p>
   <p>
    Evet. 2008 yılında kapatma davasıyla yüz yüze kaldığında şiddetle karşı çıktık. Türkiye’de askerî vesayet rejimi ve bürokratik vesayet özellikle adli alanlarda devam ediyordu ve sımsıkı önünde durduk biz. Ve sayısal gücümüzden çok daha ötede niteliksel gücümüz vardı. Sanırım AK Parti’ye de Türkiye’deki demokratikleşme mücadelesinde önemli ölçülerde katkı sağladık. 2010’da Anayasa değişikliği söz konusu olduğunda yine büyük destek verdik; o yüzden hâlâ belli çevrelerin ‘yetmez ama evet’ nedeniyle nefret söyleminin özneleri hâlindeyiz. Ergenekoncular bizi asla affetmiyor. Her gün hakaret geliyor onlardan. Yanında durduk, dolayısıyla bu iktidarla özel bir alıp verememe hâli olmadı.
   </p>
   <p>
    <strong>
     SİLAHLARIN SUSMUŞ OLMASI ÇÖZÜM ANLAMINA GELMİYOR
    </strong>
   </p>
   <p>
    <strong>
     -Çözüm süreci başladığı andan itibaren daha mı sivil oldu, daha mı güçsüzleşti; PKK cephesinde bir durum değişimi var mı?
    </strong>
   </p>
   <p>
    Çok temel olarak yok. Kürt siyasi hareketinde PKK bir unsur; ama HDP de o, KCK’de o, PYD’de o. PKK’nın silahlı güçleri çözüm sürecinden bu yana azalmadı, arttı hatta. IŞİD sayesinde daha da arttı. Daha da tecrübe kazandı. Sincar Dağı’nda savaşa girdiler. Şu anda Kobani’de savaşıyorlar. Sivilleşme anlamında hem dışarıya çıkan KCK’lılar sayesinde hem de siyaset yapmaya başlayan ve kazandıkları belediye sayısını arttıran HDP’liler, BDP’liler sayesinde alanları daha da genişledi, çözüm sürecinden yararlandılar. Siyaseten daha güçlüler. Ve IŞİD’le beraber en azından Batı dünyasına dönüp ‘bizi çıkarın şu terör örgütleri listesinden, bakın biz savaşıyoruz’ diyorlar.
   </p>
   <p>
    <img alt="" height="328" src="http://web.archive.org/web/20141019201246im_/http://medya.aksiyon.com.tr/aksiyon/2014/10/13/ortadogunun-yuzyillik11.jpg"/>
   </p>
   <p>
    <strong>
     -Ki, öyle bir sempati de oluşuyor galiba Batı’da; yayınlara bakılırsa eğer…
    </strong>
   </p>
   <p>
    Var evet.
   </p>
   <p>
    <strong>
     -1999’da ‘demokratik açılım’ vardı, sonra çatışmalı bir dönem yaşandı, ardından çözüm süreci başladı. Şimdi yeniden çatışmalı bir döneme geçilebilir mi?
    </strong>
   </p>
   <p>
    Olabilir. 1999 yılında Abdullah Öcalan yakalandığında, İmralı’ya getirildiğinde ve mahkûm olduğunda silahlı mücadele o zaman da durdurulmuştu. O ateşkes ilanı da değil. “Bu bitmiştir” dedi. Silahlı mücadeleden vazgeçti. Sınır dışına çıkarttığı örgütü de lağvetti, ismi Kongra-Gel oldu. Ama 2004’te geri geldi. Dolayısıyla silahların susmuş olması, Öcalan’ın böyle bir mesaj vermesi yetmiyor, çözüm anlamına gelmiyor. Çözüm için çok yararlı ve önemli adımlar atılmalı. Çözüm sürecinin kendisini çözüm diye sunan bir zihniyet oluştu Türkiye’de. Sanki çözüm gelmiş, barış gelmiş gibi… Kırılgan bölgede yaşıyoruz Ortadoğu’da, bundan bir sene önce IŞİD’den bahseden var mıydı? Musul’da IŞİD’in olabileceğini söylesen çıldırdın mı derlerdi! Felluce’ye girdiği zaman bu ne kepazelik, adamlar Felluce’yi işgal ediyor derken Rakka’ya girdiler, sonra Musul’a girince iş değişti, Halep’i zorlamaya başladılar. Şu anda senin ‘Eğer barış yapacaksak silahı bırakman lazım’ dediğin PKK birden IŞİD’e karşı en dirençli silahlı savunma konumunda. Konuya dönersem; 1999’dan 2004’e kadar kimse ölmedi ama geri geldi silahlı mücadele. O yüzden süreç çözümün kendisi değildir, adım atman lazım. Bu kadar kırılgan siyasi zemin ve coğrafya üzerinde fazla sallayamazsın. Bence hükümetin çok büyük hatası, bu çözüm sürecine ilişkin olarak Türk milliyetçiliğinin direncini çok abarttı, PKK ile barış yapılsa kıyamet kopmayacak hâlbuki.
   </p>
   <p>
    <strong>
     -Oslo görüşmeleri ortaya çıktığında da kimse büyük tepki vermedi. Bir şekilde çözülsün isteniyor.
    </strong>
   </p>
   <p>
    Hiçbir şey olmadı, evet.
   </p>
   <p>
    ________________________________________
   </p>
   <p>
    <strong>
     17 ARALIK’TA ASIL DARBEYİ ERDOĞAN YAPTI!
    </strong>
   </p>
   <p>
    <strong>
     -AK Parti Gezi’den itibaren hatta daha öncesinde cemaati; paralel devlet diyerek yüz binlerce kişiyi hedefe koydu. Bir kesim üzerinden ‘zorba devlet’ yeniden dolaşıma sokuldu.
    </strong>
   </p>
   <p>
    <img alt="" height="233" src="http://web.archive.org/web/20141019201246im_/http://medya.aksiyon.com.tr/aksiyon/2014/10/13/ortadogunun-yuzyillik3.jpg"/>
    Radikal’de yazmıştım kesinlikle patent hakkı bende; 17 ve 25 Aralık darbeydi deniyor ya ben de diyorum ki darbe ama darbeyi Tayyip Erdoğan ve AKP yaptı. 17 ve 25 Aralık’ı bahane ederek oldurmak istediği şeyi hızlandırarak bir darbe yaptı. Lui Napolyon Bonapart seçilmiş cumhurbaşkanıydı, Fransa’nın 3. Cumhuriyet’inde yanılmıyorsam; darbe yapıp imparatorluğunu ilan etti. Ve Fransız devrim takvimine göre Brumer ayının 18. günü yaptığı için bunun üzerine Karl Marks “Louis Bonaparte’ın 18. Brumaire’i diye kitap yazar. Seçilmiş bir cumhurbaşkanı olarak darbe ile imparatorluğa geçiş yapıyor.  Ben de Tayyip Erdoğan’ın 17 Aralık’ı diye yazdım. Lui Bonapart’ın 18 brümeri, neyse Tayyip Erdoğan’ın 17 Aralık’ı o. Hem de seçilmiş başbakan ve sonra seçilmiş cumhurbaşkanı olarak ‘tek adam rejimini’ kuracak; bunun için de devletin içinde tasfiye edeceği bir günah keçisi bulması lazım. İşte, paralel yapı.
   </p>
   <p>
    <strong>
     -Niyet var zaten!
    </strong>
   </p>
   <p>
    <img alt="" height="144" src="http://web.archive.org/web/20141019201246im_/http://medya.aksiyon.com.tr/aksiyon/2014/10/13/ortadogunun-yuzyillik12.jpg"/>
    Vardı tabii. 17 ve 25 Aralık soruşturmaları ve cemaat olgusu işe yaradı. Güvenlik bürokrasisi içindeki ve yargıda da olduğu iddia edilenlere karşı -ama yargıda ne kadar olduğunu çok iyi bilmiyoruz, çünkü cemaat deniyor başka bir şey çıkıyor, yargıdaki güvenlik bürokrasisi kadar net değil- McCarthyci bir kampanya başlatarak oradaki cemaat olgusundan operasyonel yarar üreterek, darbe yaptılar. Ve bunlar darbe yapıyordu diyerek kendisinin tasarladığı rotaya Türkiye’yi, bir darbeyle hızlandırarak sokmuş oldu.
   </p>
   <p>
    ____________________________________
   </p>
   <p>
    <strong>
     AK PARTİ TÜRKİYE’Sİ 1923-46 TÜRKİYE’SİDİR!
    </strong>
   </p>
   <p>
    AKP, büyük ölçüde devletle iç içe artık. Zaten giderek öyleydi de, geçen yılın 17 ve 25 Aralık’ından sonra devlet-hükümet ayırımından bahsetmemize gerek yok. Ve de çıkartılan kanunlar; MİT kanunu, şu kanunu, bu kanunu, Cumhurbaşkanlığı seçimi dolayısıyla şu anda en çok 1923-1946 arasına benzeyen farklı bir devlet görüntüsü var. İslami söylemli Kemalistlerin iktidarından bahsediliyor ki çok da yanlış değil. AKP’nin Yeni Türkiye diye tevarüs ettiği bildiğimiz devlet. Abdullah Öcalan’ın Kemalistliği kadar Kemalist bunlar da. Üzüm üzüme baka baka kararır, yeniden devlet icat edecek hâlimiz yok; Türkiye’deki devlet ve kurumlarının refleksleri, mimari özellikleri, deseni neyse onu tevarüs edip restorasyondan geçirip onun Müslüman versiyonu oldular.
   </p>
   <p>
    <img alt="" height="328" src="http://web.archive.org/web/20141019201246im_/http://medya.aksiyon.com.tr/aksiyon/2014/10/13/ortadogunun-yuzyillik10.jpg"/>
   </p>
   <p>
    ______________________________
   </p>
   <p>
    <strong>
     AKP’NİN ANDICI YANINDA
    </strong>
    <strong>
     28 ŞUBAT’INKİ HİÇBİR ŞEY!
    </strong>
   </p>
   <p>
    <strong>
     -İktidara yakın medyada siz, Murat Belge ve Hasan Cemal’i hedefe oturtan yazılar çıktı. Özellikle çözüm sürecinin başlangıcında. Bu konunun bilenleri olarak engel mi görülüyordunuz? Daha önceden askerî vesayet cephesinden gelirdi bunlar çünkü.
    </strong>
   </p>
   <p>
    Tek maddelik cevabı olan soru değil bu. Birkaç şeyi bir arada düşünmek lazım. Önem sırasına göre söylemiyorum; bir kere Tayyip Erdoğan biatten hoşlanıyor. Bu çözüm sürecini başlatacağı zaman konuyu en iyi bilen kişilerin başında ben ve Hasan geliyorduk. Ama ikimizin de ona veya herhangi bir kişiye biat etmeme özelliğini gayet iyi biliyor Erdoğan. Hâlbuki onun kafasında bir oyun planı var ve oyun planı için Türk entelijansiyasını belli bir biat kadrajı içinde kullanmak var. Bu akil adamlar onun bir örneğiydi mesela. Gayet başarılı bir şekilde uyguladı onu. Başarılıydı çünkü onların hepsi AKP’li değildi; kimisi AKP’ye muhalif, bazıları PKK’ya yakın hatta bizatihi PKK’nın verdiği isimler ama sonuç olarak işlevleri itibariyle AKP propaganda timleri gibi çalıştılar. Erdoğan’ın bir PR başarısıdır o. Biz o tipolojiye uymuyorduk bir kere kafasında. İkincisi Kürt kamuoyu nezdinde sempati var, konuyu da iyi biliyoruz ikide bir itiraz edebiliriz; ‘hayır bu adım öyle atılmaz, şu adımı attıktan sonra şunu yapmak lazım’ gibi. Tayyip Erdoğan’ın gerçek anlamda bir çözüm niyetlisi olduğundan emin değilim. Öyle olmadığı için bizim gibi çıkıntılık yapacak adamları –konuyu da iyi bildiğimizden ve Kürt tarafında da bir karşılığımız bulunduğundan– dışarıda tuttu. Ve çok da çirkin bir propaganda kampanyasıyla yaptılar bunu. “Çözüm sürecine karşıdır, bunlar silahlı mücadeleden yana, çünkü bunlar ekmeğini bu ihtilaftan kazanıyorlar, hâlbuki iş şimdi çözüm yoluna girdi, silahlar konuşursa bunlar tekrar işlevsel olabilirler” gibilerden en alçakça etiketi yapıştırarak etkisizleştirme yoluna gittiler. Bütün trolleriyle birlikte, sosyal medyada, kendi medyalarında her Allah’ın günü, bir itibarsızlaştırma ve alçakça kişilik katli operasyonlarıyla, bütün ömrü çözümü aramakla, barışçıl çözüm girişimleriyle geçmiş olan bizlere en olmayacak şekilde saldırdılar.
   </p>
   <p>
    <img alt="" height="221" src="http://web.archive.org/web/20141019201246im_/http://medya.aksiyon.com.tr/aksiyon/2014/10/13/ortadogunun-yuzyillik13.jpg"/>
    Üçüncüsü, bu devlet bizi tanıyor, biz de bu devleti tanıyoruz. 60’lı yıllardan beri Türk siyasi hayatının bir yerlerindeyiz hep. Ben, Murat Belge, Hasan Cemal… Tanışıyoruz karşılıklı devletle. AK Parti devlet olduğu ölçüde bizim üzerimizde çarpı işareti olduğu için onu tevarüs ettiler.
   </p>
   <p>
    <strong>
     -Bir nevi andıçlandınız yani bu dönemde de.
    </strong>
   </p>
   <p>
    Tabii. 28 Şubat andıcı bunun yanında hiçbir şey değil. AKP nereden baksanız koca bir parti, iktidar ve kitlesi var.
   </p>
   <p>
    <strong>
     -Büyük medya desteğiyle de bunu yapıyor…
    </strong>
   </p>
   <p>
    En azından kaçış yapacağımız medya vardı o dönemde. Şu anda o medya iktidar medyası. Olmayanı da patronları itibariyle rükû halinde olan bir medya. İki türlü medya var Türkiye’de şimdi. Biri reisin önünde secdede, Allah önünde demiyorum, öbürü de rükûda.
   </p>
   <p>
    <strong>
     -Her an secdeye gidebilir yani.
    </strong>
   </p>
   <p>
    Evet. Ben rükûdaki medyada çalışıyorum şimdi. Kendi grubumunkiler de dâhil 2013 yılının ilk aylarından itibaren merkez medyanın televizyonlarında ambargoluyum. Telefonla, en azından iyi bildiğim konularda bile öyle. Son bir sene içinde dünya çapında çok itibarlı kişilerle bir sürü konferansta beraber olduk, konuşmacı olarak. O kadar olay oldu, olmaya devam ediyor bu bölgede yaklaşık iki yıldır; iç siyaset analizinden vazgeçtim Ortadoğu gibi birebir ilgilendiğimiz konular yani, telefonla bile yayına alınmıyoruz, ambargo var. Çalıştığım grubun yayın organları da televizyonları da var. Rükû’da mı, evet başka izahı var mı? Bayıldığım falan da yok illa çıkayım konuşayım diye, hatta konuşmamakta yarar var. 3 ay önce Musul’u alana kadar İŞİD’in Türkiye’de adını bilen kimse yoktu nerdeyse, bir baktık ki meğer yüzlerce uzman varmış. Hangi televizyonu açsam 5 kişi konuşuyor. Onun için şu anda belki gözükmemekte yarar da var.
   </p>
   <p>
    _______________________
   </p>
   <p>
    <strong>
     ÇÖZÜM SÜRECİ SUSTURUCU İŞLEVİ GÖRDÜ
    </strong>
   </p>
   <p>
    <strong>
     –Çözüm sürecine ilişkin çok yazmadınız. Neden?
    </strong>
   </p>
   <p>
    Çözüm süreci başladıktan itibaren kampanya başladı, bizi zaten marjinalize ettiler. Kimse sormuyor ‘ne düşünüyorsun’ diye, ben de inadına yazmıyorum. Şimdilerde biraz yazmaya başladım da İŞİD üzerinden; o da ‘bak bozuluyor ha, aman dikkat’ diye. Yazmamamın bir sebebi bir şey dediğinde öküzün altında buzağı arayıp kampanya yapıyorlar. Bir de Kürtlerin kendileri bizzat Abdullah Öcalan sürecin içinde görüşme yapıyor. Sonra HDP’liler kalkıp onla görüşüyorlar, gidiyorlar Kandil’e, oradan kalkıp geliyorlar tekrar buraya. Sonra Başbakan’ı ziyaret ediyorlar. Ondan sonra Cumhurbaşkanı’yla resepsiyonlarda gülüşüyorlar. Yürüyor işte iş. Söyleyeceğim bir laf yok. Ama ne olmadığını ve olamayacağını biliyorum. Çözüm sürecine dair görüşsüz değilim.
   </p>
   <p>
    <strong>
     –Peki, sizce olamayacak olan nedir? Problem nedir?
    </strong>
   </p>
   <p>
    Problem şu; en son Bülent Arınç çözüm süreci kuruldu kurulacak dedi. Kanun çıkacak. Cumhurbaşkanı Meclis açılış konuşmasında çözüm sürecine karşı olanlar kafayı yemiştir türünden laflar etti. Terör, sorunun bir boyutudur, sorun siyasi bir sorun. Ve adı Kürt sorunu. Adını koyalım. Terör bir boyutu, onunla uğraşmak gerekir, onun zeminini ortadan kaldırmak gerekir fakat terör sorunu olarak gördüğünüzde bunun taşıyıcısı olan PKK’yla devletin güvenlik bürokratı uğraşır zaten. Yakalarsa da adliye uğraşır.
   </p>
   <p>
    <img alt="" height="328" src="http://web.archive.org/web/20141019201246im_/http://medya.aksiyon.com.tr/aksiyon/2014/10/13/ortadogunun-yuzyillik9.jpg"/>
   </p>
   <p>
    <strong>
     –Siyasi sorundur diyorlar ama.
    </strong>
   </p>
   <p>
    Diyorlar ama hep diyorlar. İŞİD konusunda da hep diyorlar. Söylediğiniz sözün altının dolması lazım, etinin olması lazım. Bizimkiler kemik sürekli. “Biz zaten Kürt kardeşlerimiz demedik mi?” Dediniz, doğru. Bir kere çözüm süreci bütün ülke için çözüm süreci. Bir partinin sorunu olamaz ki. Muhalefet partileri nerede bu süreçte? “Çağırdık gelmediler!” Nasıl çağırdın da gelmediler? Öyle çağırırsan gelmeyebilirler, gelecekleri şekilde bir mekanizma kurarsın.
   </p>
   <p>
    <strong>
     –Gelmeyecekleri şekilde çağırmak da var değil mi?
    </strong>
   </p>
   <p>
    Ee, o zaman gelmediler zaten diyorsun. Muhalefet partilerinin en azından bir tanesi iki tanesi olur. O yok. Üçüncü taraf yok. Gözetimcisi yok, izleyicisi yok. Cumhurbaşkanı –daha önceki Başbakan– diyor ki bunların yüzde 15’i çekildi. Çekilenler zaten hastalar, kadınlar ve çocuklar. Öbür taraf diyor ki yok biz çekildik. Şimdi hangi taraf doğru söylüyor, bilemezsin. Çözüm süreçlerinde 3. göz gerekiyor. Ama bu istenmiyor. Dünyadaki benzeri örneklerde sonuç vermiş bir sürü araç ve mekanizma bunda yok. “Bizimkisi bambaşkadır!” Ee, güzel çözersen olur. Türkiye’de 1,5 senedir çözüm süreci lafı var. “Analar gözyaşı dökmesin.” Bu ateşkes hâli ya da çatışmasızlık durumudur. Ve de çok iyi bir şeydir. Rahat konuşursunuz. Bu, çözüm sürecini kolaylaştırır, çatışmasızlık hâli çözüm sürecini besler ama yeterli ve şart değil. Kolombiya’da bayağı sürmekte olan bir çözüm süreci var. Oslo’da başladı, Havana’da devam ediyor görüşmeler.  Ve birkaç ay sonra imzayla el sıkışılıp bitecek iş. 40 yıldır savaş var. Bu arada savaş devam ediyor. Hükümet Başkanı Dos Santos ‘imzalayıncaya kadar ateş kesmem ben’ diyor. Ateşkes olmazsa olmaz bir şart değil ama fevkalade avantajlı bir durum. Bizzat örgütün liderinin Nevruz ayında,  “silahlı mücadelenin tarihî olarak anlamını Kürtler için kaybettiğini” ilan etmesi, onu belgelemek amacıyla gerilla dedikleri unsurları Türkiye sınırları dışına çıkartmaya başlamaları, en azından Cumhurbaşkanı’nın ‘anaların gözyaşlarını dindirdik’ demesini mümkün kılan fotoğraf var, bu fevkalade iyi. Fakat çözüm sürecinin kendisi değil. Bir taraftan, Suriye’deki gelişmeler nedeniyle bu sürecin berhava olma ihtimali de var. Mayın döşeniyor sürekli.
   </p>
   <p>
    <strong>
     –Çözüm süreci geniş kesimlerin ortak olduğu, sahiplendiği ‘ne olduğu’ bilinen bir şeye dönüşmemesi, öngörülebilir olmaması mı sorun?
    </strong>
   </p>
   <p>
    Çözüm süreci derken, zaman içinde uğranılacak olan istasyonlardan bahsediyoruzdur. Takvimi ve yol haritası olur. Yol haritasını takvimin üzerine koyarsınız; uymayabilir, biraz ertelenebilir, yolda değişiklik yapabilirsiniz ama bir model vardır kafanızda. Taraflar da onu bilerek siyaset yaparlar, kamuoyu da ona göre denetler durumu. Ve yürürken toplum desteği ve kamuoyu desteği olmadan yürümez. Yani tümüyle gizli bir şey olamaz çözüm süreci dediğiniz. Çözüm sürecinin aktörlerinin sürecin bir dönemi itibariyle aralarında gizli temaslar elbette olur; sorunun tabiatı nedeniyle anlaşılabilir bir şeydir fakat süreç ilan ettiyseniz ve bizzat başbakan olarak ilan ettiyseniz, alenen bir örgütün ağırlaştırılmış müebbet giymiş liderine parlamenter göndermeye başladıysanız, o örgütün kanun dışı asileri olarak ilan etmiş olduğumuz dağdaki lider kadrolarıyla bu parlamenterler aracılıyla temas kurmaya başladıysanız, -gidiyor geliyor işte adamlar, haber değeri bile taşımıyor- artık o zaman bunun hangi istasyonlara uğranılacağına dair gizliliği olmaz. İki sene olacak neredeyse sadece çözüm sürecinin çok önemli olduğunu ve üstünde titrenmesi gerektiğini işliyoruz. Bu neye yarıyor? Başa dönersek; bu AKP’yi herhangi bir eleştiriden münezzeh kılmak için bir aşı işlevi görmeye başlıyor. Başka bir işe yaramıyor. Çünkü çözüm sürecinin aktörleri de şikâyet etmeye başladı. Her Allah’ın günü Kandil’den biri posta koyuyor. Bu böyle olmaz; biri diyor ki çatışmasızlık fiilen bitmiştir, öbürü diyor ki külahları değiştiririz, beriki diyor ki şu tarihe kadar adımlar atılmazsa biz yapacağımızı biliriz. Kürt meselesi diye bir şey var, bu silahlı bir isyana dönüşmüş, PKK adında bir örgüt var, liderleri hapis kadroları dağda bir anda eylem yapıyorlar. Adım adım, silahların nihai olarak bir daha ateşlenmemek üzere ortadan kalkacağı bir rotaya doğru gitmemiz icap ediyor. Öyle bir yol almadık. Biz öyle bir yolculukta değiliz.
   </p>
   <p>
    <strong>
     –Peki, çözüm süreci nedir?
    </strong>
   </p>
   <p>
    Çözüm süreci AKP’ye eleştiriyi yasaklayan bir şeydir. Arşiv çalışması yapın, 2 yıldır söylenen hep aynı cümleler. Elle tutulur somut ne olmuş? KCK mahkûmlarının serbest bırakılması. Ergenekoncular da bırakıldı. Bir de paralel yapı mensupları iddia edilen bir sürü insan içeri girdi. Yani kendiliğinden normalleşme değil, anormal durumda yer değişikliği oldu. Birileri girdi, birileri çıktı.
   </p>
   <p>
    <strong>
     -Bu arada ortaya çıkan ve hükümetin sorumluluğunda olan ciddi krizlerde ‘eleştirme yoksa çözüm süreci berhava olur’ dendi. Bir tür susturucu işlevi gördü değil mi?
    </strong>
   </p>
   <p>
    Doğrudur, tamamen öyle, başka bir anlamı yok. Gezi’de akıl almadık bir zulüm ortaya kondu, 17 ve 25 Aralık sonrasında devletin kurumları tarumar edilir oldu. Her türlü hukuksuzluk yapılır, her türlü hukuk devleti kavramına aykırı yasama faaliyeti, MİT Yasası gibi bütün muhaberat devleti sözcüklerinin kullanılmasına imkân veren yasa değişiklikleri olmaya başladı, yolsuzluklarla ilgili hiçbir şey konuşulmaz hâle geldi; bütün bunları telaffuz etmeye başladığın anda ‘aman ağzını açma’. Niye, ne olur? “Çözüm süreci zora girer, sen insanlar ölsün mü istiyorsun?”  Bitecek olan sorunun unsurları bas bas bağırıyor Kandil’de ‘bir şey olduğu yok, ortada filan diyor.’ Böyle bir şey olur mu?
   </p>
   <p>
    <strong>
     TÜRKİYE HEP ÖNEMLİYDİ!
    </strong>
   </p>
   <p>
    <strong>
     -Özellikle iktidar medyasında “Türkiye küresel iktidar alanından pay aldı’ deniyor. Bu retorik için ne söylemek istersiniz?
    </strong>
   </p>
   <p>
    Ne demek o? AKP entelijansiyasının ürettiği birtakım sözcükler, bazen dediklerini anlar gibi oluyoruz ama çok da anlaşılır şeyler değil. Bu da onlardan biri. Sen yokken bu topraklar yok muydu bu dünyada? Birileri de yönetiyordu, birileri de yaşıyordu bu topraklarda. Türkiye her zaman vardı. Roma döneminde de çok önemli bir topraktı, eski Yunanda da çok önemliydi, Osmanlı İmparatorluğunda da çok önemliydi, hep önemliydi zaten. Cumhuriyet döneminde Osmanlı toprağının daha küçük bir parantez hâline almasıyla dünya çapında Osmanlıların bir dönem sahip oldukları rolün Türkiye tarafından yerine getirilecek olması kastediliyorsa, ‘ben artık daha çok dünyada görülüyorum’ diye; tamam da orada aldanmamak lazım. Doğru, Türkiye özellikle Turgut Özal’ın damgasıyla öyle bir rotaya girdi ki, Soğuk Savaş’ın bitiminden sonra da meydana gelen jeopolitik gelişmelerle önem kazandı. Gelişen ülkelerden biri olarak G20’nin içine girebildi. Birtakım stratejistlerin nezdinde pivot ülkeler arasında sayılır oldu. Brezilya gibi, Güney Afrika gibi, Hindistan gibi, Endonezya gibi. Türkiye, yüzölçümü, nüfusu, ekonomik gücü vs topladığımız zaman orta büyüklükteki ülkelerden biri dünyada. Etin kadar budun var. O kadarsın. İyi bir politikayla biraz etkini artırabilirsin işte. Dünyanın en önemli iki üç ülkesinden biri değilsin. Yani cari açığın ortada, ekonominin kırılgan özellikleri devam ediyor, liderini BM Genel Kurulu’nda dinlemeye kimse gelmiyor.
   </p>
   <p>
    <strong>
     -AK Parti’nin iç ve dış politikası gerçeklerden bir hayli kopuk şekilde ilerliyor. Ve üstelik dikkat çektiğiniz gibi artan otoriteleşmeyle birlikte. Bu nereye kadar sürer?
    </strong>
   </p>
   <p>
    Bir dizi vardı, Yalan Rüzgârı diye. 2015-2016 bu iki yıl bir dönemin bitip yeni bir dönemin başladığı bir kırılma olabilir, iktidarın bitmesi olmayabilir ama makas değiştirme olabilir. Tıpkı 2011’de olduğu gibi. 2007’de Cumhurbaşkanlığı krizi ile 2011 arasında askerî vesayet rejiminin, bürokratik vesayetin Türkiye’de tasfiyesi dönemi oldu.  2007 seçimi oldu, ondan sonra 3-4 ay önce önüne engel konmuş olan Abdullah Gül cumhurbaşkanı oldu. Arkasından kontratak geldi, kapatma davası açıldı. Püskürtüldü, anayasa referandumuna gidildi, referandumda yüzde 58 oy alındı ve büyük ölçüde askerî vesayet rejimi 2011 seçim sonucuyla taçlandırılarak sona ermiş oldu. Makas değişmiş oldu. 2011 başka bir süreci başlatmış oldu. 2015-2016’da 2011’de başlayan sürecin farklılaşması olabilir.
   </p>
   <p>
    <strong>
     MOGOL İSTİLASI DÖNEMİ GİBİ!
    </strong>
   </p>
   <p>
    <strong>
     –Sizce IŞİD nedir?
    </strong>
   </p>
   <p>
    IŞİD bir koalisyon. Birden çıktı veya çıkmadı. Koalisyon şu; IŞİD, Selefî geleneğin günümüz şartlarında tezahürlerinden biri. Kafa kesen vs. İkincisi Irak Sünnilerinin siyasi temsilinin bir bölümü var IŞİD’in içinde. Çünkü 25 kişilik konseyinde Ebubekir El Bağdadi ismini kullanan liderlerinin ve onun yardımcılarının altında 25 kişilik Suriye ve Irak katılımlı konsey var. Onun üçte biri yani 7-8 tanesi Saddam ordusunun generalleri, eski Baasçılar. Arap milliyetçisi ama Sünni. Irak’taki iktidar değişiminin sonucu dışlanmanın tepkiselliğini taşıyorlar ve Abbasilerden bu yana Sünniler yönetti bu toprakları; azınlıktılar ama yönetici unsur oydu. İktidar mücadelesi bakımından yansıması Irak’ın, IŞİD’de kendisini ortaya koydu. Öyle ki Erbil düştü düşüyordu Amerikalılar gelmese. Kürtlere sorduğun zaman ‘yav nasıl düşer’ diye, “IŞİD’i sen ne zannediyorsun, eski Irak ordusu o. Derme çatma bir şey değil.” cevabını veriyorlar. Harekât nasıl yapılır, taktik manevra nedir, sevk ve idare bütün bunları bilmek için askerî kurmay bilgisi lazım. 8 yıl İran’la savaşmış olan, kendi halkıyla yıllarca savaşmış olan bir tek Amerikalılara karşı savaşmamış olan (gülüyor), -orda yok oldular, başka türlü ortaya çıktılar- o unsur var. Bir de şu anda IŞİD’in yerleşik bulunduğu alandaki Arap aşiretleri var. Bunların karması. Birden çıkmadı. Belli bir tarih döneminde bunlar çıkabiliyor. Moğol istilası yani Hülagü, koca bir Abbasi’yi, İslam dünyasının bilimde, felsefede altın çağını mahvettiğinde onun sonuçlarından biri de İbn Teymiye oldu. İbn Teymiye Moğol İstilası döneminde çıktı. Büyük tarihî altüst oluş dönemlerinde bu coğrafyadan nasıl İbn Teymiye çıktıysa bugün de o oluyor. Selefîliğin tarihî olarak büyük ideoloğu İbn Teymiye zaten. İkincisi 17. yy,  18. yy sonları 19. yy’ın ilk çeyreğinde Arabistan Yarımadası’nda Vahhabi ayaklanması baş gösterdi. Vahhabilikte muazzam bir şiddet ögesi var. Mezara karşılar. O dönemde otorite kim? Osmanlı. Ona karşı ayaklanıyor, ilk olarak Necef’e yürüyor, Hz. Ali’nin türbesini yerle bir ediyor. IŞİD, bu tarihî geleneğin mevcut konjonktürdeki tezahürüdür. En başta konuştuğumuz Ortadoğu’da yüzyıllık bir düzen Irak’la birlikte yıkıldı ve yerine neyin ve nasıl geleceği belli değil!
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=6D36345177E9E18F66B14BD60BF15CF2?newsId=39713), [web.archive.org (arşiv bağlantısı)](http://web.archive.org/web/20141019201246/http://www.aksiyon.com.tr:80/aksiyon/newsDetail_getNewsById.action;jsessionid=6D36345177E9E18F66B14BD60BF15CF2?newsId=39713)
