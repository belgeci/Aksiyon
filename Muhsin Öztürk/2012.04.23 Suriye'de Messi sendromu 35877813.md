# Suriye’de Messi sendromu

*Muhsin Öztürk 2012.04.23*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Suriye meselesiyle artık pek ilgilenmiyorsanız ve oradan gelen haberler sizin için rutinin bir parçası ise şimdi bu haberi okumaya başlayabilirsiniz. Konu sadece Suriye değil çünkü.
  </font>
 </div>
 <div id="newsText">
  <font class="detail-text">
   <p>
    Suriye’de aslında ne oluyor ve son durum ne? Suriye’nin çeşitli yerlerinden, çeşitli kesimlerinden muhalifler ile Türkiye’nin bu konuyla ilgili dış politika uzmanı ve siyaset bilimcileri iki gün bunu tartıştı. Genç Siviller ve Nahda Network’ün Bursa’da düzenlediği “Sıradan İnsanların Sıradışı Öyküleri” toplantısının ağır konukları Suriyeli muhaliflerdi. İçeriden anlatımlar kamuoyuna yansıyan Suriye portresinden farklıydı.
    <p>
     Suriye’de son bir yıl içinde 10 bin kişi öldü ve 1 milyon kişi ülkeyi terk etmek zorunda kaldı. Suriye meselesi, tozlar altından parıldayan Atlantik-Avrasya ikilemini yeniden dolaşıma soktu. Büyük devletlerin büyük hesapları olabilir elbette ama Arap isyanlarının devamında 40 yıllık Baas diktasına karşı ayaklanan halk kitlelerinin akıbeti ne oldu? Bursa’da Esed rejimine yönelik eleştiriler ne kadar ağırsa, onu destekler durumdaki toplum kesimlerine yönelik yaklaşım da o kadar naif ve esnekti. Eski rejimin imtiyazlı sınıflarının desteği değil tarafsız kalması bile değerliydi onlar için. Esed sonrası dışlanan herhangi bir etnik, ideolojik ve mezhepsel bir kesimin olmayacağı vurgulandı defalarca. “Suriye’nin geleceği bütün Suriyelilerindir. Suriye halkını bütün kimlikleriyle ve ideolojileriyle kabul ediyoruz.” dediler sık sık.
     <p>
      “Suriye’de mezhepsel ve silahlı bir iç çatışma yaşanmaktadır. Sünniler, Nusayri Baas rejimini yıkmaya çalışıyor. Suriye’deki muhalifler emperyalistlerin güdümünde. Suriye öyle hassas dengeler üzerinde duruyor ki Esed’in gitmesi hâlinde oluşabilecek kaosu ve iç çatışmayı hiç kimse kaldıramaz…” Tam da bu argümanlara karşı savaştıklarını söylüyorlar. Onlara göre ortada bir mezhep çatışması yok. Muhalifler adına konuşan Süryani asıllı Hıristiyanlar da vardı, laik Suriyeliler de; Kürtler de vardı, Araplar da… Suriyeli muhalif Hasan Kasım, laik olmasına rağmen kendisinin Selefi olarak lanse edilmeye çalışıldığını söyledi: “Halk 40 yıl siyasetten ve organizasyon yeteneğinden mahrum yaşadı. O yüzden büyük şehirlerde başlamadı bu hareket. Her hareket, bir çevre protestosu dahi hapiste bitti.” Muhalifler iç çatışma tezine de karşı çıkıyorlar. Zira binlerce ölüm vakasına kadar silahlı bir direniş söz konusu bile olmamış. Ta ki, en küçük muhalefet belirtisinin kitlesel ölümlerle neticelenerek  bastırılmasına kadar.
      <p>
       Süryani Hıristiyan muhaliflerden Usame Edward Musa, Suriye’de laiklerin, Sünnilerin, Alevilerin, Süryanilerin kendi aralarında bölündüğünü söylüyor. “Rejim bizi, ‘Biz gidersek sizi öldürecekler’ diyerek korkuttu 40 yıl boyunca.” diyor. Musa, Suriye’nin en fakir bölgesinde yaşadıklarını, 70 ve 80’lerden beri hâlâ tutuklu Hıristiyanların olduğunu da hatırlatıyor.
       <p>
        Suriye dezenformasyonu!
        <p>
         Türkiye’de Suriye muhalifleri lehine bir şey yazmak, Amerikan politikası güdümüne girmek, emperyalist dünyanın bir parçası olmak gibi algılanıyor. Dolayısıyla kamuoyunda Esed rejiminin ağır insan hakları ihlalleri ve katliamları doğru dürüst işlenemiyor bile. Milat Gazetesi yazarı Bülent Şahin, Türkiye’de ve bölgede böyle bir kamuoyunun oluşmaması için ciddi lobi ve dezenformasyon yapan; Rus, İran ve Suriye medyasında çıkan yalan doğru ne varsa çevirip dolaşıma sokan bir yapıdan söz ediyor. Türkiye kamuoyundaki Suriye sessizliğinin profesyonelce yürütülen bir propagandanın eseri olduğu görüşü hakim. Bazı isimler de havada uçuşuyor.
         <p>
          Yakın bir zamanda, Türkiye’nin en ciddi televizyon ve gazetelerinde, Suriye’de yalan haberlerle muhaliflere destek verildiği gerekçesiyle 5 kişinin El Cezire’den istifa ettiği haberi çıktı. Hâlbuki olay, bir yıl önce El Cezire’nin Beyrut ofisinden dört kişinin işten ayrılmasıymış ve Suriye meselesiyle ilgili değilmiş. El Cezire’den yeni istifa eden bir kişiden söz edilse bile…
          <p>
           Bülent Şahin’in örneklerini ve görsellerini sunduğu TV yayınları ilginçti. Esed taraftarı bir televizyon kanalı muhabiri, bir elinde mikrofon, bir elinde de kadraja girmeyecek ama karşıdakinin okuyup konuşabileceği üstü yazılı karton tutuyor. İki yıl önce Bahreyn’de rejimin muhaliflere yaptığı işkence ve zulüm diye sunulan haber görüntüleri, bir süre sonra Suriye’de Sünni muhalefetin muhalefetine gerekçe uydurmak için ürettiği mizansen olarak sunuluyor. Görüntüler gerçekten de mizansen. Suriye’de yayımlanan bir televizyon haberinde de Barcelona-Real Madrid maçından Messi’ye ait bir gol pozisyonu ve oluşumu gösterilerek Batılı emperyalistlerin Messi üzerinden içerideki muhaliflere nasıl taktik verdiği anlatılıyor.
           <p>
            Suriye’ye komşu ülkelerin tavrının işlendiği panelin açılış cümlesi, “Suriye hiçbir zaman iyi komşu değildi.” oldu. Mısırlı bir konuşmacı, bir zamanlar akrabalık ilişkileri üzerinden komşu ülkelerin iç işlerine müdahil olan ve bu yüzden de hiç sevilmeyen Suriye’nin, şimdi aynı unsurlar üzerinden iç işlerine müdahale edilmekten şikâyetçi olduğunu hatırlattı.
            <p>
             Al-Hayat’tan Hazem Al-Amin de tıpkı Irak’ta olduğu gibi “Esed rejiminin çökmesiyle Suriye içindeki farklı gruplar birbirlerine düşecek, büyük felaket olacak denilerek halk duruma razı edilmek isteniyor.” diyor. Ürdün’ün Suriye’deki isyanı muhtemel bir İhvan zaferi gördüğünden ve muhaliflere mesafeli durduğundan, sözgelimi Ürdün’e sığınanların tutuklandığından söz edildi. Aynı şekilde Lübnan’da Suriye’ye ve Esed’e yakınlığı ile bilinen Hizbullah’ın Esed sonrasına ait bir planı olmadığından da… Yeni Irak rejiminin paradoksal Esed desteği de tartışma konusuydu. İran’la ilgili durum o kadar açıktı ki ciddi bir tartışma konusu bile yapılmadı. “Türkiye’deki İrancı lobiler” tabiri üç-beş kez geçse bile…
             <p>
              Türkiye’den katılımcıların söyledikleri de önemliydi. Ortadoğu uzmanı Prof. Dr. Tayyar Arı, Türkiye’nin Suriye politikasının sert görünümünün Ortadoğu’da Türkiye aleyhine bir kamuoyu oluşturduğunu ama Arap ülkeleri dâhil diplomatik süreçlerde aktif rol oynamasının 4-5 ay önce oluşan olumsuz havayı yumuşattığını söyledi. Yani Türkiye, Suriye çıkışları yaparken sadece iç kamuoyuna değil, Ortadoğu ‘iç kamuoyuna’ da dikkat etmek durumundadır artık. “Türkiye’nin, küresel bir güç olma fırsatı yakalamışken, klasik angajman (NATO-Atlantik) politikalarına düşmeyeceğini düşünüyorum.” dedi Arı.
              <p>
               Türkiye müdahale eder mi?
               <p>
                Dışişleri Stratejik Araştırma Merkezi Başkanı Bülent Aras da müdahale tartışmalarında “Türkiye’nin tek taraflı müdahalesi söz konusu değil. Başka bir ülkenin de müdahale etmesi beklenmiyor.” cümlesini sarf etti. Aras’a göre Arap Baharı ile başlayan süreçte Türkiye’nin Ortadoğu’da hem devletler hem de toplum düzeyinde ilişkileri ilerledi ve Arap dünyası Türkiye’nin politikalarına cevap verir hâle geldi. Sözgelimi Filistin meselesinde Mısır engeli kalktı. Tartışmalarda bu görüşe itiraz geldi. Mısır’ın Filistin meselesindeki inisiyatifinin bir şekilde devam edeceği dile getirildi.
                <p>
                 Zaman yazarı Abdülhamit Bilici’nin yüz yıllık Türkiye’nin Ortadoğu yaklaşımı ve bir yıl içinde yaşananları özetlediği ve muhtemel sıkıntıları işaretlediği konuşması, ‘Türkiye ne yapmalı?’ tartışmasının ana eksenini belirledi. Bilici’nin dış politikadaki açılımları iç askerî vesayetin kırılmasıyla açıklamasına eski diplomat Akın Özçer’den destek geldi: “İran’da görevliydim. Bir MİT görevlisi ile yaşadığımız tartışmada bana kendisi  ‘Siz dış politikayı Dışişleri’nin mi belirlediğini sanıyorsunuz?’ dedi.”
                 <p>
                  Özçer, MGK’nın sivilleşmesinin dış politikanın alanını genişlettiği ve hâlen dış politikanın bu vesayetten çıkma mücadelesi içinde olduğu görüşünde. Soli Özel de yapılan hataların Türkiye’nin pazarlık marjını düşürdüğünden söz etti.
                  <p>
                   Muhaliflerin yeni Suriye bayrağı kısa süreli bir krize yol açtıysa da sorun çözüldü. Suriye Ulusal Konsey sözcüsü Abdallah Tourkmani’nin en başta söylediği “Uzun istibdat ve despotluk geçmişi olan ülkelerde bir gecede demokrasi gelmez. Unutulmamalıdır ki Arap ülkelerindeki ekonomik kalkınmaya paralel demokratik hakların gelişmesi devrimi beraberinde getirdi.” sözü her şeyi özetliyor aslında.
                  </p>
                 </p>
                </p>
               </p>
              </p>
             </p>
            </p>
           </p>
          </p>
         </p>
        </p>
       </p>
      </p>
     </p>
    </p>
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=698EA10AA001FAC2513E5212DDCDDB47?newsId=32402), [web.archive.org (arşiv bağlantısı)](http://web.archive.org/web/20120504063757/http://www.aksiyon.com.tr:80/aksiyon/newsDetail_getNewsById.action;jsessionid=698EA10AA001FAC2513E5212DDCDDB47?newsId=32402)
