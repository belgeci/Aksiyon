# Sandık yoluyla sivilleşme

*Muhsin Öztürk 2010.12.27*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   2010’da olup biten bütün siyasi olayların temelinde sivilleşme sancısı yatıyor. Türkiye, geri dönülemez bir şekilde vesayetsiz demokrasiye bu yıl adım attı.
  </font>
 </div>
 <div id="newsText">
  <font class="detail-text">
   <p>
    <p class="MsoNormal">
     Olaylar, süreçler, kişiler… Hiçbiri, birbirinden bağımsız ve birbirinin dışında değil. AK Parti iktidarının 8 yıllık güçlü pozisyonu, muhalefet partilerinde köklü değişimleri tetikledi. Devlet değişirken devletin temel önceliklerine göre politika üreten partilerin değişimi kaçınılmazdı. Bu nedenle 2010’u terk ederken, iktidar partisinde gözle görülür bir rahatlık, muhalefet partilerinde bitmeyen huzursuzluklar göze çarpıyor.
    </p>
    <p class="MsoNormal">
     Asıl değişen, sivil siyasetin, Türk devlet yönetimindeki değişen yeri ve konumu oldu. ‘Hükümetler gelir ama devleti bürokratlar yönetir’ anlayışı, 2010’da terk edilmeye yüz tuttu. Henüz kendi sivil anayasasını yazamayan Türkiye, ilk defa bu yıl olup bitenlerden dolayı bu şansı ve umudu yakaladı. Toplumların bir arada yaşama iradesini yansıtan anayasaların ‘kerameti kendinden menkul’ güçlerin ortaklığında yapılamayacağı açıktı.
    </p>
    <p class="MsoNormal">
     Türkiye, bir değişim geçirmekteydi zaten. Artık her yol Ankara’ya çıkmıyordu; ancak statükonun hesaplaşma arzusu tarihsel yüzleşmeyi beraberinde getirdi. 2010; Temmuz 2007 seçimleri ve sonrasında başlayan süreçlerin bir tür sağlaması gibi oldu. Ergenekon davasının engellenmek istenmesi, ‘demokratik devlet’in bir numaralı yüklenicisi konumunda olan AK Parti’ye yönelik ikinci bir kapatma tehdidi ve başka yargısal sorunlar, referandumu kaçınılmaz kıldı. 12 Eylül referandumu, sadece bir anayasa paketi oylaması olmaktan çıktı, Türkiye siyasetini ortadan ikiye ayıran yeni bir siyaset ayracına dönüştü. 2011 seçimleri yaklaşmışken tansiyonun bu kadar düşük olması, 2010’da bu hesabın erken görülmesi sayesinde. 12 Eylül’deki demokrasi-statüko kapışmasını, demokratlar açık ara kazandı. Ve bu her şeyi dönüştürmeye aday bir sonuçtu. Özgürlükler ve demokrasi savunuculuğu bir siyasi parti için varlık sebebi bile olabilirdi ama ‘statüko’ bekçiliği sizi tarih dışılığa itebilirdi. MHP ve CHP’nin ‘hayır’ kampanyası böyle bir algı doğurdu ve bu partilerdeki iç huzursuzluklar gün yüzüne çıktı.
    </p>
    <p class="MsoNormal">
     Referanduma gidilmesine mâni olamayan CHP’deki görülmedik lider değişimi ve ayak oyunları erken patlak verdi. Deniz Baykal’ın gitmesi, Kemal Kılıçdaroğlu’nun gelmesi, 2010’un en önemli olaylarından biri. Ana muhalefet partisi olmaya hazırlanan MHP, referandumda aldığı pozisyon nedeniyle bugün baraj tartışmalarına muhatap oluyor. 2011’i, bu parti içi huzursuzlukların neye evrileceği tartışmasıyla geçireceğiz.
    </p>
    <p class="MsoNormal">
     Sadece 2010’un değil, siyasi hayatımızın en önemli olaylarından biri olan Anayasa değişikliği referandumu sonrasında Hâkimler ve Savcılar Yüksek Kurulu (HSYK) gibi yılların kangren ‘yüksek yargı’ sorununa neşter vuruldu. Yine de bitmiş bir tartışmadan söz edemiyoruz.
    </p>
    <p class="MsoNormal">
     Son yıllarda CHP’ye küsen Alevilere yönelik pek çok siyasi hareket gün yüzüne çıktıysa bile CHP’nin başına Kılıçdaroğlu’nun gelmesiyle Alevi oyları tek bir merkeze yöneldi. Bu, Mustafa Sarıgül gibi birçok alternatif sol hareketin ortadan kalkmasına yol açtı.
    </p>
    <p class="MsoNormal">
     Erdoğan’ın geçen yıl ortaya koyduğu “ekonomik kriz teğet geçecek’ iddiası, 2010’da kesinlik kazandı. ‘Dışlandık, çöktük’ sesleri arasında Türkiye’nin ‘yükselen yıldız’ bahislerine konu olması, yine bu seneye rastlıyor.
    </p>
    <p class="MsoNormal">
     Şüphesiz 2010’da Türk siyasal hayatına damga vuran gelişmelerden biri de asker-sivil ilişkilerinde sivillerin açık üstünlüğünün tescillenmesiydi. Bu ilişki, hükümetlerin temel sorunlarda siyasi manevra yapmaması üzerine kurulduğu için, asker-sivil ilişkilerindeki dönüşüm, asıl izlenmesi gereken noktayı işaret ediyor. Duruşmalarına henüz başlanan Balyoz davası ve değişen Türkiye’yi okumayan askerî elitin eski pozisyonunda ısrar etmesi, Yüksek Askerî Şûra (YAŞ) toplantısında patlak verdi. Açık bir vesayetçi tutum sergileyen asker, ‘mümkün olmayan bir yola saptığı’ için, kendi kamuoyu nezdinde bile haksız duruma düştü. YAŞ kararları sırasında hükümete hiç razı olmayacağı bir liste dayatmak, Genelkurmay’ın o güne kadar sürdürdüğü tavırlarının tümünün de sorgulanmasına yol açtı. Çünkü kaybedeceği bir savaşa girmiş ve yenilmişti!
    </p>
    <p class="MsoNormal">
     İlkeler tartışılırken aslında korunmak istenen şey makamlar mıydı? Bu esnada insansız hava aracı Heron’ların çektiği görüntüler ve tatmin edicilikten uzak açıklamalar, 2010’un en büyük skandallarından biri. Asker-sivil ilişkilerinde hükümetin en rahat ettiği yıl oldu 2010. Bunu, hem referandum öncesindeki YAŞ kararları sırasındaki hükümetin net tavrı hem de darbe soruşturmaları ve bunun yargı ile ilgili düzenlemelerinin referandumdan geçmiş olması dolayısıyla söylemek mümkün. Ancak askerî cenahtan gelen ‘iki dil’ açıklaması, askerdeki sessizliğin aslında hâlâ bir pozisyon değişikliği şeklinde yorumlanamayacağını gösteriyor. Demokratikleşme süreçlerinde henüz gönüllü bir katılım göstermeyen askerî bürokrasi, ‘Yeni Türkiye’ yorumlarını konjonktürel ve günübirlik değişimler şeklinde yorumlama eğiliminde. 2011’e, hep tekrarlanan bu hata ile girdiğimiz söylenebilir.
     <span>
     </span>
    </p>
    <p class="MsoNormal">
     Genelkurmay’ın ‘iki dil’ açıklaması ne kadar tarih dışıysa, Kürt siyasi cenahından gelen sinyaller de bir o kadar siyasi risk içeriyor. Referandumda bir ‘üçüncü’ yol seçen BDP, bugüne kadar sesli ya da sessiz dillendirdiği bütün siyasi projelerini aynı anda yürürlüğe koymuş gibi gözüküyor. Kürt meselesi bakımından demokrasi ve özgürlük savunuculuğu ile ‘statüko’ya arka çıkma arasında ince bir çizginin olduğunu yine 2010’da öğrendik. Kürt halkının istekleri ve gelecek kaygıları ile Kürtleri temsil eden örgütlerin politikaları ne kadar örtüşecekti? 2010’da ilk defa sivil Kürtlerin ‘örgüt’ siyasetine yönelik isyanına şahit olduk. Sivil toplum kuruluşlarının referandumda ‘evet’ oyu açıklamaları ve onlara yönelik tehditler sadece bir örnek. 2011 seçimlerine gidilirken en nazik gündemi teşkil etmeye devam ediyor Kürt sorunu. ‘Demokratik özerklik’ kavramı yeni dillendirilmese bile bu yıl hem örgütün hem de bizim popüler siyasi hayatımızda yerini aldı. Demokratikleşme talepleri ile Kürt meselesinin ne kadar paralel ilerlediği ve nerede ayrıştığı merak konusu olmaya devam edecek.
    </p>
    <p class="MsoNormal">
     Ankara siyaset senaryolarında AK Parti’den oy çalmaya aday bir parti minvalinde sürekli gündemde olan Saadet Partisi, 2010’da, Millî Görüş tarihinde rastlanılmayan türden bir lider değişimine sahne oldu. Numan Kurtulmuş, Saadet’ten ayrı bir parti kurarak yoluna devam etmek zorunda kalırken; yeniden liderlik koltuğuna oturan Erbakan, ‘3. Şahlanış’ı ilan etti.
     <span>
     </span>
    </p>
    <p class="MsoNormal">
     Mavi Marmara olayının çıkardığı diplomatik kriz hâlâ devam ediyor. Türkiye’nin, uluslararası sistemdeki yerinin de sorgulanmasına varan çıkışı İsrail’i zor durumda bıraktı. İran’ın nükleer çalışmaları ile ilgili tehdit algısında üçüncü bir yol tutturan Türkiye’nin pozisyonu uluslararası arenada merak konusu. 2010’u, Türkiye’nin küresel iddialarının dünyaca doğru ya da yanlış yorumlandığı ama algılandığı bir yıl olarak anmak gerekiyor.
    </p>
    <p class="MsoNormal">
     2010, yine tarihin hızlı aktığı, Cengiz Aytmatov’un romanından mülhem ‘asra bedel’ denilebilecek yıllardan biri oldu. Biraz da, yüzyıllık meseleleri tartışmaya devam ettiğimiz için…
    </p>
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-28270-sandik-yoluyla-sivillesme.html), [web.archive.org (arşiv bağlantısı)](http://web.archive.org/web/20120220173222/http://www.aksiyon.com.tr:80/aksiyon/haber-28270-sandik-yoluyla-sivillesme.html)
