# Siyasiler fikir üretmez, taşeronluğunu yapar

*Muhsin Öztürk 2005.05.23*

<div>
 <p>
  <font>
   Atilla Yayla, Avrupa Birliği’nden kuşku duyuyor. IMF’yi Amerikan dış politikasının bir aracı olduğunu söylüyor. O ‘ulusalcı’ olmuş değil; “Biz bunları pekçok kez yazdık, ama anlamak istemiyorlar” diyor. Ayrıca, cazip tekliflere kanmadan fikir kulübü olarak kalabilmelerinin sırrını anlatıyor.
   <br/>
   <br/>
   Türkiye, anma günü cenneti olmaya hızla ilerlerken çok partili hayata geçiş ve demokrasiye adım atış tarihi olan 14 Mayıs 1950’nin 55. yıldönümünü hatırlamadı bile. Liberal Düşünce Topluluğu’nun (LDT) geçen haftayı özgürlük ve demokrasi haftası ilân ederek bir dizi sergi, makale yarışması ve sempozyum gibi etkinliklerle anması dışında kayda değer bir faaliyet olmadı. Bu vesileyle LDT Başkanı Atilla Yayla ile demokrasiye geçişin yıldönümünden anti-Amerikancılığın anti-liberalliğe dönüşmesine ve yabancı enstitülerle çalışma adabına kadar pek çok şeyi konuştuk.
   <br>
    <br>
     -Demokrasiye geçişin 55. yıldönümünü özgürlük ve demokrasi haftası ilân ettiniz, sempozyum düzenlediniz. Başka bir faaliyete rastlanmadı. İnsanlar bu tarihi önemsiz mi görüyorlar yoksa bir vefasızlık mı var?
     <br>
      <br>
       Vefasızlık var, insanların hafızasının çok zayıf olması var. Bana göre Türkiye tarihinin değil sadece, bütün Türk tarihinin en önemli olayı budur. Çünkü 14 Mayıs 1950’de Türkiye tek parti diktatörlüğünü demokratik usûllerle değiştirmiştir. Bu müthiş bir olay. Tek kurşun atılmamış, iç savaş yaşanmamış. Başka ülkelere baktığımızda bunun iç savaşla gerçekleştiğini görüyorsunuz. Ben şahsen yönetim biçimlerine çok olumlu bakan biri değilim. Demokrasiyi de ehven-i şer olarak görmek durumundayım. Böylesi önemli bir olayın tarihimizde çok derin izler bırakması gerekirdi, ne yazık ki bırakmamış. Bugünün demokrasi ve özgürlük bayramı ilân edilmesi gerekirdi, bu da olmamış.
       <br>
        <br>
         -Besim Tibuk’a verilen onur ödülü gecesinde liberallerin Türkiye’de hiçbir zaman bir çoğunluk olmayacağını, az ama etkin bir grup olacağını söylediniz? Bu sözlerde biraz ümitsizlik var mıydı?
         <br/>
         <br/>
         Ben çok umutluyum. Umutlu olmasam ve elde ettiğim sonuçlardan tatmin duymasam zaten bu faaliyetin içinde kalmam, gider balık tutarım. Dolayısıyla faaliyetlerin sonuç verdiği konusunda umutsuz değilim. Şöyle bakarsak, her görüşün umutsuz olmak için sebepleri var. Bir parti kuralım, bu parti iktidara gelsin, pür liberal politikalar uygulasın. Besim Tibuk’un zamanında kavrayamadığı şey bu oldu. Partimiz iktidara gelsin, iktidara gelmezse hiçbir şeyin demokratikleşme şansı yok. Öyle değil. Çünkü uzun vadede ülkelere şekil veren fikirlerdir. Hangi fikir daha kuvvetliyse, ülkeleri yönetme durumunda olan kişiler üzerinde tesirli oluyorsa o fikir kazanacaktır. Kavgayı fikirler mücadelesi olarak gördüğünüzde liberallerin herkesten daha umutlu olması lazım.
         <br/>
         <br/>
         <b>
          Siyasiler fikirlerin taşeronu da olurlar
         </b>
         <br/>
         <br/>
         -Bir fikir grubu olarak ANAP, DYP ve AK Parti gibi pek çok partiyle ortak projeler gerçekleştirdiniz. Hem beraber iş yapmak hem de araya mesafe koyabilmek oldukça zor olsa gerek.
         <br/>
         <br/>
         Türkiye’de böyle bir gelenek yok. Bize, gerek DYP, gerek ANAP cephesinden, gerekse başka taraflardan zamanında çok telkin hatta baskı diyebileceğimiz şeyler geldi; bizim parçamız olun, bizimle çalışın diye. Bir anlamda ikbalin ucunu gösterenler de oldu. Buna direndik. Önce insanlar anlayamadı. Bizle teması kesip uzak durmaya başladılar. Fakat başardık sonunda. Biz şunu düşündük hep; siyasi liderliğe ihtiyaç var ama uzun vadede siyaset de ilkelere dayanacak. Biz bunun fikir kısmına talip olabiliriz. Beraber çalıştığımız parti pür liberal olacak, bizdeki bütün fikirleri alıp taşıyacak diye düşünmedik. Neyi taşıyabilir, o iyidir diye baktık. Aşağılamak için söylemiyorum; ama bir anlamda politikacılar, siyasi partiler, bürokratlar fikirlerin taşeronu da olurlar. Çünkü yapıları gereği bürokraside ve siyasette yoğun bir şekilde çalışan, çok zaman harcayan insanlar fikir işleriyle uğraşamaz, dünyadaki gelişmelerden haberdar olamazlar. Fikir adamlığı bazen dünyadan el etek çekmeyi, soyut düşünmeyi, bazen de tamamen olayların ortasında olmayı gerektirir. Bizim böyle bir avantajımız vardı, başardık. Her partiyle görüşebiliriz, kimse LDT falanca parti adına çalışıyor diyemez. Belki farklı fikirlerde LDT gibi kuruluşların artması gerekir.
         <br/>
         <br/>
         -Son zamanlarda yükselen anti-Amerikancılık anti-liberalliğe dönüşmüş gibi. Bu doğal mı? Yani Anti-Amerikancı olmak anti-liberal olmak demek mi?
         <br/>
         <br/>
         Maalesef böyle bir problem var. Bu liberallerin büyük ikilemlerinden biri. Liberallerin herhangi bir ülkeyi değil de ilkeleri savunduğunu insanlara anlatmakta büyük zorluk çekiyoruz. ABD tek süper güç olduğu ve liberal değerlerin temsilcisi gibi göründüğü için liberaller otomatikman ABD’nin savunucusuymuş gibi algılanıyor. Amerikalı kuruluşlarla çalışırsak bu imaj tabii pekişiyor. Ne yazık ki bu çok yanlış bir imaj. ABD bir devlet. Her devletin yaptığını ABD de yapıyor. Birbirlerinden bir farkı yok, sadece aralarında güç farkı var. Türkiye’de Amerikan dış politikasını, ABD güdümündeki uluslararası kuruluşları, IMF’yi en ciddi eleştiren yazıları biz yayımladık. Öbürleri hep slogan attı. Ben şahsen IMF’ye karşıyım. Merkeziyetçi bir kurum ve çoğu zaman Amerikan dış politikasının oyuncağı oluyor. Buna rağmen kendimizi anlatmakta zorluk çekiyoruz. ABD tarihinde pek çok kez özgürlükleri askıya almıştır, saldırgan dış politika izlemekten çekinmemiştir. Belli fikirleri savunmasına rağmen Ortadoğu’da ve başka yerlerde diktatörlerle ittifak kurmaktan çekinmemiştir. El Kaide yerine Afgan halkını cezalandırmıştır. Saddam’la uğraşacağı yerde Irak’ı işgal etmiştir. Hem Amerikan hem de Irak halkına zarar vermiştir. Amerikan halkına zarar vermiştir çünkü bunu finanse edenler Amerikalılar. Amerikalılara karşı nefret artıyor. Bir diktatör yüzünden insanlar öldürülmüştür, Irak halkına zarar vermiştir. Dolayısıyla ABD hiçbir şekilde liberal değerlerin temsilcisi değil.
         <br/>
         <br/>
         -Hiç mi iyi tarafı yok?
         <br/>
         <br/>
         İyi şeyler de var tabii. Örneğin sivil toplum geleneği. Devlet bu güçlü geleneğin toplumsal baskılarıyla sınırlandırılmasa çok daha büyük tahripler olabilir. Elinde bazı ülkeleri anında yok edebilecek muazzam bir güç var. Sivil toplum hesap sorduğu için bunu yapamıyor. Bizim ifade ettiğimiz bu görüşleri anlamak istemeyenlerde bir kavrayışsızlık yoksa kötü bir niyet var. Onlar da işin kolayına kaçıyor. ABD üzerinden liberalleri ya da liberal ilkeleri yargılıyorlar. Bu da büyük bir haksızlık.
         <br/>
         <br/>
         -Bunun liberal düşünceye olan ilgiyi kırdığını düşünüyor musunuz?
         <br/>
         <br/>
         Çok değil ama İslamcı kanatta olabilir. Daha önceden topluluktan insanlara siz İslamcısınız, siz şusunuz busunuz diye eleştiriler geliyordu. Bir ara hatırlıyorum, bizi yoğun biçimde Alman ajanı olmakla suçluyorlardı. Şimdi ABD ajanı derler. Hiç eleştiri almayalım diye düşünürseniz hiçbir şey yapamazsınız. Topluluktaki arkadaşların uğraştıkları alan ve yaşadıkları hayat belli. Eğer bir kişi kötü niyetli değilse herhalde bunlara bakarak gerçeği görür.
         <br/>
         <br/>
         -Liberal olduğunuz için size Amerikancı denmesi rahatsız ediyor mu?
         <br/>
         <br/>
         Tabii rahatsız ediyor. Ben liberalim. Liberallik de benim kimliklerimin tamamını oluşturmuyor. Amerikancı denmesi rahatsız edici çünkü ben herhangi bir ülkeyi savunmuyorum, ki ben Türkçü bile değilim.
         <br/>
         <br/>
         <b>
          “Türkiye AB’ye girerse ertesi gün muhalefete başlamak lazım.”
         </b>
         <br/>
         <br/>
         -Türkiye’de pek çok kesimin AB’den kuşkusu var. Sizin de var mı?
         <br/>
         <br/>
         Elbette var. Ama bu, ya hep ya hiç meselesi değil. AB’nin Türkiye’den istediklerini iki gruba ayırabiliriz. Birinci grupta yer alanlar insan hak ve özgürlüklerinin geliştirilmesi, medeni standartların tesis edilmesiyle ilgili. Türkiye’nin bunları AB istemese bile yapması lazım. AB’nin bunları bizden istemesi bile utanç vesilesi olmalıdır. Bir kısım talepleri de müzakereye tâbii olmalıdır. Burada Türkiye’nin menfaatleri esas alınmalı. Sübvansiyonlar, tarım politikası, Kıbrıs’ın statüsü gibi konular tabii ki müzakere edilmeli. Hepsini birbirine karıştırıyorlar. Türkiye’de bir hayli gelişmiş dezenformasyon taktikleri var. Kıbrıs konusundaki öfkeyi insan hakları alanındaki reformlara yansıtıyorlar. Ayrıca AB çok da matah bir şey değil. Bir defa merkeziyetçilik var. Ben adem-i merkeziyetçiliğe taraftarım. Bir ülkenin merkeziyetleşmesi kötüye gidiyor olması demektir. Brüksel’de bir bürokrasi imparatorluğu inşa ediliyor. Demokratik zaafları da var. Karar süreçlerinde demokratik mekanizmaların etkisi ulusal demokrasilerden daha az. Öbür taraftan AB başka bir tür iktisadi korumacılık geliştirdi. Hem hukuki rekabeti önlüyor hem iktisadi rekabeti. Ülkelerin mevzuatının birbirine uydurulması gibi şeyler rekabeti, çeşitliliği öldürüyor. Bütün bunlardan dolayı liberal bir pozisyon AB’yi şüpheyle bakmayı gerektirir. Türkiye’ye gelince, durumumuz o kadar kötü ki AB’ye katılmakla her durumda daha iyi konuma geleceğiz. Bundan dolayı AB’yi geçici bir iyileşme aracı olarak görmek mümkün. O yüzden biz de Mustafa (Prof. Dr. Mustafa Erdoğan) ile şunu diyoruz: “Türkiye AB’ye girerse ertesi gün muhalefete başlamak lazım.”
         <br/>
         <br/>
         -Özgürlüğün dışardan dayatılması meselesi var bir de...
         <br/>
         <br/>
         Uzun vadede demokrasinin ve özgürlüğün tesis edilmesi bize bağlı. Siz istemiyorsanız, bunun için fedakarlıklar yapma kararınız yoksa birileri dışardan gelip sizi özgür yapamaz. Amerikalıların yaşadığı problem bu. Sizde bu yoksa, elin adamı gelip istediği kadar asker yığsın hiçbir şey başaramaz. Türkiye’nin de sıkıntısı bu. AB bize yardımcı olsa bile Türkiye’nin iç dinamiklerinin harekete geçirilmesi lazım. AB süreci bir tembellik yaratabilir. Bu bizim için söz konusu değil ama bazı kişi ve kuruluşları AB’ye yapışalım başka bir şey yapmaya gerek yok, onlar bizi gerekli yere taşıyacaktır düşüncesine itebilir.
         <br/>
         <br/>
         -Son yıllarda muhafazakarların liberal argümanlarla geliştirdiği gelgitli ilişkiyi nasıl yorumluyorsunuz?
         <br/>
         <br/>
         Bir kere Türkiye’de iktidara gelmek isteyen her parti liberal temaları işlemek zorundaymış gibi ilginç bir durum var. Türkiye’deki insanların ihtiyacı nedir? Haklar ve özgürlüklerdir, zenginlik ve refahtır. Bunlar da liberal politikalardan geçiyor. Dolayısıyla mecbursunuz bunları topluma vadetmeye. Dolayısıyla her parti iktidara gelme şansına sahip olmak istiyorsa liberalliğe şu ve ya bu ölçüde sarılmak mecburiyetinde.
         <br/>
         <br/>
         Muhafazakarlara gelince... Türkiye’de dindar muhafazakar dediğimiz kesim tabii liberal fikirlere daha yakın. Çünkü muhalif bir gelenekten geliyorlar, hak ve özgürlükler bakımından mağdur. Çocuğu üniversiteye alınmamış, inanç özgürlüğü kısıtlanmış. Mağdur olduğunuz zaman hak ve özgürlükleri temellendiren görüşü anlamanız daha kolay oluyor. Burada da İslamcılarla muhafazakarlar arasında bir çizgi çekmek lazım. İslamcılar her şeyi kendi İslam anlayışında temellendirmeye kalkan kişiler. Muhafazakarlar ise kendi hayatları için İslam’da bir temel bulmaya kalkan kişiler. Muhafazakar, beni rahat bırakın ben dinimi yaşayayım diyor. Muhafazakar kitle liberal fikirleri kolay anlıyor çünkü yaralarına merhem gibi geliyor. Dolayısıyla Türkiye’de muhafazakar kesimlerin liberalizme ilgi gösterdiği doğrudur. AK Parti tabanının bir kısmı da böyle. İslamcı entelektüeller arasında durum biraz daha farklı. Biraz da rahatsızlar. İnsan hakları, ifade özgürlüğü vs. iyi güzel o zaman mutlaka bunların İslam’da temellerinin bulunması taraftarı. Özdeşlik kurulmaya çalışılıyor.
         <br/>
         <br/>
         <b>
          YABANCI ENSTİTÜLERLE ÇALIŞIYORUZ AMA...
         </b>
         <br/>
         <br/>
         Büyük toplantıları genellikle yabancı bir ortakla yapıyorsunuz. Son sempozyumda Açık Toplum Enstitüsü’nün küçük de olsa bir katkısı vardı. Türkiye’de son yıllarda yabancı kuruluşlara duyulan şüpheyi hesaba katarsak bu konuda gelebilecek tepkileri ‘zaman’a bıraktığınızı düşünebilir miyiz?
         <br/>
         <br/>
         Sadece zamana bırakmıyoruz tabii ki. Bizim de yapmamız gereken şeyler var. LDT, Açık Toplum Enstitüsü (ATE) ile hiç çalışmadı. ATE, Soros Vakfı olarak biliniyor. Soros, hem Amerikan dış politikasıyla problemli, hem de teorik olarak kapitalizme çeşitli eleştiriler getiren biri. Soros’un etkisi fikirlerinin gücünden kaynaklanmıyor. Kendisi kapitalizmin içinde çalışmakla birlikte kapitalizmi tamamiyle anlamış değil. Belki Doğu Avrupa’dan gelmesinin bir etkisi olabilir. ATE ile çalışmamamızın sebebi özellikle bir tavır koymamız değildi. Zamanımız ve imkanımız olmadı. İki kuruluşun beraber çalışması demek nikah yapmaları anlamına gelmez. Bu gelip geçici işbirliğidir. Bu sene özgürlük ve demokrasi haftası için Soros Vakfı’ndan aldığımız katkı makale yarışmasının finansmanıyla ilgiliydi. Bundan sonra yaptığımız kongrelerden birini ATE’nin katkısıyla yapmayı düşünebiliriz.
         <br/>
         <br/>
         1995’ten beri uluslararası kuruluşlarla çalışıyoruz. Adam Smith Enstitüsü ile başladık. Dünyanın birçok ülkesinden kuruluşla çalışıyoruz. Bunu da çeşitlendirmeye çalışıyoruz. Yakında Gana’dan ve Nijerya’dan iki kuruluşla projeler yapmayı düşünüyoruz. Bizi ilgilendiren husus, bu kuruluşların hangi ülkelerde yerleştiği değil, hangi fikri çizgide olduğu ve çalışma tarzlarının ne olduğu. Biz ne Türkiye Cumhuriyeti’nin resmi bir temsilcisiyiz, ne de çalıştığımız kuruluşlar kendi ülkelerinin resmi görüşlerini buralarda dile getiren kuruluşlar.
         <br/>
         <br/>
         Burada bazı problemler de yok değil. Bunlardan biri hükümet parasıyla çalışan kuruluşlarla çalışmak. ABD ile çalıştığımız vakıfların bir kısmı kongre tarafından destekleniyor. Frederick Naumann Vakfı da Alman devletinden finans alıyor. Burada sadece o kuruluşların ne olduğu değil, sizin ne olduğunuz da önemli. Bu kuruluşların bir kısmı açık veya örtülü olarak kendi hükümetlerinin dış politikalarının teşviki doğrultusunda çalışabilir. Bunu bütün dünya yapıyor, Türkiye de yapıyor. Mütekabiliyet esasına dayandığı sürece bir problem yok. Ama biz aktivist değiliz. Bir ülkeyi yönetmek iddiasında değiliz. Bir fikir grubuyuz. Uluslararası ilişkilerle, strateji dedikleri sahte bilim dalıyla, istihbaratla meşgul değiliz. Biz sivil toplum, insan hakları, hukukun üstünlüğü ve özgürlüğü meseleleriyle uğraşıyoruz. Bu konularda faaliyet gösteren kuruluşlar varsa onlarla çalışırız.
         <br/>
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </p>
 <p>
  <font>
   (Bu yazı 1791 kez okunmuştur)
  </font>
 </p>
</div>


Kaynak: [www.aksiyon.com.tr](http://www.aksiyon.com.tr:80/yazdir.php?id=21628), [web.archive.org (arşiv bağlantısı)](http://web.archive.org/web/20060106055209/http://www.aksiyon.com.tr:80/yazdir.php?id=21628)
