# Kaos Hesabı

*Muhsin Öztürk 2015.10.26*

<div class="pNewsDetailMainContent ctx_content" itemprop="articleBody">
 <p>
  <em>
   Bir kişinin isteği üzerine ‘tekrar’ seçimlere gidilirken Türkiye’de çok kötü şeyler oldu. Ama bir çıkış yolu da yok değil: o bir kişiyi memnun etmek(!). Peki, alternatif ne var? Chp, Mhp, Hdp yahut Ak Parti içi muhalefet; bir de beyaz toros!
  </em>
 </p>
 <p>
  Diyarbakır, Suruç ve Ankara patlamalarının olağan şüphelisi IŞİD. Bu birbirine benzer patlamaların ilkinden (Diyarbakır) itibaren 150’ye yakın vatandaşın ölümüne rağmen hükümette IŞİD’e karşı ciddi bir söylem ve eylem yok. Örgütün adı anılıyorsa da ikincil önemde anılıyor. İktidarın yaptığı propaganda o yönde ki, Gezici Araştırma Şirketi’nin bulgularına göre, AK Parti seçmeninin yarısı neredeyse HDP’lilerin kendi kendilerini bombaladığını düşünüyor. Ölenlerin şüpheli olduğu yerde mağdur kim olabilir? İstikrarın sahibi ve bekçisi AK Parti asıl hedeftir! Suruç katliamının ertesi günü Star, birinci sayfadan olayın AK Parti’nin yükselişini hazmedemeyen ‘üst aklın’ işi olduğunu duyuruyordu. İktidar söylemlerine ve medyasına kalırsa alakalı alakasız pek çok örgüt olabilir bu işlerde. Eski AK Parti milletvekili ve dış politika uzmanı Suat Kınıkoğlu’na göre böylelikle olay ve fail sulandırılıyor: “Davutoğlu’nun (Ankara patlaması için) IŞİD ve PKK işin içinde olabilir ifadesi, fotoğrafı bulandırmaya yönelik. PKK bu gruba neden saldırsın? Tam bir sorumsuzluk.” Cumhurbaşkanı Recep Tayyip Erdoğan, El Muhaberat’tan PYD’ye 4 örgüt ismi sayıyor. Suriye’de birbiriyle savaşan grupların Ankara’da bomba patlatmak için hangi gerekçeyle ve nasıl bir araya geldikleri açıklanmıyor. Ayrıca varsa buna dair bulgular da ortaya konmuyor. Benzer tavır Diyarbakır ve Suruç patlamalarında da gösterildi. Gerçek faili arama ve yeni saldırıları önleme yerine olayı geçiştirme yoluna gidiliyor. Olmuyorsa hedef biziz deniyor. Zaten hep öyle değiller mi?
 </p>
 <p>
  Güvenlik ve dış politika uzmanı Prof. Dr. Sedat Laçiner’in “Eğer bir olayda 100’den fazla insan hayatını kaybediyor da yetkililer gülümseyerek ‘Güvenlik zafiyeti yok’ diyebiliyorsa o devlet hatalarından ve başına gelenlerden hiçbir şey öğrenemiyor demektir.” değerlendirmesi, ortak kanaat. Durumun daha vahim olduğu konusunda farklı görüşler de var.
 </p>
 <p>
  Konuyu Diken yazarı Levent Gültekin’den takip edelim: “Yayımlanan savcılık belgelerine göre, devlet bu katliamı gerçekleştiren canlı bombaların telefonlarını dinlemiş, kimin nerede, ne yaptığından, ne yapacağından haberdar. Suriye’ye gidip eğitim aldıklarını biliyor. Canlı bombaların aileleri defalarca polise başvurmuş. Dahası, Başbakan Ahmet Davutoğlu’nun yoluna çıkıp çocuklarının ne yapmaya çalıştıklarını ona anlatmışlar. Bu gençlerin babaları defalarca polise gitmiş, durumu anlatmış. Buna rağmen polis ifade alıp serbest bırakmış. Gazeteler bu gençlerin isimlerini, nerede toplandıklarını, ne yaptıklarını, Suriye’ye gidip geldiklerini ve orada eğitim aldıklarını iki yıldır defalarca yazdı. Bunun üzerine o ilin ağır ceza mahkemesi bu gençlere dava açmış, onları yargılamış ve serbest bırakmış. Bilinen, tanınan, takip edilen, telefonu dinlenenlerden biri önce Diyarbakır’da katliam gerçekleştirdi. Sonra devletin bilgisi dâhilindeki gençlerden bir diğeri Suruç’u kana buladı ve onlarca gencimizi öldürdü. Devlet yine bir şey yapmadı. Bu sefer de o gençlerden ikisi Ankara’daki katliamı gerçekleştirip 102 vatandaşımızı öldürdü. Spekülasyon değil. Tahmin değil. Şüphe değil. Savcılık belgeleri, dinleme kayıtları, raporlar, listeler hepsi ortada.”
 </p>
 <p>
  Levent Gültekin, göstere göstere gelen, tarihimizin en büyük katliamı ile ilgili bir sorumlunun olması gerektiğini de vurguluyor: “Bu bir ‘ihmal’ bile değil. İster devlet deyin, ister hükümet deyin, ister iktidar deyin. Bu ülkeyi yönetenler çocuklarımızın, arkadaşlarımızın öldürülmesine göz yummuş ve katillere bilerek yol vermiş. Göz yuman, yol veren ve bundan dolayı kendi insanlarını öldüren bir devlet var. Ve üstelik bu ölümlerden siyasi kazanç çıkarmaya çalışan bir iktidar var.”
 </p>
 <p>
  Başkentin göbeğindeki katliamdan sonra Ankara’da neler oluyor? AK Parti Genel Başkanı ve Başbakan Ahmet Davutoğlu, patlamayla ilgili ilk açıklamasında “CHP eğer koalisyona yanaşmış olsaydı bunlar olmazdı.” diyor. HDP’nin 1 Kasım’da boyunun ölçüsünü alacağını da ilave ediyor. Muhtemelen Demirtaş’ın ‘katil devlet’ beyanı üzerine bunu söylüyor ama söylüyor. İlerleyen günlerde Davutoğlu, katıldığı bir televizyon programında, Ankara patlamasından sonra anket yaptırdıklarını ve oylarının 2-3 puan arttığını açıklıyor. 102 kişinin ülkenin kalbinde katledilmesi seçimi kazanmakla ilgili ana gündemi ve motivasyonu değiştirmiyor. 11. Cumhurbaşkanı Abdullah Gül’ün Selahattin Demirtaş’ı taziye için araması, AK Parti’de tepkiyle karşılanıyor. Davutoğlu taziye adresinin kendisi olduğunu açıklıyor. Cumhurbaşkanı Erdoğan, olaydan 3 gün sonra, o da Finlandiya Cumhurbaşkanı’nın ziyareti vesilesiyle görünüyor. AK Parti, neredeyse büsbütün terörist ilan ettiği muhalif kesimlerin başına gelen katliamla ilgili duyarlılık göstermekte zorlanıyor. Rakiplerini düşmanlarıymış gibi görmenin acı tablosu ve trajedisi.
 </p>
 <p>
  “400’ü verin, bu iş huzur içinde çözülsün”, “Millet kararını verdi. Ya istikrar ya kaos dedim; millet kaosu seçti. Hayırlı olsun”, “Siz bundan sonra çözüm sürecinin filmini çekersiniz”, “Cumhurbaşkanı yerine başkanı seçmiş olsaydık bugün Türkiye bu kaosu yaşayacak mıydı? Yaşamayacaktı”, “AK Parti iktidardan indirilirse buralarda ya bu terör çeteleri ya da eskiden olduğu gibi beyaz Toroslar dolaşacak”…
 </p>
 <p>
  Bu sözlerin sahipleri Cumhurbaşkanı, Cumhurbaşkanı Başdanışmanı, Başbakan Yardımcısı, Bakan, Başbakan… Sanki iş, ‘tek başına iktidar olmak ya da olmamak’, ‘ya koas ya iktidar’ meselesinde düğümlenmiş. “Tamam, hata yaptınız ama hadi nedamet getirip işi düzeltin.” diyorlar seçmene. “1 Kasım’da AK Parti tek başına iktidar olursa anarşi ve terör ortamı son bulacak! Bu şansı değerlendirin!” Kaosla AK Parti iktidarı arasındaki bağı başkaları değil, bizzat kendileri kuruyor. Ne zaman çıkacağını ve yok olacağını tahmin edebiliyor ve hatta bilebiliyorlar! 1 Kasım’dan önce önleyici hangi tedbiri almak istiyorlar da kim engel oluyor? 13 yıldır devleti tek başına yönettikleri için sorumluluk onlara ait. Ama kaosun ne olup ne olmadığını ve terörün kimin üzerine kalacağını belirleme tekelini ve propaganda gücünü elinde tutmayı önemsedikleri açık. Birincil failleri IŞİD çıkan patlamalarda bu örgütü ikincil faktör olarak anıp kendi muhaliflerini birinci sıraya yerleştirmeyi tercih ediyorlar.
 </p>
 <p>
  7 Haziran seçimlerinden önce iktidara yakınlığı ile bilinen Genar’ın başkanı İhsan Aktaş, verdiği bir röportajında AK Parti karşıtı güçlerin koas çıkartmak istediğini söylüyor. Ama bir öngörüsü var. “Kaos senaryoları siyasetin geleceğini nasıl etkiler?” diye sorulduğunda söylüyor bunu: “Vatandaş ortalaması huzur ve güvenlikten yanadır. Bu tür kaos ortamlarında insanlar istikrara ve devlete yakın durmayı tercih ederler. Birileri kaosu tırmandırdıkça millet de iktidardan ve güvenden yana tercihini kullanacak. Seçmen devletine ve istikrarın korunmasına daha çok yaklaşacaktır.” Başta TRT olmak üzere iktidar kanallarında terörün 1 Kasım’a etkileri üzerine yapılan oturumların iticiliği ayrı bir başlık.
 </p>
 <p>
  Bu durumda artan terör ve bombalamalarla ilgili kaosu üretenlerin AK Parti karşıtları olduğu propagandası yeterince yapıldığında, sonuçları ‘millî irade’nin lehine olacaktır. AK Parti, kaosu ve terörü önlemekle, bunun olmamasını sağlamakla yükümlüyken; kendini, bunun propagandasını lehine çevirmekle yükümlü görüyor. Çağlayan’daki İstanbul Adalet Sarayı’nda bir savcı odasında öldürüldüğünde Doğan Grubu’nun ‘terörist’ ilan edilmesi, başka bir olayın paralele bağlanması, bir başkasının da Suriye’deki El Muhaberat’la ilişkilendirilmesi gibi. Üst akıl (Amerika), PKK, HDP, PYD, DHKP-C, İsrail, Almanya, İngiltere, Rusya gibi liste uzayıp gidiyor. PKK terörü ortada. Diğerleri için herhangi bir ikna edici belge değil, “AK Parti’ye karşı ittifak” söylemi sunuluyor sadece. 10’u aşkın televizyon kanalı tekeliyle bu yapılıyor. Diğerleri karartılıyor. O kadar gerçeklikten uzak ki iktidar tarafından sunulanlar; gerçek saldırılar ve bunun kökenleri konusunda gerçek bir bilgiden ve hazırlıktan yoksun olmanın getirdiği çaresizliği de gözler önüne seriyor.
 </p>
 <p>
  Peki, nasıl buraya geldik? Murat Belge, 1 Kasım’la ilgili AK Parti’nin beklentisini ve bu beklentinin sonuçlarını yorumluyor: “7 Haziran’da, zaten yeterince gergin geçmiş bir dönemden sonra seçime gidilmişti. O gerginlik içinde verilmiş kararların, yapılmış tercihlerin, şimdi daha büyük bir gerginlik ortamında değişmesi mümkündü; ama pek böyle olmadığı anlaşılıyor. Yani uzun lafın kısası, yüzde 1-2 gibi çok düşük oranda değişiklik olması beklenen bir seçime gidiyoruz. Bütün bu gerginlik, bütün bu ölenler, yaralananlar, o yüzde 2’nin oyunu çelmek için. Bu kararı veren de Tayyip Erdoğan.”
 </p>
 <p>
  Son yıllarda özellikle kontrollü (ve artık belki de kontrolsüz) gerginlik ve kamplaşma siyaseti Erdoğan’ın tarz-ı siyasetine giriyor. AK Partili bazı kurmaylar ‘kamplaşma’ siyasetinin fayda getirmediğini ve bundan vazgeçilmesi gerektiğini vurguluyor. Bunun sürdürülebilir olmadığını onlar da görüyor galiba. Ancak gerçek karar vericiye bunu anlatmakta zorlandıkları açık.
 </p>
 <p>
  Kurmaylar, “Uzlaşma mı yoksa kamplaşma mı öncelenecek? Daha da daraltmak gerekirse toplumun hangi kesimleriyle uzlaşı, hangi kesimleriyle kamplaşma yaratacağız? Bir görüşe göre kamplaşma miadını doldurdu. Kamplaşmadan alacağımızı aldık. Bir diğer görüşe göre seçim kampanyası bir STK ve düşünce kuruluşu işi değil, o yüzden mümkün mertebe kutuplaştırma yaratılmalı.” tartışması yapıyor. Mesela Kabataş olayı gibi ‘üretilen’ olaylar buna dâhil midir? Ailelerin birbirine düşman hâline gelmesinde bu kamplaşmaların rolü neydi?
 </p>
 <p>
  <strong>
   ANALAR AĞLAMASIN YA DA AĞLASIN!
  </strong>
 </p>
 <p>
  Çözüm süreci, ‘silahlar sussun’ ve ‘analar ağlamasın’ retoriği içinde başladı. Türkiye’de bulunan PKK güçleri silahlarıyla beraber geri çekilecek ve bir dizi reformla PKK’nın Türkiye’ye sivil entagrasyonu sağlanacaktı. Çözüm sürecinin başlamasıyla AK Parti iktidarının otoriter eğilimi paralel ilerledi. 7 Haziran öncesinde Erdoğan çözüm masasını devirdiğinde her bakımdan otoriter bir rejimden söz ediyorduk artık. Çözüm, AK Parti’yi eleştiri oklarından uzak tutmak için bir perde olarak kullanılmış ve sonrasında bir kenara atılmıştı. PKK geri çekilmediği gibi şehirlerde silahlanmış ve buna göz yumulmuştu. İki yıllık ateşkes ve iktidarın konsolide edilmesi gibi sonuçları olan çözüm süreci masası 7 Haziran seçimlerine yaklaşılırken Erdoğan tarafından devrildi. Bundan sonra iktidar çatışma üzerinden konsolide edilecekti. 13 yıllık iktidarın gittiği günün akşamında Yalçın Akdoğan, “Çözümün filmini yaparsınız ancak!” dedi. Bu, HDP’nin sivil başarısının gölgesinde kalan PKK’nın yeniden sahalara davet edilmesi demekti. PKK, Türkiye’deki silahlı varlığını hatırlatırken ocaklarına ateş düşen şehit yakınları bu durumu büyük ölçüde Erdoğan’a ve AK Parti’ye fatura etti. Her şehit töreninde hükümete ve Erdoğan’a karşı sert eleştiriler getirildi. Türkiye tarihinde şehit ailelerinin siyasi iktidarı böylesine açık eleştirdiği vaki değil. Bazı şehit yakınları Erdoğan’a hakaret ettiği gerekçesiyle hapse atıldı. Cengiz Çandar, “PKK’yı suçlayan çok insan var, evet. Ancak beri tarafta, bu savaşın bizzat iktidar tarafından seçim hesapları neticesinde çıkarıldığı kanısında olan azımsanmayacak sayıda bir kesim de var. Onlar, savaşın gerçek sebebini ve failini biliyorlar. Üstelik buna şehit aileleri de dâhil.” diyor.
 </p>
 <p>
  Gezici Araştırma Şirketi’nin 20 Eylül’de açıklanan verilerine bakmakta yarar var. PKK ile çatışmalarda halkın yüzde 39,2’si hükümetin PKK’ya aşırı taviz verdiğine inanıyor. Yüzde 31,8’ine göre, PKK çözüm sürecini çok iyi değerlendirip hazırlık yaptı. Yüzde 28’i ise çatışmaya ‘Cumhurbaşkanı Erdoğan’ın 400 milletvekili istemesi’nin neden olduğunu düşünüyor. “Son günlerde yaşanan kaos ortamının sorumlusu kim veya kimlerdir?” sorusuna yüzde 40,7’si ‘Erdoğan’, yüzde 34,9’u ‘AKP’ cevabını veriyor. Yüzde 33 de faturayı HDP’ye kesiyor. Bu tablo şehit cenazelerinde niye hükümet üyelerinin protesto edildiğini açıklamaya yetecek netlikte.
 </p>
 <p>
  Kobani meselesinden bugüne AK Parti ve Erdoğan’ın yanlış söylemleri nedeniyle Kürtler kitleler hâlinde PKK’ya doğru itildi. Bu devam ediyor. PKK terörüne ve HDP’nin hedef kılınmasına rağmen bu kopuş hız kesmiş değil.
 </p>
 <p>
  Türkiye’de yaşananların, özellikle ve esas itibarıyla Ortadoğu’daki gelişmeler çerçevesinde de değerlendirilmesi gerekir. 90’ların başında yaşanan kaosun, Turgut Özal’ın Ortadoğu’ya yönelik proaktif dış politika arzusuyla ilişkili olduğunu açıklayanlar olmuştu. Abdullah Gül’ün cumhurbaşkanlığı sırasında dönemin dışişleri bakanı Davutoğlu’na “Sen Suriye’nin, Mısır’ın dışişleri bakanı mısın?” (Ahmet Sever’in kitabından) demesine sebep olacak kadar Türkiye Ortadoğu siyasetine girmişti. Erdoğan’ın Mısır ve Suriye ile ilgili açıklamalarının diplomatik teamüllerle izah edilmesi mümkün değildi. Özellikle Suriye’de bir aktör olma iddiası oranın kargaşa ve anarşisini Türkiye’ye taşıdı. Siyasi rejim karakterlerini de…
 </p>
 <p>
  Rejimin karakteri meselesinde süreç, Gezi’de, hatta daha öncesinde başladıysa da, 17-25 Aralık (2013) yolsuzluk soruşturmasını bertaraf etmek için girişilen tasfiyeden sonra geriye ne bir hukuk ne de düzgün işleyen bir devlet düzeni kaldı. Ahmet Altan Haberdar’da yayımlanan ‘Anarşi’ başlıklı yazısında “Fransız devriminin en genç ve en sert liderlerinden biri olan Saint-Just’ün ünlü lafını biraz değiştirerek söylersek: Anarşi silahların değil, yasaların patlamasıdır.” diyordu. Hukuksal süreçlerin iktidar lehine keyfî bir işleyişe dönmesi ve hukukun askıya alınması, kamu düzenini tehdit eden başlıca faktördü. Anaokulu bahçesinde mesai tüketen terör polisinin hangi işleri aksatmış olabileceğine girmeye gerek bile yok. Tasfiye edilen güvenlik birimlerinin yerine 90’ların aktif isimleri ya da ilgisiz kişilerin geldiği iddia ediliyor. Terör ve istihbarat bürokrasisinin tasfiyesi Türkiye’yi her türlü saldırıya açık hâle getirdi.
 </p>
 <p>
  Siyasi iktidarca Ergenekon davalarının ‘kumpas’ ilan edilmesi sonrasında Veli Küçük, Levent Ersöz gibi pek çok isim tahliye edildi. Siyasi gözlemcilere göre, AK Parti bir zamanlar karşı olduğu Ergenekon’la ve askerî elitle ittifak hâlindeydi artık. İktidar medyasında çıkan ‘kırmızı kitap’ övgülerinin sebebi, Erdoğan’ın bunu birincil önemde sayması… Ali Bulaç’tan Ahmet Ümit’e, İhsan Dağı’dan Yılmaz Karakoyunlu’ya kadar pek çok kişi AK Parti’nin bünyesinde ittihatçılığın geri döndüğünden bahsediyor. AK Parti’nin ve Tayyip Erdoğan’ın son 3-4 yıldır tutturduğu yol ‘kaos’u ve ‘kargaşayı’ tetikleyen faktördür. Zira Ergenekon, ittihatçılık gibi bahisler şişede durdukları gibi durmamaktadır. Kelebek etkisi teorisinin üstünde açık kasırga işaretiydi bu. Siyaset bilimci Prof. Dr. İhsan Dağı, “Evet, ittihatçılara benziyor durum. Umarım ülke olarak sonumuz benzemez.” diye hatırlatıyor.
 </p>
 <p>
  Karanlık eylemlerin görünür aktörleri olsa bile perde arkasında nasıl bir ilişkiler ağının ürünü olduğu her zaman kestirilemez. 7 Haziran’dan 1 Kasım’a giden süreçte yaşananlar geçmişte yaşandığında birinci adres olarak Ergenekon ya da derin yapılar gösterilirdi. Askerî vesayetin doğası gereği siyasi iktidarlar devlete ait her şeye hâkim olamazlardı. Seçmen, olan her şeyden siyasetçileri sorumlu görmekle birlikte ‘derin devlet’ analizini ihmal etmezdi. AK Parti’yi ve Erdoğan’ı geçmiş bütün siyasi iktidarlardan ayırt eden özellik, derini ve açığıyla bütün devleti temsil ediyor olmaları. Bugün Ergenekon dediğinizde hükümetten ayrı bağımsız bir adres gösterilemiyor. Devlete büsbütün hâkim olmasından değil sadece, devletleşme süreci içinde devletin en derininin siyaset anlayışını ve hafızasını tevarüs etmesinden de...
 </p>
 <p>
  Karanlık bir eylem söz konusu olduğunda gözlerin siyasi iktidara yönelmesi, sadece sorumluluk sahibi olmasından değil, o olayların doğuşuna sebep olacak siyaset ve devlet anlayışını da temsil etmesinden kaynaklanıyor. 90’larda MİT Müsteşar Yardımcısı olan Cevat Öneş, laik aydın cinayetlerini gücünü kaybetmek istemeyen eski devlet elitlerinin refleksi olarak açıklamıştı. 90’lar hikâyesi, konforuna alışılan devlet gücünün elden kayıp gitme ihtimalinin muktedirleri çılgına çevirmesinin eseri değil miydi? Büsbütün bugünü açıklamaya yetmese de bu bakış açısı ihmal edilemez.
 </p>
 <p>
  Anayasa hukukçusu ve siyaset bilimci Prof. Dr. Mustafa Erdoğan, Ankara katliamının olduğu gün Facebook hesabında durumun vahametini resmeden bir yorum yazdı. “Bugünkü elim olaydan sonra herkesin, özellikle de iktidarın aklını başına alması ve derin derin düşünmesi gerekiyor.” diye başlıyor ve şöyle devam ediyor: “Bence şu ihtimali yabana atmayın: Yolsuzluk soruşturmalarından kaçmak için cemaate karşı ittifak arayışı içine giren irade ‘millî orduya kumpas kuruldu’ ile yeni bir süreç başlattı ama bunun vahim sonuçlarını öngöremedi. Bu süreç, 7 Haziran’daki hayal kırıklığını tamir ve telâfi etmek ihtirasıyla birleşince felâkete giden yol tamamen açılmış oldu.”
 </p>
 <p>
  Mustafa Erdoğan, bu yeni cepheleşmede eski vesayetçi askerî ve sivil odakların yeniden kendilerine güven tazelediklerini vurguluyor: “Askerler yeniden ‘şöyle şöyle olmazsa sivil iradenin kararına uymayız’ mealinde açıklamalar yapmaya başladılar. 7 Haziran sonrasında bilinçli olarak oluşturulan karanlık atmosfer eski Ergenekoncuların da yeniden işbaşı yapmaları için uygun bir zemin hazırladı. Sonuçta öyle görünüyor ki iş kontrolden çıkmış, yeniden kendine güven kazanan ‘derin’ odaklar görev başı yapmıştır. Başka bir anlatımla, ‘yağmurdan kaçmak isteyenler’ yüzünden bu sefer hepimiz ‘doluya’ tutulduk.” Benzer uyarıları katledilen Hrant Dink’in avukatı Erdal Doğan da yapıyor. Başbakan Davutoğlu’nun ‘biz gidersek beyaz Toros gelir’ açıklaması sonrasında birilerinin yeniden piyasaya çıktığına ve tehditlerini açıkça dillendirdiğine dikkat çekiyor, Doğan.
 </p>
 <p>
  <strong>
   BAŞARI HIRSI, BİR BAKMIŞSINIZ FELAKETE SÜRÜKLEMİŞ SİZİ!
  </strong>
 </p>
 <p>
  Akif Beki (15 Haziran 2010-Radikal): “Dışişleri Bakanı’nın (Davutoğlu) diplomatik zafer hırsı üzerine konuşmanın vakti geldi. El attığı her işi, illa büyük bir başarı hikâyesine çevirmek zorunda. Manşet atar gibi takdim ediyor dosyalarını. Her vesileyi zorluyor, her fotoğrafta boy gösterme ihtiyacı hissediyor. Sonuç; gösteri odaklı bir dış politika. Stratejik derinlik, stratejik endama bırakıyor yerini. Son örnek, Türk-Arap İş Forumu’ndan. ‘Yakında Kudüs başkent olacak’ demiş. Ve hep birlikte gidip Mescid-i Aksa’da namaz kılacağımızı söylemiş. Arap dinleyicileri coşturmak için kâfi. Doğrusu, beni de heyecanlandırıyor bu sözler. Ama çok sorunlu buluyorum. Sözün kendisinde değil sorun, söyleyenin kimliğinde! Ya o coşku ters dalgasını da üretirse... İkisi birlikte sel olup taşarsa... Ya ‘Pan-İslamizm hortladı’ derlerse... Her ‘one minute’ çıkışına ‘two minutes’ eklemek, her yangına benzin dökmek demektir. Diplomatik başarı hırsı, bakarsınız diplomatik felakete sürüklemiş sizi.”
 </p>
</div>


Kaynak: [www.aksiyon.com.tr](http://www.aksiyon.com.tr:80/ust-manset/kaos-hesabi_552681), [web.archive.org (arşiv bağlantısı)](http://web.archive.org/web/20151103112916/http://www.aksiyon.com.tr:80/ust-manset/kaos-hesabi_552681)
