# BOĞAZİÇİ’NDE MÜZİKLİ GÜNLER

*Muhsin Öztürk 2001.06.23*

<div>
 <p class="spot">
  istanbul gibi dünya kentlerinin sosyal ve kültürel hayatta en büyük zorluğu, vadettiği imkanlardan sadece birini tercih etme zorunluluğunu yaşatması. Öncelikle neyi tercih edeceğinizi bilmeniz gerek. Çünkü birbirinden cazip pek çok etkinlik aynı anda farklı mekanlarda icra edilirken, müzikten ya da bir kültürel etkinliği takip etmekten hoşlanıyorsanız, o günün "olmazsa olmaz" etkinliğini seçmek durumundasınız.
 </p>
 <p class="metin">
 </p>
 <img border="0" src="/web/20020501063336im_/http://www.aksiyon.com.tr/2001/342/resimler/bogaz.jpg"/>
 <p class="metin">
  İstanbul, bu tercih sorununun en yoğun olduğu günleri yaşıyor. Yaz gelmesine rağmen sinema sektörünün beklenen durağanlık içine girmediği göze çarpıyor; Boğaziçi Festivali ve Müzik Festivali start alırken, temmuzun başında da birbirinden önemli grupları Türkiye'ye getiren Caz Festivali başlıyor.
 </p>
 <p class="metin">
  Burhan Öçal olacak mı?
 </p>
 <p class="metin">
  Bu yıl Kanada'daki Montrela Caz Festivali'nde buluşan Mercan Dede Ensemble ve Burhan Öçal acaba niye Türkiye'de buluşmuyorlar gibi bir talep başgösterdi. Kesin olmayan bilgilere göre Mercan Dede Ensemble ile Burhan Öçal, İstanbul Caz Festivali'nde sahne alacak.
 </p>
 <p class="metin">
  Brooklyn Funk, Loço Tayfa
 </p>
 <p class="metin">
  Şüphesiz İstanbul Caz Festivali'nin en flaş ismi Sting. 17 Temmuz'da gerçekleşecek konserin biletleri satışa sunulduktan iki buçuk saat sonra bitmiş. Aksiyon dergisi olarak iki ay önce röportaj yaptığımız Brooklyn Funk Esantials &amp; Laço Tayfa, Caz Festivali'nin açılış konserini verecek grup olmanın yanında festivalin kaçırılmaması gereken favori gruplarından biri. Bilindiği gibi Brooklyn Funk, "Tin tin tini mini hanım", "Üsküdar'a giderken" gibi popüler Türk müziği eserlerini kendi tarzında yorumlayan bir grup.
 </p>
 <p class="metin">
  Caz Festivali'ne gelince... Öncelikle 6—21 Temmuz 2001 tarihleri arasında gerçekleşen 8. Uluslararası İstanbul Caz Festivali'ne bu yıl 190'ın üzerinde yerli ve yabancı müzisyen ile toplam 28 topluluk katılıyor. Festival mekanları: Cemil Topuzlu Açıkhava Tiyatrosu, Cemal Reşit Rey Konser Salonu, Esma Sultan Yalısı ve Babylon. Festival, bu yıl da cazın coşkusunu sokaklara taşıyor. Festival, 6 Temmuz günü, saat 17:00'de, New Orleans'ın "marching band" geleneğini en renkli biçimde yaşatan Tornado Brass Band'in İstiklal Caddesi turu ile başlayacak. 9 Temmuz akşamı Açıkhava Sahnesi Rock tarihinin tartışmasız en büyük dehalarından birini, Nick Cave'i ağırlayacak. Alternatif Rock'ın Divası diye tanımlanan PJ Harvey festival kapsamında 11 Temmuz akşamı Açıkhava Sahnesi'nde olacak.
 </p>
 <p class="metin">
  Geçen yıl korsan biletleri 100 milyona giden Buena Vista Social Club Projesi bu yıl da farklı bir akışla 10 Temmuz akşamı festival izleyicisiyle buluşuyor. Yaş ortalaması bir hayli yüksek olan, Küba halk müziğini dünyaya tanıtan grup geçen bir yıl içinde bir üyesini kaybettiği için farklı sanatçılarla cazseverlerin karşısına çıkacak. Bu projede yer alan usta kontrbasçı Cachaito Lopez, kongocu Anga Diaz'ın da katıldığı grubuyla sahneye çıkacak. Ardından da Küba'nın tek kadın bolero şarkıcısı Omara Portuondo'nun konseri başlayacak. Harbiye Açıkhava Tiyatrosu'nda 13 Temmuz'da bir konser verecek olan Eleftheria Arvanitaki, Yunan şarkı geleneklerini, Rebetika'ya özgü ezgileri, popüler müziğin tınılarını harmanlıyor. 14 Temmuz'da Harbiye Açıkhava Tiyatrosu, "Salsa Gecesi"nde Venezuelalı Oscar De Leon ile Cela Cruz'u ağırlıyor. Esma Sultan Yalısı'nda ise 16 Temmuz akşamı Cubanisma, 18 ve 19 Temmuz akşamları da Pin Martini konserleri izlenebilir. Bu arada klasik caz dinleyicilerinin CRR'deki programı takip etmelerini tavsiye ederiz. 13 Temmuz akşamı CRR'de Frank Sinatra Jr.&amp; Woody Herman Orchestra klasik caz şöleni sunacak.
 </p>
 <p class="metin">
  Boğaziçi Festivali
 </p>
 <p class="metin">
  Caz her zaman olduğu gibi köprüler kuruyor, kültürleri ve şehirleri tanıştırıyor. Bir tarafta İstanbul'la Brooklyn tanışırken, öbür tarafta Havana ile New Orleans arasında yeni buluşmalar sağlanıyor. Adı üstünde bir kaynaşım müziği. Öbür taraftan, yer yer köprülerin kurulduğu, yer yer müziğin kendi mecrasında aktığı etkinlikten biri de Boğaziçi Festivali. Her yıl Cemal Reşit Rey Senfoni Orkestrası'yla verdiği konserleri zevkle takip ettiğimiz Fahir Atakoğlu bu yıl "Fahir Atakoğlu Group" adını verdiği bir caz grubuyla müzikseverlerle buluşacak. Her festivalin favorileri vardır. Boğaziçi Festivali'nin favorisi de Jose Feliciano. Yaşayan en büyük Latin sanatçılarından biri olarak nitelendirilen, 45 kez Altın ve Platin plak ödülü alan, 5 kez Grammy'e hak kazanan bir sanatçı Jose Feliciano. Konseri, 27 Haziran'da Harbiye Açıkhava'da. Bir gün sonra 28 Haziran'da Bulutsuzluk Özlemi, CRR Senfoni Orkestrası ile birlikte ilk defa gerçekleştirecekleri bir projeyi sahneye koyacak. 30 Haziran'da gerçekleşecek "Hoşgörü İmparatorluğu", Osmanlı barış ortamının müziğini çağdaş platformda yansıtmayı amaçlıyor. Tuluyhan Uğurlu, Ahmet Özhan ve İstanbul Tarihi Türk Müziği Topluluğu, Yarkın Ritm Topluluğu, İstanbul Rum Ortodoks Patrikhanesi Korosu, Saint Esprit Latin Kilise Korosu, Mehteran—ı Eyüp Sultan, Taşkın Savaş Topluluğu bu projenin içinde yer alan bazı isim ve gruplar. Daha önceki benzerleri gibi büyük ilgi toplayacağı muhakkak.
 </p>
 <p class="metin">
  Halen devam etmekte olan İstanbul Müzik Festivali çerçevesinde 29 Haziran'da Aya İrini Müzesi'nde Şirin Pancaroğlu—Noon Star işbirliğinde gerçekleştirilecek olan konseri kaçırmamanızı tavsiye ederiz. Eğer keman ve viyolonselden hoşlanıyorsanız 27 Haziran'da yine Aya İrini'de gerçekleştirilecek olan "Artemis Dörtlüsü" konseri alternatif olabilir.
 </p>
 <br/>
 <center>
  <a class="anaorta" href="http://web.archive.org/web/20020501063336/mailto:m.ozturk@aksiyon.com.tr">
   m.ozturk@aksiyon.com.tr
  </a>
 </center>
 <br/>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2001/342/kultur/1.htm), [web.archive.org (arşiv bağlantısı)](http://web.archive.org/web/20020501063336/http://www.aksiyon.com.tr:80/2001/342/kultur/1.htm)
