# Herkes kendi evine!

*Muhsin Öztürk 2015.04.14*

<div class="pNewsDetailMainContent" itemprop="articleBody">
 <blockquote>
  <p>
   Her parti kendi mahallesine dönüyor. Kutuplaşma siyasetinin zorunlu istikametleri plana dâhil, günün getirdikleri de hayata...
  </p>
 </blockquote>
 <p>
  Yakın tarihte milletvekili aday listelerinin ana gündem olduğu bir seçim yok. Bu 7 Haziran seçimlerinin herkes için hayati önem taşımasıyla ilgili. AK Parti blokunda yeni dengenin nasıl kurulduğu ve muhalefet listelerinin nasıl bir ‘alternatif’ sunduğu önemliydi. İlk yorum, aslında hiçbir liste büsbütün cazibe merkezi üretebilecek durumda değil. CHP’nin listelerin önemli bir kısmını ‘ön seçim’le belirlemesi fark üretmiş görünüyor. Ancak listeler partinin ‘kendi içine’ döndüğünü, mesela sağa açılımı kestiğini gösteriyor. Kendi içine dönmek, kendi yatağında konsolide olmak bütün partiler için geçerli. HDP’de ‘Türkiyelilik’ iddiasını pekiştirecek batıdan yıldız adaylar beklentisi vardı, bu sınırlı oldu. Dengir Mir Mehmet ve Celal Doğan’ın katılımı olumlu görüldü. AK Parti ilk defa bir Alevi aday göstermedi. Kutuplaştırma siyaseti ve ‘Sünni çoğunluk’ denklemine uygun bir liste. ‘İçe kapanmacı’ siyaseti listelere muntazaman yansımış durumda. Öte taraftan HDP ve CHP listeleri sayesinde daha çok Alevi Meclis’te olacak. MHP de klasik kapalı çizgisini büyük ölçüde koruyor. Her siyasi parti kendi evini ve kadrosunu tahkim etmiş görünüyor. Herkes evine dönüyor!
 </p>
 <p>
  Tek adamlık tartışması gölgesinde AK Parti listesindeki düşük profil şaşırtıcı değil. O eski deve dişi isimler yok. Diyarbakır ve Batman’da sıralarını beğenmeyen Abdurrahman Kurt ve Mehmet Emin Ekmen’in istifa etmelerinin bölgede tahminin üzerinde etkisi olacağı kanaati var. Her ikisi de Kürt meselesinde öne çıkan isimler ve istifa etmeleri HDP’nin barajı geçeceğinin teyidi olarak okunuyor. 2011 seçimlerinde aşiretlere mesafeli duran AK Parti’nin tekrar Güneydoğu’da aşiretlere döndüğü yorumu yapılıyor. Bölge halkına çok cazip seçenekler sunmadığı da... Ali Bayramoğlu’na (Yeni Şafak) göre AK Parti listesi kendi koyduğu 2023 hedeflerine dair kuvvetli bir ışık vermiyor.
 </p>
 <p>
  AK Parti listelerinde Erdoğan’ın metin yazarından avukatına, damadından danışmanına 10’dan fazla aday yer almışken, Abdullah Gül’e ve Bülent Arınç’a yakın bir tek kişiden söz edilmemesi ilginç ama tesadüf değil. Partiyi 3 dönem sırtlayan 70 kişiden söz etmiyoruz bile. 2002 AK Parti kuruluş fotoğrafı, Erdoğan’ın lehine, diğerlerinin aleyhine olacak şekilde netleşmiş bulunuyor listelerde. Hayatları siyasetle geçen ve siyasi heyecanlarını henüz bitirmemiş olanların ilerleyen aylarda yeni heyecanlara kapılmayacağı söylenemez.
 </p>
 <p>
  AK Parti, Levent Gültekin’in analiziyle, gazeteci-yorumcu klasmanında tavrını ‘devşirmeler’den yana koydu, İslamcılık tabanından gelenleri dışladı. Aslında bu bir süredir var olan bir durum. Dışlanmaya rağmen iktidar iklimi içinde kalma uğraşı ‘Stockholm Sendromu’nu hatırlatıyor: Mağduriyetini üreten iktidara hizmet etmek!
 </p>
 <p>
  Gelecek dönemde gayrimüslim milletvekilleri olacak Meclis’te. Bir hayli genç insan da... Liste değerlendirmelerinde iktidarın muhalefetten üstünlüğü yok hatta çoğu zaman muhalefetin artıları daha fazla. HDP’nin barajın eşiğinde olması ve Selahattin Demirtaş’ın gösterdiği fark onu seçimin en önemli öznesi hâline getirdi. AK Parti hegemonyasında bir gedik açma umuduyla MHP dâhil her kesimden oy alabilecek durumda. MHP, AK Parti’deki memnuniyetsizliğin ilk adresi olmanın keyfini yaşıyor. Durmuş Yılmaz ve Ekmeleddin İhsanoğlu açılımı dikkat çekti. Kongrelerde Bahçeli’ye rakip olan Ümit Özdağ ve Koray Aydın’ın liste başı olmaları da…
 </p>
 <p>
  CHP, 17-25 Aralık rüşvet ve yolsuzluk soruşturmalarında öne çıkan bazı isimlere yer vermedi. Bir sürü de kadro yenilenmesi yaşandı. Katı ulusalcıların bir kısmı ön seçimle, bir kısmı Emine Tarhan’la birlikte gitti. Kemal Kılıçdaroğlu seçime ilk defa güven içinde gidiyor ancak sonrası için aynı şey söylenemeyebilir.
 </p>
 <p>
  SP-BBP ittifakı ve bağımsız adayların etkileri için henüz yorum yapmak erken. Partiler arasındaki yoğun geçişkenlikler bir arayış göstergesi. Buna cevap veren kazanacak, 7 Haziran’da ya da sonraki günlerde...
 </p>
</div>


Kaynak: [www.aksiyon.com.tr](http://www.aksiyon.com.tr/dosyalar/herkes-kendi-evine_550549), [web.archive.org (arşiv bağlantısı)](http://web.archive.org/web/20150708030759/http://www.aksiyon.com.tr/dosyalar/herkes-kendi-evine_550549)
