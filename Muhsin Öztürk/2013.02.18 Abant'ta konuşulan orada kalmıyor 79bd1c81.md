# Abant’ta konuşulan orada kalmıyor

*Muhsin Öztürk 2013.02.18*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Kaçırmak istemeyeceğiniz türden bir fikrî zenginliğe sahne olan Abant’ta Türkiye paralelinde Arap Baharı, AB, katılımcı demokrasi ve yeni anayasa gibi konular masaya yatırıldı. Konuşulanlar salonda kalmadı. İşte bazı notlar...
  </font>
 </div>
 <div id="newsText">
  <font class="detail-text">
   <p>
    Türkiye’nin önemli entelektüelleri yılda bir kaç kez ‘beyin fırtınası’ için biraraya geliyor. Daha evden çıkarken başlayan heyecan, Abant’ın o sakin atmosferiyle birleşip 3 günlük bir fikir maratonuna dönüşüyor. Bu maratonun yorgunluğunu gölün etrafında yürüyüp muhteşem manzaranın eşliğinde atmaya çalışanlara rastlıyoruz zaman zaman. Kahve molaları ve yemek sonrasındaki sohbetlerin lezzetini bırakamadıkları için gölü turlama zevkini hiç tadamadan dönenler de var elbette.
   </p>
   <p>
    “Türkiye Üzerine Farklı Bakışlar” başlıklı 28. Abant Toplantısı’nda Türkiye paralelinde Arap Baharı, AB, katılımcı demokrasi, yeni anayasa gibi konular da masaya yatırıldı. Hem Türkiye’de yaşayan hem de bu toplantı için yurtdışından gelen farklı milletlerden insanların katılımı, Abant’ın bazı toplantılarında denediği yeni bir tarz. Gazeteciler ve Yazarlar Vakfı’nın BM’nin danışman statüsünde kabul görmesi kadar, Türkiye’nin artık sadece ‘içeriden’ bakışlarla ele alınamayacak bir uluslararası figüre dönüşmesinin getirdiği bir durum bu.
   </p>
   <p>
    Ayrıca Türkiye yoğun siyasi meseleleriyle boğuşurken hiçbir temel sorunun sadece iç dinamiklerle izah edilemeyeceğini bilebilecek durumdayız artık. Pek çok ülke gibi Türkiye de bir uluslararası sistemin oyuncusu. İşte o köprü olma hâli, jeo-stratejik konum denilen durum işi başkalaştırıyor. Her yönüyle uluslararası aktörlerin etkin olmak istediği bir bölgede siyaset sadece ‘salı grup toplantıları’ üzerinden izah edilemeyecek kadar karmaşıklaşıyor. Aynı zamanda sıcak sorunlar ve kriz alanları ile ilgili Türkiye’de üretilen politika, dış dünyanın ilgi odağında. Türkiye, büyük siyasetler arenasına ‘Ben de böyle düşünüyorum’ diyerek girmiş oldu ve bu bir kriz sebebiydi. Krizler ise öğreticiydi. Sadece yabancıların Türkiye çerçevesinde olup bitenler hakkında ne düşündükleri, nasıl bir siyaset vazettikleri değil, bizim de aynı konular üzerinde neler düşündüğümüz önem kazandı. Abant’ta yabancıların büyük temsille yer aldığı bu toplantıların rutine dönüşmesi böyle bir gerekliliğin eseri. Türkiye’den katılımcıların daha iştahla konuşması, pek çok diplomatın da olduğu yabancı katılımcıların dinlemeyi tercih etmesi birinci elden bilgi edinme içgüdüsü olduğu kadar, bu değişen rollerle de ilişkili.
   </p>
   <p>
    AB ölmedi, hâlâ yaşıyor
   </p>
   <p>
    Siz de kendinizi anlatmalı, varlığınızı göstermelisiniz. Uluslararası sistemde kendiniz için yaşanabilir bir havza üretmeniz şartı bu. Yoğun AB tartışması sırasında Innsbruck Üniversitesi Felsefe Bölümü Başkanı Prof. Dr. Hans Köchler, “Eğer Türkiye AB’ye girmeyi düşünüyorsa sadece Avrupalı liderlere değil, orada yaşayan halka da ulaşmalıdır, İngilizce yayınlar yapmalıdır.” diyor. Köchler, Türkiye’yi Today’s Zaman ve Hürriyet Daly News üzerinden izlediğini ve çok yararlandığını ekliyor. Toplantıda Today’s Zaman’ın popülaritesi yüksek; en ateşli konuşmacılar oradan.
   </p>
   <p>
    Herkesin AB’den demode bir şey olarak bahsettiği ve kısmen de haklı olduğu bir zamanda, insan hakları ve demokrasinin gelişimi için AB’nin hâlâ en önemli seçenek olduğu vurgusu, Abant’ın en önemli çıkışlarındandı. O kadar AB eleştirisi yapıldı ki en sonunda AB Türkiye Delegasyonu Birinci Müşaviri François Naucodie, “Size güzel bir haberim var. AB ölmedi, hâlâ yaşıyor. Dün 2014-2020 bütçesi onaylandı. Kriz anında bile Türkiye’de dış ticaretin yüzde 38’i Avrupa’yla.” dedi. Türkiye’de reform dinamiğinin devam edebilmesi için hâlâ AB’ye ihtiyaç duyulması sadece onun fikri değildi. “Kızılırmak geçilirken at değiştirilmez” sözü ise AB temsilcisine ait. Başbakan Erdoğan’ın Şangay açıklaması AB sürecini ve tartışmalarını hararetlendirmiş durumda. Abdülhamit Bilici, “Bu nedenle Başbakan’a teşekkür etmeliyiz!” dedi espriyle. AB yanlısı tutumuyla bilinen Ümit Fırat, son yıllarda artık yolunu Avrupa’ya daha az düşürmesini, “Vize işlerini o kadar zorlaştırdılar, o kadar aşağılayıcı bir hâl aldı ki açıkçası bu gururuma dokunuyor.” diyerek izah ediyor. AB süreci jakoben devletin dönüşmesi için önemli bir enstrümandı, hâlâ da öyle. “AB’ye girilmesi düşüncesi Kürtlerin ayrılık düşüncesini zayıflatıyor.” diyor Ümit Fırat. Mustafa Akyol, bir zamanlar AB’nin zenginlik ve demokrasi için çekim merkezi olduğunu ama Çin gibi başka zenginlerin ortaya çıkmasıyla eski çekiciliğini kaybettiğini vurguluyor. Ancak bu durum, demokratik gelişim ve insan hakları konusunda sorunlarına rağmen AB seçeneğini masadan kaldırmış değil. Bir yabancının, “Peki, Dubai türü bir model mi olmak isteniyor?” sorusuna ‘evet öyle’ diyen çıkmıyor, ‘ne alakası var’ türünden itirazlar yükseliyor. Türkiye, esas itibarıyla AB’yi kendi iç demokrasisinin gelişimi için önemsemeye devam etmelidir vurgusu hâkim. Hatta “Ortadoğu’nun Türkiye’ye yönelişinde önemli etkenlerden biri de Türkiye’nin Avrupa’nın bir parçası olarak görülmesidir.” cümlesi de kuruluyor. Ancak Türkiye’nin isteksizliği kadar AB’nin ‘ipe un sermesi’ işleri zorlaştırmaktadır. ‘50 yıldır bizi kapıda bekletiyor’ eleştirisine Cemal Uşak’ın, “Evet aslında biz de bu kadar yıldır girmek için bir şey yapmıyoruz.” çıkışı takip ediyor. Prof. Dr. Bekir Karlığa, 80’lerden itibaren AB taraftarı neredeyse tek ilahiyatçı olduğunu ama zamanla Avrupa’nın kendi değerlerine ters düştüğünü hatırlatıyor, Avrupa’nın felsefe tarihine dair ufuk açıcı analiziyle birlikte. Türkiye-AB Karma Parlamento Komisyonu’nun eski eşbaşkanı Joost Lagendijk da pek ümit verici konuşmuyor: “AB süreci bu dönemde de yavaş ilerleyecektir. Çünkü her iki tarafta politikacıların öncelikleri farklı. Ama taraflar bir an önce tercihlerini yapmalı yoksa 20 yıl boyunca bu konferansları yapamayız.” Ayrıca yapılan hatalar yüzünden AB’nin Türkiye’yi kaybedebileceği endişesi taşıdığını söylüyor Lagendijk. Human Rights Watch Türkiye Raportörü Emma Webb Sinclair’a göre AB sürecinin böyle gitmesinde hem Avrupa hem de Türkiye’nin payı var. Ayrıca, Türkiye’de iyi şeyler de olmakta, zamanla çıta yükseldiği için bu fark edilememekte.
   </p>
   <p>
    Avrupalı liderlerin ‘Halkımız Türkiye’yi istemiyor’ türünden açıklamalarının gerçeği yansıtmadığı görüşü Doç. Dr. Uğur Kömeçoğlu’na ait. Avrupa’da kamuoyunu inşa eden Merkel ve Sarkozy gibi siyasi liderler ile medyadır ama aynı siyasi aktörler ve medya kendi elleriyle pişirdikleri kamuoyunu gerekçe göstererek Türkiye’nin üyeliğine karşı çıkabilmişlerdir. Kamuoyunu etkileme Türkiye-Arap dünyası ilişkileri için de bir handikap. Gökhan Bacık, zannedildiği kadar Türkiye ile Ortadoğu arasında eskiden beri gelen, sağlam, kalıcı kurumsal iletişim köprülerinin olmadığını hatırlatıyor. “Artık, Ortadoğu’da güçlü ülkelerden değil, güçlü gruplardan söz edebiliriz.” tespiti de Bacık’a ait.
   </p>
   <p>
    <strong>
     Anayasa mutlaka değişmeli
    </strong>
   </p>
   <p>
    Suriye meselesi tahmin edilebileceği gibi toplantının en sıcak konularından biri oldu. Uluslararası bir örgütün de başkanlığını sürdüren Prof. Hans Köchler, Türkiye’nin iki grubun birbirine girdiği Suriye’de gruplardan biri lehine devrede olmasının sakıncalarından söz etti. Yani Türkiye bu kadar işin içinde olmamalı, tarafsızlığını korumalı idi. Barış bunu gerektirirdi. Mustafa Akyol’a göreyse söz konusu olan şey, otoriter bir yönetime karşı çıkış değil, kendi halkını katleden bir devlete kayıtsız kalmamaktır. Bu durum, sonuç bildirgesine, “Türkiye, reelpolitik gerçekler ve idealist taahhütleri arasında bir ahenk kurmalıdır.” şeklinde yansıdı.
   </p>
   <p>
    “Hepimiz farklı milliyetçiliklerin çocuğuyuz; Türk, Ermeni, Fransız, Kürt…” sözü Abdülhamit Bilici’ye ait. Milliyetçilik tartışmalarının yoğunlaştığı bir anda, ‘milliyetçilik eleştirisi yaparken başka bir milliyetçiliğin içine düşebiliriz’ uyarısıydı biraz da bu. Herkes ya kendi köylerinde ve kalın duvarlar arkasındaki yalıtılmış hayatlarında yaşayacak ya da bir arada yaşamayı mümkün kılacak yeni global değerler üretecek. Ayrıca bugünün sorunlarına ilişkin kullandığımız kavramların başka bir çağın gerilimini, heyecanını ve kapasitesini taşıdığını dile getiriyor Bilici. “Eski kelimeler ve kavramlar yeni meseleler için bir yeterlilik göstermemektedir.” tespitiyle beraber.
   </p>
   <p>
    Katılımcı demokrasi konusu ağırlıklı olarak ‘kadın’ üzerinden tartışıldı. Emine Uçak’ın “Muhafazakâr kadınlar politikada büyük enerji sarf ediyor; ama yeterli bir temsile erişemiyor.” tespiti önemliydi. Konuşmalar sırasında BDP’nin kadının modern hayata katılımında önemli bir rolü olduğu söylense bile buna itirazlar gecikmedi. Darbe davaları dolayısıyla tepkili olan Kemalist kesimlerin tutumunun nasıl yorumlanacağı tartışma konusu oldu. Mağdur muydular, yoksa eski imtiyazlarını kaybetmiş olmanın feveranı mıydı bu? Salonda her iki fikri savunanlar da vardı. Herkül Milas, ekonomik krizle birlikte Yunanistan’da parlamentoya karşı büyük bir güvensizlik doğduğunu, bu yüzden de parlamento önünde büyük gösterilere sahne olurken bunun Meclis çalışmalarını olumsuz etkilediğini hatırlatıyor. Katılımcı demokrasiye kötü bir örnekti bu!
   </p>
   <p>
    Yeni anayasa tartışmaları bir hayli hareketliydi. Türkiye, sonuç itibarıyla 12 Eylül darbesinin yani bir diktatörlük döneminin ürettiği anayasa ile yönetilmekte! Ne kadar değişikliğe uğrarsa uğrasın özü muhafaza edilmekte anayasanın. Yani çok ideal bir anayasada mutabık olunmasa bile bu anayasanın kaldırılması başlı başına önemlidir. Ümit Fırat’a göre geçiş dönemi anayasası bile olabilir. Bir katılımcı, Türkiye’nin geçen dönem en önemli reformları anayasayı değiştirmeden yaptığını, aslolanın reform ve demokratikleşme dinamiğinin korunması olduğunu dile getiriyor. Nazlı Ilacak, AK Parti’nin ne programına koyduğu ne de kurulduğundan beri amaçları arasında saydığı başkanlık sisteminin ve bu çerçevede yargıda yapacağı değişikliklerin büyük problemler doğurabileceğine işaret ediyor. Yani, böyle bir düzenlemeye evet denilemezdi. Bu nevi yoğun eleştirilere rağmen sonuç bildirgesine yansıyan “Başkanlık sistemi tartışmaları yeni bir anayasa için gerekli olan siyasi mutabakatı tehlikeye atmamalı ve geciktirmemelidir.” ifadesi bir yabancı katılımcının ilgisini çekmişti. “Başkanlık sistemiyle ilgili isteksizlik daha net yansıtılabilirdi!” dedi. Konunun önceki Abant toplantılarında etraflıca ele alındığı ifade edildi. Eleştirilere rağmen son tahlilde yapıcı bir dil bir şekilde kendini göstermekteydi Abant’ta.  Son önemli ve tartışmalı tespit İhsan Yılmaz’dan: “Pozitif milliyetçilik kriz anlarında negatif milliyetçiliğe dönüyor, bunu da tartışmak lazım.”
   </p>
   <p>
    Sonuç olarak, Abant’ta çok şey konuşuldu. Belli ki hiçbiri orada kalmayacak
   </p>
   <hr/>
   <h3>
    <span>
     Sonuç bildirgesinden öne çıkanlar
    </span>
   </h3>
   <ul>
    <li>
     Hiçbir resmî belgede, Türk vatandaşlığının sosyolojik bir tanımı olmamalıdır. Devlet, herhangi bir üst kimlik tasarlama girişiminde bulunmamalıdır.
    </li>
    <li>
     Devlet, tüm inançlara ve inançsızlığa eşit mesafede olmalıdır.
    </li>
    <li>
     Türkiye-Irak-Suriye üçgenindeki bölgesel dinamik, Türkiye’deki Kürt sorununun çözümünü acil kılmaktadır.
    </li>
    <li>
     Tutarlı bir dış politika güden istikrarlı bir Türkiye, Avrupa’nın güvenliği için hayati öneme sahiptir ve İslam dünyası ile Batı’nın barış içinde birlikte var olması için vazgeçilmezdir.
    </li>
    <li>
     Türkiye’nin, farklı uluslararası işbirliği seçenekleri araması normal olmakla birlikte, AB, süreçteki tüm sorunlara rağmen Türkiye için hâlâ vazgeçilmezdir.
    </li>
    <li>
     En son genel seçimlerden önce tüm siyasî partilerin söz verdiği şekilde, mevcut Anayasa bir dahaki genel seçimlerden önce yeni bir anayasa ile değiştirilmelidir.
    </li>
    <li>
     Hükümetin, Kürt sorununun barışçıl çözümü yönündeki son girişimi desteklenmelidir.
    </li>
    <li>
     Devlet, tüm din ve mezheplere eşit mesafede olmalıdır. Bu nedenle Diyanet İşleri Başkanlığı kaldırılmalı veya statüsü tarafsızlık ilkesi ışığında yeniden tanımlanmalıdır.
    </li>
   </ul>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-34881-abantta-konusulan-orada-kalmiyor.html), [web.archive.org (arşiv bağlantısı)](http://web.archive.org/web/20130914080159/http://www.aksiyon.com.tr:80/aksiyon/haber-34881-abantta-konusulan-orada-kalmiyor.html)
