# MarABa Diyarbakır

*Muhsin Öztürk 2005.01.03*

<div>
 <p>
  <font>
   Kurşun gibi soğuk, sisli bir hava, genzi yakan kesif kömür kokusu… Havaalanında yeşil bereli askerler karşılıyor bizi. Şehri kaplayan puslu sessizlik ürperti verici. Adım başı polis panzerleri, askeri birlikler, hızlı hızlı yürüyen, bir an önce varacakları yere ulaşmak isteyen telaşlı insanlar...
   <br/>
   <br/>
   Ansızın bir çatışma ortamında kalabiliriz endişesi kaplıyor insanın içini... Taksi şoförünün misafirperverliği de hak getire; bir an önce başından savmak istiyor bizi... Arabayı ara sokaklara sürse de yol boyunca iki kez önümüz kesiliyor, kimlikler kontrol ediliyor. Üstelik azarlanıyoruz da... İşimiz olmadıkça sokağa çıkmamalıymışız. İşimiz olmasaydı bu şehirde ne işimiz vardı ki! Zor şehirdi burası.
   <br>
    <br>
     Diyarbakır’ı görmemiş bir kişinin kafasında kurguladığı ilk temas tasavvuru genelde böyle. Çatışmalar, faili meçhuller ve terörle gündemimize gelen şehrin imajı neredeyse kemikleşti, Diyarbakır’ın çağrıştırdıkları hiç iç açıcı olmadı. Ne festivaller, ne bölgeden gelen iyi haberler bu imajı değiştirdi. Üstelik kapkaççı ihraç eden bir şehir özelliği kazandı.
     <br>
      <br>
       Yeni tartışma konumuz ise Avrupa Birliği’nden gelen misafirlerin Diyarbakır ziyaretleri. Son üç ayda yaklaşık 30 AB heyeti şehre geldi. Mesut Yılmaz’ın hafızalarda kalan tek sözü “AB’nin yolu Diyarbakır’dan geçer.” oldu. 17 Aralık’ta tarih alındığında Brüksel-Ankara-Diyarbakır sözleri havada dolaştı, Başbakan Recep Tayyip Erdoğan bu ziyaretlerden duyduğu rahatsızlığı dile getirdi. AB sürecinde yıldızı parlayan şehir Diyarbakır oldu.
       <br>
        <br>
         Diyarbakır normale dönmüş
         <br/>
         <br/>
         Tedirginliği hemen giderelim; havanın soğukluğu ve havaalanındaki askerler dışında yazının girişindeki tasvirlerin tamamı kurgu. Askerlerin orada bulunması da Diyarbakır Havalimanı’nın aynı zamanda askeri havaalanı olmasından kaynaklanıyor. Diyarbakır’da ne bir olağanüstülük ne de bir hareket göze çarpıyor. Türkiye’de herhangi bir şehre gittiğinizde neler görüyorsanız orada da aynısını yaşıyorsunuz. Taksi ücretlerinin çok yüksek olması buna dahil. Belki “İlk intiba yanıltır, göründüğü gibi değildir.” denebilir, ki uysal görünümlü canavarlar, fırtına öncesi sessizlikler zengin bir literatür sunar bize. Belki, Diyarbakır’da Pandora’nın kutusu gece 12’den sonra açılıyordur, herkesler uykudayken yaşanıyordur her şey, kim bilir. Bizim kafamız bu kadar karışık değil ama uzaktan izleyenler için Diyarbakır neredeyse korku şehri.
         <br/>
         <br/>
         Diyarbakır’la ilgili bir haber çalışması için değil de Güneydoğu’ya gezi yapmak niyetiyle yola çıksaydık, rotamızı büyük ihtimalle Diyarbakır’a değil Urfa ya da Mardin’e çevirirdik. Diyarbakır, aşırı politize olmuş kimliği, geçmişten gelen çatışmalar ve bugünün “kapkaç” vakaları yüzünden, korkulacak şehir imajını hâlâ sıkı sıkıya koruyor. Ne surlarının muhteşemliği, ne korunabildiği haliyle bile eşi bulunmaz tarihî dokusu, ne de düpedüz normalleşme emâreleri bu imajın önüne geçebiliyor. İş dolayısıyla şehirde bulunanlar dışında yerli ve yabancı turiste rastlamak güç.
         <br/>
         <br/>
         Şehrin pek çok hâli var. Tek bir ‘hâl’inden hareketle Diyarbakır’ı tarif etmek mümkün değil. Hayatın gece yarısına kadar sürdüğü İstiklal Caddesi benzeri Sanat Sokağı ile Ofis’e bakarak Diyarbakır’ın modern herhangi bir batı şehrinden farksız olduğu düşünülebilir. Çok değil, arabayla beş dakika mesafedeki, yoğun bir toz bulutu ve yoksulluğun kapladığı, bir zamanların kurtarılmış bölgesi Kaynartepe Mahallesi’nde ümitsizlikle birlikte bir ürperti, saat 7’den sonra Suriçi’nde  (ki gitmeniz hiç önerilmiyor) derin bir korku ve hayat endişesi duyabilirsiniz. Uğradığınız semtlere, oturup kalktığınız kişilere göre Diyarbakır’ı tarif etmek kaçınılmaz. Türk şehri, Kürt şehri, normal, anormal, eğlenceli, korkutucu... Ancak parçalardan bağımsız bir Diyarbakır resmi çizmek o kadar kolay değil. Bir de, “Bakmayın bu Diyarbakır’a, siz 30 yıl öncekini görmeliydiniz, kimse kalmadı o günlerden.” nostaljisi var.
         <br/>
         <br/>
         Kantarın topuzu 12 Eylül’den sonra kaçtı
         <br/>
         <br/>
         En sağduyulu insanlar bile 12 Eylül darbesinden sonra burada kantarın topuzunun kaçtığını düşünüyor. 1970’lerde entelektüel Kürt hareketleri revaçtadır. Bu aydınlar “federasyon” dahil her türlü fikri dile getirmekle birlikte silaha karşı mesafelidir. Fransa’da bir gazetede çıkan Kürt bildirgesindeki ayrılıklar daha o zaman oluşmuştur. Diyarbakır bu yıllarda kent dokusunu koruyan, Türk, Kürt ve gayr-i Müslim unsurların, olduğu hatta yabancı firmaların yabancı çalışanlarının yaşadığı kendi halinde bir şehirdir. Memuru, esnafı, halkı, yabancısı iç içe yaşar; göçle gelenler de bu ortama ayak uydurur.
         <br/>
         <br/>
         PKK ilk eylemlerine 1977’de başlar, Batman ve Siverek’te güçlü olmasına rağmen 80’lere kadar Diyarbakır’a sızamaz. Değişimde 12 Eylül milattır. Darbeyle birlikte insanların suçlu suçsuz içeriye alınması, işkence ve bazı yargısız infazlar PKK’nın ekmeğine yağ sürer. Şiddetle beslenen örgüt, devletin bu dönemde yaptığı olumsuz faaliyetlerden kendi hareket alanı için meşru bir zemin oluşturma politikası güder. 12 Eylül’de yargılananlar şiddete kaymasa bile, oğullar babaları kadar mesafeli kalmayacaktır silahlı örgüte. Zaten Diyarbakır eski Diyarbakır değildir artık. Gayr-i Müslimlerin yüzde 95’i, yerlilerinin yüzde 80’i şehri terk etmiştir.
         <br/>
         <br/>
         Faili meçhullerin arttığı yıllar
         <br/>
         <br/>
         PKK’nın şehre inmesi, neredeyse 10 yıl sonra, 1986’da mümkün olur. 80’lerin sonlarına doğru toplu katılımlarla Nice, Kulp, Silvan’da kamplar kurulur. Bir anda militan sayısı on binlere ulaşır. Öğretmen, polis, subay yani bütün memurlar lojmanlara çekilir. Yabancılar çoktan ayrılmıştır bile. Mardin, Derik, Mazıdağı, Savur, Urfa, Siverek, Bingöl ve Genç’ten hatta Tunceli’den Diyarbakır’a akın akın göç başlar. Hiçbir şeyi olmayanlar İstanbul, Mersin, İzmir gibi şehirlere, biraz varlığı olanlar Diyarbakır’a göç eder. Tıpkı, şehir görmeden Almanya’ya giden Türkler gibi, kırsaldan Diyarbakır’a değil de diğer şehirlere göç eden Diyarbakırlılar şehrin abus çehresine bir çentik daha atar. Diyarbakır’a taşınanların birikimleri kısa zamanda biter, yoksulluk, kuşak çatışmaları, suça irtikap hadiseleri baş göstermeye başlar. Artık şehirde kalan az sayıdaki yerli Diyarbakırlı köyden gelenlere ayak uydurmak zorunda kalır. Yirmi nüfuslu aile, bir dairede yaşamaya başlamıştır. Türedi zenginlerin çıkması da bu döneme rastlar.
         <br/>
         <br/>
         1990’lı yılların başında PKK terörü mezradan şehre iner. Uzun yıllar devam edecek siyasallaşma faaliyetlerine başlar. Devletin terörle mücadelesi de kırsaldan şehre taşınır. Tansu Çiller dönemi köyden göçün hız kazandığı yıllardır. Şehrin yeni sakinleri kendilerine ilk ulaşan (PKK veya Hizbullah) örgütün kucağına düşecektir. 10 yıl içinde şehrin demografik yapısı büyük ölçüde değişmiş, şehri korkunç bir panik havası kaplamıştır. Dicle Üniversitesi Öğretim Üyesi Prof. Dr. Alparslan Sır, şehre geldiği 90’lı yılları şöyle anlatıyor: “İlk geldiğimde kapkara bir şehirdi burası. Şırnak kömürü yakılırdı. Korkunç bir is olurdu. Binalar, sokaklar simsiyahtı. Bir bakarsınız sokakta kepenkler kapalı, ne olduğunu da bilmezsiniz, özel bir gündür, bir olay protesto ediliyordur. Faili meçhuller başladı. İnsanların, bana da sıra gelecek mi tedirginliğini yaşıyordu. Biraz parası olanlar göçtü gitti. Burada sadece fakir insanlar kaldı.” İnsanlar bireysel güvenlikleri için silahlandığı, küçük bir tabancayı evine koyduğu yıllardır bu yıllar.
         <br/>
         <br/>
         Bir de itirafçı terörü var. 30 askerin şehit olmasına yol açmış bir PKK’lı, itirafçı oluyor. “Bize yardım ve yataklık etti.” diyerek işaret ettiği kişiler sorgusuz sualsiz içeri alınıyor, o PKK’lı serbest kalıyor. Herhangi bir belgeye ve bulguya dayanmaksızın insanlara suçlu bir kişinin ağzından suç isnat ediliyor. Sorbonne Üniversitesi mezunu Mustafa Ataözden mağdurlardan biri. Her zaman PKK’ya karşıdır ama hiçbir zaman da korucu olmaya niyetlenmemiştir, devletin nezdinde de bir saygınlığı vardır. Entelektüel kişiliği yanında İngilizce ve Fransızcası da iyidir. Bütün bunlar onu itirafçı teröründen kurtarmaz. 5,5 ay içeride yatar. Çıkabilmesi, yani itirafçının ifadesinin değiştirilmesi ve yeniden mahkemeye çıkartılması için, muhatap olduğu resmi kişilerce yüklü paralar vermeye zorlanır. Bu parayı vermeyen bir arkadaşı şehrin dışında ölü bulunur. Vermek zorunda kalır. Ataözden, “İnsanlar kendi rızaları dışında olayların içine sürüklendi ve mağdur oldu.” diyor. Ortada kalanlar her iki tarafın tacizi altındadır.
         <br/>
         <br/>
         Şehri tehdit eden kapkaç terörü
         <br/>
         <br/>
         Diyarbakır’ın mutlu geleceği ‘arafta’ kalanların artmasına bağlı gözüküyor. Örgüt ya da devlet ne der korkusunu aşmış, kendi kararlarını özgürce alabilen bireylerin sayısı arttıkça normalleşecek bir şehir burası. Diyarbakır’da kaldığımız bir hafta boyunca ‘nabza göre şerbet’ verenler olsa da genellikle kendi fikirlerini dile getirip hem devleti hem HADEP’i eleştirebilen bireyler gördük. Ancak PKK ile ilgili yüksek sesle konuşmak hâlâ korkutucu geliyor insanlara.
         <br/>
         <br/>
         Bugün Diyarbakır’ı başka bir terör tehdit ediyor: Yoksulluğa, sokağa ve suça itilmiş gençlikten kaynaklanan kapkaç. İnsanlar, devlet ya da teröristler evimizi basacak korkusu yaşamıyor belki; ama evden çıkarken takip edildiğini, her an bir saldırıya hedef olacağını düşünen pek çok kişi (çoğunlukla bayanlar) yanına bir çakı almayı ihmal etmiyor. Sıradan vatandaşı küçük de olsa silahlanmaya iten bu durum, bazılarına göre toplumsal hayatı felç eden terör kadar güçlü bir tehdit potansiyelini taşıyor. Konuyla ilgili sayısız anlatım var. Japon Pasajı’nda Ekrem Kılıç, Diyarbakır’a yeni tayin olmuş, annesiyle birlikte şehri tanımaya gelmiş bir öğretmeni, dikkatli olması konusunda uyarmış. Öğretmen ve annesi yarım saat sonra gözü yaşlı geri dönmüşler. ”Artık buna şaşırmıyoruz” diyor.
         <br/>
         <br/>
         Eski Diyarbakır, Kaleiçi’nden ibaret ve hâlâ ticari hayatın kalbi burada atıyor. Sözgelimi Bankalar Caddesi, kapkaç üssü gibi görülüyor. Gündüz vakti bile adrese teslim temiz işler yapılan bu caddenin avantajı, kapkaç sonrası sağlı sollu dar sokaklarda kaybolma kolaylığı. Zaten kapkaç bir çete faaliyeti olduğundan bu eyleme maruz kalan kişinin yapması gereken en akıllıca şey asla direnmemesi, alıp kaçanların peşinden koşmaması. Sonu kanlı biten sayısız hikâye var. Burada gündüz vakti dikkatli olmak, akşam 7’den sonra asla dışarı çıkmamak gerekiyor.  Ki, bu saat bazı caddelerde akşam 5’e kadar düşebiliyor.
         <br/>
         <br/>
         Arabaların giremediği dar sokaklardan geçerek vardığımız bir parkta çocukların oyunlarını seyreden yaşı kemale ermiş iki mahalleliyle sohbet ediyoruz. Söz kapkaçtan açılınca daha genç olanı eliyle çocukları işaret ederek, “İşte kapkaç yapanlar bunlar.” diyor. Nasıl yani! Şu küçücük, üstü başı toprak içinde, güle oynaya salıncaklara binen çocuklar mı? On yaşından bile küçükler belki; ama mahalleliye göre iki üç yıl sonra salıncaktan inip figüranlık yaptıkları kapkaç olayının baş aktörü olmaya soyunacaklardı. Mahallenin içindeki çürükleri temizlemesi mümkün gözükmüyor. Mahalle bakkalı “Karşınızdaki adamın elinde bıçak varsa nasihat etmek oldukça korkutucu olabiliyor.” mealinde konuşuyor. Bir de yakalanan 3-5 gün yatıp sonra yine geliyor, şikayet edenin başı derde giriyor.
         <br/>
         <br/>
         <a href="haberfotograf.php?catid=19335" target="_blank">
          <br/>
          <img border="0" hspace="5" src="/web/20051102092023im_/http://www.aksiyon.com.tr/fotograf/banner/haber-19335.jpg" vspace="5"/>
         </a>
         28 bin sokak çocuğu
         <br/>
         <br/>
         Güvenlik güçlerinin yeni reformlar çerçevesinde zorunlu ‘insan hakları’ hassasiyeti nedeniyle daha bir geride durmasının olayları azdırdığını düşünenler var. Şehrin en modern ve hareketli merkezi Ofis’te yer altı çarşısının esnafının kendi arasında örgütlenerek kapkaça yönelik özel güvenlik tedbirleri almasının bir sebebi bu. Kapkaç bazı bölgeleri fethetse de henüz şehri ele geçirmiş değil. Gecekondunun hakim olduğu, daha fakir bölgelerde elinizi kolunuzu sallayarak dolaşamıyorsunuz ama şehir merkezinde hayat diğer şehirlerden farksız.
         <br/>
         <br/>
         Resmi ağızlar Diyarbakır’da 28 bin sokak çocuğundan söz ediyor. İşsizlik, yoksulluk ve sokağa düşen çocukların sayısındaki artış kapkaç sebepleri arasında, ancak bu konuyla ilgili özgün yorumlar da var. Kadın İntiharları araştırmasıyla da tanınan psikiyatr Alparslan Sır, 7-8 yıl öncesine göre sokak çocuklarının sayısında azalma olduğunu ama kapkaç olaylarındaki artışın 2-3 yıllık normalleşme sürecinden kaynaklandığını söylüyor. Şöyle ki, uzun yıllar sokağa çıkmaktan korkan ve hava karardığında evine kapanan halk, olağanüstü halin kalkması ve reformlarla birlikte en rahat haliyle sosyal hayatın içinde yer almaya başladı. Bu durum, var olan kapkaç potansiyelinin harekete geçirilmesinden başka bir şey değil.
         <br/>
         <br/>
         Mustafa Ataözden’e göre PKK’nın ve Hizbullah’ın çökertilmesinden sonra potansiyel örgüt elemanları şehirde kaldı. İşleri yok, üstelik ‘şiddet’ yoluyla geçinmek bir hayat tarzına dönüşmüş. Alparslan Sır’ın verdiği rakamlar bunu doğruluyor. Sokak çocuklarından olaylara karışanların sayısı 150 iken, kapkaç faillerinin sayısı bin civarında. Hayatın sillesini yemiş küçük çocukların figüran olduğu, tarihi Kaleiçi’nin bir sahneye dönüştüğü bu oyunun aktörleri tahmin edildiğinden daha yaşlı.
         <br/>
         <br/>
         Sokak çocuklarının büyük çoğunluğu parçalanmış ailelerin eseri. Bir kısmının babası cezaevinde, bir kısmınınki dağda, bir kısmının ailesi de 10 çocuğundan birini sokağa kaptırmanın üzüntüsünü yüreğinde hissetmiyor. Alparslan Sır’ın anlatımıyla daha küçük yaşta baba otoritesini tanımayan çocuk bir süre sonra sokaktan aldığı kültürle hem ailenin hem de sokağın ‘baba’sı olmaya soyunuyor. 8-10 yaşlarında sokağı mesken tutuyor. Uyuşturucu ve cinsel tacizle burada tanışıyor. Sokak çocuğu ile çalışan çocuğu ayırt etmek gerekiyor. Çalışan çocukların yüzde 80’i okula devam ediyor. Sokak çocukları kışın Adana, Mersin gibi sıcak bölgelere taşınıyor, yazın geri dönüyor. Ailenin on ferdinden biri olup, varlığı sadece akşam eve getirdiği parayla ölçülen çalışan çocuklar, aileleri için geçim kaynağı durumunda. Bir de suça karışıp kendini Diyarbakırlı gösterenlerin pek çoğunun başka yerlerden olduğuna inanılıyor. Diyarbakırlılığın ‘kimlik’ olarak kullanılması söz konusu.
         <br/>
         <br/>
         Değişen kadın kimliği
         <br/>
         <br/>
         Saçları yarı açık, sarı-kırmızı-yeşil esvaplı yaşlı kadınlar... Genellikle mitinglerde ve ‘insan hakları’ merkezli protesto etkinliklerinde görürüz onları. Bazılarına göre PKK, doğru ya da yanlış, doğulu kadının kimlik bulmasını sağladı. Bazılarına göre de yaptığı apaçık kadını kullanmak. Güneydoğu’da sık sık gündeme gelen kadın intiharlarının büyük çoğunluğunun, aile meclislerinde alınan kararla intihar süsü verilmiş cinayetler olduğu anlaşılıyor. Köyden şehre taşındığında başka bir dünya ile tanışan kadının töre cinayetleriyle (intiharlar da dahil) başı dertte. Diyarbakır Kadın Merkezi (KAMER) Başkanı Nebahat Akkoç, bölge kadınının en büyük sorununun ‘şiddet’ olduğunu söylüyor. Bunu aşması “bireysel, politik, ekonomik, yasal anlamda güçlenmesiyle” mümkündür. Akkoç’a göre bölgede namus cinayetleriyle ilgili oldukça önemli duyarlılıklar gelişti.
         <br/>
         <br/>
         Necla Hattapoğlu, Güneydoğu Kadın Platformu’nun başkanı. Bağlar Semtinde açtıkları poliklinikte bedava sağlık hizmetleri, dikiş nakış, boyama kursları veriyorlar. Belki muhafazakar oluşları, belki de ‘insan hakları’ sahasında faaliyet göstermemeleri ya da başka bir neden, onları, Diyarbakır’ın önde gelen birkaç kadın kuruluşundan biri olmalarına rağmen AB heyetleri ziyaretlerinden mahrum bırakmış. Hattapoğlu’na göre en büyük sorun insanların özlerine sahip çıkamamaları ve güven duygusu kaybı.
         <br/>
         <br/>
         Sokaklarda, mitinglerde olduğu tarzda geleneksel kıyafetler içinde kadınlarla karşılaşmıyorsunuz. Kürt kadının siyasi ve sivil faaliyetlerde daha aktif olduğu, ‘feminist’ bakış açısıyla dünyayı algıladığı söylenebilir.
         <br/>
         <br/>
         Bağlar’da anam ağlar
         <br/>
         <br/>
         Balkonların birbirine değmemesine özen gösterilmiş. Bazı sokaklar huni gibi, bir köşesinde çocuklar top oynuyor, araba geçmiyor, yangın çıkması halinde büyük bir felaket olabilir. Kalın bir toz bulutu altında kalmış bir hayat buradaki. Diyarbakır’ın en kötüsü değil ama yeterince zor hayat şartlarını göğüsleyen insanların yaşadıkları bir yer. Bir ara adı kurtarılmış semte çıkan Kaynartepe Mahallesi, Bağlar Belediyesi’ne bağlı. Çok değil daha yirmi yıl öncesine kadar üzüm bağlarıyla meşhurmuş.
         <br/>
         <br/>
         Yurdusev Özsekmenler, Diyarbakır’ın en büyük ilçesinin HADEP’li belediye başkanı. Aslen Çanakkaleli, Kürt değil ama doksanlı yılların başından beri ‘Gündem’ gazetesinin bütün versiyonlarında görev almış. Daha önceleri iş icabı Diyarbakır’a gelmiş olsa da devamlı olarak şehirde kalışı ilk. Halkın, sorunların çözüm mercii olarak yerel yönetimleri gördüğünü söylerken, “Kocasından dayak yiyen de, elektriği kesilen de bize geliyor. Biz de ‘bu bizim görevimiz değil’ demiyoruz.” diyor. Yerel yönetimler yasasını genellikle olumlu bulurken bazı endişeleri de var. Olumlu bulduğu şey, belediyelerin sosyal faaliyetler için uzman istihdam edebiliyor olması. Gecekondu ve kaçak yapıdan yerel yönetimler de sorumlu. “Yiyecek ekmeği olmayanlar var, bu durumda Türkiye’de cezaevine girmeyecek belediye başkanı kalmayacak.” Yasaya göre belediye personel harcamaları yüzde 30’u aşmayacak. Bağlar Belediyesi’nde ise bu oran yüzde 80. “Bu durumda personelin 2/3’ünü sokağa atmak zorundayız.” diyor.
         <br/>
         <br/>
         Her yerde olduğu gibi burada da belediyeler iş kapası olarak görülüyor. Büyükşehir Belediyesi Başkan Vekili Yusuf Akgün’le görüşmemizde iş talebi için çevre ilçelerden gelen vatandaşlar dikkatimizi çekiyor. “Günde 20-30 kişinin iş talebine muhatap oluyoruz. Emin olun, insanın psikolojisi de bozuluyor. Buna vicdan dayanmaz.” diyor. Türkiye genelinde işsizlik oranı yüzde 10 iken bu oran Diyarbakır’da yüzde 70’ler civarında. Eminönü’nden kaldırılan işportacıların yüzde 60’ının Diyarbakır’a geri döndüğü söyleniyor. Mersin, son bir yılda suça bulaşma potansiyelinden dolayı yaklaşık 5 bin kişiyi Diyarbakır’a göndermiş. Ayrıca Adana’dan ve Tarsus’tan gelip buraya yerleşenler var. Kaleiçi esnafı hiçbir vergi, kira, fatura ödeme derdi olmayan işportacıların her tarafı kaplamasından ve her şeyi satmasından oldukça rahatsız.
         <br/>
         <br/>
         Herkes ekmek derdine düşmüş
         <br/>
         <br/>
         Ferit Balin bir kamyon şoförü. Bağdat’tan yeni gelmiş, siz bu yazıyı okurken o Bağdat yollarında olacak. Ona göre terör bitti, herkes evini geçindirmenin derdinde. O, şehrin içinde bulunduğu durumdan Diyarbakırlı işadamlarını sorumlu tutuyor: “Memleketlerinde iş yeri açmıyor, hemşehrilerinin sefaletine göz yumuyorlar.” İş başvurusu yapmış. “Bana terörist gibi baktılar, Diyarbakırlı olduğum için işe almadılar.” diyor. Pek çok hayati tehlike atlattığı Bağdat yolunda kazandığı aylık ücret 500 milyon lira.
         <br/>
         <br/>
         Akyıllar’ın entegre tesisi sayılmazsa şehirde tek bir fabrika yok. Diyarbakır bir tüketim şehri. Memurlar üzerinden dönen Diyarbakır ekonomisini öğretmen, polis ve asker sırtlıyor. Kişi başına düşen milli gelir bin 300 dolar civarında. Teşvik kapsamına giren illerden biri olmasına rağmen tek bir yatırım çekebilmiş değil. Yusuf Akgün, Diyarbakır nüfusunun neredeyse “memurlar” ve “işsizler” şeklinde tasnif edilebileceğini söylüyor.
         <br/>
         <br/>
         Mega Center Yöneticisi Adnan Fatih Tutka’ya göre Diyarbakır’da refah düzeyinin yüksekliği memurun cebine giren paraya bağlı.  Mega Center, Diyar Galaria ile birlikte şehrin en büyük alışveriş merkezi. İki yıl öncesi açılmasına rağmen, Türkiye’nin en meşhur markalarının olduğu mağaza, kafe ve sinemalarıyla Diyarbakır’ın yeni gözdesi. Hafta sonları tıklım tıklım. Tutka’ya göre bu durum Diyarbakır’dan kazandıklarını buraya yatırdıkları için müşterinin onları ödüllendirmesi. Vali Efgan Ala’nın “Bizim devlet olarak size yapabileceğimiz en büyük iyilik size karışmamak.” lafını çok tutuyor. Yıllardır verilen teşviklerin ara yerde kaynayıp gittiğini hatırlatarak “Bedava vererek insanları üretime teşvik edemezsiniz.” diyor. Burada kimse teşvik kapsamına alınan 36 ilin içinden Osmaniye, Düzce gibi denize kıyısı olan yerler varken Diyarbakır’ın tercih edileceğini düşünmüyor. Adnan Tutka gibi devletin görevi sadece özel sektörün önünü açmak olmalı diyenler de var, Yurdusev Özsağmanlar gibi Diyarbakır için pozitif ayrımcılık talebinde bulunanlar da.
         <br/>
         <br/>
         Kadınların sadece onda biri okur yazar. Milli Eğitim Bakanlığı başta olmak üzere pek çok sivil toplum kuruluşunun Diyarbakır’la ilgili proje geliştiriyor olması dikkat çekiyor. Pfizer ile Toplum Gönüllüleri Vakfı’nın dört okulu restore etmeleri ve bilgisayar sınıfı açmaları bunlardan biri. Birinci Körfez Savaşı sırasında şirketin pazarlama müdürlüğünü yürüten ve Diyarbakır’dan çekilmeme kararında etkili olan Pfizer Genel Müdürü Ahmet Esen, önce barış sonra eğitim ve sağlık diyor: “Herkes bizim gibi şanslı doğmuyor.” Doğu Almanya örneğini hatırlatarak zenginleşmenin hemen gerçekleşmeyeceğini, üstelik AB sürecinde ekonomik kriterlere ancak gelinebildiğini anlatıyor.
         <br/>
         <br/>
         Belediyeler çalışıyor mu?
         <br/>
         <br/>
         1999 seçimlerinde HADEP Güneydoğu’da neredeyse bütün illeri alınca büyük bir şok yaşanır. PKK’nın uzantısı olarak görülen parti Güneydoğu’nun büyük şehirlerini almıştır. Ne devlet, ne de belediyeleri alan kadrolar böyle bir görev için hazırdır. Valiler yeni başkanları kabul etmez. Bağlar Belediyesi Başkanı Yurdusev Özsağmanlar, yeni kadroları önceden hazırlanmış projelere ve kente dair vizyona sahip olmadığını kabul ediyor. Belediyeler bunun bedelini bir sonraki seçimde başkanlıkların yarısını kaybederek ödeyeceklerdir. Büyükşehir Belediyesi’nden bir yetkili bize parti içi çekişmelerin de bu sonuca yol açtığını söylüyor. Yani her yerde bir çok aday adayı çıkmış, bunlar aday gösterilmediklerinde de parti aleyhinde çalışmışlar. O da belediyecilik konusunda eksik kalındığını itiraf ediyor.
         <br/>
         <br/>
         HADEP’in ezici üstünlükle Diyarbakır’ı almasıyla ilgili pek çok yorum var. Diyarbakır’ın ‘kale’ gibi algılanması, rakip adayın isminin geç açıklanması gibi sebepler sıralansa da HADEP’in yeni bir yüzle seçime girmesi en önemli faktördür. “Parti, Diyarbakır’da Alparslan Türkeş’i aday gösterse kazanır.” söylemi varmış ki bundan sonra kullanmak güç olur. Yaygın kanaate göre eski başkan yeniden aday olsaydı Hadep’in Diyarbakır’da kazanması mümkün değildi. Bunun yanında yeni başkan Osman Baydemir’in iyi şeyler yapacağını söyleyenler, daha doğrusu temenni edenler de var, belediyenin hâlâ hizmet vermediğini düşünenler de.  Eskiden valilikle belediyeyi herhangi bir kare içinde, ortak bir projede görmek mümkün değilken, son yıllarda hem açılışlarda hem de projelerde birlikte hareket ettikleri gözleniyor. Örneğin Bağlar’da açılan bir kadın merkezini HADEP’li Bağlar Belediye Başkanı Yurdusev Özsağmanlar ile Vali Yardımcısı Canan Hançer Baştürk birlikte açtı. Surlar’ın ıslahı ile ilgili projede Büyükşehir, Valilik ve Kültür Bakanlığı ortak çalışıyor. Yine ‘Beyaz Tebeşir’ kampanyasında Milli Eğitim Bakanlığı ile birlikte çalışma söz konusu olmuş. AK Parti hükümetinin HADEP’li belediyelerle ilgili tavrı ‘dışlayacı’ değil.
         <br/>
         <br/>
         AB heyetlerini ağırlamaktan işimizi yapamıyoruz
         <br/>
         <br/>
         Dicle Nehri’nin bir kenarında Diyarbakır, öbür tarafında Dicle Üniversitesi var. Geniş araziye sahip üniversitede tıp fakültesi öne çıkıyor. Surlardan çıkıp Dicle üzerinden kampuse vardığınızda “İyi ki gelmişiz, yoksa Diyarbakır izlenimi eksik kalırdı.” diyorsunuz. Burası öğrenci yurtları, öğretim üyesi lojmanları, kafeteryası, yüzme havuzuyla küçük bir şehir görünümünde. Nehrin diğer yakasında, kurtarılmış bir bölge gibi. Rektör Prof. Dr. Fikri Canoruç’un verdiği bilgilere göre, öğrencilerin şehre katkısı 55 bin asgari ücretlinin yıllık gelirine eşit. Mevcut küçük ve büyük ölçekli 230 sanayi işletmesi toplam 11 bin kişiye istihdam sağlarken, sadece üniversite 5 bin kişinin işvereni konumunda. Bölgenin eğitimli insan kaynağının büyük kısmı bu üniversiteden mezun.
         <br/>
         <br/>
         AB heyetlerinin gelmesi, bir kısım halkı hiç ilgilendirmese de hayırlı mı hayırsız mı, karar verilebilmiş değil. Gerçek olan ise Büyükşehir Başkan Vekili Yusuf Akgün’ün “Mesâimizin büyük bir kısmını AB oluşturuyor.” ifadesi. Diyarbakır’ın AB mesaisinin ‘iş alanları’ olarak geri dönmesi beklentisi var. Berber Metin Oktay Karsu “Geliyorlar da ne oluyor.” diyor. Bu cümle pek çoklarının ağzında. Mega Center’ın yöneticisi Adnan Fatih Tutka, bölgenin AB’ye uyumlu olmadığını söylerken, “AB ne yapacak? Bu bölgeye yabancı yatırımcıyı mı getirecek? Kimse parasını buraya getirip peşkeş çekmez.” diyor.
         <br/>
         <br/>
         Diyarbakır’ın politize bir şehir imajının ‘yabancı’yı ittiği gerçeği HADEP’li yöneticilerin yüzleşmekte zorlandığı bir konu. Kente gelen ‘siyasi turistler’ Diyarbakır’ın var olan “siyasi” çehresine bir çentik daha atıyor. AB Bilgi Bürosu yöneticisi Lezgin Yalçın, “Yerel siyasetçi, iş adamı, yurt dışından gelen temsilci halkın istediği gibi konuşuyor. Yani siyaset yapıyor. Ekonomik anlamda kalkınamamasının tek nedeni şehrin politize olmasıdır.” diyor. Nebahat Akkoç’a göre Diyarbakır bu kimlikten çıkmanın eşiğinde: “Çok farklı gündemi olan bir şehirde, farklı şeyler konuşan insanlar var artık.” Bazı sivil toplum kuruluşları, ‘insan hakları’ alanında faaliyet göstermedikleri gerekçesiyle AB-sivil toplum buluşmalarına çağrılmamalarından şikayetçi.
         <br/>
         <br/>
         “Her insan hakkı ihlalinden dolayı Allah katında mesulüz. İnsan haklarına saygı göstermek dini bir görevdir.” Cuma namazında hutbenin konusu ‘insan hakları.’ Her şeyin insan hakları diliyle anlatıldığı bir yer burası. Osman Baydemir’in, “İşsizlik en büyük insan hakkı ihlali” demesi bundan. “Diyarbakır’da ‘insan hakları fetişizmi’ yaşanıyor.” diyenler de var. Terör örgütünün oluşturduğu psikolojik baskı ve şiddet insan hakları kapsamında değerlendirilmiyor. İnsan Hakları Derneği (İHD) Diyarbakır Şube Müdürü Selahattin Demirtaş’a “Terör örgütünden ötürü insan hakkı ihlaline uğradığını düşünüp başvuranlar da var mı?” diye sorduğumuzda, “Evet, az da olsa oluyor fakat çözümü için muhatabımız yok. Onun için pek ilgilenemiyoruz.” şeklinde cevap alıyoruz.
         <br/>
         <br/>
         Bu arada, Vali Efgan Ala İHD’nin son raporuna araştırmalı bir cevap verdi; iddiaların hiçbiri gerçek değildir diye. Selahattin Demirtaş, son yıllarda hem nitelik hem nicelik olarak insan hakkı ihlallerinde ciddi düşüşler yaşandığını söylüyor. Bunu kalıcı değil konjonktürel bir düşüş olarak yorumluyor. “Hak ihlallerinin yarısı devlet, diğer kısmı özel sebeplere dayanıyor” diyor.
         <br/>
         <br/>
         <a href="haberfotograf.php?catid=19335" target="_blank">
          <br/>
          <img border="0" hspace="5" src="/web/20051102092023im_/http://www.aksiyon.com.tr/fotograf/banner/haber-19335.jpg" vspace="5"/>
         </a>
         Konserlere ilgi azaldı
         <br/>
         <br/>
         Diyarbakır’da düzenlenen uluslararası kültür ve sanat festivali, bu yıl Ortadoğu’ya açıldı fakat bunun Kürtlerle sınırlı bir açılım olduğunu söylemek yanlış olmaz. Yüz binlerce kişinin izlediği Sezen Aksu, Nilüfer, Goran Brakoviç konserlerinin en büyük özelliği konser öncesi “biji Apo” sloganları için sanatçılar önceden uyarılarak bunun kaçınılmaz olduğunun hatırlatılması. Diyarbakır’la ilgili bir gerçek de şu: İnsanlar sadece toplu mitinglerde renklerini belli etmiyor. Bir iki saat sohbet ettiğimiz kişinin PKK sempatizanı olduğunu öğrendiğinizde şaşırmayın, burada olağan bir şey bu.  Kürtçe dil kurslarına ilginin azlığı kamuoyuna yansımıştı. Diyarbakır’da düzenlenen son iki Kürçe konsere çok az ilgi gösterilmiş. Buna, “yasakların kalkması ilgiyi azalttı” şeklinde bakılabileceği gibi, konserlerin de mitingler gibi örgütlü bir faaliyet olduğu, örgütlenmediği zaman salonların boş kaldığı şeklinde de yorumlanabilir.
         <br/>
         <br/>
         Diyarbakır, doğunun Paris’i değil, İstanbul’u. Kozmopolit, zaman zaman tehlikeli, zaman zaman keyifli, yaşayan bir şehir. Beş ve dört yıldızlı otellerde her akşam fasıllar düzenleniyor. İstanbul markası Nispet ve Laila’nın burada bir karşılığı var, yakınlarda da Latin dansları kursu açıldı ve yüz kişi başvurdu. Belediye tiyatrosunda “Bir anarşistin kaza sonucu ölümü” oynuyor.
         <br/>
         <br/>
         Havaalanında tek bir kafe var. Ferzende Yaşa 1962’de havaalanı ile birlikte açmış, tam 42 yıldır geleni gideni ağırlıyor. Altın dişleri ve altın kaplamalı çay bardaklarıyla Ferzende Yaşa’yı tanımadan Diyarbakır’ı tanımış sayılmazsınız. Sarı halkalı bardaklarından içtiğimiz çaydan sonra, veda ediyoruz. Ne de olsa biz yolcu o hancıydı. Diyarbakır, uçaktan o kadar da büyük gözükmüyordu.
         <br/>
         <br/>
         BİR ZAMANLAR DİYARBAKIR
         <br/>
         <br/>
         Şehrin kale dışına çıkışı 80 yıllık hikâye. Hayat tamamen Suriçi’nde cereyan  eder, akşam olunca demir kapılar kapatılırmış. O vakitler şehirde 20 hamam  varmış. Şehre gelen yabancı hemen girişin yanındaki hamama uğrar sonra şehir hayatına dahil olurmuş. Diyarbakır, kervanların uğrak yeridir. Hâlâ ayakta kalan Türkiye’nin en  görkemli kervansarayları burada. Bugün Hasan Paşa Hanı, bakımsız ve terk  edilmiş durumda. Hanın yaklaşık 500 atlık kapasitesi varmış. Aynı şekilde  Kervansaray Otel olarak işletilen Deliller Hanı özellikle bahar ve yaz aylarında muhteşem bahçesiyle turistlerin en uğrak yeri. Hayvanların takıldığı yer bugün kışlık restoran olarak kullanılıyor.
         <br/>
         <br/>
         Eski Diyarbakır evlerinde malzeme olarak ahşaptan çok taş kullanılmış. 1870’lerden  bu yana fotoğraflanmış olan şehirde en çok iki katlı, düz damlı evler yaygın. Şehri çevreleyen surların uzunluğu 5,5 km. 82 burcu, 12 metrelik yüksekliği, 5 metreye varan kalınlığı ile nice büyük orduları püskürtmüş hâlâ ayakta duran bir yapı. 1930’larda dönemin valisince “şehir hava almıyor” gerekçesiyle surun bir kısmının yıktırılması sonucu Dağkapı’daki yüz metrelik açık oluşmuş.
         <br/>
         <br/>
         Kalkan balığı görünümündeki şehir tarihin yakın tanığı. Yakınlarda Surlu Kentler Kurultayı’na katılan Büyükşehir Belediye Başkanı Osman Baydemir’e birliğin başkanı olması önerilmiş. Surlar hiç tacize uğramamış değil. Fakat o kadar sağlam yapılmış ki ne Timur ne de günümüzün gecekonducuları surdan bir parça koparabilmeyi başarmış. Onlarca seyyahın yolu buradan geçmiş. Onların anlatımlarından Diyarbakır’ı takip etmek büyük zevk olduğu gibi şaşırtıcı da. Seyyahların notlarından neredeyse her Hıristiyan mezhebinden cemaatin Diyarbakır’da yaşadığı görülüyor. Gregoryen, Katolik ve Protestan Ermeniler, Ortodoks Yunanlar, Ortodoks Rumlar, Keldani Katolikler, Suriyeli Katolikler, Suriyeli Yakobiler (Yahudi Kürtler), Yahudiler, Fransisken Fransızlar...
         <br/>
         <br/>
         Diyarbakır bir Türk şehri
         <br/>
         <br/>
         Şehrin en kalabalık  nüfusu Türkler. Bu bilgi, Vital Cuinet’in 1891 yılında Diyarbakır Merkez Sancağı başlığında hazırladığı raporda yer alıyor. Ayrıntılı istatistik rakamlarında, şehrin nüfusunun sadece onda birinin Kürt olduğu anlaşılıyor. Aynı tarihlerde şehre gelen bir gezgin, Kürtlerin şehir hayatında yeni yeni yer almaya başladığı gözlemini aktarıyor. 100 yıl önceki rakamlar göre  Diyarbakır’ın bir Kürt kenti olmadığı anlaşılıyor. Eski Diyarbakır yani Suriçi hemen hemen bütün şehirlerimizle aynı kaderi paylaşmış; yerliler peyderpey göç etmiş, kırsaldan şehre göç edenler buralara yerleşmiş. Şehir sadece barınma ihtiyacını karşılayan bir platodur artık; ne eski evlerin zevki ne şehir yaşamının incelikleri ayakta kalır. Bugünse Kaleiçi’ni bir bakışta kavramak, eğer kavradıysanız bundan keyif almak mümkün değil. Ancak dolaştıkça, sırlarına vâkıf oldukça tarihin kadim şehirlerinden birinde olduğunuzu anlıyorsunuz. İslam Ulucami şehrin merkezi konumunda. Mar Toma Kilisesi’yken fetihten sonra camiye çevrilmiş. Hâlâ eski izler, kabartmalar duruyor. Ünlü Emevi Camii’nin bir benzeri, savaş hali pozisyonu şeklinde enine uzayan, düz tavanı olan, kubbesiz bir mimariye sahip.
         <br/>
         <br/>
         Amid, Kara Amit, Diyarbekir, Diyarbakır... 5 bin yıllık tarihi olan, Doğu ve Batı medeniyetlerinin çarpışmasında sık sık el değiştirmiş bölgenin en kadim şehirlerinden.
         <br/>
         <br/>
         DİYARBAKIR  NOTLARI
         <br/>
         <br/>
         Diyarbakır’ın kültür dünyasına kattığı isimler: Süleyman Nazif, Cahit Sıtkı  Tarancı, Hattat Hamid, Ziya Gökalp. Diyarbakır’da en çok ziyaret edilen  mekanlardan biri, Ulu Caminin hemen yakınındaki Cahit Sıtkı Tarancı’nın  evi.
         <br/>
         <br/>
         Orhan Pamuk’un bazı romanları daha önce Kürtçe’ye çevrilmişti. Hekimoğlu  İsmail’in Minyeli Abdullah romanı da Kürtçe’de.
         <br/>
         <br/>
         Yaygın olarak kullanılmakla birlikte ağa kimliğinin özellikle şehirde fonksiyonel olduğu söylenemez. Genellikle şehirde bir yere gelmiş isimlerin ağa geçmişleri var. Her zengine ‘ağa’ denmesi hoş karşılanmıyor. “Ağa dediğinin köyü, toprağı olacak” diyorlar.
         <br/>
         <br/>
         Ünlü markalar bölgeye özgü üretim yapıyor. Örneğin Koton firması  üzerinde Kürtçe yazılar olan tişörtler üretmiş. Bunlar Diyarbakır Ofis mağazasında satılıyor.
         <br/>
         <br/>
         Diyarbakır’da bulunduğumuz bir hafta içinde neredeyse hiç yabancı turistle  karşılaşmadık.
         <br/>
         <br/>
         Diyarbakırlı olup da çok zengin olanların normal yollardan bu birikime sahip olduğu düşünülmüyor. Öte yandan uyuşturucu işinin içinde bulunanlar bu durumu gayr–i meşru görmüyor. Faizi haram görebiliyor ama uyuşturucuya karşı o kadar sert tavır yok.
         <br/>
         <br/>
         Her fakir şehirde olduğu gibi misyonerler burada da faaliyet  halinde. Öğrencilere burs dağıtılıyor, Kiliseler Birliği adına yakacak yardımı yapılıyor.
         <br/>
         <br/>
         Diyarbakır’dan giden göçün ancak Diyarbakır’da kesilebileceğine inanılıyor. Bu çerçevede devlet, belediye ve sivil toplumların işbirliği ile köye dönüşlerin cazip hale getirilmesi isteniyor. Bir önceki Köye Dönüş Yasası ile yüzde 5’lik bir başarı elde edilmiş.
         <br/>
         <br/>
         Doğunun sayılarla arası iyi olmadığı bilinir. Diyarbakır için 1 milyon ile 2,5 milyon arasında gidip gelen nüfus telaffuz ediliyor. Resmi kişilerin verdiği rakam 1 milyon. Şehir girişinde ise 570 bin yazıyor. Genel kabul gören rakam ise 1,5 milyon.
         <br/>
         <br/>
         Diyarbakırlılar şehir dışına çıktıklarında olağanüstü bir şehirden geliyor  muamelesi görmekten rahatsızlar. “Halbuki güvenli bir şehir burası. Ayrıca  bir sorun varsa bu bizim kabahatimiz değil” diyorlar.
         <br/>
         <br/>
         Diyarbakır’da bir Turgut Özal’ın bir de Gaffar Okkan’ın cenazesinde esnaf  tümüyle kepenkleri kapatmış.
         <br/>
         <br/>
         Kürtçe konuşan bir şehirde olduğunuzu hissetmiyorsunuz. İstanbul’da ne  kadar konuşuluyorsa burada da o kadar konuşuluyor.
         <br/>
         <br/>
         Diyarbakır’ın ‘konuşturan’ bir yanı var. Süleyman Demirel ilk ‘Kürt realitesi’ kavramını burada telaffuz etmiş. Mesut Yılmaz da o meşhur sözünü yine burada söyledi.
         <br/>
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </p>
 <p>
  <font>
   (Bu yazı 3860 kez okunmuştur)
  </font>
 </p>
</div>


Kaynak: [www.aksiyon.com.tr](http://www.aksiyon.com.tr:80/yazdir.php?id=19335), [web.archive.org (arşiv bağlantısı)](http://web.archive.org/web/20051102092023/http://www.aksiyon.com.tr:80/yazdir.php?id=19335)
