# Kitap niyetine okunan lugat

*Muhsin Öztürk 2005.12.26*

<div>
 <p>
  <font>
   Merakla beklenen Misalli Büyük Türkçe Sözlük’e (Kubbealtı Lugatı) büyük bir ilgi görülüyor. Türk dilinin bir dökümü, bir envanteri niteliğinde olan Kubbealtı Lugatı sadece kelimelerin anlamlarını bulabileceğiniz lugat olmasının ötesinde her bir kelimenin hangi edebi metinde nasıl geçtiğini birkaç örnekte okuyabileceğiniz eşsiz bir kültür eseri.
   <br/>
   <br/>
   Lugat, Türkçe'nin gelişmeye başladığı 13. yüzyıldan bugüne 400 müelliften yaklaşık 1000'e yakın eserin taranmasıyla elde edilen 100 bin örnekli bir temel başvuru eseri.
   <br>
    <br>
     1971 yılında başlayan lugat çalışması için oluşturulan heyet Türk kültür hayatının ağır toplarını barındırıyor. Samiha Ayverdi, Dr. Ekrem Hakkı Ayverdi, Prof. Dr. Nihad Sami Banarlı, Prof. Dr. Tahsin Banguoğlu, Prof. Dr. Ömer Lütfi Barkan, Prof. Dr. Kaya Bilgegil, Prof. Dr. Abdülkadir İnan, Prof. Dr. Faruk Kadri Timurtaş, Faruk Nafiz Çamlıbel, Orhan Seyfi Orhon, Fevziye Abdullah Tansel ve İlhan Ayverdi. Fakat bir hayli yaşlı olan heyetten bazı kişilerin vefatı ve sonrasında İstanbul Üniversitesi'nden istenen yardımın gelmemesi üzerine lugat çalışmasının tamamlanması işi tümüyle İlhan Ayverdi'nin üzerinde kalır. Ayverdi'nin anlatımlarından bu süreçte her şeyin süt liman gitmediğini, heyetteki herkesin başka işleri dolayısıyla tıkanmalar yaşandığını ve 'ödenek' tartışmaları sonrasında tamamen sivil bir inisiyatifle projenin tamamlandığını anlıyoruz. Ancak bir devlet kurumunun üstesinden gelebileceği lugatın kütüphanelerde yerini almasında Kubbealtı Akademisi'nin ve arkasındaki entelektüel birikimin payı büyük. Aslan payı da İlhan Ayverdi'ye ait. Herkesin vazgeçtiği bir anda çalışmalara nasıl yeniden başladığını Türk Edebiyatı Dergisi'nin 385. sayısında şöyle anlatıyor: "...İşi yarı yolda bırakmak bize göre değildi. Devam edilecekti. Fakat kiminle! Cemiyet başkanı olarak mesuliyet benim üzerimdeydi. Ne bir dil âlimi, ne de lugatçi idim. Hasbelkader Türk Dili ve Edebiyatı Bölümü'nü bitirmiştim ve Yahya Kemal'in dediği gibi 'Türkçe ağzımda anamın sütüdür.' Dilimi çok seviyordum." Tek başına maddeleri yazmaya başladığında başvurduğu kişilerden aldığı destek ve çevresinin teşviki ümidini artırır. "Çalışmalara başladığım tarihten itibaren artık sanki özel hayatım kalmadı. Günlerimi, aylarımı, senelerimi bu çalışma doldurdu."
     <br>
      <br>
       1976 yılında İlhan Ayverdi ile süren çalışmalara önce Marmara Üniversitesi'nden Prof. Dr. Ahmet Topaloğlu katılır. Onu takiben Hayri Bilecek, Prof. Dr. Mustafa Tahralı heyetteki yerini alır. Son on yıldır Kubbealtı Lugatı çalışmalarına katılan Marmara Üniversitesi Öğretim Üyesi Dr. Fahrünnisa Bilecik çalışma sistemini şöyle anlatıyor: "13. yüzyıldan itibaren kelimeler fişlendi. Madde yazımında önce fiiller yazıldı. Bu fiillerden türeyen deyimler yazıldı. Daha sonra harf harf gidildi. Tabii bazı istisnaları vardı. M harfinde Arapça, Farsça kelimeler çok fazla olduğu için Arapça'ya ve Farsça'ya hâkim olan Hayri Bilecik, Prof. Dr. Mustafa Tahralı gibi isimler daha başta özellikle bu harfler üzerinde durdular."
       <br>
        <br>
         Sözlük sadece edebi eserlerde yer alan kelimeleri değil, halk dilini, yaşayan kelimeleri de kapsıyor. Bu bakımdan sözlük, konuşulan dilin sözlüğü ya da yazılı tarihin sözlüğü tanımlamalarının dışında daha kapsayıcı bir yerde duruyor. "Bizim yaptığımız, ne varsa bütün malzemeyi ortaya koymak. Bu malzeme üzerinden başka çalışmalar yapılabilir. Bunu kaynak alarak yaşayan Türkçe'nin sözlüğü çıkartılabilir. Tek cilt Büyük Türkçe sözlük (liseliler için), İmla Klavuzu, Etimoloji Sözlüğü çalışmaları olacak." diyor.
         <br/>
         <br/>
         Sözlük yazılı basının önemli isimlerinden ciddi övgüler aldı. Doğan Hızlan, Türkçe ve Osmanlıca sözcüklerinin rahatlıkla bu sözlükte bulunabileceğini söylerken, Yavuz Bülent Bakiler herkesin sahip olması gereken 'mübarek' bir eser diyor lugat için. Taha Akyol sözlüğün Türkçe'nin zenginliğini yansıttığını, Mehmet Y. Yılmaz sözlüğü incelerken hem rahatladığını hem de karamsarlığa kapıldığını ifade ediyor. "Bu kadar zengin bir dile sahipken, nasıl bu hâle düştük diye üzüldüm."
         <br/>
         <br/>
         Beşir Ayvazoğlu lügatı şimdiden elinin altından ayırmadığını ifade ederken, İskerder Pala ise  lugatle birlikte geçireceği günlerin hayalini kuruyor. Ahmet Turan Alkan'a göreyse artık rahat olmalıyız, çünkü sırtımızı dayayacağımız bir kalemiz var.
         <br/>
         <br/>
         Kubbealtı Lugatı
         <br/>
         İlhan Ayverdi
         <br/>
         Kubbealtı Akademisi
         <br/>
         3 cilt
         <br/>
         0212 516 23 56
         <br/>
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </p>
 <!---------
						<p align="justify" style="margin-top: 8px; margin-bottom: 8px">
						<font face="Verdana" color="#000000" style="font-size: 8pt">
						(Bu yazı 1326 kez okunmuştur)</font>
						</p>
---------->
</div>


Kaynak: [www.aksiyon.com.tr](http://www.aksiyon.com.tr:80/yazdir.php?id=23078), [web.archive.org (arşiv bağlantısı)](http://web.archive.org/web/20060526102334/http://www.aksiyon.com.tr:80/yazdir.php?id=23078)
