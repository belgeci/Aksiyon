# At, hat ve hayat...

*Muhsin Öztürk 2001.05.19*

<div>
 <p class="spot">
  Atlar ilk defa belki mini bir  festivale konu oluyor.  Kahramanlık türkülerimizde  saklı kalan at kişnemeleri ve  nal sesleri bu sefer "Allah  Allah" nidasıyla düşmana giden askere değil, seçkin  bir müziksever kitlesinin  ilgisine hitap ediyor
 </p>
 <p class="metin">
 </p>
 <img border="0" src="/web/20020209063857im_/http://www.aksiyon.com.tr/2001/337/resimler/At.jpg"/>
 <p class="metin">
  Bugün Anadolu'da yaşıyor olmamız biraz da onlar sayesinde. Atalarımız onların sırtlarında akın akın Anadolu'ya gelmişler. Tarihi dönüşümümüzde atların rolüne eş bir rol herhangi bir "hayvan" da yoktur. "Binbir atlı çocuklar gibi şendik..." Kahraman atla beraberdir, at yoldaştır... Asker adım adım ilerlerken mehterânın sesi aynı at sesleri gibi yeri göğü inletiyor;
 </p>
 <p class="metin">
  Tarihi çevir nal sesi kısrak sesi bunlar
 </p>
 <p class="metin">
  Delmiş Roma'nın kalbini mızrak gibi Hunlar
 </p>
 <p class="metin">
  Atlar tarihimize en silinmez kalemle yazılmışken, ona çok şey borçluyken, dört tekerlekli arabayı görünce ata ihanet ettik. Talih oyunlarının bir aracı durumunda şimdi. Bu ne vefaya ne de kadirşinaslığa sığardı. Tam da böyle derken yakınlarda gerçekleştirilecek bir etkinlik bu ihanet duygusunu biraz hafifletecek gibi.
 </p>
 <p class="metin">
  Akbank, "Bach, Caz ve Lale Devri", "Alla Turca" ve "1789, Akl—ı Selim'in Müziği"nden sonra bu yıl da "At—Nağmeler" ile yerel kültür ve tarihimizi Batı'nınkilerle birarada sunan, sanatsal içerik ve mekanın örtüştüğü yeni bir müzik olayına imza atıyor. Konserlerin yanısıra, sergi ve video gösterilerinin de yer alacağı "At—Nağmeler" temalı mini festival, Yıldız Sarayı'nın yakın bir tarihte restorasyonu tamamlanmış olan ve henüz pek tanınmayan manej ve ahır binaları, "Istabl—ı Amire—i Ferhan"da gerçekleştirilecek.
 </p>
 <p class="metin">
  "At—Nağmeler"in sanat yönetmeni Cem Mansur, mini festivalin temasıyla ilgili olarak "Türk ve İslam dünyasında çok özel bir yeri olan gerçek veya efsanevi atların yolculuklardaki nal sesleri, müzikte ifade bulmuştur. Atlar ve av, Batı müziğinde de sıkça karşımıza çıkan ilham kaynaklarıdır. Avrupa'nın en soylu atları Lipizzaner'ların klasik müzik eşliğinde yaptıkları gösteriler bugün birer sanat gösterisine dönüşmüştür"diyor.
 </p>
 <p class="metin">
  Akbank'ın etkinliklerinde neredeyse bir gelenek haline gelen Mercan Dede Ensemble, bu yıl da "At, Hat ve Seyahat Sesleri" adlı ilginç bir proje ile "At—Nağmeler"de yer alıyor. Uluslararası Caz ve Türk Tasavvuf Musikisi'nin ustalarını biraraya getiren topluluk, görüntülerin de kullanımıyla atın, Anadolu'ya göçteki işlevinden yola çıkan, yerleşik düzene geçişi simgeleyen hat sanatında ve minyatürlerindeki yerine ve fiziksel olduğu kadar mistik yolculuklardaki önemine değinen yepyeni bir müzikal anlatım ortaya koyuyor.
 </p>
 <p class="metin">
  "At—Nağmerler"deki iki programı için de genişletilecek olan Akbank Oda Orkestrası, at ve av temalarını içeren en sevilen eserlerin yanısıra, gerçekten alışılmamış müzikleri de dinleyicilere tanıtacak. Stravinski'nin Orsan Welles'in "Jane Eyre" filminde atla kovalamaca sahnesi için yazdığı bölümü içeren "Ode" ve Beethoven'in gençlik yıllarında Kons Waldstein için bestelediği "Ritterballet" bunlardan yalnızca ikisi. Akbank Oda Orkestrası'nın konserinde, günümüzün en büyük viyolonsel sanatçılarından Raphael Wallfisch, Haydn'ın her iki konçertosunu seslendirecek.
 </p>
 <p class="metin">
  "At—Nağmeler", etkinlikler süresince iki sergiye de evsahipliği yapacak. Viyana'nın İspanyol Binicilik Okulu'na bağlı Lizzaner Müzesi'nden gelen serginin yanısıra, "Atlar ve Atlılar", "Atlar ve Hatlar" ve "Bronz Atlar" sergileriyle ve olağanüstü derinlikteki resim, baskı ve heykelleriyle büyük ilgi çeken Süleyman Saim Tekcan'ın "Istabl—ı Amire—i Ferhan" için özel olarak oluşturduğu sergisi "At—Nağmeler"in ziyaretçileri ile buluşacak.
 </p>
 <p class="metin">
  Nice atlı günlere...
 </p>
 <p class="metin">
 </p>
 <p class="arabaslik">
 </p>
 <img border="0" src="/web/20020209063857im_/http://www.aksiyon.com.tr/2001/337/resimler/Cem.jpg"/>
 <p class="metin">
  "At—Nağmeler" yönetmeni Cem Mansur:
 </p>
 <p class="metin">
  Modernlik gelenekselle var
 </p>
 <p class="metin">
  "Bach, Caz ve Lale Devri", "Alla Turca", "1789, Akl—ı Selim'in Müziği" ve "At—Nağmeler"... Modern müzikle beraber geleneksel klasik müzik "at başı" gidiyor programlarınızda. Geleneksele özellikle Osmanlı'ya atıfta bulunmanın sizin için anlamı nedir? Niçin Osmanlı?
 </p>
 <p class="metin">
  Yalnız Osmanlı değil, Bizans ve bu topraklarda varolmuş bütün uygarlıklar, 21'inci yüzyılda yaşayan ve çalışan bir TC vatandaşının sağlıklı ve tutarlı bir kültürel kimlik sahibi olmasında rol almalı. Uygar ve çağdaş bir Türkiye özlemininin ( ve bu özlemin hayal olmayışının) en güçlü simgesi çoksesli müzik yaşamımız. Bugüne kadar Osmanlı (veya daha öncesiyle) ilgilenmek çağdaş ve Batılı olmanın bir alternatifi olarak görülmüş. Toplum olarak karşılaştığımız bütün sorunların temelinde, kültürel geçmiş ve kimlik konusundaki "kavgacılığımız" yatıyor. Geçmişin bütün unsurlarını barıştırmak elbette zor ama sağlıklı, akılcı ve tutarlı bir kimlik açısından da zorunlu. Çoksesli Batı müziğiyle uğraşanlar olarak, onu oluşturan dünyayı ve simgelediği değerleri anlamalı, incelemeli, yerel tarihimizle karşılaştırmalı ve kendimizi sürekli sorgulamalıyız. Bir örnek vermek için: Geçen yıl "1789, Akl—ı Selim'in Müziği"nde amaç yalnız Selim'in müziğini, Fransız Devrimi'nin müziğini ve dünya müziği üzerinde etkisini incelemek değil, Selim'in kişiliğinden, Devrim'den bugünün Türkiye'sine, basın özgürlüğü, şiddet ve daha birçok konudan gelen mesajların ne olduğunu tartışmak ve düşündürmekti. Müzik, varolduğu çağın ve toplumun aynası ve tarihi, tarihin bugüne etkisini anlamanın yollarından biri.
 </p>
 <p class="metin">
  —Bu çerçevede geleneksel kültür unsurlarının modern kültür yaşamında yeri ve önemi konusunda neler söylersiniz?
 </p>
 <p class="metin">
  Bugün, "ne" ve "kim" olduğumuz konusunda komplekssiz ve geçerli bir fikir sahibi olmamız için geleneksel kültür değerlerini dışlamamız gerekmiyor. Aksine, çağdaş ve Batılı olmayı geleneksel ve yerel değerlerden soyutlamak ortaya ancak ithal maldan (onun da ucuz ve kalitesizinden) öteye değeri olmayan bir kültür çıkarır.
 </p>
 <p class="metin">
  —Bu bir seri mi? Eğer seri ise yıllara göre konser konseptini neye göre belirliyorsunuz? Bundan sonraki yıllarda ne gibi projelerlerle karşılaşacağız?
 </p>
 <p class="metin">
  Akbank Oda Orkestrası'nın lokomotifliğinde, aylık olağan konser ve turnelere ek olarak "Bach, Caz ve Lale Devri", "Alla Turca", "1789..", Batılılaşma sürecimizi tarihsel sırayla inceleyen bir seri olarak gelişti. Konserler, paneller, sergiler ve filmleri içeren, belli bir tema çerçevesinde, tarihi bir mekanda yapılan birkaç günlük etkinlikler. Bazan tema önce ortaya çıkıyor, bazan mekan temayı doğuruyor bu yıl olduğu gibi. Aslında bu yıl bir önceki tarihsel gelişmeye devam etmekti niyetim, ama karşımıza manej ve ahırlar çıkınca at ve av temalarına yöneldik. Ötekine gelecek yıl devam edebiliriz. Her yıl entellektüel anlamda çok derin işler yapmak değil, önemli olan programın kendi içinde tutarlılığı ve bütünlüğü.
 </p>
 <p class="metin">
  —Bu programlar çerçevesinde Akbank Oda Orkestrasının repartuarı daha da zenginleşiyor galiba...
 </p>
 <p class="metin">
  Oda Orkestrası zaten bu programlar olmadan da, olağan konserleriyle bile Türkiye'de program zihniyeti ve repertuar konusunda öncü durumda. Gerçekten de son üç yıl seslendirilen eserler baktığınızda çok ileri düzeyde çalınan ve başka orkestraların hiç el atmadığı eserleri dinleyiciye tanıttık. Bunları da yine bir konsept içinde ve çoğunlukla açıklamalı konserlerle yapmaya çalışıyoruz. "Mini—Festivaller"imizde repertuar doğal olarak daha da zenginleşiyor. Önemli olan bilinen ve sevileni yeni veya unutulmuş olanla bir bütünlük içinde sunabilmek ve her konserin, her dizi gibi bir "hikaye" anlatabilmesi.
 </p>
 <p class="metin">
  m.ozturk aksiyon.com.tr
 </p>
 <p class="metin">
 </p>
 <p class="metin">
 </p>
 <p class="metin">
 </p>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2001/337/kultur/1.htm), [web.archive.org (arşiv bağlantısı)](http://web.archive.org/web/20020209063857/http://www.aksiyon.com.tr:80/2001/337/kultur/1.htm)
