# Ak Parti AKP'ye karşı

*Muhsin Öztürk 2014.12.08*

<div class="pNewsDetailMainContent" itemprop="articleBody">
 <p>
  Birkaç yıldır Erdoğan ve AK Parti etrafındaki tartışmalar ‘tek parti rejimi’ çerçevesinde yapılıyor. 2015 seçimlerine gidilirkenki siyasi tartışma da bu retoriğe uygun. Seçim ve asıl büyük kavga AK Parti içinde yaşanacak!
 </p>
 <p>
  Yolsuzluk palavra değil’ diyen Başbakan Başdanışmanı’na bir AK Parti milletvekili söz yetiştiriyor. Havuz medyasında iktidar içi tasfiye yaşanırken gözler Cumhurbaşkanı Başdanışmanı ve çevresine dikiliyor. Apar topar yerinden edilen YÖK Başkanı, Başbakanlık Müşavirliğine getiriliyor. Erdoğan, Afrika Kıtası’nda ‘Türk okullarını kapatın!’ çağrısı yaparken, partinin her yerinden ‘Türk okullarına bulaşmak, her şeye paralel demek nereye kadar’ sesleri yükseliyor. Bülent Arınç ile Yalçın Akdoğan arasında yaşanan ‘dünkü çocuk-ağabey’ tartışması bütün satha yayılmış durumda. Siyasetin gerilim hattı iktidar-muhalefet arasında değil, iktidarın tam ortasında. 2015 seçimleri öncesi ‘parti’ dışında yaşanan hareketliliğin de bundan tamamıyla bağımsız olduğu söylenemez.
  <br/>
  Yeni kurulan partilerle ilgili liderlik, kadro ve siyasi program analizi ‘bir potansiyel yok’ hüküm cümlesiyle bitiyor genellikle. Eski İçişleri Bakanı İdris Naim Şahin ve İdris Bal’ın AK Parti’nin başka bir şeye dönüştüğü anda bir duruş göstererek yollarını ayırması takdire şayandı. Üstelik bunu ‘tek adam’ yönetiminin ağır tehditleri altında yapabildiler. Yeni bir siyaset için bu hikâye yabana atılır değil; ama iktidar alternatifi ve bütün toplumu kuşatan siyaset için yeterli mi? Siyasi gözlemcilere göre, hayır! Toplum, ekonomiyi, siyaseti, icraatı bütünüyle sırtlanacak güven veren bir kadro ve siyasi program görmek istiyor karşısında. “Evet, bunlar yapabilir.” diyebilmeleri gerekiyor. Emine Ülker Tarhan’ınkini de sayarsak kurulan 3 parti için en büyük soru işareti ‘kadro’. İnsanlar yeni gemilere binmek için risklerin azalmasını bekliyor.
  <br/>
  İdris Naim Şahin’in MİLAD Partisi’nin duyurusunu yapacağı otele baskı yaparak adresin son anda değiştirilmesi, buna bile tahammül edilemediğinin göstergesi. Kendi varlığının devamı için alternatifsizliği ‘olmazsa olmaz’ görme ve her türlü alternatif oluşumu baskı altına alma, takip etme tutumunun bir sonucu. Halkın güven duyacağı 20-30 kişinin bir araya gelip partileşmesinin nasıl bir baskı ile karşılaşacağını tahmin etmek zor değil. En küçük muhalefet sözünün dahi cezasız kalmadığı ‘Yeni Türkiye’de iktidar alternatifi bir muhalefet olma girişimi ağır bir suç; cezası da o ölçüde ağır!
  <br/>
  CHP liderinin ‘iktidar istihbarat üzerinden partimizi bölmeye çalışıyor’ serzenişinin bir gerçekliği var. Her şeyiyle iktidarın bir parçasına dönüşen istihbaratın ana muhalefete ve yeni muhalefet oluşumlarına karşı re’sen çalışma içinde olacağı, olduğu hatta; hiçbir  muhalefet odağının bu gözetim, takip ve baskıdan azade olmayacağı açık. Gezi ve Gülen Hareketi gibi ‘potansiyel’ muhalefet görülenlere karşı iktidarın geliştirdiği enstrümanlar ortada; halihâzırda ‘şeytanlaştırma’ ve itibarsızlaştırma kampanyaları tam gaz sürüyor.
  <br/>
  İdris Naim Şahin ya da İdris Bal’ın parti içiyle veya toplumun diğer kesimleriyle temaslarının derinliği henüz görülebilmiş değil. Uzun yıllar partide ve Erdoğan’ın yakınında olan Şahin’in Erdoğan siyasetine karşı çıkan parti içi ve dışı muhalefetten destek alması muhtemel. Bilinen tek şey Hizmet Hareketi’nin “hiçbir şekilde bir parti kurmayacağını ve herhangi bir partinin oluşmasında rolü olmadığını ve olmayacağını” açıklaması.
  <br/>
  Öte taraftan AK Parti içi ve dışı muhalefetin seyir defteri gizemini koruyor. Haşim Kılıç, Rıfat Hisarcıklıoğlu gibi isimler zikredilse bile henüz ortada onlara ait bir oyun planı yok. Olup olmayacağı da belli değil. AK Parti içinde 3. dönemini doldurdukları için milletvekili gösterilmeyecek olanların tavrı da öyle.
 </p>
 <p>
  <strong>
   Korku cumhuriyetinde seçim
  </strong>
  <br/>
  Erdoğan siyasetinin giderek ‘taşınması zor bir yük’e dönüşmesi ve bütün varlığıyla devam eden ‘korku siyaseti’ ile ortaya çıkan bir dilemma var. Bu sinmişlik hâlinden organize ve büyük bir çıkış beklemek hayli güç; ya yeni bir muhalefetin zamanı gelmedi ya da yeni muhalefet bildiğimizden farklı bir şekilde tezahür edecek. Mustafa Karaalioğlu, Mehmet Ocaktan ve Yusuf Ziya Cömert gibi iktidar medyasının önde gelen isimlerinin aniden kovulması, ani ve hızlı kırılmaların yaşanabileceğinin işaretlerini veriyor. Büyük duvarlarla çepeçevre sarılmış iktidar setindeki bir çatlak her şeyi altüst edebilir. Ama tek adam rejiminde ‘korkutma’nın etkili bir silah olduğu ve bu sayede siyasi başarı elde edildiği de biliniyor. İktidar partisi içinde büyük çatışmalar yaşansa bile ciddi bir muhalefet oluşumunun ancak 2015 seçimleri üzeri ve sonrasına kalacağı görüşü hâkim.
  <br/>
  CHP’den ayrılan Emine Ülker Tarhan’ın kurduğu Anadolu Partisi isminden farklı olarak ‘kıyı partisi’ olma potansiyeli taşısa bile CHP seçmeninde ciddi bir bölünme oluşturmayacaktır. CHP’li seçmen, Mansur Yavaş’a ve Ekmeleddin İhsanoğlu’na ne için oy verdiyse, Tarhan’ın partisine de onun için kaymayacaktır.
  <br/>
  AK Parti’den istifa eden iki kişinin kurduğu iki partinin siyasi potansiyeli bir yana, açıklamalarının medyada yer buluş sıklığına bakılırsa şimdiden bir ‘kürsü’ özelliği taşıdıkları görülebilir. Kamuoyuna farklı seslerin yansıması azımsanacak bir şey değil. Yerel seçimlerde oy potansiyeli düşük olsa bile Saadet Partisi liderinin tam da bu nedenle TRT ekranlarında neredeyse hiç gösterilmediğini hatırlayabiliriz.
 </p>
 <p>
  <strong>
   Erdoğan-Davutoğlu-Gül denklemi
  </strong>
  <br/>
  Cumhurbaşkanlığı süresince siyasete devam edeceği mesajını her gün veren Abdullah Gül, son bir yıl içinde Erdoğan’la Putin-Medyedev gibi dönüşümlü bir siyasi pozisyon beklentisi içinde olduğu için muhtemelen önüne getirilen bütün yasaları onayladı. Topu Anayasa Mahkemesi’ne atarak bunun sorun olmayacağını hesapladı. Ancak çarşıdaki hesap tutmadı. Birincisi, Erdoğan böyle bir dönüşümü istemiyordu; ikincisi, internet, HSYK ve MİT yasalarını onaylaması Gül’ün demokratik ve siyasi itibarını önemli ölçüde düşürdü. Anketlerde güven duyulan lider isimleri arasında en önde çıksa bile Erdoğan’a karşı bir siyasi hareketin içinde olmayacağından ancak AK Parti’de özellikle 2015 seçimleri sonrasında Erdoğan’a rağmen sahneye çıkabileceğinden ya da sahneye itileceğinden söz ediliyor
  <br/>
  Ancak bu sefer sadece Erdoğan değil Davutoğlu faktörü var ki her üçü parti üzerinde kontrolü kendi lehine tutma eğiliminde. Erdoğan’ın Davutoğlu’nun çalışmak istediği yüksek bürokratlar listesinin imzasını geciktirmesi gibi kamuoyuna yansımış pek çok kriz göstergesi var. Parti’nin 3-5 yönden gelen etki ve baskı altında seçimlere gideceği açık. Gül anketlerde hâlâ en gözde lider adayı; Davutoğlu icranın ve partinin başında kadrosu olan etkili figür; Erdoğan, hareketin doğal lideri, Cumhurbaşkanlığı makamında bütün iplerin elinde olmasını isteyen birisi. Davutoğlu tamamıyla Cumhurbaşkanı’na uyumlu bir başbakan beklentisini tam karşılamıyor. Mümtaz’er Türköne’nin analizine yaslanırsak, devlet bürokrasisi kimin erk ve icranın başında olduğunu yavaş yavaş görüyor ve bu Erdoğan için hiç de iyiye işaret değil. Siyasetin tamamıyla güç ve hâkimiyeti elinde bulundurmaya dayandığı ‘nazik günlerden’ geçtiğimiz ortada.  CHP ve MHP’nin birkaç puanlık oy artışı ve düşüşleri dışında esas olayın, yarışın ve de çatışmanın AK Parti’nin içinde geçeceği de…
  <br/>
 </p>
 <p>
  <strong>
   Suat Kınıklıoğlu :*
  </strong>
 </p>
 <p>
  <strong>
   Seçmen risk almayı sevmiyor!
  </strong>
  Yeni partilerin seçimde anlamlı sonuçlar elde etmeleri zor gözüküyor. Ne var ki, Türkiye’de kabaran muhalefet dalgasını sadece 2015 genel seçimine endekslemek yanlış olur. Yeni bir siyasal hareketin 2015 sonrasında ortaya çıkması gerektiğine, tabanda sabırla ve sindire sindire örgütlenmesi gerektiğine inanıyorum. Ülke çapında geniş bir istişare süreci sonrasında şekillenmesinin doğru olduğunu söylüyorum. Yeni bir siyasal hareket kendini Ankara’daki sistem partilerinin dışında konumlandırmalı ve tümden mevcut sistemi sorgulayarak siyasete soyunmalı. 2015 öncesinde veya sonrasında ortaya çıkacak ve sonuç alabilecek bir partinin sadece lideri ile anılan değil kamuoyunun tanıdığı ve takdir ettiği bir kadro ile ortaya çıkması lazım. Seçmen devleti ve ekonomiyi teslim edebileceğine inandığı bir parti görmek ister. İstikrar ve öngörülebilirliğe ihtiyacın daha da arttığı bir dönemde seçmen risk almayı sevmiyor. Bununla birlikte iktidarın yeni oluşum ve partilerin önünü kesmek için her türlü bel altı hamleye tevessül ettiği görülüyor. Finans desteğinin de oldukça zor olduğu bir ortamda anlamlı bir muhalefet partisinin ortaya çıkmasının pek de kolay olmadığını teslim etmek lazım. Nihai kertede Türkiye’de yeni bir muhalefet hareketinin ortaya çıkmasını şartlar ve bu konudaki kararlılık belirleyecektir.
  <strong>
   *Eski parlamenter-Stratim Başkanı
  </strong>
 </p>
 <p>
  <strong>
   Haluk Özdalga:*
  </strong>
 </p>
 <p>
  <strong>
   Bu AKP arabası gitmez!
  </strong>
 </p>
 <p>
  AKP iktidarı gidici. Çok sayıda riskle karşı karşıya ve köşeye sıkışmış durumda. Üstelik bu risklerin hepsini, uyguladığı yanlış politikalarla kendi yarattı. Bu işin içinden çıkamayacak. Çözüm süreci tıkanmış durumda. Suriye siyaseti iflas etti. Amerika, AB ve Ortadoğu’da ilişkiler tıkanmış durumda. İttifak, hatta işbirliği yapacak ülke bulamaz duruma düşürdüler Türkiye’yi. İçeride ise demokrasi dışı bir rejim var. Yargı ve mahkemeler siyasi iktidara bağlandı. Özgür basın korkunç baskı altında. Eşi görülmemiş bir yolsuzluğun ve pisliğin üzerini örtmek için çabalıyor, çabaladıkça batıyorlar. Ekonomi hızla bozuluyor. Enflasyon ve işsizlik artıyor, büyüme düşüyor.
  <br/>
  Araba artık gitmiyor. Motor mu yanar, şanzıman mı dağıtır, fren mi patlar, bunu bilmek için kâhin olmak lazım. Ama bu araba artık gitmez, bu kesin. Yeni kurulan partilerin hiç biri iktidar alternatifi olmak bir tarafa, barajı aşıp Meclis’e girebilecek görüntüye dahi sahip değil. Ama siyaset boşluk kaldırmaz. 2015 seçimleri, detayları şimdiden tahmin edilmesi mümkün olmayan gelişmelere açık. Ancak, her şey AKP içinde yaşanacak gelişmelere bağlı diye de düşünmüyorum. Çünkü AKP dışında zaten yeterli ve büyük bir potansiyel mevcut. Bütün iş bu potansiyelin harekete geçirilmesine bağlı. O durumda, AKP’nin erimesi çok hızlı olacaktır.
  <strong>
   *Bağımsız Milletvekili
  </strong>
 </p>
 <p>
  <strong>
   Eyüp Aşık:*
  </strong>
 </p>
 <p>
  <strong>
   Karşı yüzde 50 illa bir gün iktidar olacak!
  </strong>
 </p>
 <p>
  Bir partinin bir sosyal tabakaya, bir sendikaya yahut bir ideolojiye dayanması gerekiyor. Bu durumda şu anda yeni parti potansiyeli yok. Olsa olsa odalar birliğinden (TOBB) çıkar. Hazır bir teşkilatı var çünkü. Öte yandan bir siyasi partinin faal medya desteğine ve parasal desteğe ihtiyacı var ki bu da yok ortada. Medya, büyük baskı altında. Cemaat de, cemaatler de kendilerinin sahibi gibi olacağı bir parti istemez. Gülen Cemaati açıkladı ‘yokuz’ diye, zaten doğru da değil. Türkiye’nin normalleşmesi lazım. Bu böyle gitmez. Gül’le Erdoğan’ın uyum içinde olmaması yeni parti doğurmaz. Gül seçimi bekler. Milletvekili adayı gösterilmeyenler, eskiler, dışlananlar derken 700-1000 kişi kendini parti üzerinde hak sahibi görecektir. Seçim üzeri ve sonrasında bu potansiyel Gül’ü tahrik edebilir. 2015 seçimi AK Parti içinde kavga seçimidir. Asıl büyük kaynama milletvekili aday seçimlerinde belli olur. Ama bu 2015 seçimini etkilemez.
  <br/>
  Erdoğan’ın yüzde 50 desteği var ama aynı oranda karşıtlık ve muhalefet de var. Bu karşı yüzde 50 eninde sonunda iktidar olur. Erdoğan’a tahammül edemeyen yüzde 50’lik kitle ona boyun eğmez. Bugün gündemden düştüğü zannedilen hesaplar muhakkak bir gün görülür. AK Parti bir dönem daha devam etse de hatta başkanlık gelse de karşı olan yüzde 50 illa ki iktidara gelir.
  <strong>
   *Eski DYP’li milletvekili ve Bakan
  </strong>
 </p>
</div>


Kaynak: [www.aksiyon.com.tr](http://www.aksiyon.com.tr:80/siyaset/ak-parti-akpye-karsi_540146), [web.archive.org (arşiv bağlantısı)](http://web.archive.org/web/20150102075015/http://www.aksiyon.com.tr:80/siyaset/ak-parti-akpye-karsi_540146)
