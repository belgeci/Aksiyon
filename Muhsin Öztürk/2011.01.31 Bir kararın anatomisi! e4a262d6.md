# Bir kararın anatomisi!

*Muhsin Öztürk 2011.01.31*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Cevabı önemli ama belirsiz bir soru var önümüzde. Referandumda ‘evet’ diyen MHP’li seçmenin 5 ay sonra nasıl bir ‘oy’la karşımıza çıkacağı artık sadece bir partinin meselesi değil.
  </font>
 </div>
 <div id="newsText">
  <font class="detail-text">
   <p>
   </p>
   <p class="MsoNormal">
    ‘Evet’ diyen milliyetçi muhafazakâr tabana karşı MHP’den yükselen sitemin dozu kaçmış, ayar bozulmuştu. “Ne zamandan beri Yozgat MHP’nin kalesi oldu?” diyordu MHP Genel Başkan Yardımcısı Deniz Bölükbaşı. Sanki alttan alta beliren yol ayrımının adını koymuştu. Hararetli bir televizyon tartışmasında Bölükbaşı’na “Sen ülkücülerin yüksek yargıdan ne çektiğini bilir misin?” diyen Mustafa Çalık, şüphesiz parti yönetim katında karşılık bulmayan, 10 MHP’liden 3’üne ‘evet’ dedirten bir hissiyatı dile getiriyordu. Milliyetçi muhafazakâr seçmenin yüksek yargı tahakkümü ile ilgili rahatsızlığı yeni değildi üstelik. Bir süredir ‘ulusalcılıkla’ güçlü bağlar kuran milliyetçi parti, kendi seçmeninin bir bölümünü de dışarıda tutma pahasına bilerek ve isteyerek bir siyasi tercih yapmıştı. Şimdi ise bütün hesaplar, bu tercihin nasıl bir siyasi tezahürü olacağı üzerine kuruluyor.
   </p>
   <p class="MsoNormal">
    Referandumda oyunu MHP’nin işaret ettiği yönde kullanmayan kitlenin 2011 seçimlerinde belirleyici bir rolü olacak. Zira artık bu konu parti içi bir mesele değil. KONDA Genel Müdürü Bekir Ağırdır, AK Parti’nin milliyetçi oyları çekmesi meselesini milliyetçi söylemin artması ya da azalmasıyla ilgili görmüyor. Millî eğitim sistemiyle alakalı olarak her birimiz milliyetçi bireyler olarak yetiştiriliyorduk ve dolayısıyla her partinin milliyetçi bir tabanı var. Ancak MHP’nin asıl sorunu, ‘anti-siyasetçi parti’ olmasında yatar. Yani MHP referandumda ötelediği tabanını büsbütün kaybederse, bu, Erdoğan’ın arttığı iddia edilen milliyetçi söyleminden değil, MHP’nin siyaset dışı kulvarda, hiçbir müzakereye girmeyen, hayata değmeyen, sosyal ya da siyasi proje üretmeyen bir partiye dönüşmesinden kaynaklanacaktır. MHP baraj altında kalabilir, AK Parti ezici bir üstünlükle tekrar iktidara gelebilir ve bütün bunlar ihtimal dışı değil.
   </p>
   <p class="MsoNormal">
    A&amp;B araştırma şirketi sahibi Adil Gür, gündemde bir baraj tartışmasının olmasının bile MHP’ye zarar vereceğini, o nedenle hiçbir biçimde bu tartışmaya girmemeleri gerektiğini düşünüyor. Kendi yaptırdığı araştırmalarda MHP’nin oylarının yüzde 17’lerde seyrettiğini ve baraj sıkıntılarının olmadığını söyleyen bir partili, ‘baraj’ tartışmasına girmekle partisi için iyi bir şey yapmış olmuyor Gür’e göre. Üstelik kamuoyu yoklamalarının, seçmen üzerinde artı-eksi etkileri görülse bile, nihai toplamı belirlemediği bilinir.
   </p>
   <p class="MsoNormal">
    Hem Adil Gür hem de Bekir Ağırdır, her partinin milliyetçi bir tabana sahip olduğunu söylüyor. Her ikisi de AK Parti’nin milliyetçi söylemi artırdığı görüşüne katılmıyor. Eğer bir artıştan söz edilecekse de bunun AK Parti’ye yarar getirmeyeceğini iddia ediyorlar. 80’lerden bu yana milliyetçilik genel temayül olduğundan tek başına belirleyici değildir ayrıca. “12 Haziran akşamı çıkacak tablo her ne olursa olsun bu MHP’nin kendi ürettiği bir sonuç olacaktır.” diyor Adil Gür. “O nedenle, AK Parti milliyetçi oylara talip, söylemini doğru bulmuyorum. 2002’de de milliyetçi milletvekilleri vardı. AK Parti iktidara geldikten sonra yaptığımız araştırmalarda en milliyetçi parti AK Parti ve en milliyetçi lider Erdoğan çıkıyordu. 30 yıldır, iktidar olan partiler, Orta Anadolu’nun oylarını alarak iktidara geldi. Orta Anadolu, Türkiye’nin temel siyasi görüşüne yakın bir seçmen profilini yansıtıyor.” İktidar partisinin bu bölgede karşılık bulan politikaları, MHP’yi siyasi anavatanında zor duruma düşürmüş görünüyor. “Türkiye’de MHP’nin tek siyaset argümanının Kürt meselesi ve terör olduğu algısı var. Türkiye’nin temel meseleleri üzerine kafa yoran bir parti algısından uzak. Varsa bile bilinmiyor.” diyor Gür.
    <span>
    </span>
   </p>
   <p class="MsoNormal">
    Referandumda iki seçenek vardı. Oylamada ortaya çıkan iki kutuptan biri MHP değildi. Gür’e göre, AK Parti- CHP kutuplaşması MHP için bir dezavantajdı. İktidar partisinin Türkiye’nin el atılması güç meselelerine girdiği 2007’den bugüne oluşan bir kutuplaşmadan söz ediyoruz aslında. 4 yıl öncesinden başlayan CHP-MHP koalisyon senaryolarından bu yana milliyetçi parti geleneksel muhafazakâr seçmeniyle sorun yaşıyor. Kutuplaşmanın statükocu tarafında yer almak, temel siyasi sorunlara girmemek ya da ‘devletçi’ bir siyasetle karşılık vermek başlı başına bir sorundu. 12 Eylül referandumunda ortaya çıkan şey, kutuplaşmanın ikinci halkası olmanın sıkıntısı değildi sadece. Adil Gür’ün işaret ettiği gibi kutuplaşma kadar etkili olan başka bir kavram varsa o da ‘geçişkenlik’ti: “MHP içinde AK Parti tabanı ile de CHP tabanı ile de geçişken olan bir seçmen kitlesi var. MHP, oy geçişkenliği en kolay parti. Doğru politikayla bu iki partiden oy alabilecekken, yanlış politikayla her iki partiye kaymalar yaşayabilir.”
   </p>
   <p class="MsoNormal">
    Seçmene ‘İkinci bir oyunuz olsaydı hangi partiye verirdiniz?’ sorusunun cevabı yüzde 14’le MHP oluyor. Bu, ikinci tercihte birinci olan bir parti demek. GENAR’ın yaptığı araştırmaya göre MHP’nin maksimum alacağı oy oranı yüzde 28. Bu oran CHP’de yüzde 31’e tekabül ediyor. MHP’nin potansiyelinin çok altında bir oy oranıyla seyretmesi, kendi tabanına hitap edemediğinin ve ideolojik temellere yaslanan kitlenin paradoksal bir şekilde yer yer AK Parti’ye de CHP’ye de kayabildiğinin bir göstergesi. 2009 yerel seçimlerinde batı illerinde MHP’li ve CHP’li başkan adaylarının MHP’li ve CHP’li tabanlarla desteklenmesi, 2010 referandumunda MHP tabanının üçte birinin ‘evet’ oyu vermesi pratiğe yansıyan geçişkenlik örnekleri. Temayülleri farklı iki tabandan ve yürütülmesi zor bir politikadan söz ediyoruz Adil Gür’e göre.
    <span>
    </span>
   </p>
   <p class="MsoNormal">
    MHP’nin referandumdaki tutumuyla iyice belirginleşen Orta Anadolulu geleneksel muhafazakâr ile İç Egeli milliyetçi-ulusalcı ayrışması bütün hesapları altüst etmeye aday görünüyor. MHP önde gelenlerinin yeni vatanlarını İç Ege’de görüp milliyetçi ulusalcı çizgide ilerleme kararlılığı ayrışmayı hızlandırıyor. MHP’nin gelenekçi muhafazakâr tabanına yönelik açılım ve politikalarının sonuç verip vermeyeceği belli değil.
   </p>
   <p class="MsoNormal">
    Ancak Ankara kulislerinde AK Parti’nin referandumda ‘evet’ diyen milliyetçi muhafazakâr seçmene yönelik etkili adaylarla bir hamle yapacağı konuşuluyor. İsimler de sıralanıyor. Ancak bu basit bir siyasi hamleden öte, olağan bir buluşma gibi de görünüyor. Referandumda bölgelere göre oy oranlarına bakıldığında en büyük ‘evet’ yüzde 71 ile Orta Anadolu, yüzde 66 ile Doğu Karadeniz’den çıktı. Yani AK Parti’nin ‘demokratikleşme’ projesine en büyük destek milliyetçi muhafazakâr kimlikleriyle bilinen bölgelerden ve illerden geldi. İktidar partisinin boşlukları doldurma gayreti ve ustalığı karşısında seçime 4 ay kalmışken MHP’nin nasıl bir hamle yapacağı merak konusu.
   </p>
   <p class="MsoNormal">
    Öte yandan, referandum sonuçları analiz edilirken kamuoyu araştırmacısı Adil Gür’ün MHP tabanının önemli bir bölümünün ‘evet’ verdiğini açıklaması, MHP’de ufak çaplı bir infiale yol açmıştı. O günlerde bir seçkinler manifestosu çizen MHP Genel Başkan Yardımcısı Deniz Bölükbaşı’na sonraki günlerde televizyon ambargosu konmasına rağmen MHP, küskün tabanını teskin edebilmiş ya da geri kazanabilmiş gözükmüyor. Üstelik Engin Alan gibi darbe soruşturmaları kapsamında yargılanan emekli generallerin MHP’ye katılmasının giderek demokrat çizgiye kayan milliyetçi muhafazakâr Orta Anadolu’da olumlu bir karşılığı yok.
   </p>
   <p class="MsoNormal">
    MHP’nin darbe soruşturmaları ile ilgili dengeli siyaseti, hep devlet endeksinde seyretti. Devlet Bahçeli yer yer yargı temsilcilerinin tavırlarını eleştirmekle birlikte çoğu zaman suçu hükümette aradı. Sağlanması zor bir dengeydi bu doğrusu. TBMM’de Bahçeli’nin yargı sorunlarına değindiği bir grup toplantısı çıkışında bir gazetecinin şaşkınlığı kayda değer. MHP’nin nasıl güç bir pozisyonda politika yapmak zorunda kaldığından habersiz, Bahçeli’nin yargı mensuplarını eleştirmesini AK Parti’ye yarayan bir çıkış olarak yorumluyordu. Bu normaldi aslında. Ankara koridorlarında çoğu zaman Anadolu’daki seçmenin hissiyatı göz ardı edilirdi.
    <span>
    </span>
   </p>
   <p class="MsoNormal">
    Uzun süreli AK Parti iktidarı, siyasi hayattaki yelpazeyi iki şıkka indirdi. Referandum bu ayrışmayı daha da belirgin hâle getirdi. Bu keskin ayrılık, siyasal empatiyi azaltırken karşıtlığı körükledi. Spor etkinliklerindeki centilmen bay ve bayanların kaba protestolarının da bu siyasi ayrışmayla ilgisi var. Başbakan Erdoğan’ın bu resti görerek seçmenin yüzde 80’inin ucube diyeceği bir şeye ucube demesi tesadüf değil. Bir sanat yorumu bakımından sorun teşkil etse bile bu söylemin siyasal duygudaşlık kazandırmadığı söylenemez. Kendisini pek de centilmence sayılmayan bir şekilde kalabalıklar hâlinde yuhalayan şehirli ve elitist cenahların iflah olmaz karşıtlığı karşısında yüzde 80’in hissiyatına yaslanmak Erdoğan’ın bugüne kadar sürdürdüğü siyasi çizgiye ters değil.
   </p>
   <p class="MsoNormal">
    Referandum propagandaları esnasında yargıda artık Alevi dedelerinden icazet alınmayacağını söylemesi de tepki çekmişti. Ancak Erdoğan’ın sözlerinin İç Anadolu ve Karadeniz’de milliyetçi muhafazakâr kesimler üzerinde olumlu tesirler oluşturduğu çok sonra anlaşıldı. Ünlü tarihçi Kemal Karpat’ın işaret ettiği halkın yüzyıllık seçkinler alerjisinin bir sonucu olsa gerek. Meşruiyetini halktan almayan, devlet ve sermaye eliti üzerinden siyaset üreten seçkinler demokrasisinin 2011 Haziran seçimlerinde tarihe karışacağı iddia ediliyor.
    <span>
    </span>
    KONDA yöneticisi Bekir Ağırdır, doğru tanımlayalım, diyor. MHP içindeki milliyetçilerin değil, Orta Anadolu’da yoğunlaşan geleneksel muhafazakârların MHP’den kopup kopmayacağından söz ediyor aslında. 2011 seçimlerinin sonucunu ve MHP’nin kaderini bu belirleyecek.
   </p>
   <p>
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-28553-bir-kararin-anatomisi.html), [web.archive.org (arşiv bağlantısı)](http://web.archive.org/web/20120220164145/http://www.aksiyon.com.tr:80/aksiyon/haber-28553-bir-kararin-anatomisi.html)
