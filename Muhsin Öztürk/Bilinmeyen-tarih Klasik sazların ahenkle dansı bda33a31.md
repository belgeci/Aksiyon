# Klasik sazların ahenkle dansı

*Muhsin Öztürk Bilinmeyen-tarih*

<div>
 <p>
  <font>
   İstanbul'u klasik Türk enstrümanlarının izinde okumak, gezmek, yaşamak... İstanbul'u gözleri kapalı dinlemek, onun sesine uyanmak. İstanbul Senfonisi böyle bir şey.
   <br/>
   <br/>
   Metin Gım, Kayserili. Bütün Kayserili işadamları gibi 'yaş tahtaya' basmaya niyetli değil. Onu diğer hemşehrilerinden ayıran bir yönü, çok kâr getirmeyeceği kanaatiyle işadamlarının girmekten imtina ettiği kültür ve sanat alanında ciddi yatırım yapmış olması. "Piyasada ne gidiyor?" demeksizin özellikle klasik Türk müziği enstrümanlarının gizli kalmış cevherini ortaya çıkartmaya dönük çalışmalarıyla gündemde.
   <br>
    <br>
     Açık açık söylüyor: "Bu işten para kazanılacağını da göstermek istiyorum." Sanılmasın ki hemen paraya tahvil edilebilir popüler gündemin peşinde. Akustik Müzik'i kurduktan bu yana 30 yeni prodüksiyon gerçekleştirmiş; "Eğer arşiv çalışması yapsaydım, masraflar yüz kat azalırdı; ama amacım yeni ve kaliteli projelere imza atıp, çeşitli pazarlama teknikleri kullanarak piyasada yer etmek" diyor. 12 CD'lik İstanbul Senfonisi külliyatı bunlardan biri. Klasik sazlara dayalı konseptte, virtüöz düzeyinde sanatçıların icra ettiği müzikler kulakların pasını temizliyor.
     <br>
      <br>
       Bir kanun resitali, ney'le piyano düeti, klasik kemençenin ezgisi, udun dingin sesi, vurmalı çalgıların duru tınıları... Yapılan; enstrümanın iade-i itibarını sağlamak, öz benliğini hatırlatmak. 'Nostalji'nin yükselişe geçmesini fırsat bilip işe girişilmemiş; hamam bildiğimiz hamam ama 'tas' oldukça farklı. Albümlerde bildik şeyler tekrar edilmiyor. Deneyselliği, doğaçlamayı ve farklı enstrümanlarla uyumu görüp hayran kalmamak mümkün değil.
       <br>
        <br>
         Müzik yapılırken sanatçıya neredeyse sınırsız özgürlük tanınmış; belli parçalar ve tarzlar dikte edilmemiş. Sanatıyla bütünleşmiş kişilerin seçilmesi işi kolaylaştırmışa benziyor. Müzikal kaygı sanatçıya, piyasa kaygısı yapımcıya tahvil edilmiş. İstanbul Senfonisi'nin bir konsept albümü olması, başta söylediğimiz sebepten dolayı çürük elma sendromunu ortadan kaldırmış. Enstrümanlar ve virtüözleri değişse de klasik sazların ahenkle dansı değişmiyor.
         <br/>
         <br/>
         12 CD'lik enstrümantal İstanbul Senfonisi'nin birini seçip dinlemek yeterli. Sadece bu proje için yüz bin doları aşan yatırım yapılmış. Pazarlanabilir, kaliteli, farklı konseptlerin üretilmesine önem veriliyor. Geçtiğimiz aylarda gündemde olan TBMM'nin Bestekar Milletvekilleri projesinde Akustik Müzik'in ve Metin Gım'ın imzası vardı. Okurlarımız, yeni çıkan ürünlerle ilgili methiye düzmedeki cimliğimize tanıktır. Akustik imzasını gördüğünüz her albümü gönül rahatlığıyla alabilirsiniz. Pişman olmayacağınızdan eminiz.
         <br/>
         <br/>
         İstanbul Senfonisi, bir süredir Başbakan Recep Tayyip Erdoğan'ın özel konuklarına verdiği özel hediyeler rafında yer alıyor. Türk kültürünü yansıtan rafine ve usta işi eserler cümlesine dahil olmasına şaşırmamak gerekir. İstanbul Senfonisi, Türk müziği adına iyi bir tanıtım aracı.
         <br/>
         <br/>
         Göksel Baktagir, İstanbul Senfonisi'ne ağırlığını koyan isim; on iki albümün dördünde onun imzası var. Doyumsuz kanun ziyafeti sizi bekliyor demek ki. Udda Yurdal Tokcan, tamburda Murat Salim Tokaç ve Sami Büyüközteki, 'ney'de Sadreddin Özçimi ve Başar Dikici, piyanoda Ali Akaçca bu külliyatta yer alan isimler. Ayrıca Yinon Muallem'in 'barış' projesi de ilgi çekici. Sami Savni Özer 'Gece' albümüyle bu konseptte yer alıyor. Mustafa Demirci ve Ertuğrul Erkişi (klasik kemençe), tek bir albümü sırtlamasalar bile bu projeye katılan tanıdık iki isim. Her albümün kısa bir ismi var: Sur, Düşler, Doğu Rüzgarı, Köprü, Boğaziçi, Gece, Saray, Barış, Hüzün, Kubbe, Aşk ve Erguvan.
         <br/>
         <br/>
         Klasiğin derinliği, modern formlardaki deneysellik, enstrümantal solo ve düetler, tamburun piyanoyla atışması, sanatçıyla enstrüman arasındaki aşk... İstanbul Senfonisi'nin vadettikleri bunlardan daha fazlası.
         <br/>
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </p>
 <p>
  <font>
   (Bu yazı 1475 kez okunmuştur)
  </font>
 </p>
</div>


Kaynak: [www.aksiyon.com.tr](http://www.aksiyon.com.tr:80/yazdir.php?id=16175), [web.archive.org (arşiv bağlantısı)](http://web.archive.org/web/20050213060113/http://www.aksiyon.com.tr:80/yazdir.php?id=16175)
