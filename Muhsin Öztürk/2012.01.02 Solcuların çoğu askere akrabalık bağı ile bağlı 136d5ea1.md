# Solcuların çoğu askere akrabalık bağı ile bağlı

*Muhsin Öztürk 2012.01.02*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Murat Belge, şimdiye kadar niye asker tarafından yönetildiğimizi ve bundan sonra neden yönetilmemizin mümkün olmayacağını anlatıyor. Birkaç yüzyıllık modernleşme tarihinde kritik eşikte olduğumuz çok açık. Bu da sebepsiz değil.
  </font>
 </div>
 <div id="newsText">
  <font class="detail-text">
   <p class="MsoNormal">
    Murat Belge, bir tuğla kalınlığındaki “Militarist Modernleşme” kitabıyla Türkiye, Almanya ve Japonya’nın modernleşme serüvenlerinde asker etkisini ele alıyor. “Tarihte bir şey olmuşsa, olmasının bir nedeni vardır.” diyor Belge. Ona göre tarih, başka türlü gerçekleşmesi mümkün olmayan, ‘kader’ gibi görülebilecek şey değil. Dayısı Yakup Kadri Karaosmanoğlu’nun da tanık olduğu, Falih Rıfkı Atay’ın “Çankaya” kitabında geçen siyasi bir hatırayı hatırlatıyor. Bir akşam vakti, Cumhuriyet’in elitlerinin briç oynadığı esnada telgraf gelir, “Şeyh Said isyanı başladı.” diye. Atatürk’e verirler. O zaman başvekil Fethi Okyar’dır. Atatürk onu işaret eder, “Ona götürün.” diye. Fethi Bey bakıp koyar kenara. “Al onu” der adama Atatürk, “İnönü’ye götür.” O da başka bir masada oynuyordur. İnönü alıp okur, müsaade ister. Oyunu bırakıp Atatürk’ün yanına gelir, “Ne yapacağız?” der. Sorumlu devlet adamı ile sorumsuz devlet adamı farkına örnek gösterilen ve bilinen bir hikâye bu. Belge’ye göre, haklı ve doğru olan, bir kayıtsızlık gibi algılanan Fethi Bey’in tavrıdır: “Bence Fethi Bey haklı. Orada 30 kişi isyan ediyor diye sıkıyönetim ilan et, 500 kişiyi gönderip ez, as… Fethi Bey’in yaptığı gibi ‘Tamam, gördüm. Sabah jandarma göndeririz, şu briçimizi oynayalım’ tavrı, bence makul ve insani olandır.” Tarihi bir de böyle okumak için buyurun.
   </p>
   <p class="MsoNormal">
    -Cinayetlerle büyük sonuçların üretildiği bir siyasi tarihimiz var. Yüz yıl önce 2. Meşrutiyet’e böyle bir ortamda gidiliyor. Yakın bir zamana kadar hâlâ siyasi cinayetlerden sonuç alınabileceğini düşünen zevat vardı; ya da var mı sizce?
   </p>
   <p class="MsoNormal">
    Zaman zaman çok yoğunlaşabilen, konjonktüre göre azalsa bile hiçbir zaman da bitti denilemeyen, bir zaman sonra tekrar bir yerlerden patlak veren bir şey bu. Şimdi bitmiş gibi görünüyor, devam ettirecek adamlar ortada kalmadığı için belki… Ki öyle olduğuna da inanmıyorum. O adamlar vardır bir yerlerde, hazır bekliyorlardır. Ama tekrar o mekanizmayı yürürlüğe sokmanın çok da bir anlamı yok gibi görünüyor herhâlde onlar açısından. Ama her an tekrar çıkarsa şaşırtıcı olmaz. Çünkü bu bayağı bir metodoloji olmuş. Başka ülkeler meselelerini başka türlü çözüp bu hareketleri normalleştirerek sistemin içine alıyorlar. Bizde böyle bir şey olmuyor. Bizde yüzyıl önce işte bu yöntemlerle başladı iş. Şemsi Paşa’yı vurdular, ötekini de dağa kaçırdılar, Abdülhamit de ne yapacağını şaşırdı; işte anayasayı ilan etti (1908, 2. Meşrutiyet). Demek ki doğru paşayı bulup vurdun mu sorun çözülüyor! Ondan sonra kurdukları düzeni de normal bir toplum düzeni hâline getiremedikleri için bunun geleneği kuruluyor.
   </p>
   <p class="MsoNormal">
    -Militarizmin yenilmesi meselesi bizde yeni olsa bile militarist modernleşme babında zikrettiğiniz Almanya, Japonya gibi ülkelerde sorun çoktan çözülmüş gözüküyor. Neden?
   </p>
   <p class="MsoNormal">
    Almanya’nın iki dünya savaşını da kaybetmesi onlar için militarizmin sonu oluyor. Evet, bizim orduyu yenen olmadığı için militarizm de yenilmedi! Arjantin’de de öyle oldu. Militarist diyebileceğimiz bir rejim kuruldu, dünya kadar cinayet işlendi; ama Marvinas, Falkland Adaları’nda boyundan büyük maceralara kalkışıp İngiltere karşısında rezil olunca yıkıldı. Daha çok dış konjonktürün göçerttiği militarizmleri görüyoruz. Belki dış konjonktüre gerek kalmadan toplumun kendi içinde militarizmin bitirileceği bir şey olabilir Türkiye’de. Bu şans kuvvetle var. Ve bu çok önemli bir şey olacak.
   </p>
   <p class="MsoNormal">
    -Türkiye’de asker siyasetteki ağırlığını kaybediyor. Siz bunu devrim niteliğinde görüyorsunuz. ‘AK Parti diktası kuruluyor’ diyen kişilere siz önce şuna bakın diyorsunuz. Neden?
   </p>
   <p class="MsoNormal">
    Ben şu anda iyi bir güreşçi değilim; ama çok çalışırım, karşımdaki çok kuvvetli İranlıyı yenerim. Ama Gulyabani ile güreşe çıktığın zaman sonuç her zaman bellidir. Baştan kaybediyorsun. Nizami bir şey olsun istiyorum siyasi mücadelenin. Bir tarafta parti, bir tarafta ordu; böyle bir terazi yok. AKP demokrat olmalı dediğimde bile, AKP bana kapılanmalı falan demiş oluyorum. Adam mecbur değil; çok demokratik düşünmeyebilir de, alicenap olamayabilir de. Ama o bir parti, ben bir partiyim. Bunun kanunu vesairesi var. Mesele bu.
   </p>
   <p class="MsoNormal">
    -Askerî vesayetin gerilemesi göz ardı mı ediliyor?
   </p>
   <p class="MsoNormal">
    Ediliyor. Belki göz ardı edilmiyor da aman değişmesin bu düzen diye bayağı bir gayret var.
   </p>
   <p class="MsoNormal">
    -Militarizmin oluşturduğu atmosferle kendisini ‘sol demokrat’ gören kesimler arasında nasıl bir ortak zemin bulundu peki?
   </p>
   <p class="MsoNormal">
    (Sol demokrat lafına gülüyor.) Bu Osmanlı Türk modernleşmesinin belli başlı özelliği ya da Batılılaşmacılık dediğimiz şey bir nevi milliyetçilik. Batılılaşmayı da Batılı gibi olmak değil de Batı’yı yenmek için isteyen bir anlayış. O bakımdan Japonya ile aramızda büyük benzerlikler var. İdeoloji dediğimiz zaman modern çağda Türkiye’ye giren ideoloji milliyetçilik. Ötekiler varyant; sosyalizm, liberalizm vesaire. Bir yere gidersin, ana yemek kuzu fırındır; yanına da patates kızartması, mantar... Ana yemeğin senin milliyetçiliktir. Yanında sosyalizm mi istersin, liberalizm mi? Hiçbir zaman onlar milliyetçiliğin önüne geçemez. Türkiye hiçbir zaman liberal falan olmadı. Dolayısıyla milliyetçilik Türkiye’de Kemalizm adını alıyor. Tek milliyetçilik biçimi o değil, egemen milliyetçilik o. Kurumlara dayanıyor, başta ordu olmak üzere. Türkiye’de solcu kim? Ahmet, Mehmet, Saim falan… Bunlar kim, nereden geliyor? 10 kişi sayarsak bunların 7’sinin babası zaten albaydır, askerdir. Biyolojik olarak da hısım. Sadece fikrî kesişmeler değil, akraba yani. Ailenin haylaz çocuğu komünist oldu! Aslan Başer Kafaoğlu ile Adnan Başer Kafaoğlu kardeşler vardı üniversitede. Her ikisi de ABK… Aslan Başer solcu. Ayırt etmek için Aslan Başer’e ABK-ML derdik; Marksist-Leninist… Tabii alakası yok, Marksist Leninist ile. Türkiye’de böyle… Dünyanın her yerinde var olan düzenler açısından sol tehlikeli addedilir. Solcu olan insan her zaman bir tehlike karşısındadır. Öyle olunca da kendisine sığınak aramak durumundadır. Her sosyal yapıda o sığınak farklı şeyler olabilir. Avrupa ülkelerinde yıllar önce itiş kakış içinde sosyal demokrat partiler kurulabiliyor. Bismark varken Almanya’da sosyal demokrat parti var. Türkiye’de sığınacağın bir ağaç yok. Üç tane, beş tane ağaç var, onlar da Kemalizm. Şevket Süreyya’nın yaptığı gibi “Ben zaten komünizmi bıraktım, geldim sana sığındım.” diyerek… Rusya, buraya baktığı zaman, “Bu memlekette, bu Kemalizmden daha iyi bir şey beklenemez.” dediğinden, komünistlere “Gidin, Kemalistlerin yanında durun.” diyor...
   </p>
   <p class="MsoNormal">
    -Devletten dayak yemek, yine devlete sığınmak. Çok bildik, tanıdık bir durum aslında…
   </p>
   <p class="MsoNormal">
    Kemalizm ile çok düşünsel akrabalık da var. Biyolojik de var. Aynı çevre. Aynı dili konuşan, üç aşağı beş yukarı aynı değerleri paylaşan adamlar. Müslüman nasıl yaşar, ne yapar; o uzak, yabancı bir şey. Kemalistler nereye gider, ne yapar; tanıdığımız, bildiğimiz bir şey. Türkiye’de maalesef sol ekoller ve akımlar ‘işçi sınıfı, işçi sınıfı’ dediler, bazıları ‘köylü’ dedi ama Marksizm’den ötürü köylü desen bile onun formülleri vardır; ‘Proleteryanın ideolojik önderliğinde temel güç köylülük olmak üzere...’ gibi. İşçi sınıfının ideolojik önderliğinde diyeceksin, sonra da “Gerçekçi olmak gerekiyorsa, ben iktidara darbeyle gelirim.” diyeceksin. Bunu dediğin zaman da zaten esas akrabalığı kurmuş oluyorsun.
   </p>
   <p class="MsoNormal">
    -1960 sonrası mı kuruluyor bu akrabalık…
   </p>
   <p class="MsoNormal">
    Sol hareket, Türkiye İşçi Partisi’yle (TİP) ve başka kanallarda gelişme gösterirken Mihri Belli ortaya çıktı “Millî, demokrat devrim yapılır!” dedi. “Ordu-gençlik el ele, millî cephede” sloganı buydu.
   </p>
   <p class="MsoNormal">
    -CHP’den sol demokrat bir şey çıkması ümit ediliyor hâlâ. Hâlbuki sol demokrat bir şeyin olamamasının sebebi CHP sayılır. Ne dersiniz bu konuda?
   </p>
   <p class="MsoNormal">
    Ben CHP’den hiçbir şey beklemiyorum. Engel hakikaten. Bir zamanlar o yapısıyla orada durduğu müddetçe sosyalizmin en büyük engeli Sovyetler Birliği’ydi. CHP orada aslında sola kaymayı engellemek üzere kaya gibi duruyor. Başından beri zaten böyle… Sol kendi içinde 1. Dünya Savaşı’nda bölündü. Savaşa katılacak mıyız, katılmayacak mıyız kavgasında sosyal demokrat ve komünist ayrımı çıktı. Bolşevik Devrimi olunca başta çok güçlü görünmeyen komünistler birdenbire çok güçlü oldular. Ama sosyal demokrasi ölmedi. Türkiye’de 1920’de Komünist Parti kuruldu. Çünkü komünistler diyorlardı ki biz her koşulda mücadele ederiz, legal olmasa da, illegal olarak yeraltında kuruluruz, mücadele ederiz. Türkiye buna izin verir mi, vermez mi derken 1920’de kuruldular. Ama sosyal demokrasi kurulmadı. Niye? Cumhuriyet ilan olundu ama bir sosyal demokrat parti yok, kurdurmayan Cumhuriyet Halk Partisi. Sosyal demokrat partinin ortaya çıkmasına engel olan, sonra da Komünist Parti’yi yok etmek için elinden geleni yapan CHP bir gün geldi, ortanın solunda olduğunu ilan etti. Heyelan olmuş, geçeceğimiz yolun üstüne kaya düşmüş, işte CHP orada duruyor.
   </p>
   <p class="MsoNormal">
    -1950 seçimlerini CHP çok büyük farkla kaybetti. CHP kazanmış olsaydı ne olurdu?
   </p>
   <p class="MsoNormal">
    Çok daha fazla vakit kaybederdik. Şevket Süreyya 46-50 arası için “Keşke 46’yı da Halk Partisi kazanmasaydı; çünkü 4 yıl daha boşa geçti.” diyor. Bunu Şevket Süreyya söylüyorsa…
   </p>
   <p class="MsoNormal">
    -Bugün CHP’den şikâyet edenlerin önemli bir kısmı yeni bir parti kursalar da çok da farklı siyaset üretmeyecek gibi bir algı var…
   </p>
   <p class="MsoNormal">
    Şimdi ortada sesini çıkaran üç beş grup var. Bunların en frapan olanı Doğu Perinçek grubu. Bir tane Türk Solu diye bir dergi çıkıyor, olacak gibi değil. Bunlar faşizmi seçmiş gruplar, sol demenin âlemi yok. Sol olup da demokrat olan var; ama hepsi atomize, bir grup olarak yok. Belki son ihtimal olur mu diye ÖDP kuruldu. O da baştan yanlış bir deneyimdi. Şu bakımdan; bir fikir etrafında birleşmek diye bir şey yoktu. Vaktiyle sol olduğunu ilan etmiş herkesi bir araya getirelim. E, zaten o insanlar bir arada olamamışlar, onun için ayrılmışlar! Şimdi tekrar hadi beraber olalım… Ne yapmak üzere beraber olacaksın; o belli değil. Sadece yan yana duralım. Yan yana gelince sadece durabiliyorlar, hareket etseler kavga başlayacak, durarak da parti olmaz.
   </p>
   <p class="MsoNormal">
    -Zaten bir taban sorunu da var değil mi?
   </p>
   <p class="MsoNormal">
    Eski soldan bugüne kalmış fosillere bakıyorsan taban diye, o kadar. Ama yığınla genç insan var. Onlarla başka diller ve başka kavramlar üzerinden konuşmak lazım.
   </p>
   <p class="MsoNormal">
    -“Bir sol parti çıkacaksa, bu, AK Parti’nin içinde yaşayacağı kriz sonrasında olabilir.” diyorsunuz. Bu çok ilginç, bu kadar vahim mi durum?
   </p>
   <p class="MsoNormal">
    Şu an sosyalist değerlere yakın ve yatkın insanlar AKP’ye oy veren insanlar. Bunların bir kısmı yeni kurulacak bir sol partiye de oy vereceklerdir. Müstakbel sosyalistlerimizi Yeni Zelanda’dan ithal edemeyeceğimize göre olacaksa bu memlekette yaşayan insanlardan olacak.
   </p>
   <p class="MsoNormal">
    -Birikim Dergisi gibi ‘sol’ bir ekol var. Yayın yönetmeni Ömer Laçiner’in de mealen ‘Onlar sosyalistse ben değilim’ şeklinde bir çıkışı oldu geçmişte. Siz de sıkı polemik yaşıyorsunuz diğer sosyalistlerle. Bu iş nereye gider sizce?
   </p>
   <p class="MsoNormal">
    Bu zaten gideceği yere gitmiş. Bu sadece Türkiye ile sınırlı bir mesele de değil. Dünyada da iş parlak gözükmüyor sol açısından.
   </p>
   <p class="MsoNormal">
    -Bir ara iyiydi, İngiltere’de İşçi Partisi vardı ve 3. Yol çok gündemdeydi…
   </p>
   <p class="MsoNormal">
    İyi ama işte, bir miktar iktidara gelme veya yaklaşma başarısı gösterenler soldan bir hayli vazgeçmiş olarak bunu yapıyorlar. Blair iktidar oldu gördük, İngiltere’de sol mu iktidar oldu? Theacher’i en fazla taklit eden adam. Bir İrlanda meselesi var, o kadar da ben solcuyum diyen adam yapsın. O da Theacher kafasına kalsa olmazdı.
   </p>
   <p class="MsoNormal">
    -Modernleşmenin taşıyıcılığı el değiştiriyor. Askerden sivil iradeye geçiyor. Bu rolü üstlenen de iktidar sahibi oluyor ister istemez. Pekâlâ birileri AKP’yi görmektense askeri görmeyi tercih edebilirim diyor. Neden?
   </p>
   <p class="MsoNormal">
    Bunu diyenler var tabii. Ben önce sosyal yapılanmaya bakıyorum. Orada ister istemez sınıflar var. Partiler sonuçta sınıflara dayanarak var olurlar. Niye Türkiye’de militarizm var? Benim bu 800 sayfalık kitabın özü, bir toplumda bu modernleşme, orta sınıf yapamadığı, çeşitli nedenlerle bunu yapacak güce sahip olmadığı için, konjonktürel olarak ordunun üzerine kalmış bir görevdi. Bugün ordu geriletiliyor diyoruz. Bir yandan Anadolu kaplanı diye bir söylem var. Bunlar birbirinden çok kopuk değil. Galiba Türkiye modernleşme macerasına girerken etrafta olmayan bir sınıf şimdi olmaya başladı. Askerin yavaş yavaş geri çekilmesi bununla ilgili. Bu sınıf bildiğim kadarıyla Gümrük Birliği’ne girmemizle ivme kazandı. AB ile beraber iş yapmaktan gayet memnun. Türkiye’nin bundan sonraki serencamı, bunun taşıyıcısı bu sınıfın elinde olacak. Bu sınıf da askerle gidemez. Zaten ortaya bu türden olgunlaşmış bir sınıf çıktığında asker fuzuli vaka hâline gelir. Asker o sınıfın emrine girmelidir, sınıf askerin emrine girmez.
   </p>
   <p class="MsoNormal">
    -Atatürk ve İnönü militarist değildi, diyorsunuz. Peki, militarist olan kim?
   </p>
   <p class="MsoNormal">
    Asker içinden çıkmış ikisi de, dayandıkları başlıca güç asker. Toplumda yapmak istedikleri şeyi yapmalarının başlıca aracı da asker. Ama ne bileyim valiler var, bir aşamada valiler aynı zamanda CHP’nin il başkanlarından oluyorlar. Albaylar değil de, valilerle böyle bir şey yapmaya çalışıyorlar. Türk Tarih Tezi gibi çocukça çalışmalara girilse bile istedikleri hedef militarizm değil. Türkiye için düşündükleri gelecek daha İngiltere gibi, daha Fransa gibi. Ama işte, o zamana kadar ordu bırakamaz, her şeye hazır ve nazır olmalı. Bu iki adamın militarizm dozlarıyla, 60’lardan itibaren ordunun militarizmi ve onları da kendi militarizmlerinin putu hâline getirmeleri tam da aynı dinamiğin ürünleri değil. Ordunun, çok bilinçli bir şekilde, adına el koyabileceği bir merci bulması gerekiyordu. Onun için Atatürk’ü buldu.
   </p>
   <p class="MsoNormal">
    -Sizce bir Kürt militarizminden söz etmenin vakti geldi mi?
   </p>
   <p class="MsoNormal">
    Ben Kürt politikasının bu PKK egemenliğindeki gidişatını çok sakıncalı buluyorum, yanlış buluyorum. Ayrıca bunun böyle olmasının kabahatini çok fazla Kürtlerde bulmuyorum. Haklılar falan diyecek bir durum yok. Ama Kürt politikası onlara daha farklı davranma imkânı bırakmıyor. Onun için de “Kürt gerillaları devrimci rüzgâr üfleyecek de memlekette bilmem ne olacak” türünden şeylere inancım yok, buna inanan solcular var ama. Onların da içine işlemiş; her direniş iyidir falan gibi. Ama aslında Kürt meselesi belki iki kelimede çözülebilecek bir şey. Türklerin, Kürtlere ve dünyaya bakışlarını değiştirmeleri lazım. Ama bu iki kelimeyi söylemek kadar güç bir şey yok hayatta. Hegemonik bakmaktan, gel benim elimi öp tavrından vazgeçmiyor. O zaman da olmuyor.
   </p>
   <p class="MsoNormal">
    -Mete Tunçay’ın dediği gibi kantarın topuzunu kaçırdığınız oldu mu?
   </p>
   <p class="MsoNormal">
    Yok, hayır.
   </p>
   <p class="MsoNormal">
   </p>
   <p class="MsoNormal">
   </p>
   <p class="MsoNormal">
    Marksist teoride sorunlar var!  -Sol Kemalist kesim el sıkışabileceği sağ yerine, savaşabileceği sağı görmek istiyor neredeyse. Bu tuhaf değil mi?
   </p>
   <p class="MsoNormal">
    Olabilir. Bunların hepsi de şimdiye kadar Marksist teoriden insanların çıkardığı sonuçlar… Ama kabahat insanlarda. Teori iyiydi, yanlış yorumladılar demek de çok doğru değil. Marksist teorinin kendi içinde bir sürü şey var, öyle olmaması gereken. Bunları söyledin mi de gene sol kıyameti koparıyor, bizim kendi iç kavgamızda. Tabii buna hâlâ iç kavga diyebilirsek! Antagonizm diye bir kavram var mesela Marksizmde. Çelişkiler vardır, çelişkiler antagonisttir (uzlaşılması mümkün olmayan). Yani demek ki bunu barışçı yolla çözemezsin. Mesela sosyal demokrasi, ‘kapitalizmin içinde siyasi mücadele verilir, yavaş yavaş kapitalist rejim sosyalizme götürülür’ diye bir şeyle ortaya çıkınca, onunla (kapitalizmle) dövüşmek zorunda olan komünist kesim diyor ki hayır öyle olmaz, bunu ancak dövüşerek, kırarak çözersin, yani çelişki antagonisttir.
   </p>
   <p class="MsoNormal">
    -Bu da karşıdaki ile nasıl ilişki kuracağınızı belirliyor herhâlde…
   </p>
   <p class="MsoNormal">
    Ben antagonist çelişkiye inanmam. Bir seferinde Ertuğrul Kürkçü, ‘devrimci olan ya da olmayan’ diye bir ölçüt atmıştı. Hâlbuki ben Stalinistle beraber olamam; ama devrimci olmayanla olurum. Ben de ne kadar devrimciyim çok da belli değil. Çok da devrimci falan değilim. Yani ben elbette ki Müslüman’la da, liberalle de konuşurum; ama faşistle konuşmam. Onunla yapacak bir şeyim yok çünkü.
   </p>
   <p class="MsoNormal">
    -Söz konusu insanlar olduğuna göre trajik sonuçları olmaz mı bunun?
   </p>
   <p class="MsoNormal">
    Elbette. Ben Yeni Gündem Dergisi’ni çıkarırken 12 Eylül üzeri, Hatemi, Dilipak bize de yazıyor, onlar hakkında yazılar çıkıyor. Bir gün iki delikanlı geldi, bunlar Yalçın Küçükçüymüş. “N’apıyorsunuz, siz ne biçim yayın yapıyorsunuz, bu ne biçim sosyalizm?” demeye başladılar. Tartışmanın bir noktasında “Ne yapacağız?” dedim. O zaman 60 milyon muydu Türkiye… “Yani biz iktidar olunca bunları, Müslüman adamları imha mı edeceğiz?” dedim. “Evet, tabii!” dediler.
   </p>
   <p class="MsoNormal">
    -Hiç şansımız yok!
   </p>
   <p class="MsoNormal">
    Şimdi mesela ne yapıyor o iki delikanlı. Hâlâ aynı kafada gidiyorlar mı? Yoksa tamamen bu işleri bırakıp bilmem ne şirketine mi girdiler? Hepsi mümkün.
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-31446-176-solcularin-cogu-askere-akrabalik-bagi-ile-bagli.html), [web.archive.org (arşiv bağlantısı)](http://web.archive.org/web/20120217093701/http://www.aksiyon.com.tr:80/aksiyon/haber-31446-176-solcularin-cogu-askere-akrabalik-bagi-ile-bagli.html)
