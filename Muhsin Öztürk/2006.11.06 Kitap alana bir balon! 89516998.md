# Kitap alana bir balon!

*Muhsin Öztürk 2006.11.06*

<div class="pNewsDetailMainContent" itemprop="articleBody">
 Pek çok okur, kitapçı raflarında ulaşamadığı kitapları bulma ümidi ile Tüyap'a akın edince fuarda panayır görüntüsü kırılamıyor. Uluslararası olmak mı? Belki bir gün!Kitap profesyonelleri için bir yıl içinde gerçekleşebilecek en önemli iki etkinlik sayılan Frankfurt Kitap Fuarı ve Tüyap Kitap Fuarı Ekim ayında gerçekleşti. Dolayısıyla her iki kitap etkinliğini içeren bir değerlendirme yapmak gerekiyor. Okurlar, beğendiği kitabı indirimli almak, sevdiği yazarlar, tanışmak ve ona kitaplarını imzalatmak, ulaşamadığı kitaplara sahip olmak gibi sebeplerle fuarlara akın ederken biz daha az keyifli olan 'uluslararasılık' gibi konulara girmiş oluyoruz tabiatıyla.
 <br/>
 <br/>
 Bu yıl konuk ülke İsveç. Pek çok yazar geldi, İsveç Konsolosluğu stant açtı. Bir yıl içinde İsveç'ten pek çok kitap Türkçe yayınlandı. Bu yayın akışında Aya ajansının İsveç üzerinde yoğunlaşmasının rolü olduğu görülüyor. Dolayısıyla artık önümüzdeki yıllarda uluslararasılaşma sürecinde ajansları daha çok göreceğiz. Avusturya Kültür Ofisi açtıkları stantta kendi ülkelerinde yayımlanan edebiyat ve araştırma eserlerine yer vermiş. Görünen o ki fuar ziyaretçilerinden pek ilgi görmemiş. Stant açarak fuara katılan az sayıda 'yabancı' yayıncı ve kültür ofisinin fuar konseptinden memnun olduğu  pek söylenemez.
 <br/>
 <br/>
 Moskova, Tahran ve Mısır gibi bölgesel güce sahip kitap fuarlarına karşılık Tüyap'ın uluslararası kimliğinin oluşmadığı, fuarın çevre ülkeleri için bir cazibe merkezi olamadığı görülüyor. Geçen yıllarda görüştüğümüz bir Fransız ajans sahibi bir daha gelmeyeceğini söylemişti bize, maalesef sözlerini tuttukları görülüyor. İş Bankası Yayınları'ndan Serhat Baysan'a göre tren neredeyse kaçmak üzere. Frankfurt Kitap Fuarı'nın Tüyap'ta bir standı var. Frankfurt Kitap Fuarı'nın 50 kişilik ekibinde yer alan Hanife İçten 2002'den beri Beylikdüzü'ndeki fuara katıldıklarını, Frankfurt Fuarı etiketiyle 120 Alman yayıncıyı temsil ettiklerini, Türk yayıncılarla yabancılar arasında iletişim kurmak için çaba gösterdiklerini söylüyor. Ona göre Tüyap'ın şimdilik uluslararası kimliği olduğu söylenemez; ama Türk yayıncılığı büyük bir gelişme göstermekte. Hem Serhat Baysan hem de Hanefi İçten Frankfurt'ta konuk ülke olma durumunun ülke yayıncılığına büyük katkıları olacağını vurguluyor. Tıpkı Frankfurt'ta konuk ülke olan Rusya ve Yunanistan örneklerinde olduğu gibi.
 <br/>
 <br/>
 Tüyap, yabancı katılımcıların Türk yayıncıların performansını ölçebildikleri bir yer aynı zamanda. "Hangi kitabı hangi yayıncıya satabilecekleri konusunda bir fikre sahip oluyorlar." diyor Baysan. Aslında büyük yayıncıların 'yabancılar'la zaten kontakt halinde bulunduğunu; ancak bu ilişki ağını kuramamış yayınevleri için yabancı katılımcıların bir fırsat olduğunu söylüyor. Baysan'ın kayıtlara geçmesi gereken bir gözlemi de şu: İstanbul'da onlarca büyük kitabevi açılmasına rağmen okur hâlâ pek çok kitaba oluşamadığı için Tüyap'ın yolunu tutmaktadır. Kitaplarını raflarda hak ettiği yerde göremeyen yayınevleri çoğunlukla kendi dağıtım ağını kurma girişiminde bulunmuş, çoğunlukla da başarısız olmuştur. Yeni bir oluşum ise şu: İnkılap, Altın, İletişim, Metis ve Literatür yayınları yeni bir dağıtım ağı kuruyorlar.
 <br/>
 <br/>
 BALON VAR MIYDI?
 <br/>
 <br/>
 "Türkiye dışından gelenler yaşananları şaşkınlıkla izliyor." diyor bir yayıncı. Bir kısmı okulda olduğu gibi uygun adımla yürüyor, bir kısmı elinde uçuşan kitap poşetleriyle birbirini kovalıyor, ne hoş ki bir kısmı da, beğendiği kitapların en uygun fiyatlısını seçme uğraşında. Tüyap Kitap Fuarı'nı hafta içinde ziyaret eden bir kişiyi, Tüyap Çocuk Fuarı'na geldiğini düşündürtecek bu manzara tarif edilebilir gibi değil. Hafta içinde sakin geçen günleri doldurma, çocuklara kitap sevgisi aşılama gibi düşüncelerle yapılan okul ziyaretleri sonrasında Tüyap, büyük bir çocuk cangılına dönüşüyor. Bundan özellikle çocuklara yönelik yayınları da bulunan yayınevlerinin şikâyeti yok; ama "keşke gelmeden önce öğretmenlerince bilgilendirilip, fuarda da yönlendirilseler" diye de sitemler yapılmıyor değil.
 <br/>
 <br/>
 Geçen yıl 80 bin öğrenci fuarı ziyaret ederken bu yıl sayı 150 bini geçmiş. Biriktirdikleri harçlıklarla kendi beğendikleri kitapları almak için sıraya giren çocuklar çok hoş görüntüler oluştururken, bu manzara gerçek kitap meraklılarının fuarda dolaşmasını imkânsız kılıyor. Kitapla birlikte balon bulunduran yayıncıya yöneltilen 'Balonunuz var mıydı' sorusu anlamlı oluyor haliyle.
 <br/>
 <br/>
 Şu denilebilir; bir okur için kitap fuarına hafta sonu ve hafta içi saat 4'ten sonra katılmak akıllıca bir davranış olur. Yayınevi yetkililerini, önemli yazar etkinliklerini ancak hafta sonlarında bulabilirsiniz. Son yıllarda üniversite yayıncılığı yapan bir yayınevinin yetkilisini sorduğumuzda, yeni kitapları hafta sonuna yetiştirmeye çalışıyor, dolayısıyla burada değil cevabını alıyoruz. Yani asıl performans hafta sonu ölçülüyor.
 <br/>
 <br/>
 Hazırlanan kitap eklerinde Orhan Pamuk vurgusu çok yapılsa da artık Nobel ödüllü bir yazarımızın olduğu İletişim Yayınları dışında hissedilmiyor. Ayrıca Yapı Kredi Yayınları'nın en büyük reklâm duvarını Yaşar Kemal'e ayırdığını da belirtelim. Kaynak Yayınları'ndan Mahmut Yalçın, fuarın ramazandan sonra olmasının, diğer fuarlarla çakışmamasının olumlu yansımaları olduğunu düşünüyor. Fuarın hafta içi okulların istilasına uğramasından da hoşnut olduklarını ekliyor: "Kitap alıyorlar, biz de hediyeler veriyoruz." Hayatüs Sahabe, Hanım Sahabeler, Fikir Atlası, Kaynak'ın en çok ilgi gören kitapları.
 <br/>
 <br/>
 FRANKFURT'UN 'ŞİFRESİ'
 <br/>
 <br/>
 Dünya yayıncılığının nereye gittiğini öğrenmek için Frankfurt Kitap Fuarı'nı izlemek yeterli. Kısaca özetlemek gerekirse Da Vinci dalgası devam ediyor. Hıristiyanlığın sırlı pek çok başka konusu yeni romanların ana malzemesini oluştururken bir süre daha Opus Dei, İlluminati içerikli, kişisel gelişim öğütlü romanların önümüze düşmesi kaçınılmaz. Doğan Kitap Editörü Tankut Gökçe bu durumdan şikayetçi olanlardan: "Robin Sharma gibi ne anlattığını anlamadığım kitaplar da yaygınlaşıyor. Fazla bir edebiyat göremedim açıkçası."
 <br/>
 <br/>
 Frankfurt aslında bir boy gösterme ve şov alanı. Tankut Gökçe'ye göre bu 'show' dozajı her geçen yıl artıyor: "İş şova ve sanayiye dönmüş durumda. İnternet üzerinden her türlü diyaloğu kurabiliyorsunuz. Ben şahsen Frankfurt'a inanmıyorum artık." Sanayi vurgusunu anlamak pekâla mümkün. Bu yılın konuk ülkesi Hindistan'da yazarlar kadar baskı teknolojileri ön plandaydı. Hakeza Çin, matbaalarını konuşturdu.
 <br/>
 <br/>
 Pek çok ünlü İngiliz ve Amerikan yayınevlerinde bile Çin baskısı görülüyor. 7 yıldır Işık Yayınları bünyesinde Frankfurt'a katılan Hakan Yeşilova, Çinli matbaacılarla da konuştuklarını, üretim maliyetlerini düşürmek için bu trendin kaçınılmaz olduğunu söylüyor. Fethullah Gülen'in bütün yayın haklarına sahip olan yayınevi, kitap satın almayıp mesaisini satmaya odaklamış tek temsilci durumunda. Geçen yıl Mukkaddes Emanetler, bu yıl Sultan Abdülhamit'in çektirdiği fotoğrafları içeren Yıldız Albümleri özellikle İslam dünyasında büyük ilgi görmüş.  Kitaplarını İngilizceye çevirtip basan bir yayınevi olması nedeniyle her yıl olduğu kadar bu yıl da büyük dağıtımcılarla olumlu görüşmeler yapmışlar. Ürün kalitesinin artışı için önemli gördükleri art direktörlerini de beraberlerinde getirmişler.
 <br/>
 <br/>
 Kitap, 'ihracat kalemi' görülmediği için yurt dışı satışlarda devletçe desteklenmiyor. Türk edebiyatının dünyaya açılması çerçevesinde Frankfurt'a gelecek yayınevlerine devletin belli desteklerinin olabileceği konuşuluyor. Her ne kadar bu yıl büyük yayınevlerinin yazarlarını dünyaya pazarlama konusunda büyük çabaları olduğu söylenemese de gelecek yıldan itibaren 'yayıncı-ajan'ların sayısının artacağı aşikâr. Hakan Yeşilova'ya göre devlet Frankfurt gibi fuarlarda yayınevlerini desteklemeli. Bu fikre Doğan Kitap Editörü Gökçe 'iyi edebiyat üreten küçük yayınevi' kaydı düşerek destek veriyor. Büyüklerin nasıl olsa böyle bir desteğe ihtiyacı olmayacaktır çünkü.
 <br/>
 <br/>
 Altın Yayınları'ndan Batu Bozkurt'a göre internet üzerinden iletişimin gelişmesi, fuar çerçevesinde; ama fuar dışında pek çok toplantının yapılması Frankfurt'u biraz sakin kılmıştı. Daha çok kitap satın alan ve 'best seller' satan Altın Yayınları bir ara İsveç edebiyatı bassa da, Türk okurunun ilgi göstermemesi sebebiyle yine yüzünü Anglo Sakson dünyaya çevirmiş. Sırlı kâseli, şifreli romanların devam edeceği kanaatine o da sahip.
 <br/>
 <br/>
 Görüştüğümüz pek çok kişi, Türk yayıncılığı ve edebiyatı için büyük bir fırsat gibi gözüken, 2008 konuk ülke konseptini Türkiye'nin iyi değerlendirmesi ve 'birlik' görüntüsünün sağlanması gerektiğini düşünüyor.
 <br/>
</div>


Kaynak: [www.aksiyon.com.tr](http://www.aksiyon.com.tr:80/dosyalar/kitap-alana-bir-balon_519805), [web.archive.org (arşiv bağlantısı)](http://web.archive.org/web/20150512024553/http://www.aksiyon.com.tr:80/dosyalar/kitap-alana-bir-balon_519805)
