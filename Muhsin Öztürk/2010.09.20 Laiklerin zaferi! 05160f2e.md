# Laiklerin zaferi!

*Muhsin Öztürk 2010.09.20*

<font class="agenda2NewsSpot">
 Buralar eskiden dutluktu! Türkiye'nin değişen siyasi atmosferini anlatmak için böyle bir cümleyle başlamak en iyisi olurdu. O kadar çok şey değişti ki, değişmeyen laiklerin hayat tarzları kaldı sadece. Yaşlı adam, kulağına statükonun iflasını fısıldayan aynı sofradaki komşusuna kızgın şimdi.
</font>
<font class="newsDetail">
 <p>
 </p>
 <p class="MsoNormal">
  Eliyle başörtülü kadını işaret ederek, “Bunlar da fazla oluyor, her yerdeler!” diyor yaşlıca olanı. Elindeki şarap kadehinden bir yudum alan genç kız, “İstediğini giyer, istediği yere gider, size ne!” diye cevap veriyor. Şaraplarıyla ünlü turistik köydeki bu diyalog, bir şaşkınlık efekti, fırlatılan ‘şüpheli bir bakış'la kesiliyor, iki kadının üçüncü kişiye dayalı sohbet denemesi başlamadan bitiyor.
 </p>
 <p class="MsoNormal">
  Bu, bildik ve tanıdık hikâyenin siyasi hayatımızda belirleyici bir yeri var. Türkiye yıllardır laiklik üzerinden kurulan siyasi krizlerle boğuşurken bu sefer laiklik kendi iç çatışmasıyla gündemde. Kendini laik bir dünyanın ürünü ve parçası olarak gören ‘kanaat önderleri', yazarlar ve sanatçılar kamuoyuna yansıyan sözleri ve eylemleri sebebiyle elitist laiklerin nefretini çekiyor. Oyuncu Lale Mansur Taksim'de ‘laik sanatçı yürüyüşü'ne katılmamasını izah ederken “İçlerinde darbe isteyenler vardı. O yüzden. Hepimiz laik olduğumuz için, katı tutumlu kişilere ben ‘laikperest' demeyi tercih ediyorum.” diyor. Muhafazakâr hükümetle hiçbir ilgisi olmayan solcu bir aydın ya da sanatçı kimliklere aldırmaksızın ‘özgürlükler için' o ‘sakıncalı' partiyle aynı yönde hareket edebiliyor. Eski dava arkadaşları, şehrin statü sahibi laik dostlarıyla ayrışıyor, bazen de saf olmak ya da ‘ihanet' etmekle itham ediliyor. Lale Mansur, sözü edilen ayrışmanın yeni olmadığını; ama referandumla birlikte daha görünür hâle geldiğini söylüyor. Başına gelenleri, kendi durumunu özetliyor: “Ben referandumda ‘yetmez ama evet' dedim. Eğer çekimlerimden dolayı gidemediğim İzmir etkinliğine katılsaydım boyalı saldırıya maruz kalacaktım. Adalet (Ağaoğlu) Hanım'a yumurtayla saldırdılar. Neden böyle düşündüğümü anlatıyorum; ama karşımdaki insanın söyleyecek sözü yok. Tartışamıyoruz bile. Tezlerini destekleyebilecekleri bir argüman yok. En fazla, ‘Türkiye İran olacak, bundan siz de zarar göreceksiniz, salak olduğunuz için anlamıyorsunuz' diyorlar. 12 Eylül'den bir süre önce artık televizyon izleyemez olmuştum. O kadar içi boş konuşuluyordu ki tahammül edemiyordum. Referandum öncesi yaşanan yakışıksız, seviyesiz sataşmalar, saldırılar aslında içinde bulundukları durumu gösteriyor.”
 </p>
 <p class="MsoNormal">
  Bütün tepkiler kendilerini laikliğin temsilcisi ve savunucusu olarak gören kesimlerden geliyor. Tepki duyulan da “O laikse ben neyim?..” diye soruyor. Ya da “Ben laiksem o ne?” diye… Sezen Aksu, rengini açıkladığı oyundan dolayı hiç beklemediği tepki ile karşılaştı aynı kesimden. Cumhuriyet tarihinde en büyük siyaset üreticisi ve düzenleyicisi olarak varlık gösteren Türk Silahlı Kuvvetleri, kendisini ‘agnostik' olarak adlandıran bir yayın yönetmeninin hazırladığı Taraf'la birlikte en büyük vesayet sorgulamasına maruz kaldı. Laikçi cemaatin kalesi Cumhuriyet gazetesi ekolünün pek çok eski kalemi laik statüko siyasetinin en büyük eleştirmenleri konumunda bugün. Hasan Cemal'in laik olmadığını, Derya Sazak'ın muhafazakâr olduğunu kim iddia edebilir?
  <span>
  </span>
  20 yıl öncesinin Fehmi Koru-Hikmet Çetinkaya tartışmalarının yerini çoktan Sabih Kanadoğlu-Osman Can, Nur Serter-Atilla Yayla, Cüneyt Ülsever-Etyen Mahçupyan, Ergun Babahan-Oktay Ekşi, Fazıl Say-Sezen Aksu polemikleri aldı.
  <span>
  </span>
  Bunun sebebi muhafazakâr kesimlerin sessizliği ya da kalemlerinin iş görmezliği değil, benzer hayat tarzına sahip olup da korkuları paylaşmayan demokrat kalemlerin asıl tehdit olarak görülmeye başlaması. Herkes yerini netleştiriyor; laikliğin bir umacı olmaktan çıkmasını bugün en çok laik dünya temsilcileri istiyor. Ünlü anayasa hukukçusu Ergun Özbudun, yıllardır temsilcisi olduğu Kemalist laiklikle ilgili özeleştiri yapıp liberal demokrat kimliğinin altını çiziyor. Zira özgürlükler statüko kaldırmıyor.
 </p>
 <p class="MsoNormal">
  Türk entelektüel hayatında, bizde hayat bulan sert jakoben Fransız laikliğinden, ‘dine saygılı' seküler İngiliz laikliğine doğru bir yöneliş hatta bir kaçış vardı. Batılı Anglo-Sakson laikliği muhafazakâr çevrelerde kabul edilebilir ve makbul bir sistem olarak görüldü. Giderek artan demokratik duyarlıklar ve özgürlük meselesi bu değişimi tetikledi. Bilkent Üniversitesi Öğretim Üyesi Prof Dr. Metin Heper gelinen noktayı özetliyor: “AK Parti dinî bir parti değil. Başındakiler dindar; ama laik bir politika izliyorlar. Türkiye'nin karşılaştığı önemli sorunlarla ilgili; ekonomi, uluslararası ilişkiler vs. konularında verdikleri kararlar herhangi bir laik partinin vereceği kararlar.” Bu, hem laiklik tanımını hem de laikleri dönüştüren bir şey. Kendilerini laik dünyanın kopmaz bir parçası olarak gören sanatçı ve yazarların kamuoyu önünde açık beyanları, tepkilere rağmen desteklerini esirgemedikleri referanduma ‘laiklerin yenilgisi' denebilir mi? Yıllardır gerçek laiklik olması hâlinde kimsenin itiraz etmeyeceği iddiasını dile getiren muhafazakâr siyasetçiler, hâlihazırda demokrat laiklerin büyük desteğiyle reform paketine onay aldı. Oral Çalışlar, “Muhafazakâr kesimde laikliğe bakışta bir değişim var. Laikliğe ortak hayatın bir parçası, yeni baştan tanımlayarak içselleştirebilecekleri bir olgu olarak bakmaya başladılar.” diyor. Belki de bu referandum, demokrasi kadar laikliği de gerçek anlamıyla tedavülde tutmanın bir adımı. Bu yüzden gerçek laikliğin zaferi de sayılmalı mı? ‘Asker karşısında selam duran yargıç', ‘iktidarı bırakmak istemeyen asker', ‘özgürlükler düşmanı hoca' hangi laik demokratik hukuk sisteminde olabilir?
 </p>
 <p class="MsoNormal">
  Yakın zamana kadar Cumhuriyet'te yazan Oral Çalışlar, referandum sonuçlarını ‘laiklerin bölünmesi' argümanı üzerinden değerlendiriyor. Ona göre bu hayırlı bir gelişme: “Laikler bölündü. Bu bölünme sanıldığı gibi yararsız bir bölünme değil. Bu bölünmenin neden olduğu gerginlik de yararsız sayılamaz. Bu, Türkiye'nin demokratikleşme ihtiyacının ürünü. Bugüne kadar demokrasiye sırt çevirmiş, modernist elitlerin peşine takılmış bir kesim şimdi, ‘herkes için demokrasi' diyerek eski cepheyi terk etti. Gürültünün büyüğü buradan koptu.”
  <span>
  </span>
  Çalışlar, korkularla ve korku siyaseti ile bir yere varılamayacağını, 8 yıldır iktidarda olan parti için ‘geldiklerinde ilk sizi kesecekler' demenin ancak ve sadece paranoya ile açıklanabileceğini söylüyor: “Hayat tarzı ile ilgili ufak tefek şeylerin tayin edici bir tarafı yok.”
 </p>
 <p class="MsoNormal">
  Çalışlar laik bölünmeyi hem laiklerin darbe geleneklerini sorgulaması hem de değişim dinamiğini yüklenen muhafazakâr kesimlerde gelişen demokratikleşme dinamiği ile açıklıyor. Ona göre, dünya ve Türkiye'deki değişimler klasik cemaat yapılarını bozdu: “Bugüne kadar Türkiye'yi yönettiğini düşünen elitler açısından yeni travmalar üretti. Bunun en önemli sonuçları laik cephedeki kuvvetli kırılmalardır. Eskiden bir tarafta solcular bir tarafta sağcılar vardı ve bu Türkiye'yi açıklamaya yetiyordu. Modern Türkiye'yi solcular kurar, sağcılar da buna direnirdi. Şimdi bu değişim muhafazakâr kesimlerin içinden çıktı. Ve bu değişim dinamiğini okurken laikler parçalandı. Nasıl okumak gerektiğini belirleyemediler. Bir kısmı tehlikeli bir yok etme olarak görürken, bir kısmı da, modern Türkiye'yi kurmak için yeni bir unsur, bu sürecin parçasıdır diye yorumlamaya başladı. Şimdi taşlar yeniden diziliyor.”
 </p>
 <p class="MsoNormal">
  Aslında çok yeni bir şeyden söz etmiyoruz. 28 Şubat'ın kudretli generalleri Refah Partisi'nden önce medyanın liberal ve özgürlükçü ‘laik' kalemşorlarını hedefe koydu. Ne de olsa, kamuoyu oluşturma üstünlüğü ve tekeli üç beş liberale bırakılamazdı! Cumhuriyet tarihi kadar eski bir ‘özgürlükçü' damar olmakla birlikte o güne kadar, hiçbir zaman devlet elitlerine kafa tutabilecek güce ve cesarete sahip değillerdi. Turgut Özal'ın siyaseti sayesinde, nefes alan ve varlık gösterebilen liberal ve demokrat laik aydınlara 28 Şubat'ta konulan ‘postal' anlaşılabilir bir şeydi. Mehmet Barlas, Cengiz Çandar, Nazlı Ilıcak, Mehmet Ali Birand, Ali Bayramoğlu ‘merkez' medyadaki sütunlarını türlü komplo, iftira ve baskılarla kaybetti. Eski köşelerine dönmeleri yıllar aldı.
 </p>
 <p class="MsoNormal">
  Serbest seçimler ve halkoyu ile iktidara gelen hükümetlerin kendi siyasetlerini kurabilmeleri Türkiye'nin en önemli meselesiydi. Hiçbir seçilmiş iktidar kendi siyasetini uygulayamazdı. Bu sadece bir siyasetin kadüklüğü, toplumsal taleplerin çöpe gitmesi ve yazar çizer kamuoyu yapıcılarının özgürlükçü olup olmadığı ile ilgiliydi. Demokrat aydın tavrı, sivil toplumsal talepler ve özgürlükçü siyaset arayışı 90'lı
  <span>
  </span>
  yıllarda kendini gösterdi. Yeni liberal demokrat laik kalemler bütün itibarsızlaştırma çabalarına karşı var oldular. 28 Şubat soğuğunda liberallerle muhafazakârlar birbirini ısıttı. Asker sivil ilişkilerindeki anormallik, yüksek yargının siyasi bir aygıt gibi işlemesi, seçilmiş hükümetlerin devlet kıskacı altında eriyip gitmesi, türlü derin devlet ve çete oyunlarıyla toplum mühendislikleri üretilmesi, ‘kendimize özgü şartlar' denilerek demokratik sistemin tıkanması bir sorundu. Üstelik yeni bir sorun değildi. Bu sorunları dile getiren, eleştiren ve giderek sayıları artan solcu,
  <span>
  </span>
  liberal ama özgürlükçü aydınların muhafazakâr siyasetçilerle ve sivil toplum hareketleriyle bir yerde karşılaşmaları kaçınılmazdı. Aynı mahallede oturmasalar, aynı mekânda eğlenmeseler de artık fikrî bir beraberlik söz konusuydu. Oral Çalışlar'a göre 28 Şubat'ta Türk solcularının dönüşümünde anne babalarından devraldıkları ‘iyi darbe' efsanesini sorgulamaları ve bu mirası reddetmeleri etkili oldu. Elbette bu, tek taraflı bir değişimin ürünü değil: “Karşı tarafı blok olarak düşman görmek antikomünist kültürün bir ürünüydü. Muhafazakâr kesimde bu değişti. Herkesin birbirini kabul ederek yaşadığı yeni bir Türkiye inşa oluyor. Sonuçta Türkiye'nin değişim dinamikleri iki tarafı birden değiştiriyor. Yeni uzlaşmalar içinde yeni bir hayat kuruluyor yani.”
 </p>
 <p class="MsoNormal">
  Refah Partisi ve 28 Şubat deneyiminden ders çıkaran AK Parti kurmayları, muhafazakâr kimliklerini korumakla birlikte ortaya koydukları siyaset hem toplumsal taleplere hem de ‘babalarını' sorgulayan yeni solcu ve liberallerin öngörülerine uygundu. Muhafazakâr partinin kurucusu pekâlâ liberal Prens Sabahattin'i referans gösterebiliyordu. Muhafazakâr kesimlerin değişim talepleriyle bu ‘özgürlükçü' ses buluşmuş ve birbirini etkilemişti. Artık geleneksel hâle gelen Abant Toplantıları ‘laik ve dindar demokratları' bir araya getiren bir platform, bir değişimin habercisi ve itici gücüydü.
 </p>
 <p class="MsoNormal">
  Bu kendi özgül ağırlığına güvenen cenahların farklı hayat tarzlarına rağmen benzer ilkeler çerçevesinde buluşmasıydı. Bugün laik ayrışmanın demokrat kanadı, İslamcı bir partiyi desteklemek ve buradan çıkarılacak ne kadar suç varsa ona ortak olmakla suçlanıyor. Dinî cemaatlere destek vermekle eleştiriliyor. Doğru ve yeterli bir analiz olmamakla birlikte, AK Parti'yi meşrulaştırmak en büyük suçları olarak görülüyor. Mahalle baskısı icat edilmeden evvel, bir liberalin üniversite camiasında kimliğini açık etmesi tehlikeler doğurabilirdi.
 </p>
 <p class="MsoNormal">
  28 Şubat sürecinde medyada yer değiştiren isimlerden biri Ali Bayramoğlu. “Biz laikler bölünüyoruz.” itirafını çok önceden yapmıştı. Laik dünyayı, onun bir parçası olarak kendi hikâyesi üzerinden anlatıyor: “Sonuç olarak bu devletin okullarında okudum. Babam cumhuriyetçi bir doktordu, her ne kadar ailemin kökeninde hocalar, Mevleviler olsa da sonuç olarak daha beyaz bir aileden gelen bir insanım, iyi okullarda okudum, elit eğitimi aldım, memleketin yöneticilerinin arasına katılmak üzere sistem beni hazırladı. Benim gibi insanlar bugün farklı düşünüyor. Daha doğrusu laik dünyanın içerisinde benim gibi düşünen önemli bir grup var. Biz bugün Türkiye'de olup bitenin tam tersine bir demokratikleşme olduğunu, laikliğin bir tahakküm sistemi olarak algılandığını, en önemlisi laikliğin kendisinin laikleşmesi, laikliğin kendisinin demokratikleşmesi olduğunu söylüyoruz. Yine bizim yanımızda duran bir başka grup da daha otoriter bir laikliğe doğru gidiyor. Dolayısıyla asıl bölünmeyi biz yaşıyoruz. Asıl toplumsal krizi laik kesim yaşıyor ve kendi içinde ikiye bölünüyor.” Ali Bayramoğlu'na göre, ibre demokratik olanlardan yana: “Demokratikleşme eğilimi baskın bir eğilim, farklılıklarla bir arada yaşama, laikliği daha demokratik olarak algılama eğilimi daha baskın. Bugün kendine laik diyenlere ‘üniversitede yasak (başörtüsü) kalksın mı?' dersen, inanın bu insanların yüzde 80'i ‘kalksın' diyecektir. Sorun öbür taraftaki yüzde 20'de.”
 </p>
 <p class="MsoNormal">
  2007'nin en hararetli anlarından birinde Meclis'in geniş salonunda CHP'li yönetici, bir sorumuza, “Biz darbelerden çok çektik, nasıl darbeci oluruz?” diye cevap verirken sözü hızlıca bir kısım liberal ve solcu aydının aymazlığına getirip onları ‘laik kültür'e ihanet etmekle suçluyordu. Bugünse siyasetin dar koridorlarında ısınan karşıtlık meydanlara taştı. Elitist laik her ne olursa olsun muhafazakâr iktidara destek mahiyetinde gördüğü her hareketten rahatsız oluyor. Ekrandaki ve gazete köşelerindeki fikir ayrılıkları sofralara yansıyor, arkadaş görüşmeleri seyreliyor. Eski bir yayın yönetmeni iyice demokrat kimliğinden sonra eski çevresinin kendinden uzaklaştığını söylüyor. Lale Mansur, “Allah'tan benim ilişkilerimi etkilemiyor çünkü eski arkadaşlarımdan vazgeçmiyorum. En fazla siyaset konuşmuyoruz bir araya geldiğimizde. Ancak aynı masa başına toplayamadığımız arkadaşlarımız var, düşünceleriyle birlikte yolları da ayrıldı.” diyor.
 </p>
 <p class="MsoNormal">
  Mansur, ‘zafer' demek istemiyor. Bundan sonra atılacak adımlar için mütevazı bir adım belki. Laiklerin zaferi bir ironi; geniş halk kitleleri Türkiye'nin normalleşmesi için büyük adım attı, sözünü ettiğimiz o laikler de oradaydı. Onlardan biri olan Tarhan Erdem'in ‘isabetli' bir çağrısı var aynı mahallede yaşadığı ‘laik' dostlarına. “Genellikle benim yaşam alanımı paylaştığım dostlarımdan bir kesimi, gerçek olmayan, tamamen yedi sekiz yıl öncesinde oluşmuş kuşkulara bağlı olarak, ön yargılar geliştirdiler, gerçek olaylara dayanmayan görüşlere saplandılar ve getirilen anayasa değişikliğine karşı çıktılar. Olayları ve gelişmeleri yeniden gözden geçirip yeni baştan görüş sahibi olmalarını kendilerinden bir kardeşleri olarak istirham ediyorum. Bugün yeni bir gündür, yeni bir başlangıçtır, Türkiye iyi ve şerefli bir yöne doğru gitmektedir.”
 </p>
 <p class="MsoNormal">
  (Katkıda bulunan: Ayşe Adlı)
 </p>
 <p class="MsoNormal">
 </p>
 <p class="MsoNormal">
  Korkularını aşma kapasiteleri yok!
 </p>
 <p class="MsoNormal">
 </p>
 <p class="MsoNormal">
  Doç. Dr. Ferhat Kentel (İstanbul Şehir Üniversitesi):
 </p>
 <p class="MsoNormal">
  -Bütün siyasi tartışma muhafazakâr AK Parti- sol Kemalist CHP kesim arasında yaşanıyor görünse bile, meselenin seküler (laik) dünya içinde süren bir tartışmaya dönüşüyor olmasını nasıl yorumlamak gerekir?
 </p>
 <p class="MsoNormal">
  Şimdiye kadar var olan Türk modernleşmesinin ürünü olan laik-dindar kutuplaşmasının ürettiği ‘laik' ve ‘dindar' tanımları sadece iktidar ilişkileri içinde şekillenmiş kurgulardır. Ancak bu tanımlar kurgu olmalarına rağmen -bütün kurgular gibi- gerçeklik kazanmış ve insanların kendilerini tanımlamaları için araçsallaşmışlardır. Tabii ki her tanımlama gibi tanımlama kapasitesine sahip olanların hiyerarşi algısını da içinde barındırır; kimin aşağıda kimin yukarıda olduğunu yani statükoyu öğretir. Ancak bu tanımlama artık operasyonel olmaktan çıkıyor. Tanımlayanlar tanımlama kapasitelerine sahip değil. Tanımlananların da artık söyleyecek sözleri var ve tanımlama kapasiteleri genişliyor; genişledikçe statüko sarsılıyor. Dolayısıyla, daha önceki hegemonik ilişkiler içinde kurguların laik kamp / cemaat içinde esiri olmuş olan kesimler de ortaya çıkan yeni ‘söz'le zincirleme bir etkileşim içine giriyor. Hem o sözden besleniyorlar hem de o sözü besliyorlar.
 </p>
 <p class="MsoNormal">
  -28 Şubat'ta özgürlükçü laik (seküler) kalemler, statükocu laiklerin hışmına uğradı. Geçen süre içinde demokrat laik (seküler) kesim daha da güç kazandı. Tutucu laiklerin diğer yeni özgürlükçü laiklerden alıp veremediği ne?
 </p>
 <p class="MsoNormal">
  Laik / seküler kesim içinde radikal bir biçimde süren tartışma artık ‘kaybeden' durumuna düşen hegemonik laikçi söylem tarafından tahammül edilemez bir durum arz ediyor. Başka bir cemaatle karşılaşmalarda, öteki ‘düşman' olduğu için, onunla savaş hali ‘normal' iken, kan kaybeden bütün cemaatlerde olduğu gibi, içeriden başlayan muhalefet ‘savaştaki' en büyük düşman haline geliyor; çünkü bu muhalefet cemaat için ‘ihanet'le özdeşleşiyor. Çünkü bu kendine en çok benzeyen kesimlerden çıkan muhalefet güveni en çok sarsan, en çok kafa karıştıran, kirlilikleri en çok ortaya döken bir özellik sunuyor.
 </p>
 <p class="MsoNormal">
  -Bir laik bölünmeden mi söz ediyoruz tam olarak?
 </p>
 <p class="MsoNormal">
  Laik cemaat içindeki bu parçalanma gayet normal bir durum. Çünkü bugün seçkinci / laikçi söylemle mücadele eden seküler kesimler bu söylemin dehlizlerinde yaşama şansına / şanssızlığına en çok sahip kesimler. Kendi bedenlerinde esir oluşu doğrudan tecrübe olarak yaşamış insanların, bazen tesadüflerle olsa da, çoğu kez kendine samimi olmakla mümkün olan bir iç bakış ya da tarihsel ve sosyolojik hesaplaşmayla gerçekleştirdikleri düşünce üretimi iktidarı tam da göbeğinden vuruyor.
 </p>
 <p class="MsoNormal">
  -Sezen Aksu için ‘sazan' denildi. Bir yerde başına geleceklerden korkmayan gafil bir kişi demek. Laikleri ayıran şey nedir; daha başta böyle bir korkuya inanmamak mı, yoksa çok daha temel şeyler mi?
 </p>
 <p class="MsoNormal">
  Sonuç olarak yaşanmakta olan süreç bir iktidar ve sınıf kavgasının tezahürlerini sunuyor ve şimdiye kadar sahip oldukları ekonomik sermayeye ya da laik orta sınıflarda ve onların ‘aydınlarında' olduğu gibi kültürel sermayeye bağlı olarak, ‘yukarıda' konumlanmış olanlar imtiyazlarını, prestijlerini, statülerini kaybediyor. Söylemin gücüyle tepede duran insanların, alt kattakilerle eşitlenme yüzünden kaynaklanan bu kayıp duygusu onlarda derin bir korku meydana getiriyor. Ve bu korkuyla başa çıkabilecek teorik, ideolojik ve söylemsel kapasiteye de sahip değiller. Ancak Sezen Aksu'ya ‘sazan' diyerek, sokak tabelasını değiştirerek, eski zaman masallarını (ejderhaları, canavarları, cinleri vs) yeni zamanlara uyarlayarak, paranoya ve komplo teorisi üreterek ‘yenmeye' çalışıyorlar. Ama olmuyor bir türlü; bu imtiyazlarını kaybetmelerine neden olan yani bizzat düne kadar aynı masada yemek yedikleri insanlar bir türlü korkmuyor! Yani özgürlükçü laikler gerçek özgürlüğü ancak başkalarıyla mümkün görürken ve özgürlükleri başkalarıyla paylaşmak isterken statükocu laikler de buna kolay kolay ‘eyvallah' diyemiyor. Anlaşılır bir durum yani…
 </p>
 <p class="MsoNormal">
 </p>
 <p class="MsoNormal">
  Onların devri geçti!
 </p>
 <p class="MsoNormal">
 </p>
 <p class="MsoNormal">
  Emre Aköz (Sabah gazetesi):
 </p>
 <p class="MsoNormal">
  -Elitist laiklerin ikna ediciliğini ve kamuoyunu etkileme üstünlüğünü kaybetmesine yol açanlar, aynı hayat tarzına sahip ama onlar gibi düşünmeyen diğer laikler mi? Yoksa demokrat laiklere yönelen sert tepkiyi nasıl yorumlayacağız?
 </p>
 <p class="MsoNormal">
  Her cemaat, kendisine benzeyip de, bazı önemli konularda farklılık gösterenlere çok kızar. Kemalist cemaatin aydınları da, bu genel mekanizmaya tabidir. Yabancı dilde eğitim yapan lise ve üniversitelerde okumuş… Dindarlık katsayısı kendileri gibi düşük… Rakı-şarap içen… Laiklikten yana olmasına rağmen, mevcut laiklik uygulamasını tartışmaya açan… Müzikten resme, Batı sanatından (caz, rock, klasik; Cezanne, Miro, Lucien Freud) hoşlanan benzerinin; ‘Anti-Kemalist' ve ‘Demokrat' olmasına tahammül edemezler. Kemalist aydınlar, demokrat benzerlerinden daha önce oluştukları ve sayısal olarak çoğunluğu teşkil ettikleri için, diğerlerini suçlar. Aynadaki aksi kadar kendisine benzeyen demokrat aydının, ideolojik-siyasi muhalefetini aklı almaz. Samimi bulmaz. Bunu imkânsız bir konum olarak görür: Şarap içen bir insan, nasıl olur da üniversitede türbana özgürlük isteyebilir? Bunun sadece iki açıklaması olabilir: Aymazlık ya da satılmışlık. Osman Can'ın, anayasa değişikliklerine ‘evet' diyen platformlarda, Abdurrahman Dilipak gibi İslamcı ya da Ömer Laçiner gibi sosyalistle bir araya gelmesi ne demektir? Ya ‘İran'dan ders çıkaramayan bir aymaz'dır Osman Can, ya da ‘geleceği umursamayıp gününü gün eden bir satılmış'. Sadece fikir sistemlerini değil, edindikleri ayrıcalıklı konumları da tehdit eden bu demokratları durdurmaya çalışıyorlar; ama boşuna. Çünkü onların devri geçti.
 </p>
 <p class="MsoNormal">
  -Aynı hayat tarzına sahip olmakla birlikte ‘özgürlük' meselesinde farklı düşünen kişilerin, sofralarını ve arkadaş çevrelerini ayırdıklarını duyuyoruz. Bu da bir laik bölünme midir?
 </p>
 <p class="MsoNormal">
  Gerilim sadece farklı laiklik yorumlarından çıkmıyor. Demokrasinin şekli, adalet mekanizmasının işleyişi, her türlü inanca özgürlük, Kemalist ideoloji gibi konularda da ayrı düşüyorlar. Ama galiba en önemlisi askerin siyasetteki rolü… Bir taraf askerin elini siyasete sokmasını ‘normal', diğer taraf ise ‘anormal' buluyor. Biz de normal bulana ‘askerci' diyoruz; normal olarak!
 </p>
 <p class="MsoNormal">
  -Siz başınıza geleceklerden korkmuyor musunuz gerçekten!
 </p>
 <p class="MsoNormal">
  Türkiye'de çok farklı gruplar etnik ve inanç grupları var. Nasıl onca Türklük propagandasına rağmen MHP iktidar olamıyorsa… Sünni İslam da, sisteme egemen olamaz. AKP, kurucularının dindarlığı nedeniyle değil, ekonomiyi iyi yönettiği ve halka ihtiyacı olan hizmeti götürdüğü için yüksek oy alıyor. İşte bu kadar basit!
 </p>
 <p>
 </p>
</font>

Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=44F444AFB625DFD3C9B48421459AF2A5?newsId=27632), [web.archive.org (arşiv bağlantısı)](http://web.archive.org/web/20100923030622/http://www.aksiyon.com.tr:80/aksiyon/newsDetail_getNewsById.action;jsessionid=44F444AFB625DFD3C9B48421459AF2A5?newsId=27632)
