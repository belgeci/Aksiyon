# Klan mı cuntamı?

*Muhsin Öztürk 2002.02.09*

<div>
 <p class="spot">
  Kimlerin yıldızları parlatılacak, kimlerinki söndürülecek? Kimler en büyük yazar olacak, kimler adı sanı duyulmayanların meçhul listesine eklenecek? Elbette sadık olanlar merdivenleri hızla tırmanacak, sadece yeteneklerine ve zekalarına güvenenler kendilerine uygun bir çukur tercih edecekler. Ne uzaydan, ne Stalin Sovyetlerinden, ne de başka bir yerden, Türkiye edebiyat ortamından bahsediyoruz
 </p>
 <p class="metin">
 </p>
 <img border="0" src="/web/20020415201434im_/http://www.aksiyon.com.tr/2002/375/resimler/klan.jpg"/>
 <p class="metin">
  "Yerini ve yurdunu bileceksin. Büyüğe saygı, küçüğe sevgide kusur etmek yok. Ustanın önünde eğil, çırağın elinden tut. İyi günde kötü günde yardımlaşma, dayanışma içinde olmak önemli. Sana yapılan iyiliği unutma, vefalı ol."
 </p>
 <p class="metin">
  İnsan eğer bir sosyal varlık ise, yukarıda kısaca bahsedilen ahlaki ilkeler çerçevesinde hareket etmeli ki huzurlu bir hayat sürebilsin. Her ahlaklı Türkün küçüklüğünden beri aldığı bu ahlaki terbiye, yanlış yerde, yanlış zamanda ve yanlış kişiye uygulandığında çarpık ve ahlaki olmayan bir yapı doğurabiliyor.
 </p>
 <p class="metin">
  En zayıf halka, güle güle!
 </p>
 <p class="metin">
  Kaleminize güveniyorsunuz; yazdığınız hikaye ve roman denemeleri çevrenizden güzel tepkiler alıyor, sık sık da "yayınlamanız" yolunda tavsiye ve teşvikler alıyorsunuz. Bunlar yalancı teşvikler de olabilir tabii. Ama olsun en azından birkaçına güveniyor, her şeyden önce iyi yazdığınıza inanıyorsunuz. Türkiye'de onlarcası düzenlenen edebiyat yarışmalarından birine eserinizi gönderdiniz hatta... Yılmadınız, yılmamak da gerekir, bir daha gönderdiniz.. bir daha.. bir daha... Yok yok en iyisi, İstanbullara kadar gidip bir yayınevi bulmak. Zor tabii, yayınevi isim yapmamış birisinin kitabını basmaz? Hem siz kimin nesi oluyorsunuz? Yani referanslarınız kimler? Sizin için hiç kimse telefon açtı mı? Kapılar bir bir yüzünüze kapandı değil mi? En iyisi tanıdık bir matbaacıyla anlaşıp, kitabı üç beş yüz bastırıp eşe dosta dağıtmak. Belki kitabın arka kapağına bir reklam alınabilirse masraflar da çıkar. Hem sizin neyinize kitap yazmak! Bir sürü yazılan var, onları okusanıza? Diyelim ki bir yayınevi buldunuz, ne değişecek. Kitabınızı bastırabildiniz ve sevinçle yeni bir çocuğunuz olmuş gibi kitabı elinize aldınız, bu sevinç anını doyasıya tatmalısınız çünkü sonraki günler pek sevinemiyeceksiniz. Sizi kollayan abiler, üstadlar, yoldaşlar, ahbap—çavuşlar yoksa eğer, birileriyle selamınız sabahınız yoksa kısacası, muhtemelen kitabınızdan kimse bahsetmeyecek, yani az satacak, kitabı satmayan yazar damgasını yemiş olacaksınız çünkü. Halbuki sizi ancak çok satmak meşrulaştırabilirdi, o da mümkün olamayacak bu durumda. En zayıf halka sizsiniz sayın çok yetenekli yazar, piyasayı bilmediğiniz ne kadar da belli, başaramadınız, güle güle!
 </p>
 <p class="metin">
  Bu bir oyun değil, gerçek. Pek çok yazar adayı, görünmeyen kuralların keskin yüzüyle karşılaşıp parkuru terk etmek durumunda kalırken, oldukça vasat, hatta kötü olan yazarlar, dayanışma kültürüne bi hakkın sadık kaldıkları için, yani büyük büyük üsdad yazarlara saygıda kusur etmedikleri, öyle aykırı fikirler vs gibi atraksiyonlara girmedikleri, el etek öpmede zaaf göstermedikleri için bugün çok iyi bir yerdeler. Hatta çoğu bu ani yükselişin şaşkınlığını ve itibar sarhoşluğunu hâlâ yaşamakta.
 </p>
 <p class="metin">
  Kötü eser ödüllendiriliyor
 </p>
 <p class="metin">
  " Türkiye, toplumsal kesimler arası ilişkilerde husumetin ağır bastığı bir ülke. Bırakın sağ ile sol arasını, hem sağın hem de solun kendi kampı içinde bile inanılmaz bir sertlik hüküm sürüyor. Bir de bunun üzerine, genel kalitenin vasatın üstüne çıkamadığını düşünürsek, nesnelliğin kayboluşu kimseyi şaşırtmamalı" diyor Everest Yayınları editörü Osman Akınhay ve devam ediyor: "Çok iyi okuduğum için şu örneği vermeden geçemeyeceğim. Zülfü Livaneli'nin 'Bir Adam, Bir Kedi ve Bir Ölüm' adlı romanına Yunus Nadi Ödülü verilmesi gibi bir olay var. Kitabın bir ruhu ve üslubunun olmaması bir kenara, hem maddi hatalarıyla hem de geçmişini irdelerken karalayıcı pasajlarıyla kötücül bir metin, ama hem ödülü alabiliyor hem de kendini dış dünyada pazarlayabiliyor."
 </p>
 <p class="metin">
  Düne baktığımızda işlerin farklı araçlarla ama aynı yöntemlerle işlediğini görüyoruz. Bugün ne kadar büyük bir yazar olduğuna kimsenin şüphesi kalmamış olan bir Tanpınar hayatı boyunca yalnızlık çekerken dönemin bir numara kalemleri; Behçet Kemal Çağlar, Kemalettin Kamu, Hamdullah Suphi Tanrıöver ise pek fazla iz bırakmadı bugüne.
 </p>
 <p class="metin">
  Çünkü kimin yazar olacağını, kimin olmayacağını, kimin yükseltileceğini, kimin indirileceğini, kısacası kimin aziz, kimin rezil edileceğini belirleyen bir mekanizma var. Büyük reisleri, ruhbanları, şövalyeleri, giyotinleri, lobileri ve özel ödüllendirme sistemleriyle görünmez kuralları olan kapalı bir sosyal alan bu. Hezarfen Hezeyan Çelebi, bu sistemin adını Edebiyat Sosyetesi koymuş. Ona göre bu sosyetenin önemli yirmi ailesi var. Eşcinseller, kadın yazarlar, gazeteci yazarlar vs. Ama birkaç tanesi var ki, onlardan korkulur yani. Çünkü onlar aristokrasiyi ve ruhban sınıfını oluşturuyorlar. Dolayısıyla sorgulanamayan 'mistik' bir güce sahiptirler. Hezarfen Hezeyan Çelebi ismi ise gerçek bir isim değil. Yayın piyasasıyla ilgili hicivlerine bu isimle yazan kişi aynı zamanda on civarında romanı olan 'sol' tandanslı bir edebiyatçı ve eleştirmen.
 </p>
 <p class="metin">
  Kast sistemi
 </p>
 <p class="metin">
  En uç örneklerini siyasette gördüğümüz nepotizm, yani eş dost, ahbap çavuş kayırmacılığı, iltimas kültürü siyaseti aratmayacak boyutta edebiyat dünyasında kendini göstermekte Hazerfen Çelebi'ye göre. Ona göre edebiyat dünyasında yükselmek için bir tayfaya mensup olmak ya da onlarla iyi ilişkiler içinde bulunmak, o tayfanın fikirlerinin savunucusu olmak ve o tayfada yer alan insanları her fırsatta 'parlatmak' gerekiyor. Hezarfen Çelebi, "Bir nevi kast sistemi" diyor mekanizma için. Tabii bu sistemin pek çok mertebesi var, Çelebi'nin anlatımıyla masonvari aşamalar var, öyle hemen zirveye çıkamıyorsunuz yani. Bu yapıya sadık kaldığınız sürece çok iyi yerlere geleceğinizden emin olun, ayrılmak mı, ya da aykırı fikirler mi dillendiriyorsunuz, sonunuz olur.
 </p>
 <p class="metin">
  Sükût suikasti
 </p>
 <p class="metin">
  Kaçınılmaz sondan kasıt, artık hiç bir kimsenin ne olumlu ne de olumsuz sizden bahsetmemesi, siz yokmuşsunuz gibi davranılması. Hezarfen Çelebi, buna "sükût suikasti" diyor. Kendisi de Türk edebiyatının önemli bir geleneği olarak nitelediği "sükût suikastinden" fazlasıyla nasibini almış. "Bizde bir yazarı öldürmek için genelde, kullanılan yöntem sükût suikastidir. Bu 19. yy'dan itibaren kullanılan bir yöntem. Sen bir eser yayınladığın zaman ağız birliği etmişçesine herkes susar, görmez, haber yapmaz, konuşmaz, karşısına almaz, seni yok sayar. Bu benim romancığımı da kapsıyor. Benim bir romanım çıktığı zaman görmezlikten gelirler, hepsi susar yani. Sen zaten önemsiz insansındır yani muhatap bile almazlar. Bu çemberi kırıp dışına çıkmak oldukça zordur."
 </p>
 <p class="metin">
  Jidanovizm'in Türkiye versiyonu
 </p>
 <p class="metin">
  Hezarfen Çelebi, durumu, ismini Stalin dönemi Sovyetler Birliği'nde edebiyat eleştirmenliği yapan Jidanov'dan alan Jidanovizmle özdeşleştiriyor. Jidanov, parti üyesi ve edebiyat eleştirmenidir. Eğer bir kişi partinin görüşleri dışında bir yazı yazdıysa soluğu Sibirya'da alabilir, ama proleteryaya ve Stalin'e övgüler düzüyorsan elçi bile olabilirsin. Bu sistemin başında Jidanov var. Güdümlü, otoriteye bağlı bir edebiyat dünyasını anlatıyor jidanovizm. " Ama bizdeki, rejimin dayattığı bir şey değil. Bizde ideolojik telakkilerden gelen bir sorun var" diyor Hezarfen.
 </p>
 <p class="metin">
  Vasat yazar en iyi oluyor
 </p>
 <p class="metin">
  Muhatabıma, sorulması gereken soruyu soruyorum: İyi roman yazan bir kişi sözü edilen gruplara dahil olmazsa ya da onlarla teması olamazsa başarılı olamaz mı? "Bence olamaz." Kendini gösteremez mi bir şekilde? "Bence gösteremez. Şansı o kadar küçüktür ki harikalar yaratması gerekir. Tabii imkansız, hiç bir şey yok ama çok zor. Lobilerden destek almadan edebiyat muhiti içirisinde ortaya çıkmak çok zor." Peki lobilerden destek alanlar? "Hak ettiğinden daha güçlü bir yere geliyor. Emeğinin, yeteneğinin ve zekasının çok fevkinde bir itibar görüyor." Peki bu kadar vahim bir portre varken, çoktan bu konunun tartışılıyor alması gerekmez miydi? "Tabii. Bir siyasi parti gibi düşünün. Diyelim ki yandaşlarına lojman veriyor, arpalık olarak devlet kadrolarına yerleştiriyor, açıktan 40 tane memur alıyor. Biri de çıkıyor ben işsizim, hem ben daha iyi yaparım diye car car konuşuyor. Yani hariçten gazel okuyor. Siyasi parti lideri çıkıp 'Biz yandaşlarımızı işe aldık, çocuklara lojman da verdik demez' tabii. Bunu lojmanda oturan bilir."
 </p>
 <p class="metin">
  Edebiyat ödülleri muvazaalı
 </p>
 <p class="metin">
  Batı edebiyatı ve düşünce hayatı içinde çok önemli klasik eserler çıkmışsa üstün yeteneklerin ortaya çıkmasını sağlayan serbest yarışma geleneğine borçlu. Tartışarak doğruyu bulma, saydam, geçirgen, katışıksız, hilesiz, demokratik bir yarışma düzeni ile mümkün. Fakat bizde hâlâ bir serbest yarışma ortamı yok, hatta yarışma adıyla anılan edebiyat ödülleri tamamen "muvazaalı". "Aşağı yukarı ödülün kime verileceği bellidir. Taşradan çıkmış bir yeteneksen ve gelip burada edebiyat muhitinde gezen, birbirleriyle selamlaşan, yirmi yıldır bu piyasaya 'emek' veren birtakım çilekeşler yanında kimse senin o büyük yeteneğine itibar edip ödülü sana vermez." Sonuç olarak bizdeki bütün yarışmalar hileli, pazarlama tekniğine hizmet eden bir şeydir sadece. " Son tahlilde sağlıklı bir ortam kurulamadığı için gerçek edebiyatçılar ortaya çıkmıyor, dışlanmış olanlar büyük bir hayal kırıklığına uğrayarak parkuru terk ediyorlar.
 </p>
 <p class="metin">
  Edebiyat çoraklaşıyor
 </p>
 <p class="metin">
  Osman Akınhay'a göre yayıncılıkta "soy edebiyat" adına kaygı verici gelişmeler sözkonusu. "Artık 'çok satan' ve 'gerçekten iyi' olan yazarlarımız bile 50 bin, 100 bin gibi belli bir miktarda satmayı ilk başarı ölçütü olarak belirliyorlar. Usta bir yazarın, kendini kabul ettirme ve popülerliğini sürdürme göstergesi olarak sürekli bir satış baskısıyla yazmasının sonuçlarını düşünebiliyor musunuz?" Akınhay, tıpkı Ahmet Altan örneğinde olduğu gibi, Orhan Pamuk'un kendi seçimiyle, günlerdir kitabının içeriğinden çok, romanın kendi sunuşu ve medyatik tanıtımıyla gündeme gelişini bu yeni algılayışın bir ürünü olarak görüyor.
 </p>
 <p class="metin">
  "Kötü kitap iyi kitabı kovar" diyor Akınhay. "İyi kalite denemeyecek ya da birbirinin muadili olan çok sayıda kitap çıkıyor ve birçok iyi kitap gölgede kalıyor; okur profilinin de popüler olana meyletme şeklinde değiştiğini düşünürsek, hem birbiriyle çakışan hem de bu etkileşim sonucunda edebiyatın genel manzarasını çoraklaştıran bir karşı—eğilim söz konusu. Ben büyük yazarlarımızın, kendi popülerlik kaygıları içerisinde, bu genel tabloya olumsuz bir etki yaptıklarını düşündüğüm için, aslında kitabın yaygınlaşmasını da sağlayan bu şaşaalı sunuşlara sevinemiyorum."
 </p>
 <p class="metin">
  Dual bir yapı var
 </p>
 <p class="metin">
  RTÜK üyesi ve edebiyatçı Mehmet Doğan, bütün yazarların şöyle ya da böyle içlerinde olduğu bir edebiyat camiasından söz edilse bile, özele inildiğinde bu bütünlüğün olmadığının görüleceğini söylüyor. Büyük edebiyat camiasının temel ölçüler bakımından ve ortak değerler açısından kuvvetli bir varlık olmadığını, ancak, bu gevşek tanımlanmış camia içinde iki büyük camianın yer aldığını, bu iki camianın zaman zaman birbirini hiçe sayarak var olmayı sürdürdüğünü söylüyor. "Türkiye'de edebiyat camiasının tesirli kanadı, başlıbaşına bir camia teşkil edecek kadar büyük bir güce sahip". Bu "geleneksel" yapı, tek parti devrinden itibaren kendi değerlerini öne sürerek, bazı isimleri ya tamamen dışarıda tutmuş, ya da zamanla dışına atmış veya etki alanını yok etmeye çalışmıştır. Mesela, zamanında Mehmed Akif, Cenap Şahabettin gibi isimler, sonrasında Necip Fazıl, daha sonra Tarık Buğra gibi edebi güçleri tartışılmaz şahsiyetler, bu camianın dışladıkları arasındadır." Mehmet Doğan, ikinci camianın, dışarıda kalmanın getirdiği bir zorunluluk sonucu ortaya çıktığını söylüyor. "Türkiye'de sistem içinde kendini her zaman gösterebilen hakim camia, iletişim araçlarından sosyal, siyasi ve bürokratik güçlere kadar kendini gösterme imkanına sahip. Eğer bu camia, Türkiye'nin yazar ve edebiyat dünyasını tamamıyla kavramak maksadıyla geniş davranabilseydi, belki bunun dışında bir edebiyat camiası ortaya çıkmayacaktı."
 </p>
 <p class="metin">
  Sahte ve kof şöhretler
 </p>
 <p class="metin">
  Mehmet Doğan, bahsini ettiğimiz Edebiyat Sosyetesi'nin kendi içinde kurduğu ödüllendirme sisteminin bir tarafta sahte kahramanlar üretirken öbür taraftan bir hayli geniş bir edebiyatçı kesimini dışarıda bıraktığını söylüyor. "Türkiye'nin birincil edebiyat camiası, kendi içinde ödül sistemi kurarak kendi şöhretlerini ortaya çıkarmış, iletişim alanındaki ve diğer alanlardaki gücüyle de kitlelere belli ölçüde kabul ettirmiştir. Elbette bu şöhretlerin hepsi sahte veya kof şöhret değildir ama, bir hayli sahte ve kof şöhret de vardır. Sahte ve kof şöhretler ideolojik sebeplerle de piyasaya sürülmüş olabilir, kişisel veya kurumsal sebeplerle de. Fakat asıl önemlisi, bu camianın kendi dışında tuttuğu geniş bir yazar, edebiyatçı kesimi görmezden gelmesidir. Gerçek değerler yokmuş gibi davranmak belki de, o camianın varlık sebebidir. "
 </p>
 <p class="metin">
  Dışlanan grup zamanda yayın organlarından, kuruluşlara, ödüllendirme sistemine kadar kendi yapısını kurar. "Türkiye'nin 'öteki' edebiyat camiası, kendi varlığının hiçe sayılması karşısında kendi sistemini kurmaya çalışmıştır. Bu camianın, birincil camiaya göre zaman zaman daha geniş çerçeveler çizdiğini, kapsayıcı ve kucaklayıcı olmaya çalıştığını söyleyebiliriz. Buna rağmen, öteki olarak görünen bu camianın değerlendirmelerinin gerekli ilgiyi görmediği, hatta zaman zaman tepki ile karşılandığı görülebilmektedir." Mehmet Doğan'ın üstü kapalı olarak söylediği şey, Fethi Naci'nin "Türkiye Yazarlar Birliği" eleştirmen ödülünü kabul etmemesi.
 </p>
 <p class="metin">
  Okuyucuya önemli not
 </p>
 <p class="metin">
  Aslında, parlatılan isimler, yok edilen ya da yok edilmeye çalışılan isimler şeklinde bir isim listesi yayınlamak mümkün olabilirdi burada. Fakat bu, kime ve neye göre belirlendiği sorusuna muhatap bir liste olabilirdi ancak. Bunun yerine en popüler yazarlar görüntüsüyle, adı sanı duyulmamış yazarlar görüntüsünün doğru bir portre olamayacağını, en büyük yazar denilen kişilerin aslında vasat hatta kötü, öbür taraftan çok kötü bile denilmeyip unutulmaya terk edilen, yok sayılan yazarların ise çok iyi olabileceğini, mevcut edebiyat dünyası mekanizmasını ortaya koyarak anlatmaya çalıştık. Aslında bunu anlatmamızın iki insani sebebi var; birincisi çok ünlü bir yazarı okuyup da beğenmeyenlerin kendi zevklerine olan itimatlarının kırılmaması ve bütün kamuoyu o yazarı bir numara ilan etmişken kendilerini aptal gibi hissetmemeleri için. İkincisi ise yazmaya meraklı ve yetenekli kişilerin öyle ya da böyle reddedilmiş olmalarının onların yeteneksiz ve başarısız olduklarını göstermediğini anlatmak için.
 </p>
 <br/>
 <center>
  <a class="anaorta" href="http://web.archive.org/web/20020415201434/mailto:m.ozturk@aksiyon.com.tr">
   m.ozturk@aksiyon.com.tr
  </a>
 </center>
 <br/>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2002/375/haberler/3.htm), [web.archive.org (arşiv bağlantısı)](http://web.archive.org/web/20020415201434/http://www.aksiyon.com.tr:80/2002/375/haberler/3.htm)
