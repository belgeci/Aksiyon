# Kılıçdaroğlu’nun son yemeği!

*Muhsin Öztürk 2012.02.13*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   CHP’de son tango. Bütün kozlar birkaç hafta içinde paylaşılacak. Ayakta kalan uzun yıllar CHP’nin sahibi olacak ya da parti bölünecek.
  </font>
 </div>
 <div id="newsText">
  <font class="detail-text">
   <p>
    Yanlış anlaşılmasın; başlık, önümüzdeki ‘tüzük’ kurultaylarında CHP Genel Başkanı Kemal Kılıçdar-oğlu’nun alt edileceği ve biteceği anlamında değil. Kurultay sürecinde, ‘Her yiğidin bir yoğurt yiyişi vardır’ kabilinden Kılıçdaroğlu’nun girişimlerine bir atıf olsa bile, gerçek bir ‘son yemek’, sözü edilen şey. Melih Gökçek ve Dengir Mir Mehmet Fırat polemikleriyle parlayan, İstanbul Büyükşehir Belediyesi başkan adaylığıyla da popülerlik kazanan Kılıçdaroğlu’nun mikrofonlara aday olmayacağını açıkladığı bir zamana rastlıyor.  Yani Deniz Baykal’ın kaset skandalıyla koltuğu terk ettiği günlere... Yemek, Sürmeli Otel’de yeniyor. Bu yemeğin birebirde tek şahidi ve anlatıcısı, Baykal’a yakınlığı ile bilinen Savcı Sayan.
   </p>
   <p>
    Sayan’ın söz konusu otelde Kılıçdaroğlu ile bir görüşmesi vardır. Otele geldiğinde Sayan’ı tanıyan otel görevlileri, onu bekletmek yerine konuyla ilgisi olduğunu düşünerek direkt Kemal Kılıçdaroğlu’nun 3-4 kişiyle yemek yediği salona alırlar ve o da artık o masanın ve konuşulanların parçasıdır. Konu, Kılıçdaroğlu’nun CHP liderliğine aday olup olmamasıdır. Sayan, sofradaki Şırnak Jandarma Alay Komutanı, beyaz enerji operasyonlarıyla bilinen Ergenekon sanığı Aziz Ergen’i hemen tanır. Diğerlerini tanımıyordur. Savcı Sayan dışında herkes Kılıçdaroğlu’nu ikna etmeye çalışır. AK Parti’yi durdurmanın tek yolunun onun adaylığı olduğunu söylerler söz gelimi. Baykal’ın tekrar dönmesini savunan Sayan, diğerlerine “Siz bilmezsiniz” dediğinde, “Elbette biliriz. Biz Danıştay daire başkanlarıyız.” cevabını alır. 3 saatlik yemek sonrasında Kılıçdaroğlu’nu evine bırakan Savcı Sayan, ayaküstü yarım saat aday olmaması için ısrarcı olur. Kılıçdaroğlu, ertesi gün CHP Genel Başkanlığı’na adaylığını koyar. Sayan, yaşadığı bu olayı yıllar sonra televizyonda kendisine sorulduğunda anlatır. “Yoksa ben kapalı toplantıları dışarıda anlatacak birisi değilim.” diyor üstüne basa basa.
   </p>
   <p>
    <img alt="" src="http://web.archive.org/web/20120818074938im_/http://medya.aksiyon.com.tr/aksiyon/2012/02/13/muhsin-chp-4.jpg"/>
   </p>
   <p>
    <span>
     <em>
      Beyaz Enerji operasyonlarıyla adı duyulan Aziz Ergen (sağda), Kemal Kılıçdaroğlu’nu CHP liderliğine ikna etme girişiminde bulunan isimlerin arasında geçiyor.
     </em>
    </span>
   </p>
   <p>
    O yemekte yüksek yargı mensuplarının bulunmasının şöyle bir anlamı var: Deniz Baykal gittiğinde, liderlik özelliği olmayan ama bütün partiyi avucunun içinde tutan Önder Sav, parti lideri değiştikten sonra partinin en güçlü ismi olmaya devam ediyordu. Kılıçdaroğlu ile parti içi iktidar kavgasına tutuştuğu anda Yargıtay kendisini ‘tüzük’ darbesiyle tasfiye etti. Önder Sav-Kılıçdaroğlu kapışmasında Kılıçdaroğlu’nun yanında yer alan partili yok denecek kadar azken ve Parti Meclisi oluşturmak istediğinde etrafında kimseyi bulamazken gerçekleşiyor bu. Kaset olayıyla Baykal, Yargıtay’ın kararıyla Sav tasfiye ediliyor. Şimdi ise Kılıçdaroğlu, tüzük değişikliği ile örgütü tekrar yenileyerek liderliğini uzun süre tartışmasız kılmak istiyor. Muhalifler de son bir hamleyle Kılıçdaroğlu’nun etrafını boşaltmak ve seçimli kurultaya zorlamak istiyor.
   </p>
   <p>
    Bu son perdede 26 Şubat Kılıçdaroğ-lu’nun, 1 Mart da muhaliflerin günü. Bu günlerin artabileceğinden de, her şeyin 26 Şubat’ta bitebileceğinden de söz ediliyor.
   </p>
   <p>
    Önder Sav cephesinin gündeminde 16 Şubat’a kadar mahkemeye başvurmak ve 26 Şubat için tedbir kararı aldırmak var. Yenimahalle, Çankaya ve Mamak ilçe kongrelerinde kayyuma gitme girişimi oldu ama mahkeme reddetti. Saadet Partisi’nin kayyuma götürülerek Numan Kurtulmuş’un elinden alınmasında Önder Sav’ın ‘antrenörlüğü’ biliniyor.
   </p>
   <p>
    Dönülmez akşamın ufku
   </p>
   <p>
    Meclis’te son CHP grup toplantısında kürsüye değil de kürsüye yakın bir yerden salona baktığınızda görülen manzara, birkaç yıl içinde CHP’de yaşanan değişimin şaşılası boyutta olduğu. Eski Erzincan Savcısı İlhan Cihaner, eski YARSAV Başkanı Emine Ülker Tarhan, anayasa profesörü Süheyl Batum dikkat çeken simalar. O ünlü CHP’lilerden eser yok. Yakın zamana kadar ‘siyaset’çi kimliğiyle bilinmeyen savcı, hâkim, anayasacı isimler… Deniz Baykal dışında o salonda bulunmayan eski CHP, önümüzdeki günlerde tüzük kurultayı ile son kozunu oynayacak. Kılıçdaroğlu genel başkanlık koltuğuna oturduğundan beri bir şekilde yolu yüksek yargıyla kesişiyor.
   </p>
   <p>
    <img alt="" height="307" src="http://web.archive.org/web/20120818074938im_/http://medya.aksiyon.com.tr/aksiyon/2012/02/13/muhsin-chp-3.jpg"/>
   </p>
   <p>
    Önder Sav’ın başını çektiği muhalefet cephesinin, Kılıçdaroğlu aleyhine yüksek yargıya müracaat etmeye hazırlanırken, ‘yaşanan tecrübeler’ yüzünden aleyhlerine karar çıkabileceği endişesi taşıdığı ifade ediliyor. Ki Kılıçdaroğlu o sırada kürsüden “Yargı AK Parti’nin tekeline geçti” diye haykırıyor!
   </p>
   <p>
    Diğer taraftan, Baykal kasetine bakan savcılık el değiştirdi. Ankara’da bu olayın parti içi mesele olduğuna kesin gözüyle bakılıyor. Yani Baykal’ın kasetiyle ilgili soruşturma derinleştiğinde, CHP’nin diğer kanadıyla karşılaşmak tesadüf olmayacak. Olay bilişim savcılığından alınarak özel yetkili savcılığa verildi. Baykal’ın avukatı konuyla ilgili memnuniyetini açıkladı. 2 yıldır bilişim savcılığında duran davada hiçbir ilerleme kaydedilmemişti zaten; davanın hasıraltı edildiği iddiaları da çıktı. Davaya bakan savcı Bülent Yücetürk, Emine Ülker Tarhan’ın Yarsav Başkanlığı sırasında Yarsav Başkan Yardımcılığı’na getirildi. Peşi sıra da Tarhan, önce CHP milletvekili, sonra da grup başkan vekili oldu. Tarhan, ses kayıtlarına yansıyan ‘militan yargı’ sözlerinin arkasında durduğunu  açıklamıştı. CHP ve yargı başlığı altına, İlhan Cihaner’in milletvekili seçimlerinde CHP listelerinde yer almaması üzerine YSK’nın müdahalesiyle Denizli’de listeye girmesi de eklenebilir.
   </p>
   <p>
    Kılıçdaroğlu’nun en büyük gücü kendisini devirmek için harekete geçen muhaliflerin bir lider adayı çıkartamamış olması. CHP’yi tüzük kurultayına zorlayan delege imzaları Önder Sav işi. Sav’ın teşkilat çalışmalarını izleyen Deniz Baykal’ın tek kozu, ‘az güçle çok şey elde etme stratejisi’ olsa gerek.  Sav’ın ve Baykal’ın güç birlikteliği için görüştüğü haberleri çıktığında yalanlanıyor ama bir zımni beraberlik de yok değil. Ancak Baykal, Kılıçdaroğlu’nun Meclis’teki grup toplantısından hemen sonra koridorda yaptığı basın açıklaması ile varlığını gösterdi, CHP lideri kadar medyada yer bulabildi.
   </p>
   <p>
    Kılıçdaroğlu’nun gücünü perçinlemesi hâlinde –ki en güçlü ihtimal bu- parti içindeki ulusalcı Sünni (Alevi olmayan anlamında) kesimin tamamen bastırılması ve pasifize edilmesi kaçınılmaz. Ya da ulusalcıların yeni bir parti kurmak üzere CHP’den kopmaları da ihtimal dahilinde. Biraz açarsak… Uzun yıllar CHP’de sosyal demokrat Alevi ve Kürt kesimler zayıf ve etkisiz kaldı. Hatta Kürtler tamamen terk etti CHP’yi. CHP’ye oy verenler başka alternatif olmadığından ‘kerhen’ verdiklerini söylediler, yazdılar, çizdiler. Hesapta Kılıçdaroğlu ile birlikte eski küskünler partiye geri dönecek, AK Parti’yi meydanlarda alt edebilecek yeni bir parti oluşacaktı. Evdeki hesap çarşıya uymadı. Haziran 2011 seçimlerinde yüzde 26’lık oy bu işin o kadar kolay olmadığını gösterdi. Yani CHP’ye hâkim olan ulusalcı-Kemalist eski taban ve aktörler, Kılıçdaroğlu CHP’sinden tasfiye ediliyor ya da durum böyle algılanıyor. Türkiye’nin batısında yaşayan laik ulusalcılar için CHP’de kalmak zorlaşıyor. Tüzük kurultayı restleşmesini kim kazanırsa kazansın partinin bir tarafı tasfiye olacak. Ulusalcı ve eski CHP’lilerin tasfiyesi hâlinde partinin bölünmesi ve yeni bir partinin doğması ihtimal dâhilinde. Uzun yıllar bir kenarda ‘sıra bize gelecek’ diyebilecek bir Kemalist CHP tabanından söz edemiyoruz.
   </p>
   <p>
    CHP’de olup bitenler bölgesel ve uluslararası hareketlerden bağımsız da görülmüyor CHP çevrelerinde. 1 Mart tezkeresine hayır diyen Deniz Baykal’ın türlü uğraşlar sonunda tasfiye edildiğine inanıyor bir taraf. Muhtemel bir İran müdahalesi ve Türkiye’nin lojistik üst olacağı ihtimali, CHP’de olup bitenleri uluslararası bir meseleye dönüştürüyor. Zira Amerika’nın yeni bir 1 Mart korkusu, CHP’yi bu denkleme sokuyor. Etkili bir CHP yerine cılız ve kendi içinde boğuşan bir CHP bu konjonktüre daha uygun bu teze göre. CHP’yi her hâlükârda zayıflatacak tüzük kurultayı krizi bu amaca hizmet edecektir. Bu bir görüş tabii.
   </p>
   <p>
    Kurultay zamanları herkes pusuya yatıyor. Görüşme teklifleri nazikçe reddediliyor. Yeni oluşacak dengede yer bulma umudu var elbette. Dışarıda olanlar ise “Sıkıldık bu CHP’den” diyorlar. Siz hâlâ sıkılmadıysanız bazı konuşulanlara kulak verebiliriz o hâlde. Baykal’a yakınlığı ile bilinen Savcı Sayan onlardan biri. Sayan, ilginç bir tez ileri sürüyor: “Bütün bu olup bitenler CHP’nin zayıflamasına, AK Parti’nin gücünün pekişmesine yol açmaktadır. Bu durum AK Parti’nin siyaseten yıkılmasının ve önlenmesinin mümkün olamayacağı sonucunu çıkartıyor.” Sayan’a göre, CHP’nin güçsüzleştirilmesi ülkede dikta olduğu söylemini güçlendiren ve muhalefetin sokağa taşınmasına hizmet eden bir şey. Asıl amaç, CHP’yi yüzde 20’lerin bile altına iterek ‘dikta’ iddiasını güçlendirmek ve sokak hareketlerine zemin hazırlamak. Sayan, “CHP bir ortak payda üretemeden ve Cumhuriyet’in ‘kuruluş felsefesi’ne dönmeden CHP iktidar şansı görmeyecek.” diyor.
   </p>
   <p>
    Meclis koridorlarında CHP üzerine konuşurken havada dolaşan bir cümle de şu: “Erdoğan, CHP’nin başında kimi görmek ister, kim olursa bundan memnun olur?” Sonra cümlenin arkası geliyor. ‘Kime yakın?’ denildiğinde ise Baykal ismi öne çıkıyor, ilginç bir şekilde. Bu çerçevede Başbakan Erdoğan’ın ameliyat sonrası Baykal ve eşi Olcay Hanım’ı evinde eşi ve kızı ile birlikte ağırlaması, Kılıçdaroğlu’nu ise AK Parti Genel Merkezi’nde kabul etmesi gösteriliyor. Baykal’ların ziyaretinde Emine Hanım’la Olcay Hanım arasında sıcak bir diyalog kurulduğu, Erdoğan’ın kızı Sümeyye ile Baykal’ın Amerika’daki üniversiteler ve hocalara kadar keyifli bir sohbet gerçekleştirdikleri de ifade ediliyor. Bu anekdotu anlatanın notu da şu: “Erdoğan artık bu saatten sonra Baykal’ı ve Olcay Hanım’ı üzecek bir tavır içine girmeyecektir kolay kolay. Bunun CHP’deki liderlik savaşında bir anlamı var mıdır, bilinmez.”
   </p>
   <p>
    Ankara’da Baykal’ın kasetiyle siyasi sonuç alabildiğinden  şu sıralar farklı kasetlerin siyasi şantajlar için kullanıldığı dile getiriliyor. Tekrar en başa, o yemeğe dönersek… Olayın tek tanığı, yüksek yargıçlardan birinin Rizeli olduğunu ve bazı şekil özelliklerini hatırlıyor. Yakın zamana kadar CHP’nin en bilinen simalarından biri, “Hani çok gol yiyen G.Saraylı millî bir kalecimiz vardı, hatırlar mısın?” diyor. Son yemekte Kılıçdaroğlu’nu ikna etmeye çalışan yargıç ve asker meselesi çok su götürecek belli ki.
   </p>
   <p>
   </p>
   <p>
    <img alt="" src="http://web.archive.org/web/20120818074938im_/http://medya.aksiyon.com.tr/aksiyon/2012/02/13/muhsin-chp-2.jpg"/>
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=A0D9DEB500847785E560CDC8F6CB3BE5?newsId=31809), [web.archive.org (arşiv bağlantısı)](http://web.archive.org/web/20120818074938/http://www.aksiyon.com.tr:80/aksiyon/newsDetail_getNewsById.action;jsessionid=A0D9DEB500847785E560CDC8F6CB3BE5?newsId=31809)
