# Rusya bana 'hüzün' veriyor

*Muhsin Öztürk Bilinmeyen-tarih*

<div>
 <font>
  <img border="0" height="1" src="/web/20040930043829im_/http://www.aksiyon.com.tr/images/blank.gif"/>
 </font>
 <font class="content">
  <p>
   <img border="0" hspace="5" src="http://web.archive.org/web/20040930043829im_/http://www.aksiyon.com.tr/resim/501/36.jpg" vspace="5"/>
  </p>
 </font>
 <font class="content">
  Alev Alatlı dört kitaplık “Gogol’un İzinde” serisi ile yine gündemde. Bu sefer Rusya’yı çözümlüyor. Babasının Doğu sınırında görev yaptığı 1950’li yıllardan itibaren Rusya öyle ya da böyle zihnini işgal eder. İlk defa bir Türk entelektüel, yabancı bir toplumu böylesine gözlem altına alıyor, anlama çabası içerisine giriyor. Kitap eş zamanlı olarak Rusya’da da basılacak.
 </font>
 <p>
  <font class="content">
   -“Ne Tac Mahal’in hesaplı görkemi ne El Hamra ne de Roma’nın Cistine’i hiçbiri bana döşek seremedi, taht kuramadı” derken Kremlin Sarayı’nın sizde uyandırdığı duygunun Safranbolu evlerine eş olduğunu söylüyorsunuz. Bu iki ayrı mekanı aynı aidiyet potasında eriten şey nedir?
   <br/>
   <br/>
   “Bende” değil, ‘Güloya Gürelli’de uyandırdığı duygu bu. Dörtlünün Türk kadın kahramanına göre, Kremlin Sarayı ile Safranbolu hatta Urla evlerinin ortak noktaları, payına düşenden fazlasına tamah etmeyen insanın varlığının yaşayan tanıkları olmaları. Güloya, mimarinin diğer sanat dallarından farklı olarak bilimle iç içe ve ideolojik olduğunun bilincinde. Mimarların tercihlerini belirleyen ideolojik yapılanmalarının, toplumun bütününü etkilediğinin farkında. Kendiliğinden gelişmeyen mimarinin toplumun felsefî ve fizikî iklimini altüst ettiğini biliyor.
   <br/>
   <br/>
   Ruslar, evlerini tek bir balta ile çatarmış. Testere, metal çivi kullanmazlarmış. Kıtlık, savaş, afet ya da salgın gibi zor zamanlarda köy halkı toplanır, çam kütüklerini üst üste yığar, bir gece içinde bir kilise diker, Allah’ın mağfiretine sığınırlarmış. Nitekim, lukavitsa, soğan başı kubbe demek. Soğan, eski bir Rus efsanesinde Hazreti Meryem’in cehennemde acı çeken bir günahkâra tutunsun da çıksın diye uzattığı sebze. Aynı sahneyi Dostoyevski, Karamazov Kardeşler’de kullanmış. Efsanede günahkâr, soğanı yakalamak için diğer günahkârlarla boğuşuyor. Arbedede  soğanın sapı kırılıyor, hepsi, ateşe geri düşüyorlar.
   <br/>
   <br/>
   “Nizami” mimari, regulyarnaya, Aydınlanma’nın Rusya’ya hediyesi. 15. yüzyıldan itibaren sızmaya başlıyor, beşik-örtüsü çatılar, lukavitsalar taşlaşıyor, donuyorlar. 1700’lerde, Deli Petro, Karadeniz’de bizden aldığı limanlara dikdörtgen istihkâmlar dikiyor, “...hem tabiata, hem de yerleşime nizam vermek için.” Kitaptaki bir diğer karakter, Rus ahşap mimarisi uzmanı Prof. Yelena Starovoytova, ‘Sivri uçları gökyüzüne işaret eden ateş dili kubbeler, helezoni kıvrımlarla arşa yükselen kuleler, gözlerin Tanrı’ya çevrilmesini sağlarlardı. Onlar yok olunca, başlar eğildi, dikey arayışların yerini yatay gözlemler aldı,’ diyor, “İnsanlar bu yapay şehirlerde eğreti bir yaşama mahkûm oldular.” Bizim tecrübemiz de pek farklı değil, öyle değil mi?
   <br/>
   <br/>
   -Kitabın başında Rus Ortodoks inancıyla ilgili roman okurunu da bir hayli zorlayan tafsilatlı bir çözümlemeye girişiyorsunuz. Rusya’yı anlamanın yolu Ortodoksluk’tan mı geçiyor gerçekten?
   <br/>
   <br/>
   Kesinlikle, evet! Daha da büyük zorluk, “Ortodoksluk” diye yekpare bir bütünün olmaması. Yüzlerce tarikat, tekke ve hatta zaviyeden bahsediyoruz. Ortodoksluğun Rusların özgün dinleri Slav şamanizmi ile karışımından bahsediyoruz. Ve nihayet Rus ruhaniliğinin, Hıristiyan hatta Musevi sufizminin nüfuz ettiği, hatta belki de oluşumunu mümkün kıldığı Bolşevik devriminden bahsediyoruz. Makalelerinden birisinde, “...yine de, biz, biraz Marksizm çalıştık, karşıtların nasıl bir araya getirilebileceğini ve getirilmeleri gerektiğini etüd ettik. Asıl olan şudur: Biz devrimimizi karşıtları sürgit birleştirerek yaptık,” diyerek, Mevlâna Celâleddin Rumi’ye işaret eden Lenin’den bahsediyoruz.
   <br/>
   <br/>
   -“Ben, Rusya’ya teslim olmaya geldim. Görkemli ülkenizin bana bir hiç olduğumu öğretmesi için geldim” diyorsunuz. Burada kişisel Rusya öykünüze mi tanıklık ediyoruz. Bu, teslim olma kadar meydan okumayı da içeren bir karşılaşma mı?
   <br/>
   <br/>
   Bakın, “Gogol’ün İzinde” bir otobiyografi değil, bir roman. Gürelli, romanın baş kişilerinden birisi. Tüm inançlarının kaybolması ile sonuçlanan ağır bir kişisel deneyim sonucu, ki o buna “hükümsüzleştirilmek” ya da “anlamsızlaştırılmak” diyor, ülkesini yani Türkiye’yi terk etmeye karar veriyor.  Filistin ve Rusya arasında bir tercih yapmak zorundadır. Filistin’e sokmuyorlar, Rusya’ya gidiyor. Amacı, ölmek, öldürmek, öldürülmekten ibaret bir hayatla insanların nasıl baş edebildiklerini, herşeye rağmen yaşamaya devam edecekleri enerjiyi ya da yaşam sevincini nasıl bulduklarını öğrenmektir. Bu bağlamda, “teslim  oluyor.” Sonrası, Rusya ile hiç beklemediği bir biçimde hemhal olması.
   <br/>
   <br/>
   -“Rusya, Rusya! Çıkarıp atmak istediğim bir miğfer gibisin başımda?” kitabın çıkış nedenini anlatan bir cümle. Bugün dört kitaplık seri belli periyodlarla okurla buluşacak, yani seri tamamlanmış durumda.  Miğferi çıkartıp atabildiniz mi? ‘Miğfer’li bir yaşam tercihlerden biri olabilir mi?
   <br/>
   <br/>
   Miğfer çok daha hafifledi diyelim. Çıkartıp atmak elbette mümkün değil, insan kendi doğup büyüdüğü toprakların insanını bile bütünüyle tanıyamıyor. “Miğferli” bir yaşam da elbette bir tercih tabii.  Tarlanızın sınırının ötesiyle de ilgilenmeyebilirsiniz, Raina’nın yanındaki sokakla da. İkisi de aynı kapıya çıkar. Ama ben, her tercihin saygın olduğunu düşünenlerden değilim.
   <br/>
   <br/>
   -Her romanınızın entelektüel dünyaya armağan ettiği kavramlar oluyor. “Gogol’ün İzinde” serisinin kavramları için ‘hükümsüzleştirme’ ve ‘nafilelik’ diyebilir miyiz?
   <br/>
   <br/>
   Galiba buna karar verebilmek için dörtlünün tümüne bakmak gerekecek. Yine de bence esas mesele “Avrupa Aydınlanması” dediğimiz gelişimin ‘kibri’dir. Bu kibirdir ki, öteki kültürleri hükümsüzleştiriyor, anlamsızlaştırıyor. Tekdüze bir anlayışa zorluyor. Ve nihayet, olay, “Bu  gezegende ‘Doğulu’ olmak demek, bitmez tükenmez ‘reformlar’ın saldırısına maruz kalmak, nafileliği kabullenmek demektir” noktasına kadar geliyor. Esas trajedi de burada.
   <br/>
   <br/>
   -Kişisel düşünce ve duygu yönelimleriniz sizi Rusya’yı çözmeye (anlamaya) götürürken, okurlarınızın ne kadarının bu serüveninize ortak olacağını hesap ediyorsunuz? “Or’da Kimse Var mı?”da hayli yoldaş kazanmıştınız.
   <br/>
   <br/>
   Bunu bilemem!  Ben, deyiş yerindeyse, pazarın talebini karşılamak üzere yazan birisi değilim. Yaşadığı dönemi anlamak isteyen, kendisini dönemin yaşamsal meselelerini irdelemekle yükümlü hisseden  birisiyim. Rusya’nın trajedisini üçüncü binyıla damgasını vuracak olan, yaşamsal bir mesele olarak görüyorum. İzin verirseniz, “Or’da Kimse Var mı?” dörtlüsünün tanıtım afişlerinin başlığını tekrarlayayım, “Türkiye, bugün okumazsa yarın mutlaka okuyacaktır,” çünkü, öyle görünüyor ki,  Rusya, bizim geleceğimizin kitabı.
   <br/>
   <br/>
   -Güloya Güreli’nin ne kadarı Alev Alatlı?
   <br/>
   <br/>
   Günay Rodoplu ne kadar Alev Alatlı ise, o kadar! Ya da Filibeli Şennur Hanım ya da Eleni Naciye ya da Figen ya da, ya da... Bir gün, bir otobiyografi yazarsam, kitabın kapağına “otobiyografidir” diye koskocaman yazarım, söz.
   <br/>
   <br/>
   -Romanda Rusya’nın kadim tarihine uzandığınız gibi bugününü de resmediyorsunuz. Ve bugünkü durumunu ‘üzüntü verici’ olarak niteliyorsunuz...
   <br/>
   <br/>
   Bir toplum düşünün ki, entelektüelleri en az 1700’den bu yana “Hayatımın, ölümün bile yok edemeyeceği bir anlamı var mı?” sorusunun cevabını bulmak için uğraşıyor olsunlar. Lev Nikolayeviç Tolstoy gibi 80 yıllık bir ömre  doksan kitap sığdıran bir yazar, cevabını  imanda, ‘Sonsuzla, Tanrı’yla, cennetle bütünleşmede,’ bulsun. İnsanlığın bütününün bilimin dışında sahip olduğu bir başka bilgi olduğuna, bu ‘bilgi’ye “iman” dendiğine kanaat getirsin ve bu iddiasının bedelini hayatıyla ödesin. Sonra bir akranı, Karl Marks gelsin, cenneti bu dünyada vaat etsin. Yeryüzünde kardeşliğin hüküm süreceği bir düzeni yaratma ideali uğruna milyonlarca insan canından olsun. Bizim Çanakkale Savaşımızdan bin beter bir saldırıya maruz kalsınlar, “Beyaz Ordu” namı altında yedi düvel üstlerine çullansın. “Yurtseverlerin Büyük Savaşı” dedikleri İkinci Dünya Savaşı’na  yirmi milyon kurban versinler. Tarım toplumundan dünyanın bir numaralı yüksek-teknoloji imparatorluğu biçilsin. Ve bütün bunlar, 1990’ın başlarında IMF’ye teslim olmakla sonuçlansın ve koskoca ülke birkaç yıl içinde kalkınmasının meyvalarını çürümeye terk etmek zorunda kalsın, Üçüncü Dünya ülkesi saflarına kaymakla karşı karşıya kalsın. Üzüntü verici değil de, nedir?
   <br/>
   <br/>
   -Tolstoy, Dostoyevski, Puşkin, Gogol, Nobakov... Büyük edebiyatçılar yetiştiren ‘Rus Ovası’nın verimliliği nereden kaynaklanıyor?
   <br/>
   <br/>
   Bence her şeyden önce ruhani bir toplum olmalarından kaynaklanıyor. Yaşam ne kadar zahmetliyse, ruhaniyat o kadar derin oluyor deniyor. Ve yaşam Rusya’da her zaman çok zahmetli olmuş. Bir başka ünlü yazarları İlya Ehrenburg’un, “Güllerin Aralık’ta bile açtığı topraklarda, ezelden ebede mavi ve iyi bir kadın gibi müşfik ve ipeksi bir gökyüzünün sarmaladığı insanlar, nasıl bilsinler zulmünü boranın, granit kütleler gibi donabileceğini dev dalgalarının denizlerin?” diye sorması vardır, “Güllerin Aralık’ta bile açtığı topraklarda yaşayan insanlar, nasıl düşünü kursunlar ya da karabasanında boğulsunlar bahara duyulan hasretin ölümcüllüğünün? Veya ne denli aciz kaldığını ‘zemheri’ kelimesinin nakletmekte soğuğunu Rus kışının? Ya da o kahredici yeisini zifiri karanlığın? Beklemenin ve beklemenin ve beklemenin ve dua etmenin, bir yol vermeleri için hayata buzulların?” Kar, boran, buz, karanlık, bedenlerini sınarken, yokluğun en kötüsüne ‘yaşananlardan daha yüksek bir gerçeklik’in var olduğu bilgisiyle karşı koyuyorlar. O “yüksek gerçeklik” kutsal ve sonsuz olan tanrının nizamı, “pravda.” Rus aydınları hep ‘pravda’nın peşinden koşmuşlar. Ve onlarda edebiyat boş zamanlarını hoşça geçirdikleri bir uğraş değil, yaşamsal bir didinme.
   <br/>
   <br/>
   -Aydınlanmanın o kadar iyi bir şey olmadığını, hali hazırda sürmekte olan kavganın anlatıldığı gibi Doğu-Batı arasında gerçekleşmediğini söylüyorsunuz...
   <br/>
   <br/>
   Bakın, dünya siyah-beyaz değil. Avrupa Aydınlanma’sının insanlığa ne getirdiği kadar ne götürdüğünü de sorgulayan Rus aydınlarının üstün bilincinden bahsediyorum. Ahlâki bir soru soruyorlar. Teknolojik ilerleme, eyvallâh ama bu ilerleme insanlığın bütününe ne getirdi? Ölüme çare bulması beklenmiyordu ama açlığa, kıtlığa, kıyıma çare buldu mu?  Onca edebiyat, onca sanat, onca icat, mutlu bir azınlığın hayatını daha hoşça geçirmesinden başka neye yaradı, diye soruyorlar. O “mutlu azınlık” ki, firavunlar döneminde de, imparatorluklar döneminde de zaten hep hayatını “mutlu” yaşadı. Ne değişti, diye soruyorlar. Bence de geçerli bir soru. Öte yandan, Doğu-Batı diye küresel bir gezegende olmayan coğrafi bir ayırım üzerinde hâlâ konuşuyor olmak insanlara traji-komik geliyor. Varsa bir ayırım, o da Avrupa Aydınlanmasının tezgâhından geçenler ve geçmeyenler ya da geçmeyi reddedenler arasındaki ayırım ki, bu insanlardan ‘Doğu da mevcut, ‘Batı’da da!
   <br/>
   <br/>
   -Gören herkesin hayran kaldığı St. Petersburg’a bakışınız da hayli farklı. Şehre baktığınızda siz ne görüyorsunuz?
   <br/>
   <br/>
   Neva bataklığını dolduran kırk bin inşaat amelesinin kemiklerini görüyorum. Şehri oturma odalarını süsledikleri gibi süsleyen üç çariçe görüyorum ki, üçü de hemen tek kelime Rusça bilmeyen Alman prensesleriydi. Rusya’yı 66 yıl yönettiler. El arabası olmadığı için köylülerin kaftanlarının eteklerinde taşımaya mecbur edildikleri taşları görüyorum. Daha Petro zamanında 30 bin kişinin sokaklarda açlıktan öldüğünü görüyorum. Sibirya gulaglarını görüyorum. Kısacası, akıl almaz bir zulüm görüyorum. O ihtişamın altında yatanı sorguluyorum, değirmenin suyunun nereden geldiğini soruyorum. Güloya Gürelli’de yansıyan, ideolojik bir bakış tarzıdır. Ve tabii yazarının kimliğinden kaynaklanıyor. Osmanlı’nın tevazuunun parasızlıktan ya da kabalıktan gelmediğini biliyorum. Kim İtalyan Rastrelli’ye parayı bassa, öyle bir şehir inşa edebilirdi. Ama Osmanlı’nın servetini vakıflarda, imaretlerde, hastanelerde harcamayı yeğlemiş olmasını anlamlı buluyorum.
  </font>
 </p>
</div>


## Yorumlar

### Fatma Başağalar, 16-Temmuz-2004
> Sigaraya hayır!: 
> Bir konuda sitemim var. Alev Alatlı'nın, elinde sigara bulunan bir fotoğrafını yayımlamışsınız. Topluma örnek olan bir yazara sayfalarınızda bu şekilde yer vermenizi doğru bulmuyorum. İnsanları yanlış etkileyebilir. Daha önce de benzer fotoğraflar vardı derginizde. Lütfen dikkatli olun.

Kaynak: [www.aksiyon.com.tr](http://www.aksiyon.com.tr:80/detay.php?id=12301&yorum_id=1), [web.archive.org (arşiv bağlantısı)](http://web.archive.org/web/20040930043829/http://www.aksiyon.com.tr:80/detay.php?id=12301&yorum_id=1)
