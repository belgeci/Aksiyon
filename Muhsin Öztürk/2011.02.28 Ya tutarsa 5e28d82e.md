# Ya tutarsa…

*Muhsin Öztürk 2011.02.28*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   <p class="MsoNormal">
    CHP'nin geçtiğimiz hafta Van’da yaptığı toplantı, statükoyu terk etme provası gibiydi. Partinin kamuoyuna yansıyandan öte bir açılım içinde olduğunu belirtmek gerekiyor.
    <p class="MsoNormal">
    </p>
   </p>
  </font>
 </div>
 <div id="newsText">
  <font class="detail-text">
   <p>
    <p class="MsoNormal">
     Karla kaplı dağlar, gölün parlaklığını artıran aydınlık bir plato gibi. Şehrin kargaşası ve dağınıklığından uzak Van Gölü kıyısındaki otelin büyükçe salonunda, siyasi hayatımızda nasıl yer alacağı henüz belli olmayan mühim bir toplantıdalar. Genel başkan ve yardımcıları, yazar ve akademisyenler, kıyafetlerinden aşiret mensubu oldukları anlaşılmayan aşiret mensupları, parti ileri gelenleri, sivil toplum temsilcileri... Çok konuşanlar, sessizler, not alanlar, milletvekili aday adayları, ‘olmaz efendim’ciler, ‘örgüt realitesi ve Öcalan faktörü’lü konuşmalar… Partinin 20 yıllık gecikmiş yüzleşme toplantısı, hafif gerginlikler ve bazı tabuların yıkılışına dair ürkek heyecanlar…
    </p>
    <p class="MsoNormal">
     CHP’nin küllenmiş Kürt romantizmi, yıllar önce evi terk etmiş olmak, geride bırakılan çocuklar üzerindeki olumsuz tesirler ve yoğun suçluluk hissi altında başladı. Ya da öyle olmalıydı. Nitekim toplantıya katılan bazı CHP’li önde gelenlerin, daha ilk günden, konuşulan terminolojiye ve sorunun derinliğine dair ileri sözlere tahammül etmekte zorlandığı biliniyor. Gazeteciler dâhil davetliler dışında kimsenin alınmadığı, Sezgin Tanrıkulu gibi yeni yöneticilerin koordine ettiği arama toplantısının hazmı kolay olmadı, olmayacak.
    </p>
    <p class="MsoNormal">
     Bizzat kapalı toplantılarda hazır olan ve birinci elden tepkilere muhatap olan Kemal Kılıçdaroğlu, bir hafta sonra kendisine yöneltilen “Ergenekon’daki iddialar ciddi mi?” sorusuna, “Ciddi şeyler olmaz olur mu? Biz yargılamaya itiraz etmiyoruz. Bazı hukuksuzluklar var, savcının bunu görmesi lazım.” diye cevap veriyor. “Ergenekon neredeymiş söyleyin de üye olalım.” sözü hâlâ tazeliğini korurken üstelik. 18-20 Şubat tarihleri arasında gerçekleşen müzakere toplantısıyla ilgili açıktan ‘Kürt meselesini konuştuk’ denmese bile masaya yatırılan konu buydu. Toplantıya katılan aydınlar ve sivil toplum temsilcileri, pek çok şeyle birlikte CHP liderine açıktan Ergenekon’a arka çıkar bir görüntü vermemeleri gerektiğini söyledi. CHP’nin sistem partisi algısı ve askere yakın imajından duyulan rahatsızlık dile getirildi. “Efendim biz KCK’yı da, Ergenekon’u da yakından izliyoruz” minvalli sözlere karşılık “Aynı iki davadan söz etmiyoruz” dendi. Yani, Ergenekon bahsi de, Kürt meselesi de artık tevil kaldırmayacak ağırlık ve aşinalık taşıyordu.
    </p>
    <p class="MsoNormal">
     Kürt kelimesini dahi telaffuz etmekten çekinen bir partinin meselenin bütününü konuşma girişimi kolay değildi. Merit Şahmeran Oteli Nemrut Salonu’nda toplanan 80 kişiden biri olan Konda Genel Müdürü Bekir Ağırdır, artık oluşmuş bir mutabakata dikkat çekiyor. “Farklı kesimlerden gelenler, ‘Kürt meselesi nasıl çözülür?’ dendiğinde üç aşağı beş yukarı ne konuşulacaksa onları önerdiler. Anadili, anayasal vatandaşlık vs… Demek ki toplumsal bir zemin var. Bir araya gelip 3 gün konuşsak da aynı şeyler çıkıyor. Çözüm için nelerin yapılabileceği biliniyorken, Öcalan’la devletin yetkililerinin görüştüğü kamuoyuna yansıdığında bir infial oluşmamışken, Kürt raporları yazarak konuya duyarlılığını gösteren CHP’nin soruna uzak kalması beklenemezdi elbette.”
    </p>
    <p class="MsoNormal">
     Ağırdır, CHP’nin Batılı seçmeninin bu açılıma yol vermeyeceği endişesi de taşımıyor: “Ben CHP’nin kendi seçmenine yönelik ikna problemi olduğunu düşünmüyorum. Hangi seçmen grubu komşularının yarısını yok sayabilecek bir anlayışa pirim verir? Toplumun içgüdüleri iyiden yanadır. Üstelik bizim araştırmalarımız, değişim talebinde hiçbir parti seçmeninin diğerinden önde olmadığını gösteriyor.”
    </p>
    <p class="MsoNormal">
     Ağırdır’a göre, partinin çözümden yana tavır alması, Türkiye’nin altından kalkamaz hâle geldiği yükten kurtulması, ‘Gelin, ne varsa çözelim’ diyebilen CHP’nin güçlü bir siyasi aktöre dönüşmesi demek. ‘Her şey konuşuldu’ bahsini biraz açmakta fayda var. Şükrü Elekdağ’ın, Türklük tanımının yapıldığı 66. maddenin yeni anayasada nasıl düzenleneceği sorusunu öne attığı, bunun bir tartışma oluşturduğu söyleniyor. Toplantıya katılan bir CHP’li, “Ben Kürt kalarak TC vatandaşı olarak yaşamak istiyorum, başka bir şey değil.” sözünü hatırlıyor bu tartışmadan geriye kalan.
    </p>
    <p class="MsoNormal">
     Daha ilk günden, Cumhuriyet’in başlarında isyana karışan aşiret reislerinin affedildiğini hatırlatarak Öcalan’ın affını gündeme taşıyanlar da oluyor. Demokratik özerklik tartışılıyor, kastedilenle algılanan arasındaki farklar vurgulanıyor. PKK başlı başına bir tartışma konusu yapılmıyor ama muhtemel bir affın nasıl işlemesi gerektiği, koruculuk sisteminin nasıl entegre edilebileceği tartışılıyor. Kuzey Irak ve onun Güneydoğu’daki etkisi, seçim öncesi bölge üzerindeki nüfuzu da Van toplantılarında gündeme geliyor. CHP’nin bazı aşiret mensuplarına milletvekilliği teklifi götürdüğü haberlerinin gerçekliği zamanla ortaya çıkacak ama birbiriyle kavgalı olduğu söylenen Bucak ve Kıranlı ailelerinin birer temsilcisi bu toplantılara ve tartışmalara katıldı. CHP’ye yönelik sistem partisi eleştirisi yapılırken, BDP ve AK Parti ile ilgili böyle bir algı olmadığı ifade ediliyor toplantılarda. Mütedeyyin kesimlerle sürekli diyalog kurulması gerektiği de vurgulanan konular arasında.
    </p>
    <p class="MsoNormal">
     Van’da bölgenin kızgın ve kırgın aydınlarının CHP’nin yeni kurmay kadrosu ile bir araya gelmesi önemliydi. Ancak daha toplantıların başında, Hurşit Güneş’in söylediği iddia edilen ‘kucağa oturtma’ konusunun gündeme geldiği iddia ediliyor. Katılımcılar içinde Hurşit Güneş’in isminin geçmesinin Genel Başkan Yardımcısı Gürsel Tekin’in tepkisini çektiği ve bu nedenle toplantıya katılmadığı da iddialardan biri. Parti yöneticileri Güneş’le ilgili kesin bir yalanlama yapsalar da duruma ‘ateş olmayan yerden duman çıkmaz’ diye bakılıyor ki yemek aralarında da mevzu ediliyor. Yeni CHP’nin bir kısmının Ergenekon sanıklarının milletvekili adayı yapılmasını istemesi, bir kısmının da Van’da Kürt meselesini tartışması, partinin yeni bir çelişkisi değil.
    </p>
    <p class="MsoNormal">
     Kürt sorunu ile ilgili yazdığı makale ve kitaplarla bilinen Prof. Dr. Ahmet Özer de o 80 kişilik davetlilerden biriydi. İçeride yapılan tartışmalara girmiyoruz ama ona göre bu toplantı, CHP’nin siyaseten yapması gereken ve çok olumlu bulduğu bir girişimdi: “CHP’nin tabanı yüzde 20’ye çakılı kalmış. Bunlar daha çok, cumhuriyet dönemi eğitim politikalarının üzerinde başarılı olduğu, gelir ve eğitim düzeyi Türkiye ortalamasının üstünde olan, laiklik endişesi taşıyan kentsoylu orta sınıf. Ama bu kitle CHP’yi iktidar yapamıyor. O zaman CHP’nin Kürtlerle, mütedeyyinlerle buluşması gerekiyor. Eğer ben açılım yaparsam partimden kaçış olur mu korkusu var? Hayır, böyle bir kaçış olmaz, olmadığı gibi oylarını artırır, iktidara alternatif olabilir. Bunun için de CHP’nin bu kesimlerle barışması lazım.”
    </p>
    <p class="MsoNormal">
     CHP açılım yaparsa kentli ve Kemalist tabanın kopacağı iddiasına pirim vermiyor Özer: “Yüzde 1-2 oranında bir kayıp olabilir, daha fazla değil. Bu zihinde yaratılan bir algı, gerçekte karşılığı yok. Kılıçdaroğlu, Batman’da ve Tunceli’de ‘genel af’ açıklaması yaptı ama bu CHP’nin oylarında düşüşe neden olmadı. Açıkta konuşulduğunda tepki varmış gibi görülür ama sandığa gidildiğinde insanlar kendi iradeleriyle oy verirler.” Doğu’da var olma iddiasında olan CHP’nin şimdiye kadar sürdürdüğü siyaseti bütünüyle terk etmesi kolay değil. Kürt raporları yazan ve bunlar yokmuş gibi davranan bir parti geleneği var CHP’de. Tarih tekerrür eder mi bilinmez ama CHP’nin kamuoyuna yansıyandan daha öte bir açılım içinde olduğunu belirtmek gerekiyor. Bu kapalı toplantıya katılanlar, yaptığımız sohbetler ve kamuoyuna yansıyanlar, Van’daki toplantının göz boyamak için yapılmış yüzeysel bir şey olmadığını gösteriyor.
    </p>
    <p class="MsoNormal">
     “Toplantıda önerilerin tersi yönde görüşler de bildirilmiştir” dipnotuyla yazılan taslak öneriler metninde, kamuoyuna yansıdığı kadarıyla, belli başlı şu başlıklara yer veriliyor: Yeni anayasada vatandaşlık tanımının yapılması, ortaöğrenimde seçmeli Kürt edebiyatı ve Kürt derslerinin konulabilmesi, anadili eğitiminin önündeki engellerin kaldırılması, silahların susması ve genel af çıkarılması, koruculuğun kaldırılması, Kürt kelimesinin kullanılması, Ergenekon ile ilişkilendirilecek söylemden kaçınılması, CHP’nin yönetimde olduğu dönemde yapılanlarla ilgili özür dilenmesi…
    </p>
    <p class="MsoNormal">
     Söz sırası kimde?
    </p>
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-28783-ya-tutarsa%E2%80%A6.html), [web.archive.org (arşiv bağlantısı)](http://web.archive.org/web/20120220164153/http://www.aksiyon.com.tr:80/aksiyon/haber-28783-ya-tutarsa%E2%80%A6.html)
