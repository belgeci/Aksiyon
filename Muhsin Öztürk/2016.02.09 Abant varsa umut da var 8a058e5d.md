# Abant varsa umut da var

*Muhsin Öztürk 2016.02.09*

<div class="pNewsDetailMainContent ctx_content" itemprop="articleBody">
 <p>
  “Yeni bir öneri var mı?” Abant Toplantısında oturumları yönetenlerin en çok kullandığı cümlelerden biri buydu herhâlde. Türkiye ciddi bir kavşakta ve biz yeni ne söyleyebiliriz!
 </p>
 <p>
  Abant toplantısının yapılabilmiş olması bile hem heyecan hem de bazılarında korku üretmişe benziyor. Abant Türkiye’de demokratik gelişmişlik göstergelerinden biri; Abant varsa ve hâlâ bir şekilde yapılabiliyorsa umutlu olmak için sebep var demektir. Türkiye’nin belli başlı düşünür ve akademisyenlerinin aynı karede yer alıp artık suç sayılan ‘Türkiye’nin meselelerini konuşmayı’ başarabilmiş olması başlı başına bir iş.
 </p>
 <p>
  Sonuç bildirgesinden de görüleceği gibi AK Parti’nin yapacağını vadettiği ‘anayasa’ Türkiye demokrasisinin en büyük tehditlerinden biri olarak görülüyor. Hatırı sayılır Kürt siyasetçi katılımı söz konusuyken şiddet sarmalının Türkiye’yi demokrasiden uzaklaştırmadaki etkisine vurgu yapılması da önemliydi. HDP milletvekilleri yer yer örgütsel şiddete karşı olduklarını yineledilerse de sözlerindeki vurgu eksikliğini diğer katılımcılar tamamladılar. Toplantı boyunca Güneydoğu’daki vahim tablo, Kürt meselesinde devletin ve siyasi iktidarın girdiği yanlış yol, bölge insanının yaşadığı mağduriyetler konu edildi ve bu sonuç bildirgesine yansıdı. Öte taraftan Türkiye, çoğunluk yönetiminin oluşturabileceği riskleri henüz fark ettiğinden bununla nasıl baş edeceği konusunda işe yarar bir yöntem geliştirebilmiş değil. Elbette bir çıkış olacaktır ve ‘illa ki demokrasi içinde’ olacaktır, olmalıdır da. 34. Abant Toplantısı’nın sonuç bildirgesi böyle diyor. Ümitli olmak, demokratik teamül ve ilkelere sadık kalmak ve sorunlarla baş edebilecek bir beceri kazanmak gerekiyor sadece.
 </p>
 <p>
  Ertuğrul Günay, bugünle yüzyıl önceki İttihatçılık arasında kurulan paralelliği daha da çerçeve içine aldı. Ali Bulaç, Türkiye’deki devletin benzersiz alaşımından söz etti. İlahiyatçı Prof. Dr. Adnan Arslan, “Topluma güvenin. Üç yıl sonra bambaşka şeyler konuşuyor olabiliriz.” dedi. Hatta bazı ‘karamsar’ katılımcılarla bu konuda iddiaya girdiği bile söyleniyor! 1960’larda ilk Kürt partisinin kurucularından olan bir katılımcının paylaştığı hayat hikâyesi Türkiye’deki temel soruna işaret eder mahiyetteydi. İnönü’yü de Menderes’i de 27 Mayıs’ı da iyi görüp desteklemiş ama hepsinden de ağzı yanmıştı, yani yağmurdan kaçarken doluya tutulmuştu. Abant’taki bazı konuşmalardan hareketle tamamlayıcı yorumlar da yapmak mümkün.
 </p>
 <p>
  <strong>
   Biz aldandığımıza göre halk da aldanabilir!
  </strong>
 </p>
 <p>
  Şahin Alpay Türkiye’de asıl sorunun elitler sorunu olduğunu, kabahatin halkta aranmaması gerektiğini vurguladı ısrarla. Türkiye’nin aydınları-elitleri özgürlük ve demokrasi meselesini yeterince içselleştirememiş, bir ilerleme gösterememiştir. Abant Platformu’nun katılımcıları büyük ölçüde askerî vesayetle mücadele sırasında AK Parti’ye destek vermiş, söz gelimi 2010 referandumuna ‘yetmez ama evet’ demiş isimlerdi. Alpay’ın sözlerinden hareketle “Biz aldandığımıza göre halk da hayli hayli aldanmış olabilir, kendimize tanıdığımız toleransı halktan esirgemeyelim.” cümlesi de kurulabilirdi pekâlâ. Aynı dönemlerden ve aynı durumlardan söz etmiyor olsak bile, her insan ve grubun ‘aldanma’ evreleri söz konusu olabiliyor Türkiye’de.
 </p>
 <p>
  <strong>
   Eleştirelim ama önce kendimizden başlayalım!
  </strong>
 </p>
 <p>
  Aydın Engin, bir zamanlar kendisinin de aktif olarak yer aldığı sol radikal grupların problemli demokrasi anlayışına dikkat çekti, aynı durumun İslami gruplar için de geçerli olabileceğini hatırlatarak. Konu aslında kendini eleştirebilmekti. Demokrasiyi ve özgürlükleri değerli görenlerin kendi içinden geldikleri gruplara yönelik eleştiri getirebildiklerinde bu anlamlı olabilirdi. Abant Platformu’na katılan kişilerin ortak özelliği Türkiye’nin önde gelen sosyal bilimcileri olmanın yanı sıra, kendi mahallerinin dışına çıkabilmiş, kendi yetiştikleri kültürel çevrelerin de ürettiği sorunları işleyebilmiş, hayatları boyunca bunların riskleriyle baş etmiş olmaları. Ülkedeki genel durumla ilgili demokratikleşme ve özgürlük temelli eleştiriler getirirken kendi kültürel çevremizi bunun dışında tutmamak gerekiyor belki de. Abant bunu başarabilmiş insanları bir araya getirebildiği için benzersiz bir zenginlik sunuyor.
 </p>
 <p>
  <strong>
   Derin devlet tuzak kuruyor olabilir, evet; ama…
  </strong>
 </p>
 <p>
  Güneydoğu yer yer sıcak tartışma konularını oluşturdu. Mümtaz’er Türköne’nin 7 Haziran sonrası başlayan hendek savaşının Erdoğan’ın başkanlığına giden yola kuvvet verdiği tespiti de, Ahmet İnsel’in “Kimse çatışmadan şiddetten medet ummasın yoksa bu böyle 30-40 yıl daha gider.” uyarısı da önemliydi. Güneydoğu’dan çok acı haberler gelirken Kürt siyasetçilerin iktidarla ilgili söyledikleri büsbütün doğruydu belki ama PKK’dan gelen şiddet dalgasının en çok onları ve genel anlamda demokratik yolları yok edip yuttuğunun da farkında olmalılardı. Devlet şiddetine yönelik en etkili hamle o şiddete meşruiyet kazandıran hendek savaşına-terörüne yönelik eleştiri ve karşı duruş da olabilirdi. Geniş bir Kürt kesiminin dilinin bir hendeğe hapsedilmesi bir derin devlet projesi de olabilir; buna izin vermemenin yolu da belki yanı başımızda olanları eleştirmek. Bu, dindar topluluklar ve cemaatler için de Kemalistler için de Aleviler için de geçerli olsa gerek. İnsanların dışlanma ve sahip oldukları imtiyazları kaybetme pahasına kendi içinden çıktıkları grupların demokratik olmayan tavırları ile ilgili özeleştiri getirebilmeleri sadece bir erdem değil, Türkiye’deki demokrasinin gelişimi ve barış için olmazsa olmaz bir tutum. Bu anlamda Abant’ın toplandığı günlerde Bülent Arınç’ın çıkışı tevafuk olsa gerek!
 </p>
 <p>
  Türkiye’yi 13 yıldır bir zamanlar devlet baskısı nedeniyle mağdur olan siyasetçi ve muhafazakâr kesim yönetiyor ama Cumhuriyet tarihinde benzeri görülmedik bir mağduriyet üretiyorlar. Ahmet İnsel’in, “Mağdur olan demokrat olacak diye bir şey yok.” hatırlatması Türkiye’nin geldiği yer bakımından anlamlı. Zira antidemokratik uygulamalar nedeniyle mağdur olanın bir gün iktidar olduğunda demokrat olacağının garantisi yok. Bu, her kesim için geçerli bir olgu. Erdoğan örneğinde olduğu gibi mağduriyet söylemi abartılarak ilerlediğinde mağduriyet üretme genişliği sınırsız ölçüde artmış oluyor. Belki her grup kendi acıları kadar, diğerlerinin mağduriyetine, herkesi ortak acıya ve mağduriyete sürükleyen ana, ortak nedenler üzerinden odaklanmalı. Herkes için çalışan bir mağduriyet üretme sistemi söz konusu. Mağdur olan da bu mağduriyet sisteminin kendi aleyhine çalışmasına katkı sunabiliyor. Acayip, evet ama yaşanıyor!
 </p>
 <p>
  <strong>
   Farkında mısınız, aynı şeyleri söylüyoruz!
  </strong>
 </p>
 <p>
  Binnaz Toprak muhalefet söyleminin ‘tekçi’ bir dile dönüşmesi tehlikesine işaret etti. Çoğunluk diktasına nasıl gelindiği ve buradan nasıl çıkılacağı ile ilgili analizler askerî vesayet için dile getirilenlerle neredeyse çok benzer. Evet, her ikisi de ‘vesayet’ ancak farklı dinamikleri olan, çıkış yolu için farklı okumaları gerektiren de bir durum var. AK Parti’nin 3-4 yıl içindeki beklenmedik yön değişimi bugüne kadar gelen siyaset ve sosyoloji okumalarında bir değişime gitme zorunluluğu da getiriyor. Baskın Oran’ın, “Şimdiye kadar darbelerden gelen kötülüklerle mücadele ediyorduk, şimdi sandıktan gelen kötülüklerle...” dediği gibi bir hayli farklılaşmış bir sorunla karşı karşıya Türkiye. Basmakalıp CHP ve Kemalizm okumasının da basmakalıp İslamcılık ve sağ siyaset okuması da basmakalıp Kürt ve cemaat okumalarının da Türkiye’yi bir yere götürmeyeceğinin kabulü gerekiyor.
 </p>
</div>


Kaynak: [www.aksiyon.com.tr](http://www.aksiyon.com.tr/guncel/abant-varsa-umut-da-var_553815), [web.archive.org (arşiv bağlantısı)](http://web.archive.org/web/20160210092136/http://www.aksiyon.com.tr/guncel/abant-varsa-umut-da-var_553815)
