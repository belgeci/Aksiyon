# Erenlerin izinde...

*Muhsin Öztürk 2000.04.08*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Gündeliğin toz toprağı altında kırılan kültürel dokuyu tamir etmek zannedildiği kadar da kolay değil. En zoru da ortak bir dil ve anlam dünyası oluşturmak.
  </font>
 </div>
 <div id="newsText">
  <font class="detail-text">
   Öyle ki rastgele ve özensiz kullanılan kelimeler iletişim aracı olmaktan çıkıp neredeyse anlaşamamak üzerine kurulmuş diyaloglar doğuruyor. Kelimeler ve kavramlarla birlikte nice nice değerler de yaralanıyor bu durumdan; popülizme ve ucuz siyasete heba edilen tarihi şahsiyetler, sosyal ve bireysel "afazi" bunlardan bir ikisi...
   <br/>
   <br/>
   Gazi Üniversitesi Türk Kültürü ve Hacı Bektaş Veli Araştırma Merkezi "Kazakistan'dan Macaristan'a Erenlerin İzinden..." belgeseli ile kanımızca zor bir işe girişmiş bulunuyor; Hacı Bektaş Veli ve öğretisinin geniş coğrafyaya yayılmış tarihsel serüvenini ele alıyor.
   <br/>
   <br/>
   Belgeselin yapım sorumlusu Doç. Dr. Şahin Karasar'a göre çıkış noktaları konunun hâlâ bakir bir alan olması ve şimdiye kadar belgesel boyutunda bir çalışmanın yapılmaması. Öte yandan belgesel her geçen gün silinen bir kültüre payandadır; "Kazakistan'dan Macaristan'a kadar uzanan bir coğrafyada yer alan Türk kültür varlıklarının her geçen gün yok olup silindiğini görünce çalışmamızın önemini daha iyi anladık" diyor Doç. Dr. Karasar. Amaçlarını Anadolu'dan Avrupa'ya ulaşan ve yüzyıllarca barış ortamı sağlayan kültürü objektif olarak tanımak ve tanıtmak, inançlara saygı ve hoşgörü kavramlarının altını çizmek, bütün bunları da bilimsel kaynaklara dayanarak yapmak olarak açıklıyor. Tabii ki işin içinde sığ bir siyasi jargona indirgenen tarihsel ve manevi değerlerin kurtarılması da var; "Bilindiği gibi bugüne kadar Hacı Bektaş Veli ve onun düşüncesi etrafında gelişen düşünceler hiç de layık olmadığı bir biçimde bilimsel değil siyasal boyutta tartışıldı."
   <br/>
   <br/>
   Semboller, ritüeller...
   <br/>
   <br/>
   Proje yöneticileri özellikle kültürel vurgu yapıyor ve "Anadolu hümanizmi" üzerinde duruyorlar. Hacı Bektaş Veli; Yunus Emre ve Mevlana gibi 'insan' üzerinde durmuş ve her zaman kuşatıcı ve birleştirici olmuş. Muhatabımıza göre bu güzellikleri farketmek için sembollerin diline kulak vermek yeterli; "Öğreti içinde yer alan semboller, müzik, resim ve hat gibi benzer kültür unsurlarının tamamına yakın kısmının verdiği mesajlar insana ve insanın yeryüzündeki serüvenine ait ölümsüz güzellikte değerler."
   <br/>
   <br/>
   Yüzyıllardır devam eden bir öğreti; Balkan etnik yapısını hoşgörü anlayışı içinde eriten bölgenin barış süpabı, asırlardır kendine has ritüelleriyle var olan bir İslam inancı. Ahmet Yesevi'den Hacı Bektaş Veli'ye uzanan çizginin bir coğrafyada kıvama ermiş hali. Bu sefer Genel Yönetmen Doç. Dr. Peyami Çelikcan ile erenlerin izini nasıl takip ettiklerini konuşuyoruz. AleviBektaşi kültürünün köklerini araştıran belgesel Kazakistan'dan başlıyor. Kazakistan'da AleviBektaşi geleneği olmamasına rağmen Ahmet Yesevi ile Hacı Bektaş Veli anlayışının kültürel kimlik, kaynaklarda ortaklık ve ortak bir tarihsel geçmişe sahip olması nedeniyle pek çok başka ülke gibi Kazakistan da projedeki yerini almış. Bu aynı zamanda Anadolu erenlerinin yol haritasını da ortaya çıkarıyor. Kazakistan'dan Macaristan'a.. Macaristan'da yaşayan bir gelenekten söz edilmese bile öğretinin kültürel izleri devam etmekte. Sözgelimi "Gül Baba" hâlâ etkisi devam eden, Macar kültür literatüründe yer almış Bektaşi öğretisine ait bir isim.
   <br/>
   <br/>
   Belgeseli daha izlemedik. Kanımızca en ilginç bölümü İran'la ilgili kısmı olacak. İran kapalı bir kutu. Doç. Dr. Peyami Çelikkan'ın söylediklerine bakılırsa bu "kapalı kutu"özelliğini bir müddet daha devam ettireceğe benziyor. "Alevi kültürü İran'da çok yaygın olarak var fakat baskı olduğu için bu pek açığa çıkmıyor."
   <br/>
   <br/>
   Belgeselin işlevi sadece tarihsel bir olguyu gündeme getirmesi değil, halihazırda kendi halinde yaşayan kültürü görüntülemek. Belgesel dolayısıyla Dünya Bektaşi Merkezi adlı bir kurumun Arnavutluk'ta yer aldığını öğreniyoruz. Bunun nedeni, Cumhuriyet'in ilk yıllarında tekke ve zaviyelerin kapatılmasıyla son Bektaşi postnişinin Arnavutluk'a taşınmış olması. Peyami Çelikkan'a göre Bektaşi kültürü Yunanistan ve Bulgaristan'da daha çok Türkler tarafından devam ettirilmekle birlikte, Arnavutluk'ta "Arnavut" etnik yapısına sahip kişilerce sürdürülüyor. Öğretinin ritüelleri farklı coğrafyalarda farklı tezahür ediyor. Bu da belgeseli daha renkli ve ilginç kılıyor doğrusu.
   <br/>
   <br/>
   Başlıktaki AleviBektaşi tanımlamasına takılıyoruz. Doç. Dr Peyami Çelikkan'a göre Alevilikle Bektaşilik tarihsel şartların belirlediği farklılaşma olsa da aslında aynı kökü paylaşmaktalar. "Türkmen boyları arasında yaygın ve soybirliğine dayanan Alevilikle, Balkanlara doğru açılan, zamanla farklı etnik kökene ait milletleri kuşatan Bektaşilik elbette birtakım farklılık arzedecektir" diyor genel yönetmen.
   <br/>
   <br/>
   Maliyet 500 bin USD
   <br/>
   <br/>
   Belgesel için Başbakanlık Tanıtma Fonu 500 bin USD'lik bir bütçe tahsis etmiş. Fakat prodüksiyonun büyük olması ve geniş bir coğrafyaya dağılmış olması pek çok maddi/manevi zorlukları beraberinde getirmiş ama kaliteden taviz verilmemesi için çok uğraşılmış. Halkbank ve Kodak da sınırlı sponsor kurumlar. Belgesel üç ciltlik kitap için kamera önü ve arkasıyla İbrahim Demirel tarafından fotoğraflanmış. Böylelikle sadece görsel medyada yer almakla kalmayacak, kütüphanelerde de nadide yerini alacak.
   <br/>
   <br/>
   Projenin başkanlığını Gazi Üniversitesi Rektörü Prof. Dr. Enver Hasanoğlu yürütürken, genel koordinatörlüğünü de G.Ü. İletişim Fakültesi Dekanı Prof. Dr. Alemdar Yalçın üstleniyor. Belgeselin çekimleri Türkiye dışında; İran, Türkmenistan, Özbekistan, Kazakistan, Azerbaycan, Bulgaristan, Yunanistan, Romanya, Macaristan, BosnaHersek, Arnavutluk, Makedonya ve Kosova'da gerçekleştirilmiş. 13 bölümlük proje için 100'e yakın kişi çalışmış, çekim için 90 bin km yol katedilmiş, 260 kaset tüketilmiş.
   <br/>
   <br/>
   Belgeselin müzikleri de usta işi; H.Ü. Devlet Konservatuvarı'ndan Doç. Dr. Ertuğrul Bayraktar tarafından bestelenen müziğin, müzik yönetmenliğini Bengi Bağlam Üçlüsü'nden tanıdığımız Okan Murat Öztürk yapıyor. Belgesel müziği ayrı bir albüm olarak da çıkacak.
   <br/>
   <br/>
   Ne zaman izlenecek
   <br/>
   <br/>
   Belgesel, nisan ayının sonuna doğru Cumhurbaşkanlığında gerçekleştirilecek gala gecesinden sonra TRT'de yayınlanmaya başlayacak. Belgeselin tamamını özetleyen 45 dakikalık kısaltılmış bir bölüm, İngilizce, Fransızca, İspanyolca ve Arapça olarak seslendirilerek UNESCO yoluyla uluslararası tanıtıma girecek.
   <br/>
   <br/>
   Bir ünivesitenin devlet destekli de olsa böylesi büyük ve önemli bir prodüksiyona imza atması takdire şayan. İletişim fakültesinin becerisini ve emeğini zor ve bakir bir alana yönlendirmesi de... Ne diyordu reklamlar; "Siz rahat döşeklerinizde otururken, biz...."
   <br/>
   <br/>
   Umarız kültür dünyamıza beklediğimiz gibi yapıcı bir etkisi olur.
   <br/>
   <br/>
   Email:muhsinozturk@usa.net
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-6067-12-erenlerin-izinde.html), [web.archive.org (arşiv bağlantısı)](http://web.archive.org/web/20130629023938/http://www.aksiyon.com.tr:80/aksiyon/haber-6067-12-erenlerin-izinde.html)
