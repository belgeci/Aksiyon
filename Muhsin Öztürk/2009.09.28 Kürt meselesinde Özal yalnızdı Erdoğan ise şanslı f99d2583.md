# Kürt meselesinde Özal yalnızdı, Erdoğan ise şanslı

*Muhsin Öztürk 2009.09.28*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Turgut Özal, Kürt meselesinin halline dair “Bu benim milletime son borcum olsun!” dediğinde yanındaydı Cengiz Çandar. Sürecin dününü ve bugününü konuştuğumuz Çandar’a göre, Özal yalnızdı, Erdoğan ise şanslı...
  </font>
 </div>
 <div id="newsText">
  <font class="detail-text">
   Cengiz Çandar ve Hasan Cemal, sadece ‘tecrübe konuşuyor’ deyip oturdukları yerden ahkam kesmek yerine, yollara düşüp yüzlerce kilometre yol katettiler, onlarca insanla konuşup hem ekranda hem de yazılarında ‘demokratik açılım’ hususunda bölgenin ve Ankara’nın nabzını yokladılar geçen haftalarda. Cengiz Çandar’la, Özal’ın vefatıyla son bulan ilk Kürt açılımını, Özal’a en yakın isim olarak yaşadıklarını ve bugünkü durumu konuştuk. Turgut Özal’ın soğuk savaş sonrası yeni politika arayışındaki yol arkadaşı ve danışmanı Çandar, ‘tarihî bir fırsat’tan söz eden Abdullah Gül’ün de yanında ve bu tesadüf değil. Anlattıkları, bugün için de gelecek için de birincil kaynak hüviyetinde. Hâlen konu ile ilgili en hayati değerlendirmeler ondan geliyor. Yazdığı için şanslıyız. Konuşmamızın uzun ‘analiz’ kısımlarını köşe yazılarına havale edip (zorunlu olarak) Özal’lı yıllara eğilebiliriz birlikte.
   <p class="MsoNormal">
    <span>
    </span>
    -1991-1993 yıllarında siz Özal’ın en yakınındaki isimlerden biriydiniz. Kürt meselesinde Özal o dönemde yalnız bir kovboy edasında mıydı?
   </p>
   <p class="MsoNormal">
    Eda değil, öyle bir durum vardı. Açıkçası yalnız adamdı. Özal birçok başka konuda olduğu gibi Kürt meselesinde de bölgenin nereye doğru gideceğini çok kişiden önce sezmişti. Özellikle Irak’ta Saddam rejiminin merkeziyetçi yapısı nedeniyle çökmeye mukadder olduğunu,
    <span>
    </span>
    çökmesi hâlinde Irak’ı oluşturan parçaların harekete geçeceğini, Irak nüfusunda önemli bir yer tutan ve bizim sınırlarımızın hemen ötesindeki coğrafyaya yerleşik bulunan Kürtlerin hareketleneceğini görmüştü. 1991’de Sovyetler Birliği’nin yıkılmasıyla yepyeni bir dünya çıkmıştı ortaya. Bunun en önemli noktalarından birini, Türkiye’nin çevresi ve Irak diye görmüştü. Yeni Irak’ın şekillenmesinde Türkiye olmalıydı ve burada Kürtler köprü rolü üstlenebilirdi. Aksi takdirde tabiat gibi siyaset de boşluk kaldırmazdı. O hâlde Kürtler konusunda Cumhuriyet’in başından beri sürdürülen geleneksel politikayı terk etmeli, Kürtlerle yakınlaşmalıydık. Türkiye’de öncelikle, Kürt olan insanların yaşadığını kabullenmek zorundasınız, böyle bir politika izleyecekseniz. Özal, herkesten hızlı olarak bütün bunları sezdi, gördü. Fakat devlet sistemi içinde yapayalnız bir insandı.
   </p>
   <p class="MsoNormal">
    -Özal’ın Kürt sorununa girişine soğuk savaş sonrası uluslararası sistemin yeniden dizaynı mı neden oldu?
   </p>
   <p class="MsoNormal">
    Hem evet, hem hayır... Meseleye eğildikçe, araştırdıkça bu sorunun Osmanlı İmparatorluğu’nun dağılışı ile birlikte ortaya çıktığını, Türkiye’ye ait bir sorun olduğunu gördü.
   </p>
   <p class="MsoNormal">
    -Özal, 1992’de Kürt raporları hazırlatıyor, yaveri Arslan Güner (şimdi Genelkurmay 2. Başkanı) ve Adnan Kahveci’ye… Biliyorsunuz değil mi?
   </p>
   <p class="MsoNormal">
    Bunlar nereden çıkıyor, hayretle okuyorum. Rahmetli Adnan bana verdi raporu. Turgut Bey’in talimatıyla hazırlanmış bir rapor değil o. Çok ayrıntılı bir rapor da değil. Bir siyasi pozisyon belgesi gibi. Hatta bana, Turgut Bey’le çeşitli nedenlerle eskisi kadar sık görüşemiyoruz; sen de oku, Turgut Bey’e de veriver dedi. Adnan’a rapor hazırlatılmış falan yok böyle bir şey. Bende duruyor o rapor. Aynı şeyden söz ediyorsak, ben siyasi pozisyon belgesi olduğunu söylüyorum. 2005 yılında Başbakan Tayyip Erdoğan, Diyarbakır’da meşhur 12 Ağustos konuşmasından birkaç ay sonra uzun bir Kuveyt-Yemen-İngiltere gezisi yapmıştı. O geziyi ben de izlemiştim. Adnan Kahveci’nin o raporunu ben verdim Başbakan’a. Kendi döneminin şartları ve Türkiye’nin iç siyasi dengeleri açısından çok cesurca önerileri vardı. Türkiye’de büyük sıkıntılar olacak, biz sorumluyuz vesaire diyordu. Önemliydi ama öyle derinlemesine bir rapor değil. Orgeneral Aslan Güner, o dönemde başyaveriydi Özal’ın. Onun rapor hazırladığı falan yok.
   </p>
   <p class="MsoNormal">
    -Üç rapordan bahsediliyor. Diğeri Kemal Yamak’a ait.
   </p>
   <p class="MsoNormal">
    Öyle çalışmalar olabilir ama şunun için söylüyorum: Turgut Bey’in ölümünden 48 saat önce, o büyük meşhur Orta Asya gezisi dönüşü son durak olan Azerbaycan’dan gelirken Bakü-Ankara arasında yaklaşık 40 dakikayı baş başa bu konuyu konuşarak geçirdik. O sırada Abdullah Öcalan, bir ay önce ilan ettiği ateşkesi şartsız ve süresiz olarak uzatmak amacıyla bir basın toplantısı düzenliyordu, tam o konuları konuşuyorduk. Hangi adımlar atılabilir, ne yapılabilir diye... Turgut Bey törenle karşılandı, indi havaalanına, 15 Nisan günü. Cumartesi günü İstanbul’da buluşup bu konuyu konuşmaya devam etmek kaydıyla ayrıldık. Bana “Harbiye’ye gel” dedi, cumartesi günü vefat etti. O dönemlerde ben tamamıyla bu konuları onunla konuşan ve bir hayli sıklıkla konuşan biriydim ve hiçbir zaman ben Turgut Bey’in herhangi bir rapora gönderme yaptığını, herhangi bir raporu referans aldığını, elimizde böyle bir şey var dediğini duymadım. Birtakım çalışmalar yapılıyordu belki ama Turgut Bey’in esas aldığı bir Kürt raporu falan, öyle bir şey yok.
   </p>
   <p class="MsoNormal">
    -Özal 91-93 arasında Kürt meselesine eğildi. O son 40 dakikalık görüşmede Özal nasıl bakıyordu olaya, umutlu muydu? Çünkü mücadele de vardı devlet içinde; asker, hükûmet vs…
   </p>
   <p class="MsoNormal">
    Askerin bu konuya çok alerjik baktığının ve tedirgin olduğunun farkındaydı; fakat bir yandan da bu işin bitmesini askerin de isteyebileceği kanaatindeydi. Askerle çok bir ilişkisi de yoktu. Askerin ne düşündüğünü o da merak ediyordu.
   </p>
   <p class="MsoNormal">
    -Sanıyorum birkaç MGK’da gündeme getirmişti. Gerçekten bilmiyor muydu askerin görüşünü?
   </p>
   <p class="MsoNormal">
    Evet, ama Türkiye de ilginç bir yer. İnsanlar zannediyor ki MGK’da koca koca sıfatlı adamlar, cumhurbaşkanı, başbakan, falanca bakan, bilmem ne kuvvet komutanları, bunlar dobra dobra her şeyi konuşuyorlar. Hayır, öyle konuşmuyorlar. Bir sürü ince hesaplar oluyor. Şimdi ben bu konuyu gündeme getirmeyeyim diyor, öbürü bir şey diyor. O kadar da açıklıkla konuşulan bir şey yok. Turgut Bey’in sıkıntısı askerden emin değil, asker tam ne düşünüyor, bilmiyor. İkincisi hükûmetin başı olan Süleyman Bey (Demirel) ile bir tür siyasi kan davası görüntüsü veren bir şey var. Muhalefet ‘onursuzca’ indireceğiz diyor. 1992’de Amerika’ya giderken aniden Kürtçe radyo ve televizyondan bahsettiğinde kıyamet kopuyor. Kıyameti koparanlardan biri de Anavatan lideri Mesut Yılmaz. Dolayısıyla yapayalnız. Bakü’den dönerken bana, “Bu benim milletime ödemem gereken son borcumdur. Önüme ne kadar engel çıkartılırsa çıkartılsın.” demişti.
   </p>
   <p class="MsoNormal">
    -Turgut Bey yalnızdı, kendi partisinin lideri Mesut Yılmaz bile ona karşıydı. Peki, neydi onu bu konuya iten ya da bu kadar cesurca adım atmasına yol açan?
   </p>
   <p class="MsoNormal">
    Yaptığı analiz ve kendine olan güveniydi diyebilirim. 21. yüzyıl Türkiye için büyük fırsatlar vadediyordu ama bu sorunla değil. İlk 10 ekonomi içine giremezdi mesela. Turgut Özal’ın çözüm üreten bir beyne sahip olduğu gibi kamuoyunda ve siyaset camiasında bir ön kabul var. “Turgut Bey çok zekidir; çözer, formül bulur, böyle bir adamdır” gibi… Ve bir de iki kutuplu dünya tek kutupluya doğru evrilirken, o tek kutupluyu temsil eden Amerika’nın yönetimiyle çok sıkı ilişkiler oluşturmuştu Körfez Savaşı sırasında aldığı pozisyon itibariyle; ama her yerde vardı etkisi. Rafsancani üzerinde, Hafız Esat üzerinde, Mitterand üzerinde... Zekiydi ve dış dünyada itibarı vardı, başka enstrüman da yoktu.
   </p>
   <p class="MsoNormal">
    KÜRTLERLE İLK TEMAS
   </p>
   <p class="MsoNormal">
    -Özal’ın Kürt politikasında ilk değişim işaretleri vermeye başladığında siz yanındaydınız ve hatta Talabani ile ilk teması siz kuruyorsunuz. İlk temas nasıl oldu?
   </p>
   <p class="MsoNormal">
    1991’in başı, Saddam nasıl düşecek diye bekliyoruz. Irak’ın yeni lider kadroları kim olabilir diye düşünürken ben bir röportaj için Talabani ve Barzani’yle görüşeceğim, Turgut Bey’i aradım. Dedim ki böyle bir çalışma yapacağım, sizde yeni politika işaretleri seziyorum, bazı demeçlerden, satır aralarından. Bana zaman ayırır mısınız, konuşmak için? Hemen çağırdı. Hayatımda da ilk defa gidiyorum Köşk’e. Önüne açmış haritaları. Birtakım belgeler. Oku şunu diyor. Doğrudan konuya girdi. Şunları şunları söyle… O sırada Türkiye’de Kürt kelimesi kullanılmıyor, o ise tabu kıran siyasi açılımın eşiğinde, Iraklı Kürt liderleriyle bir yakınlaşmaya gidiyor. Onun üzerine ben gittim, Talabani’yi buldum Londra’da. Onu da 1973’ten beri tanıyorum, Beyrut’tan. Londra’da Ahmet Çelebi’nin evinde buluştuk. Mesut Barzani, Irak Kürdistan’ının biraz ötesinde, İran sınırları içinde dağlarda, karargâhında. Muhsin Dizai de Mesut Barzani’yi temsilen orada. Ben Cumhurbaşkanı’ndan mesaj getirdim deyince ciddiye aldılar. İşte ikisi vardı, ben çıkarken ayaküstü konuştuk ettik, Turgut Özal’ın bakışı bu diye. Talabani dedi ki “Özal, Irak muhalefet heyetini Türkiye’ye davet etse, o heyetin içinde biz de yer alsak… Bir de beni, Mesut’la ikimizi gizlice çağırsın.” Tamam dedim, elçiye zeval olmaz, söyleyeyim. Bana böyle bir şey söylememişti ama merak saikiyle soruyorum: Niye gizli? “Onu zora sokmamak için. Türkiye’nin iç dengeleri bakımından. Türkiye’nin bunu hazmedebilecek bir hâlde olduğunu sanmıyorum.” dedi. Geldim, söyledim Turgut Bey’e. ‘Tamam’ dedi. Kaya Toperi’yi çağırdı, talimat verdi, malum, bir süre sonra Celal Talabani ve Muhsin Dizai geldi. Mart 1991’de. Sadece iki diplomatla; Dışişleri Müsteşarı Tugay Özçeriğ ve Dışişleri İstihbarat Daire Başkanı Cenk Doğatepe ile görüştüler. Yine de tarihî ziyaret sayılıyor. Çünkü ilk defa Kürt liderleri, başka özellikleri ve sıfatları olmayan insanlar, Türkiye Cumhuriyeti’nin başkentinde Türk devletinin temsilcileri ile görüşüyorlar. Turgut Bey açıkladı, kıyamet koptu. Uğur Mumcu, CIA ve MİT organize etti diye yazdı.
   </p>
   <p class="MsoNormal">
    -Bu yeterli olmadı herhâlde Talabani için…
   </p>
   <p class="MsoNormal">
    Kesmedi zaten Talabani’yi. Sonra aradı, “Ya bu böyle olmaz, biz kendi tabanımıza, elimizin altındaki güçlere ne diyeceğiz? Var mı yok mu ilişki?” dedi. Ya işte geldiniz, gittiniz. Dışişleri’nin iki bürokratıyla görüştünüz… “Önemli bir gelişme de, tamam da, tarih bizden daha hızlı akıyor şu sırada.” dedi. Daha sonra sosyalist enternasyonale geldiğinde haziran ayında Turgut Bey’den randevu istedi. Turgut Bey de ev sahibi Erdal Bey (İnönü) dedi, onunla görüşsün. Hakikaten Erdal Bey de görüştü. Benim çağrı cihazıma Köşk’ten haber geldi, perşembe günü saat birde bekleniyordu. Talabani neredeyse düşüp bayılacaktı. Köşk’e çıkmadan önce zangır zangır titriyor. Ben de dedim “Ya ne oluyor? Sen Mao’yu görmüş, Brejnef ile oturmuş adamsın. Cemal Abdülnasır’ı tanıyorsun, İran liderlerini hakeza…” Dedi ki “Sen Kürt değilsin, anlamazsın. Bir Kürt’ün Türkiye Cumhurbaşkanı huzuruna çıkması ne demek? Bu hiçbir şeye benzemez.” Böyle bir sorun yani Kürt sorunu. Köşk’ten çıktığında ayakları yere basmıyordu. Bu, Talabani’nin ilk temasıydı.
   </p>
   <p class="MsoNormal">
    -Bu meselede pasaport olayı var. Sonraki yıllarda çok konuşuldu, biz bunlara pasaport verdik diye…
   </p>
   <p class="MsoNormal">
    O çok abartılan ve anlamsız bir şey. Sanki Türkiye pasaport temin etmese hiçbir şey yapamaz gibi. Ya Talabani, Turgut Özal’la bir araya geldiği vakit 57 yaşında. Bu adam 16-17 yaşından beri siyasi faaliyet içinde. Dünyada gitmediği, girmediği, çıkmadığı yer kalmamış. O, ‘sizle yepyeni, özel bir ilişki kurduk’ jesti. Onlar için de okşayıcı bir şey. Cebinde Yemen pasaportu var, Suriye pasaportu var, İran pasaportu var, aklınıza ne kadar pasaport geliyorsa var; artı Türkiye pasaportu. O daha kıymetli, Kürt meselesinin özelliğinden gelen bir şey. Yoksa bu adamlar Türk pasaportu olmasa kımıldayamaz hâlde değiller ki!
   </p>
   <p class="MsoNormal">
    -Öcalan’la bir görüşmeniz var Suriye’de. O görüşmeyi Özal mı istemişti?
   </p>
   <p class="MsoNormal">
    Hayır. Özal’ın talebi yoktu orada. Özal’a ben söyledim. Dedim ki ateşkesin ilan edileceği basın toplantısına gideceğim. Bununla bir özel görüşme alayım. Nasıl bir adam, basın toplantısında söylemediği şeyler olabilir. Turgut Bey durdu böyle, sadece baktı bana, ne zaman gidiyorsun, iyi yolculuklar, gelince ararsın… Hiç, tamam, evet, duydum vesaire yok, hiçbir tepki vermedi. Yarın öbür gün Abdullah Öcalan’a adam gönderdi denmesin diye herhâlde. O benim kendi işgüzarlığımdı. Fakat o kıymete bindi sonra.
   </p>
   <p class="MsoNormal">
    -Ayrıca Turkish Daily News’ten İsmet İmset var o görüşmede. Baş başa konuşsaydınız farklı şeyler söyleyecekti gibi bir intiba oluşuyor sanki…
   </p>
   <p class="MsoNormal">
    Yok değil. Abdullah Öcalan kendisiyle dolu, başladı konuşmaya. Ya biz Türkiye’den geliyoruz, ben her gün görüyorum Turgut Bey’i, öbürünün de Demirel’le ilişkisi var, sorsana bize, bunlar ne yapar, ne içer, ne yerler, ne düşünürler, merak saikiyle sor yani. Bunlar arasında bir ihtilaf var değil mi, gibi bir laf etti; ben dedim ki ya bu ateşkes ilan edildiği gün konuşulacak konu değil. Aralarında ihtilaf olabilir; ama senin meselenle ilgili şeyler Türk devlet tavrıdır. Burada cumhurbaşkanı, başbakan ayrılığı olmaz. Yani ben tek başıma olsaydım, içeride 15 kişi olsaydı yine öyle konuşurdu. Bir de yıllarca karşısındaki adamlar böyle durmuş, sürekli bu konuşmuş. Diyalog yok, bir iki kere lafa girdik. O sırada bir DEP milletvekilinden bahsettim, geçen gün dedi ki falan diye söze girip bir soru formüle edeceğim ya da bir şey söyleyeceğim. Mahmut Alınak diye lafa girdim. Bir hakaretler, bir hakaretler, bırakın ya, kendilerini ne zannediyorlar, abdal herifler bilmem ne! Bazılarını tanıyoruz, ahbaplığımız da var, niye falan onları ben korumaya çalışıyorum…. Bi hakaretler, bi hakaretler… Türkiye’de de onun adamı belleniyor. Bir süre sonra sille tokat içeri gittiler. Böyle bir tepkisini gördüm, o da DEP milletvekillerinin ismi telaffuz edildiği sırada…
   </p>
   <p class="MsoNormal">
    -Eşref Bitlis’i tanır mıydınız? Çünkü o da Kürt meselesinde aktif bir askerdi?
   </p>
   <p class="MsoNormal">
    Tanırdım. İçişleri Bakanı İsmet Sezgin’in başkanlığındaki heyetin içinde Şam’a gelmişti ben de izlemek için Beyrut’tan geçmiştim. Orada tanıştık. Daha sonra Turgut Özal 1992 yılında o tarihe kadar bir seferde en çok şehit verilen karakol olarak Çukurca’yı ziyaret etmişti, dönüşte Turgut Bey’le irtibatı kaybettik, Van’da Kara Kuvvetleri Komutanı Muhittin Füsinoğlu ile Eşref Bitlis’i Ankara’ya getirecek özel bir askerî uçakta yer varmış, rica ettik kabul ettiler. Füsinoğlu kalkıp öne gidince, Eşref Bitlis’le yol boyunca bu Kürt meselesinde nerede hata yapılıyor vs. konuştuk. Oradan gelen bir hukukumuz da oluştu. Özal’a onun ölüm haberini ben verdim Üsküp’te. Çok üzüldü, hemşehrim derdi.
   </p>
   <p class="MsoNormal">
    -Eşref Bitlis’i Özal’a yakın kılan şey neydi?
   </p>
   <p class="MsoNormal">
    Eşref Bitlis olumlu bir insandı. O zamanki yüksek komuta heyetinde Turgut Özal’ın çok sevdiği birisiydi, bu sorunun bitmesine gönül vermişti. PKK ile düşük yoğunluklu savaşın, klasik deyimle kardeşi kardeşe kırdıran silahlı çatışmanın bitmesini yürekten istiyordu. Kim istemiyor ki diyebilirsiniz? Herkes isteyebilir tabii bitmesini de, o alışılagelmedik adımları atmayı düşünebilecek kadar istiyordu. Mesela Talabani’nin bazı Arap basınında yer alan beyanlarında var, bana da söyledi, mesela “Abdullah Öcalan’la görüşüp şu adamı ateşkese zorlayın” diye Talabani’den bizzat talepte bulunanlardan biri Eşref Bitlis…
   </p>
   <p class="MsoNormal">
    -Bugün AK Parti Özal’ın hem Kürt meselesinde hem de dış politikadaki hayalini yaşatıyor diyebilir miyiz, ‘demokratik açılım’ın saikleri göz önüne alınırsa?
   </p>
   <p class="MsoNormal">
    Bu söylenirse ne münasebet diyemem. Üç aşağı beş yukarı öyle.
   </p>
   <p class="MsoNormal">
    -Kürt açılımı ilk olarak Abdullah Gül’ün ağzından çıktı, tarihî fırsattan da söz edilerek, sonrasında arkası geldi. Siz yine oradaydınız değil mi?
   </p>
   <p class="MsoNormal">
    Abdullah Gül Tahran’a giderken söyledi iyi şeyler olacak diye. O gezide ben de vardım. Ama laf arasında söyledi. Bir de İran’a gidiliyor, herkesin dikkati İran ve
    <span>
    </span>
    nükleer konusunda. Biz haberi geçtik. Zaten dört kişiydik. Ben, Fehmi Koru, Ruşen Çakır, Amberin Zaman. Tahran’da daha otele varmadan, bir o televizyon alıyor, bir başka televizyon alıyor beni. Ne oluyor? İşte Kürt meselesinde iyi şeyler olacak demiş, biraz açar mısınız? Ya önemli değil, laf arasında söyledi işte, adam dedi ki işte İran… Hayır hayır, siz Kürt meselesi... Allah Allah, Türkiye sadece buna takılmış. O kadar laf anlattık biz hâlbuki. Dönerken dedik ki: Sayın Cumhurbaşkanı, Türkiye bu lafınızla yatıp kalkıyor bir gündür, biz kıymetini bilemedik, biraz daha konuşsak. “Şu anda konuşursak iyi şeyler olacak dediğimiz şeye zarar veririz; ama iyi şeyler olacak.” dedi. O bir çalışma, bir hazırlık olduğu imasıydı. Yeni öğrendim ben, Tahran gezisindekiler özel olarak tespit edilmiş bu mesajı taşısın diye.
   </p>
   <p class="MsoNormal">
    -Sözü edilen tarihî fırsat nedir sizce?
   </p>
   <p class="MsoNormal">
    Amerikalılar Irak’tan çekiliyor filan, işin siyasi tahlile dayalı kısmı. Asıl olan bu bir devlet projesidir, devletin kurumları arasında uyumlu çalışma var; dışişleri, istihbarat, kısmen asker. Hükûmet bütün unsurlarıyla devrede. Bir de herkes yorgun artık. Yıllar geçti, binlerce insan öldü. Abdullah Öcalan yakalandı, hapse girdi. Türkiye, dünya enerji yolları üzerinde çok önemli bir köprü. Kavşak ülke hâline geliyor. Serum şişesi gibi Türkiye şu an Batı sistemi içinde. Bir dönem içinde PKK’yı arkalamış olan bazı Batılı ülkeler o pozisyonda değiller. Ve yeni Amerikan yönetimi bundan bir öncekinin militan söyleminin, vuruşkan dilinin tam tersine barışçıl bir Amerika profili çizmeye kalkıyor. Bunun ilk uygulama alanlarından biri de Irak…
   </p>
   <p class="MsoNormal">
    -Doğu sorununun giderek bir batı sorunu doğurma tehlikesi taşıdığını düşünüyor musunuz?
   </p>
   <p class="MsoNormal">
    Var, onun için bu kırılgan bir süreç. İyi yönetilmesi ve çok ince ayar yapılması gereken bir süreç. Aksi hâlde tren raydan çıkabilir. Tehlikesiz bir süreç değil. En önemli şanslarından biri de Türkiye’de bir koalisyon hükûmeti yok. Bu girişimi hükûmet üstlendi. Bu hükûmetin partisi de Türkiye’nin tek ulusal partisi. 81 ilden 80’inde milletvekili var. İyi bir liderlik var. Hem cumhurbaşkanı, hem başbakan, hem de içişleri bakanı bu konuda birbirleriyle yakın ilişki içerisindeler. Dediğiniz sorun ancak önderlikle aşılabilir. O önder de Tayyip Erdoğan. Nakde dönüşebilen bir itibarları var. Vatanseverlik, ülkeye bağlılık algılamaları nakde dönüşebilir düzeyde. Son iki gün, üç gün Ankara’dan aldığım izlenim şu: Çok kararlılar. Dönüş yok. Gidecekler. Ve takvim var kafalarında.
   </p>
   <p class="MsoNormal">
    -Bir muhataplık tartışması var. Kürt açılımı sanki orada tıkanıyor, en azından karşı taraf için...
   </p>
   <p class="MsoNormal">
    Muhayyel şeyler üzerine kutuplaşıyor bu ülke. Abdullah Öcalan’la Tayyip Erdoğan bir masanın başına geçecek, başlayacaklar pazarlığa, kâğıt kalem ellerinde. Bu demek değil ki muhataplık. Ya da muhataplığı tartışmanın da bir anlamı yok. Hükûmet olarak birtakım adımlar atmak için hiç kimseyle görüşmeye ihtiyacınız yok ki. Sizin hükümet programınız, parti zihniyeti veya politikanız bunları gerekli görüyorsa… Başbakanın, bakanın görüşmüyor olması muhatap alınmadığını da göstermez ayrıca; devlet ‘vay bunu muhatap alacağız’ denilen insanlarla uzun zamandır görüşüyor. Sen şu adımı at, şöyle bir iklim oluşsun bilmem ne diye… Nagazaki ya da Hiroşima gibi bir şey yaparsınız, hiç kimse kalmaz ortada, çözmüş olursunuz, o çözümse şayet. Bombardıman ederiz, gireriz çıkarız; ya kardeşim zaten 25 senedir bu oluyor!
    <span>
    </span>
    Murat Karayılan, Hasan Cemal’e söyledi, 5 tane şık saydı. Ya gidin İmralı’yla, ya bizle, ya DTP’yle,
    <span>
    </span>
    ya da akil adamlarla konuşun, mesela İlter Türkmen, onu da siz seçin dedi. En azından yani, birilerini muhatap almayacaksanız bile hesaba almak durumundasınız, onun da başka yolları var.
   </p>
   <p class="MsoNormal">
    -Çözüm konuşulurken ‘Şehitlerin kanı yerde mi kalacak?’ argümanı dillendiriliyor sıklıkla?
   </p>
   <p class="MsoNormal">
    Şehitlerin kanı yerde falan kalmadı. Niye şehit verdi bu ülke?
    <span>
    </span>
    Devletin güvenlik güçleri; ayrılıkçılık, bağımsız devlet kurma dürtüsü ve şiarıyla ellerine silah alan birtakım insanlar bu amaçlarını gerçekleştiremesin diye toprağa düştüler ve engellediler.
   </p>
   <p class="MsoNormal">
    Özal’la Bosna’ya girme planları yaptık
   </p>
   <p class="MsoNormal">
    -Özal’ın son yıllarında gündemindeki en önemli mesele Kürt meselesi miydi?
   </p>
   <p class="MsoNormal">
    Evet. Bir de Bosna vardı tabii. Son döneminde, Bosna deyince ağlıyordu Turgut Bey, çok duygulanıyordu. Bu Müslüman kayıpları, Boşnak halkın bir soykırım kampanyasına maruz kalması mahvediyordu onu. Bir tek şey vardı kafasında: Amerikalıları nasıl işin içine çekeriz? Çünkü Amerikalıların bir çıkarı yok o savaşta. Soğuk savaş da bitmiş, savaşı kazanmış havasındalar, Körfez Savaşı henüz bitmiş. 500-700 bin arası asker yığılmış, donanmanın falan çekilme dönemi, hadi Bosna’ya diye de yöneltmek mümkün değil. Avrupalılar Amerika’ya ‘kardeşim siz karışmayın, burası bizim kıtamız, bizim mahallemiz’ demiş. Avrupa hiçbir şey yapmıyor ve Boşnaklar katlediliyor. Turgut Bey açısından Türkiye Cumhurbaşkanı, Osmanlı padişahı demek, özellikle de Rumeli söz konusu olduğunda. Ve bu adamlar bizden sebep Müslüman olmuşlar, bu yüzden de şimdi öldürülüyorlar ve Türkiye bir şey yapamıyor. Çıldıracak. Kendini muazzam bir manevi yük altında hissediyordu. Benim gibi bir deli buldu tabii yanında. Ben de onu bulmuştum. En olmadık şeyleri üretiyorduk birlikte. Mesela birlik çıkaralım, Bulgaristan sınırından, Makedonya üzerinden Sırbistan’a müdahale edecek şekilde.
   </p>
   <p class="MsoNormal">
    -Nasıl?
   </p>
   <p class="MsoNormal">
    Önemli olan, Türkler fıttırdı, gözü kara, Bosna’yı bırakmayacaklar imajının çıkması. Gerçekten ordunun oraya kadar gitmesi değil mesele. Ben dedim efendim, Doğu Bloğu çökmüş, işte Arnavutluk, Cumhurbaşkanı Sali Berişa ile de ben tanıştırmıştım Turgut Bey’i, Sali Berişa size bağlı, bunların eski dönemden üsleri olabilir, Karabağ sınırına yakın, ya da yapılır. Bizim hava kuvvetleri oraya nakledilir, Bosna üstünde birkaç F16 gözükse, birkaç tane çaksa Sırp mevzilerine falan. Yunanistan tabii ayağa kalkar. Bu Amerika için NATO’nun güneydoğu kanadının çökmesi demek. Yunanistan Sırbistan’la bir taraf, Türkiye Bosna Hersek’le… Hop, ne oluyor? Amerika’yı alalım yani bu tarafa… Aramızda böyle şeyler konuştuk. Turgut Bey’in ölümünden sonra Sali Berişa dedi ki ya rahmetli Turgut Bey buraya gelince bana sizin hava üslerinin, hava alanlarının durumu nedir ve neredeler diye sordu dedi. Şarık Tara da “Ya bana da ‘Şarık git oralara bak, havaalanı inşa etmek gerekebilir, hem de iş alırsın’ dedi.” diyor. Ben başladım gülmeye. Ya niye gülüyorsun? Ya dedim ben böyle bir çocuk gibi savaş oyunları yaparken Turgut Bey ciddiye almış. Arnavutluk cumhurbaşkanına söylüyor, Şarık Abi’yi görevlendiriyor…
   </p>
   <p class="MsoNormal">
    -Bulgaristan meselesi…
   </p>
   <p class="MsoNormal">
    “Bulgaristan’da Cumhurbaşkanı Jelu Jelev iyi dostum, ben ona söylerim” dedim, bu sınır meselesini. Türk askerinin Yugoslavya-Sırbistan üzerinde baskı yapması için öncelikle Bulgar sınırını geçmek lazım. Biz Sofya’dayken basına sızdırdı bunu Turgut Bey. “Müdahale etmek lazım, asker geçişi nasıl olacak konuşacağız, dostum Jalev’le” falan. Türkiye’de kıyamet koptu bu adam aklını peynir ekmekle yedi de bilmem ne diye. Askerin ne işi var orda diye. Bir de son Balkan gezisi; Bulgaristan, Makedonya, Hırvatistan sonra döneceğiz. Sonra Amerika’ya gidip Clinton’la Balkanlar’daki durum konuşulacak. Aklıma müthiş bir şey geldi dedim. Efendim talimat verin uçağı Saraybosna Havaalanı’na çevirelim. “Yav herifler kuşatmaz mı, Sırplar var ya!” Ben de “İyi ya ben de onun için diyorum. Türkiye Cumhurbaşkanı, gazetecisi, iş adamı, bürokratı 200 küsur adam nasıl göze alacaklar dedim. İndiğiniz anda düşünebiliyor musunuz prestijinizi.” Durdu, bir şey demedi. Ertesi sabah otelde Zagrep’te miydik ne, Volkan Bozkır, Adnan Güner (başyaver), Can Pulak beni görünce, sen uzak dur dediler. Ne oluyor derken “Yav zor vazgeçirdik Turgut Bey’i. Kafasına sokmuşsun?” Ne sokmuşum ya! Acaba uçak Saraybosna’ya inebilir miymiş? Efendim olur mu, şöyle böyle derken Özal, “Korkuyor musunuz yoksa?” demiş. Saçma sapan işler, sen uzak dur, diyorlar. Uçağa binerken Turgut Bey’e korkmuşsunuz dedim, “Korkmadım!” dedi, “Ee başka yere gidiyoruz şimdi!” dedim, “Bunların hepsi korkuyor.” dedi. “Bir de Mitterand gelmiş geçen hafta, şimdi Fransa’nın arkasına düşüyor gibi oluruz.” Ama önemli olan düşünebiliyor bunu. Onu en çok yoran şey Bosna’ydı. Amerika’yı nasıl sokarız ki diye. En son da öyle oldu zaten, 3 sene sonra…
   </p>
   <p class="MsoNormal">
    “Nereden biliyorsun MİT’in bana doğru bilgi verdiğini!”
   </p>
   <p class="MsoNormal">
    -Siyasi danışmanlığınız rahmetli Turgut Özal ile sınırlıydı değil mi?
   </p>
   <p class="MsoNormal">
    Ne öncesinde ne de sonrasında… Resmî sıfat da yoktu. Çankaya Köşkü bordrosu vs. öyle şey de yoktu. O yüzden hiçbir ara mekanizma yok; doğrudan, birebir ilişki. Onu istemedi o. Türkiye’deki devlet işleyiş tarzından pek hoşlanmıyordu, “Bu klasik devlet memurluğu işine döner, senin etkini de kırar.” dedi. Teklif ondan gelmişti. Beni bölge siyasetçileriyle ilişkilerde kullanmak istiyordu. Ahmet Davutoğlu’nun bir dönem bakan olana kadar yaptığı türden bir işlev vardı kafasında benim için.
   </p>
   <p class="MsoNormal">
    -Köşk bordrosuna sokmadan, nasıl?
   </p>
   <p class="MsoNormal">
    İş Bankası iştiraklerinden birinde, Cumhurbaşkanlığı hisselerini temsilen yönetim kurulu üyeliği. Dedim “Ya dedikodu çıkar, laf çıkar.” “Sen para kazanmayacak mısın, deli misin!” Fakat orası da dökülüyordu. Benim gazetecilikten aldığım maaşın yarısından az veriyorlardı. Turgut Bey’e söyledim. O da sinirlenince üst dudağı alt dudağının altına gömülürdü, “Allah kahretsin, ben devlet kuruluşlarında para yoktur diye seni oraya gönderdim, bunlar da devlet gibi çıktı.” dedi. Bir çözüm bulacağım dedi, bulamadı. Zaman geçti benim birikmiş param da eriyordu, gittim dedim ki, ben mesleğime geri dönüyorum. O pek ihtimal vermiyordu. Sabah’la anlaştım. O sırada Sabah Turgut Bey’e müthiş muhalif sert bir yayın yapıyor. Turgut Bey ilişkiyi kesti benle. Çünkü aramızda bir sürü sır var. İki ay falan ne benim bir haberimde, yazımda ne gazetenin başka bir şeyinde benim özel olarak bildiğim ve onun aleyhine kullanılabilecek hiçbir şey çıkmadıktan sonra büyük bir güven duygusu oluştu Turgut Bey’de. Bu iki aylık bekleme cezası, küslük bitti, sonra ilişkimiz ölümüne kadar çok yoğun bir şekilde devam etti. Danışmanlık işi 2 yıl sürdü. Ondan önce tanışmıyorduk bile.
   </p>
   <p class="MsoNormal">
    -Nasıl başladı?
   </p>
   <p class="MsoNormal">
    O zamanki resmî danışmalarından Cem Duna benim üniversiteden okul arkadaşımdır. 1987’de Suriye gezisi sırasında –Türkiye tarihinde başbakan düzeyinde ilk Şam gezisidir– Cem bahsetmiş benden Suriye’yi iyi bilir falan. Beni çağırdı uçakta yanına. Şam’a kadar konuştuk. “Siz uzmanmışsınız, ben soracağım siz cevap vereceksiniz. Benle gazeteci olarak konuşmayacaksınız.” dedi. Ben de çok şaşırmıştım. Burada dedim, dışişleri bakanı var, MİT müsteşar yardımcısı var, ilk defa MİT’ten biri (Hiram Abas) resmî heyette, adıyla sanıyla heyette yer alıyor, içişleri bakanı var. Yani devletin bütün önemli şahsiyetleri var. Benim şahsi, mütevazı gazeteci gözlemlerimle biriktirdiğim bilgilerden ne olacak, dedim. “Uzmanlık uzmanlıktır, hem bana oralardan doğru bilginin geldiğini nerden biliyorsun? Belki de gelmiyordur.” dedi. Çok şaşırmıştım. Cumhuriyet gazetesinde çalışıyorum o sırada. Ben bunu yazsam Cumhuriyet’te başlık hazır. Özal: MİT ve Dışişleri bana doğru bilgiyi vermezler. Bitti, gitti yani. Nasıl söyler bana bunu? Babasının oğlu değilim, ona muhalif bir gazetenin adamıyım falan. Sonra Turgut Bey’i tanıdıkça anladım; inanılmaz bir özgüveni vardı. Umurunda değildi böyle şeyler, o kendine güveniyordu. Bir de başka tarafı vardı, çok naif bir insandı, iyi yürekli bir insandı. O gezi boyunca Ankara-Şam arası bir sürü şey sordu, bir sürü cevap verdim ben de. Sonra yav o çocuk ne söylediyse çıktı demiş Suriye hakkında. Övgüyle bahsetmiş. Biz görüşmedik sonra, Körfez krizi başlayınca o sırada Güneş’te yazıyorum, hem övüyordum hem de eleştiriyordum bazen, ‘şu adımı atması gerekir, niye atmıyor’ diye. O Cem Duna’ya demiş ki ya birisi var, beni bir hafta iki hafta sonra atmayı düşündüğüm adımı atmamış olduğum için eleştiriyor. Herkes benimle temas kuruyor, telefon ediyor, bu adamın benimle de teması yok. Bir de düşündüğüm şeyleri yazıyor. Kim efendim? İşte adımı söylemiş, Güneş gazetesinde yazan. O da, “hatırlamıyor musunuz, Şam gezisindeki kişi…” Ha o mu falan demiş. Amerika’daydım o sıralar, kendisi aradı beni Amerika’ya geldiği bir zaman. Görüştük. Bir süre sonra ben döndüm Türkiye’ye. Eve telefon etti.
   </p>
  </font>
 </div>
 <div>
 </div>
 <div>
 </div>
</div>


## Yorumlar

### Demir Soy, 28 September 2009, 00:00
> Özal'ı tüm kötülüklerin müsebbibi gibi gösterenler, halkımızın da düşüncelerini hep bulandırdılar. Özal'ın Musul hayallerini “Musul’u bize yedirmezler”, Bosna planlarını “ABD uşaklığı” gibi gösterip, beyazı oynayıp karayı sergilediler. Ruhu şad olsun. Tarihteki 10 büyük Türk'ten biriydi. Anılar açık...

### ragıp türk, 28 September 2009, 00:00
> Adına Kürt meselesi mi dersiniz doğu meselesi mi dersiniz onu bilmem ama. Otuz beş yaşına kadar şehit haberleri ile büyüdüm. Beş yaşında kızım var, onunda bir o kadar şehit haberleri ile büyümesini istemiyorum. Ülkede bazı olaylara karşı aslan kesilenlerin terörün bitirilmesi konusunda da hassasiyet...

### Sertaç Buzluk, 28 September 2009, 00:00
> Ben Turgut Özal'ın Atatürk'ün yerine efsaneleştirilmesini doğru bulmuyorum..Ne dediği, ne düşündüğü değil, ne yaptığı önemli. Bu konularda bir şey yapabildi mi? Hayır. O zaman konuşacak bir şey yok.

### idris deniz, 28 September 2009, 00:00
> İşte ben Kürt’üm. Ben Kürt olarak dünyaya geldim. Etrafımdakiler Kürtçe konuşuyordu, ben de onlardan öğrendiğim dille büyüdüm. Sonra beni bilmediğim bir dilde eğitim verin bir okula gönderdiler. Öğretmen Türkçe konuşuyor, biz anlamıyorduk. 4. sınıfa kadar Türkçe öğrendik derken biraz derslerde başar...

Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=3FB5638BABE47F8F86713B7AA676505F?newsId=25090), [web.archive.org (arşiv bağlantısı)](http://web.archive.org/web/20140930190222/http://www.aksiyon.com.tr:80/aksiyon/newsDetail_getNewsById.action;jsessionid=3FB5638BABE47F8F86713B7AA676505F?newsId=25090)
