# Duygusal kopuştan endişeliyim

*Muhsin Öztürk 2015.08.18*

<div class="pNewsDetailMainContent ctx_content" itemprop="articleBody">
 <blockquote>
  <p>
   Kürt meselesinde Nasıl bir kritik eşikte bulunuyoruz? Siyaset tıkanma işaretleri verirken yeni bir alternatif söz konusu mu? Ve Türkiye’nin dış dünyayla, özellikle de Amerika’yla ilişkilerinin niteliği nedir? Suat Kınıklıoğlu ile konuşma masasında bu üç ana soru var.
  </p>
 </blockquote>
 <p>
  Bir dış politika uzmanı, hâlen de STRATİM (Stratejik İletişim Merkezi) Başkanı.  2007-2011 yılları arasında AK Parti milletvekilliği yaparken de bu yönü ön plandaydı. Gezi’den sonra onun iç politikaya dair analizlerine kamuoyu yakından şahit oldu. Artık o da ‘muhalif’. 2013’ten sonra raydan çıkan siyasi yapının ve devletin yeniden normalleşmesi zaruretini hayati derecede önemli görüyor. Sadece eline kalem alıp yazmıyor. Eli hep taşın altında. 30 Mart’ta Mansur Yavaş Ankara’da ipi göğüslemeye çok yakın olduğu esnada en yakınındaki kişiydi Suat Kınıklıoğlu. Türkiye’nin kutuplaşmış haritasında onun yeri yok. Demokratik Sol kökenli, sağda siyaset yaptı, bir zamanlar genç bir subaydı, özgürlükler olmazsa olmaz çizgisini oluşturdu, ‘silahların gölgesi’nde Demirtaş’ı savundu. Sıcak siyasetle bu kadar iç içe iken 9 ay Türkiye’yi dışarıdan (Amerika’dan) gözlemleme fırsatını elde etti. Gözlemlerini konuştuk.
 </p>
 <p>
  <strong>
   -Türk-Amerikan ilişkilerini yakından takip ediyorsunuz. Bu ilişkiler ne durumda? Bugün gelinen noktada Amerika’nın kendi iç yönelimlerinin etkisi var mı mesela?
  </strong>
  <br>
   Obama yönetimi iktidara gelirken iki taahhütte bulundu. ABD’yi Afganistan ve Irak’tan çıkaracağım dedi. Böyle bir gündemle iktidara gelen adamın başkanlığı esnasında Suriye işi patladı. Suriye krizinin ilk bir buçuk yılında müdahale için bir fırsat penceresi vardı. Muhalefet daha radikalleşmemiş, henüz muhalefetin çoğu eline silah almamıştı. İlk başta Amerikalıların açık söylemlerinde sanki müdahaleye isteklilermiş gibi anlaşılıyordu. Davutoğlu da öyle anlamak istedi. Fakat şimdi konunun muhataplarıyla bir araya gelindiğinde anlaşılıyor ki Amerikalılar kapalı toplantılarda açık açık biz Suriye’ye müdahale etmeyeceğiz demişler. Birinci ağızdan elde ettiğim bilgi bu. Biz yokuz demişler. Türkiye’nin 2012 sonunda Suriye siyasetini buna göre kalibre etmesi gerekirdi. Diğer muhataplar istekli değil, Türkiye’nin kendi kapasitesi bu işin altından kalkmaya yetmez. Normal, ulusal çıkarlarını gözeten bir ülke, hemen kendi siyasetine bir ayar verir ve belki daha çok insani boyutu olan bir siyaset izlerdi. Yanlış yaptık.
  </br>
 </p>
 <p>
  <strong>
   -Peki, Amerika biz yokuz derken tutarlı mı?
  </strong>
  <br>
   Kendi açısından asker göndermeme konusunda tutarlı. Obama vakti zamanında Irak işgaline ‘hayır’ diyen ender senatörlerden. Adamın siyasetteki meşruiyeti ve yükselişi Irak İşgaline hayır demesinden geliyor. Amerikalıların çoğu Suriye’nin haritadaki yerini bilmez. Önemli bölümü de “Ortadoğu’ya müdahale sonuç getirmiyor, kimse de bize teşekkür etmiyor, istenmeyen yere niye gidelim” mealinde bakıyorlar. Ortadoğu konusunda bir yorgunluk var. Tabii bugün IŞİD’den Kürt meselesine kadar yaşadığımız sıkıntılara doğrudan etkisi olan makro bir tercih Amerika’nın bu işlere bulaşmak istememesi.
  </br>
 </p>
 <p>
  <strong>
   -Peki, İncirlik Üssü?
  </strong>
  <br>
   O farklı. Oranın açılması IŞİD ve Obama yönetimiyle PYD/YPG işbirliğinin artmasıyla ilgili. Biliyorsunuz geçen sene Kobani’de YPG’ye Türkiye’ye rağmen silah ve mühimmat yardımı yapıldı. Ondan beri Washington’un YPG ile ilişkileri hızla gelişti. O hâle geldi ki YPG’den bir komutan Amerikalıların harekât odasında oturuyor, IŞİD hedeflerini birlikte belirliyorlar. Yani Amerikalı YPG’ye güveniyor. Amerikalılar PKK ile ilişkili olduğunu bilmelerine rağmen YPG’nin resmen terör listesinde olmamasını kullandılar. Washington için ana problem Türkiye’nin IŞİD’le mücadele konusunda isteksizliği. Amerika, “Benim birinci önceliğim İŞİD ve bana yardım et.” diyor. 60 ülke var koalisyonda. “Bizim gazeteciler tavuk gibi kesiliyor, müttefikimizden şimdi değilse ne zaman yardım alacağız?” diye şikâyet ediyorlar. İncirlik kullanılmadığında Kobani gibi hedeflerin vurulması Amerikalılara ciddi maliyet. Uçaklar Bahreyn’den kalkıyor, havada ikmal yapıyor geliyor, geri dönerken yine havada ikmal yapıyor. 5-6 saatlik bir sorti. “Burnumuzun dibinde (İncirlik) NATO üssü varken niye böyle bir sıkıntıya girmek zorundayız?” diyorlardı. Sonuçta, IŞİD’le yeteri kadar mücadele etmiyor algısı Türkiye’ye ağır zarar verdi. Amerika gibi bir ülke YPG ile işbirliği yapar hâle geldi. Bunlar yanlış işler.
  </br>
 </p>
 <p>
  <strong>
   -Kırılma noktası neresi?
  </strong>
  <br>
   Öncelikle Uludere/Roboski var. Bu işin sorumlularının hükümet tarafından ortaya çıkarılmaması bir travma oldu Kürtler için. Açılım süreci bir süre Kürtleri ümitlendirdi ama o da seçimle birlikte tukaka oldu. Fakat ana kırılma Türkiye’nin Kürtler için Kobani’nin ne kadar önemli olduğunu anlayamaması oldu. Kobani’ye Kürt milliyetçiliğinin ve Kürt ulusal kimliğinin yeşerdiği ve İŞİD’e karşı mücadelenin mitleştirildiği bir yer olarak bakıldığını Ankara göremedi. Erdoğan Kobani işini tamamı ile ıskaladı. ‘Düştü düşecek’ diyerek Kürtleri iyice kızdırdı. Seçimde de bunun bedelini ödedi.
  </br>
 </p>
 <p>
  Sonra Suruç oldu. Suruç’tan bu yana yaşananlar toplumsal maliyeti arttırdı. Toplumun dokusu çatırdıyor. 35 yıldır savaş var bu ülkede ama toplumsal doku hep kendini muhafaza etmiştir. Türkler ve Kürtler mahallelerde birbirine girmedi. Ben ilk defa Kobani’den, Suruç’tan bu yana yaşananlarla ilgili kötümserim. Türk tarafında da sabırsızlık artıyor. Duygusal kopuş hızlanıyor. Kürt meselesine sadece Türkiye içinden de bakamazsınız. İran’da Kürt eyaletinde milliyetçilik artıyor. Kuzey Irak’ta neredeyse bağımsız bir devlet var. Üstelik doğal kaynakları olan bir devlet. Suriye dağılma sürecinde; orada da Kürt entitesi, kantonlar şu veya bu şekilde olacak. Amerikalılar Kürtlerle çalışıyor. Bu durumda Türkiye’nin çok akıllı hamleler yapıp durumu lehine çevirecek siyaset geliştirmesi lazım. Kürt meselesi bölgesel bir boyut kazandı. Siyasal birliğimize halel getirmeyecek adımlar atmak lazım.
 </p>
 <p>
  Terörle mücadele sadece silahla yapılmaz. Aynı zamanda fikirle ve doğru siyasetle yapılır. Siyaset psikolojisiyle yapılır. Bu ülkenin vatanperverleri çokça lafı edilen kardeşliğin altını doldurmalı. Türk-Kürt kardeşse IŞİD’in saldırdığı kardeşimize bizim yardım etmemiz gerekmez mi? Kobani’de ölenlerin içinde bir sürü Kürt vatandaşımız var. Urfa’dan gidiyor İŞİD’le çatışıyor, cenazesi Urfa’nın köyüne gömülüyor. Sınırlar çizildiğinde köyün, aşiretin yarısı orada kalmış. Ben bu duygusal kopuştan korkuyorum. 7 Haziran seçimine bakılırsa Kürtlerin siyasal tercihlerini artık seküler ya da muhafazakâr olmaları belirlemiyor, aksine Kürt olmak yani etnik kimlik oyun rengini belirliyor. O zaman ülkenin birliği ve bütünlüğü ile ilgili endişelerim başlıyor. Empati eksikliği had safhada. Suruç’ta 32 genç öldüğünde “Oh iyi olmuş, 500 kişi daha ölseymiş.” deniyorsa ülkenin birliği ile ilgili endişeleniyorum.
 </p>
 <p>
  <img alt="" src="/web/20151216174636im_/http://www.aksiyon.com.tr/kapak/ http:/medya.aksiyon.com.tr/aksiyon/2015/08/18/570832.jpg "/>
 </p>
 <p>
  <strong>
   -Erdoğan tarafı bunu hâlâ böyle okumuyor, hükümetin talimatlarını yeterince yerine getirmemesi olarak okuyor sanırım, değil mi?
  </strong>
  <br/>
  Davutoğlu’nun işin bu tarafını daha iyi okuduğunu düşünüyorum. Kobani konusunda ana sürükleyici Erdoğan. Irak denilen devlet çok kırılgan hâle geldi, Irak daha ne kadar üniter bir devlet olarak kalır belli değil. Suriye diye bir ülke yok artık. Önümüzdeki dönemde bu sahada devletçikler, otonom bölgeler, belki de devlet kontrolünün olmadığı alanlar oluşmaya devam edecek. Böyle bir ortamda Suriye Kürtlerini düşman veya rakip olarak görmek yerine, onlarla yeni bir ilişkiye geçip onları müttefik olarak kazanmak Türkiye’nin çıkarına olurdu.
 </p>
 <p>
  <strong>
   -Peki, Türkiye’nin Ortadoğu’daki gelişmeleri yanlış okumasının kaynağı ne?
  </strong>
  <br/>
  Ana sorun bölgeye gerçekçi ve reel bir bakış açısı yerine ideolojik bir tahayyül çerçevesinde bakılmasıdır. Büyük Osmanlı tahayyülünü satın almaya hazır kitleler vardı ve hükümet bunu iç siyasette sonuna kadar kullandı. Suriye krizi patlayana kadar Ankara’da inanılmaz bir özgüven kabarması oldu. Fakat söylemle kapasite hiçbir zaman uyumlu olamadı. Büyük büyük laflar edildi. 2012’de Emevi Camii’nde namaz kılacağız deyip Suriye uçağımızı düşürdüğünde mukabele edemeyince caydırıcılığımız kalmadı. Daha başka şeyler de var ama burada söylemeyelim. Türkiye’nin itibarını iki paralık ettiler.
 </p>
 <p>
  <strong>
   -Suudlar ve Mısır (şimdi Sisi) Batı’yla ilişki kuruyor. Bu Batı’ının da işine geliyor. Stratejik ihtiyaçlarını karşılıyor. Türkiye galiba Batı’nın da kendisiyle böyle bir ilişki kurmasını istiyor. Erdoğan özellikle… Buna ne dersiniz?
  </strong>
  <br/>
  Bizim Suudi Arabistan ve Mısır’dan farkımız; bir kere Türkiye her türlü baskıya ve otoriter eğilimlere rağmen hâlen dışarıyla irtibatları çok olan bir ülke. Birçok aydını, entelektüeli dışarıya yazılar yazıyor. Bununla birlikte Türkiye öyle stratejik bir yerde ki özellikle Amerikalılar kim iktidarda olursa olsun bir şekilde çalışmak zorunda olduğunu düşünüyor. Hoşlarına gitmiyor. Birebir konuşmalarda çok öfkeleniyorlar, lakin sonuçta Amerikan devletinin çıkarları Türkiye ile ilişkinin devam etmesini gerektiriyor. Buna Washington’da Türkiye’nin “arsa değeri” diyorlar...
 </p>
 <p>
  <strong>
   -Biraz iç politika konuşalım isterseniz. Sizin 7 Haziran’dan çıkarttığınız ders ne oldu?
  </strong>
  <br/>
  Toplumlar siyasal gelişmeleri daha yavaş hazmediyor. Seçmen, Gezi olayları ve 17-25 Aralık’ta yaşananların faturasını 30 Mart’ta ve Cumhurbaşkanlığı seçiminde değil, 7 Haziran’da kesti. Aydın-seçkin kesimi gelişmeleri anında süzgeçten geçirip değerlendiriyor ama toplum özellikle medyanın bu absürt durumundan dolayı olan biteni daha gecikmeli olarak değerlendiriyor. HDP ve Demirtaş’ın yürüttüğü kampanya son derece başarılıydı ve Kürt seçmeninin HDP’ye dönmesinde etken oldu.
 </p>
 <p>
  <strong>
   -Erdoğan’ın HDP’yi barajın altına itme stratejisi ters tepti yani?
  </strong>
  <br/>
  Evet. Orada önemli bir eşik geçildi.
 </p>
 <p>
  <strong>
   -Bugün de aynı stratejiyi uyguluyor galiba, yine ters teper mi?
  </strong>
  <br/>
  Kanımca seçmen oynanan oyunu görüyor ve okuyor. Suruç’tan sonra birkaç gün çok kötümserdim ama kamuoyu oyunu görmeye başladı. Önemli olan Türklerin de olan biteni doğru okuması. Kürtlerin anlaması doğal. Onları çok doğrudan etkileyen bir mesele. HDP’de çok düşüş olmaz. İktidarın HDP’yi şeytanlaştırma gayretlerine rağmen Kürt meselesinde sivil bir muhatabın varlığı çok önemli. HDP oyunu konsolide eder. Oynanan oyun çok kirli ve maliyeti yüksek. İnsanlar bunu görüyor.
 </p>
 <p>
  <strong>
   -Kürtlerin duygusal kopuşundan söz ediyorsunuz. Peki, Türk tarafının ne yapması gerekir?
  </strong>
  <br/>
  Şu anda herkes Demirtaş’ı ve HDP’yi PKK’nın kucağına itmeye çalışıyor. Yıllardır ‘dağdan insinler ovada siyaset yapsınlar’ dendi; adamlar ovada siyaset yaptı, yüzde 13,1’le Meclis’e girdi. Şimdi ‘sen çok oldun ama, dağa geri dön’ diyoruz. Dağdaki ile aynı yere konumlandırıyoruz. Böyle bir akıl tutulması görmedim ben. Bırakalım, Türkiyelileşmelerine fırsat verelim. Bu yapılanlar Türkiye’nin çıkarlarına aykırı, Kürt vatandaşlarımıza da haksızlık. Demokraside insanlarımızın alınan sonuçları hazmetmesi lazım. Karşımızda hâlen müzakere edebileceğimiz, Türkiyeleşmek isteyen bir siyasi hareket var. Seçime giren legal bir partiye oy veren 6 milyon kişiye ‘şerefsiz’ dendi. Var mı böyle bir basiretsizlik? Bu ülkede herkes herkesle bir arada yaşamayı öğrenmek zorunda.
 </p>
 <p>
  <strong>
   -2-3 yıldır tartıştığımız bir tür istihbarat rejimini andıran yönelimin bunda rolü yok mu?
  </strong>
  <br/>
  İktidar Hizmet hareketiyle kapışmasından bu yana taktiksel olarak askerlere yanaştı. Burada geçici bir ittifak var. Devletin içinde Erdoğan’ın zayıflığını fırsat bilip Kürt meselesinde tekrar fabrika ayarlarına dönmeye hazır bir kesim var. Bu kesim hükümetin HDP’yi terbiye etme arayışını fırsat bilip arkasına muhafazakâr ve milliyetçi kitlelerin sağladığı meşruiyeti alıyor. Bu çok tehlikeli bir kombinasyon. Hâlbuki 2 yıldır PKK’nın saha hâkimiyetine göz yuman bu iktidardır. Seçimde iktidar kaybının faturasını Demirtaş ve HDP’ye çıkaran bu yaklaşım memlekete hayır getirmez.
 </p>
 <p>
  Üstelik 258 milletvekiliyle bu kadar önemli kararların alınması demokratik teamüle ve meşruiyete aykırı. Doğru değil. Madem öyle koalisyon görüşmelerini başarıyla sonuçlandırmakla mükellefsin. Cumhurbaşkanı anayasal çerçeve içinde kalsa bugün koalisyon kurulmuş olurdu. Seçim sonucuna rağmen Türkiye’yi hâlen Erdoğan yönetiyor. Sebep? İktidar kaybına tahammülü yok. Bunun demokrasi ile de millet iradesi ile de alakası yok.
 </p>
 <p>
  <strong>
   -Biraz da sorun Saray üzerinden gidiyor galiba.
  </strong>
  <br/>
  Sorun sadece Saray değil, muhalefetin de stratejik aklı yok. Meclis başkanlık seçiminde yaptıklarının izah edilebilir yanı yok. Meclis başkanlık seçimindeki fiyasko Erdoğan’a kaybettiği psikolojik üstünlüğü geri vermiştir. Müsebbibi kim? Tabii ki bu acemi muhalefet.
 </p>
 <p>
  <strong>
   -Siyaset alanına baktığımız zaman normal yönetilmesini sağlayacak kadrolar yokmuş gibi gözüküyor. Bu boşluk niye dolmuyor?
  </strong>
  <br/>
  Ortalık hareketli. Genel olarak insanlar bir arayış içinde. Mevcutlarla olmadığını görüyorlar. Bunun sebebi de AK Parti’nin özellikle 2013’ten sonra merkezi boşaltması. AK Parti tarif edilmesi zor otoriter bir istikamete kaydı. Merkez boş. 30 Mart’ta da 7 Haziran’da da gördük ki MHP ve CHP bu merkezi dolduramıyor. CHP kendi kitlesinden iyi oy alıyor ama bu yeterli değil. MHP de AK Parti’den küsmüş seçmenin birkaç puanını ekledi kendine. Tek yenilik HDP cenahında oldu. HDP de radikal demokrasi söylemi ve kendi etnik platformu arasında sinerji yaratarak yüzde 13 oy aldı. İyi bir kampanya yaptı. Halk Demirtaş’ı sevdi. Fakat HDP bu hâliyle Türkiye’nin merkezine talip olacak bir parti olmadığı için yeni bir siyasi hareket kaçınılmaz. Yeni bir siyasi hareketi geciktirmenin doğru olmadığını düşünüyorum. Bundan daha iyi şartlar olmaz. Ciddi bir memnuniyetsizlik var. Seçmen 7 Haziran’da yaptı yapacağını ama siyaset sınıfı beceremedi. Normal şartlarda CHP ile MHP bir yıllık bir protokol imzalayıp HDP’nin dışarıdan desteğiyle valileri, yargıyı, polisi, RTÜK’ü son yılların aşırılıklarını düzeltip, iktidardayken seçime gitmeliydi. Çünkü toplumda 2013’ten beri şiddetlenen bir düzeltme beklentisi var. Bu gerçekleşemedi. Yeni bir siyasi hareket için bundan daha iyi zemin olmaz. Türkiye şimdi erken seçime gidiyor. Burada sadece 3 ay var. Siyasi aktörler hızlı kararlar vermek durumunda kalacak. Ankara ve İstanbul’da belirli çevrelerde arayışlar var. Bunların ne derece somutlaşacağını göreceğiz.
 </p>
 <p>
  <strong>
   -Yeni oluşumla ilgili bir takvim zorlaması var galiba değil mi?
  </strong>
  <br/>
  Türkiye’nin son 4 yıldır rayından çıkmasıyla ciddi bir düzeltme ihtiyacı belirmiştir. Türkiye normali, makulü özledi. Makulün ne olduğunu, bu kadar aşırılığa rağmen herkes biliyor. İnşallah bunu beceririz. Böyle daha fazla devam etmesi toplumsal dokuyu çok zorluyor. Doku çok zorlandığı için geleceğimizi giderek artan oranda risk altına sokuyoruz.
 </p>
 <p>
  <strong>
   -Peki, böyle bir hareket çıkmazsa ne olur?
  </strong>
  <br/>
  Bahsettiğim gibi makul bir siyasi hareket çıkmazsa Türkiye’nin dibe vuracağını düşünüyorum. Hakikaten ciddi sarsıntı yaşarız. İktisadi olarak, toplumsal olarak, Kürt meselesinde, dış politikada, IŞİD, Suriye meselelerinde bir düzeltme yapılamazsa ciddi bir dibe vuruş bekliyorum. Bu anlamda çok kötümserim. Yeni bir siyasi hareket güçlü bir çıkışla ortaya çıkmak zorunda. Muhakkak ki engellemek için birçok şey yapılacaktır ama sağlam bir çıkışın önünde kimse duramaz. Toplumda enerji birikti; akacak bir yere ama önünü açacak kadroyu ve liderliği bekliyor.
 </p>
 <p>
  <img alt="" src="http://web.archive.org/web/20151216174636im_/http://medya.aksiyon.com.tr//aksiyon/2015/08/18/570833.jpg "/>
 </p>
 <p>
  <strong>
   KIRIM'I RUSYA İLHAK ETTİ, AĞZIMIZI AÇAMADIK.
   <br/>
   –Çok propagandası yapılıyor. Müslüman coğrafyanın durumu Türkiye'nin sayesinde çok daha iyi diye. Hâlbuki fotoğraf farklı. Siz buna katılır mısınız?
  </strong>
  <br/>
  Bulgaristan'daki Hak ve Özgürlükler Hareketi, Kıbrıs Türkleri, Suriye- Irak Türkmenleri, Kırım Tatarları… Bize yakın tüm coğrafyadaki Müslüman ve Türk topluluklarının son yıllarda başlarına gelenlerle ilgili birisi doktora tezi yazsa inanılmaz büyük katkı olur. Mesela Bulgaristan'da Hak ve Özgürlükler Hareketi her zaman iktidarı belirleyen önemli bir harekettir. Ankara ona alternatif çıkarmaya çalıştı. Soykırımdan kurtardığımız hâlde Kıbrıs Türklerini kendimize karşıt hâle getirebildik. Irak'ta Türkmenler meselesi… Avrupa'da vatandaşlarımızın olduğu yerlerde yapılan parti uzantılı örgütlenmeler. Parlamenter olarak gittiğimizde görüyorduk. Hepsi onun bunun adamı ve yakışıksız çıkar ilişkileri içerisinde. Bütün çevre ülkelerinde acemice ve sonuç getirmeyen hamleler. Bunlar Türkiye’nin bölgedeki güç ve etkisine çok zarar verdi.
 </p>
 <p>
  <strong>
   –Niye rakip çıkartıyorlar?
  </strong>
  <br/>
  Ankara'ya biat etmediği için. Hâlbuki Bulgaristan'da önemli tecrübeleri var onların. Yaşadıkları belli. Kırım Tatarları Türkiye'ye en yakın topluluktur, en yakın Türkçeyi konuşur, duygusal olarak en yakın insanlardır. Rusya ilhak etti ağzımızı açamadık. İslam dünyası yangın yeri. Afganistan'dan Pakistan'a Mısır’dan Libya'ya kadar Orta Doğu tam bir yangın yeri. Şam’da, Tel Aviv’de ve Kahire’de büyükelçimiz yok. Bölge tam bir bataklık, inatla ben bu bataklığın parçası olacağım diye uğraşıyorsunuz. Gereksiz yere düşman kazanıyoruz bu yüzden. Türkiye uluslararası sistem içerisinde tuhaf işler yapan, bunların çoğunu da sonuçlandıramayan bir aktör konumuna düşüyor. TİKA'nın yaptığı harcamalara ve yaptığı işlere bakıyorsunuz. Çoğu zaman yerel hassasiyetlere dikkat etmeyen, genelde oradaki ülkelerde şüphe uyandıran, bazıları Kızılderililere kuyu açmak gibi tamamen iç kamuoyunun tüketimine yönelik fantezi projeler. Yanlış kişilerle, yanlış siyasi oluşumlarla, bazen de siyasi oluşum olmayan yerde de kendi siyasi oluşum yaratma derdindeler. Ve çoğu başarısız ve arzu edilen amaca hizmet etmeyen şeyler. Türk dış politikası daha koordine ve rafine işlere imza atmalıydı.
  <br/>
  <br/>
  <strong>
   İNCİRLİK İÇİN BİR TELEFON GÖRÜŞMESİ İSTENDİ
   <br/>
   <br/>
   –Amerika'nın bizi nasıl okuduğunu anlamak çok mu önemlidir?
  </strong>
  <br/>
  Önemli. Çünkü Amerika dünyanın süper gücü. Uluslararası örgütlerde önemli gücü var, dünya ekonomisinin 3'te 1'ine takebül ediyor. Amerikan ekonomisi yavaşladı mı bütün dünya ekonomisi yavaşlıyor. Anlamak lazım.
 </p>
 <p>
  7 Haziran seçimine kadar Washington’da kimse Türkiye’yi konuşmak istemiyordu. Bir Amerikalı ile sohbet ederken “Türkiye’yi artık konuşmuyoruz, hikâye kötü.” dedi. Türkiye’nin olumsuz bir istikamete yöneldiği hususunda güçlü bir ön kabul var. Amerikalıların şu durumda Türkiye'nin içişlerine müdahale edecek ne kapasiteleri var, ne de öyle bir istekleri. Devletten devlete yürütüyor işlerini. İstihabarat alış-verişi, anti-terör vs. angajmanını asgari düzeyde tutuyor. Amerikan yönetiminin önem verdiği şey istihbarat ve devletten günlük bilgi alışverişidir. Bizim farkında olmadığımız, yüzlerce bilgi akıyor iki devletin kurumları arasında. Bunu önemserler ve bu devam ediyor. Burada sorun olmadığı için Obama Yönetimi Erdoğan’a fazla ses çıkarmıyor.
 </p>
 <p>
  <strong>
   -Amerika'nın kötü hikâye demesi, sadece İncirlik Üssü gibi stratejik ihtiyaçlarının gerektirdiği ölçüde ilgilenmesi aslında bizimkilerin işine gelen bir şey değil mi?
  </strong>
  <br/>
  Evet bu durumun sorduğunuz gibi tuhaf bir boyutu var ama Türkiye halkı bu durumu razı değil. Gezi’den beri sürekli olarak sırtındaki kamburu atmak için uğraşıyor ve dolayısı ile dünya gündemindeki “Türkiye sorunsalı” canlı kalmaya devam ediyor. Washington bunu görmezden gelemiyor.
  <br/>
  Ekim ayında Obama, ‘bölge lideri’ Tayyip Erdoğan'ın karşı olduğunu bilmesine rağmen YPG'ye mühimmat ve silah yolladı, Ankara’ya sadece bilgi verdi. “Ben YPG'ye yardım ettim.” dedi. Erdoğan “Bu kabul edilebilecek bir şey değil.” dedi ama Amerika ile YPG arasındaki ilişki azalacağı yerde daha da güçlenerek devam etti. IŞİD'le mücadelede Kürtler hem Kuzey Irak'taki Kürdistan bölgesinden hem de Rojava üzerinden uluslararası camiadaki meşruiyetini inanılmaz derecede artırdı. Artık YPG'nin PKK'nın uzantısı olduğunu kimse duymak istemiyor. YPG Amerikalılarla IŞİD’e karşı çok yakın çalışıyor. Türkiye'nin İncirlik hamlesi buna mukabildir.
 </p>
 <p>
  <strong>
   –Artık stratejik ortak değil diyorsunuz?
  </strong>
  <br/>
  Stratejik ortaklık laflarını uzun süredir kimse kullanmıyor. Stratejik ortaklık bazı ortak değerleri içselleştirmek demek. Şu anda Ankara'yı idare eden adamlarla Washington'un arasında ortak bir değer yok. Tamamen soğuk, somut, devletten devlete belirli alanlarda alış-veriş var. Gezi’den beri Obama telefonda dahi Erdoğan’la konuşmak istemiyor, uluslararası toplantılarda bir araya gelmek istemiyor. Maryland'da güzel bir cami yapıldı Diyanet tarafından. Bir seneyi aşkın Türk tarafı Obama ile Erdoğan'ın birlikte açmasını istiyor o camiyi. Obama o görüntüyü vermek istemiyor. En son İncirlik işinin teyit edilmesinde bizimkiler telefon görüşmesinde ısrar etmişler ancak onun üzerine telefon görüşmesi gerçekleşmiş. Washington mümkün olduğu kadar aynı fotoğraf karesinde yer almak istemiyor.
 </p>
 <p>
  <strong>
   AK PARTİ’Yİ AK PARTİ YAPANLAR AK PARTİ’DE AKTİF DEĞİL!!
  </strong>
  <br/>
  –İktidar içindeki durumu nasıl görüyorsunuz. Bir ayrışma gözleniyordu seçimden sonra. Partide acaba biz yanlış yapıyor muyuz diye soran var mı?
  <br/>
  Partide bizim zamanımızda Meclis'te olan, AK Parti'yi AK Parti yapan arkadaşların çoğu artık partide aktif değil. Yani teknik olarak parti üyelikleri devam etse de ne genel merkeze uğruyorlar ne karar verici çevredeler, ne  de Saray'a gidiyorlar. Böyle bir realite var. Hele bu savaş ve şiddet ortamında insanların ağzını açması çok zor. Hemen çok farklı yerlere çekilebilecek şeyler var. Ama derin görüş ayrılığı devam ediyor. Arkadaşlarımızın çoğu gidişatın gidişat olmadığını görüyor. Belki yüzeyde çok gözükmüyor ama hareketlilik devam ediyor.
 </p>
</div>


Kaynak: [www.aksiyon.com.tr](http://www.aksiyon.com.tr/kapak/duygusal-kopustan-endiseliyim_551998), [web.archive.org (arşiv bağlantısı)](http://web.archive.org/web/20151216174636/http://www.aksiyon.com.tr/kapak/duygusal-kopustan-endiseliyim_551998)
