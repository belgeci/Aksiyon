# YAZARIN ADI YOK

*Muhsin Öztürk 2000.12.09*

<div>
 <p class="spot">
  "Hiçbir şey dışarıdan görüldüğü gibi değil" sözü kitap dünyası için  söylenmiş sanki. Anlı şanlı yazarlarımızın hayranları ve yakınları onlarla gurur duymaya devam etsin, onlar da herkesten daha fazla en acil maddi ihtiyaçları peşinde ve çoğu zaman da yayıneviyle didişme  halinde. İşte, Türkiye gerçeğinde yazarların 'yayınevi' ile ilgili öyküsü...
 </p>
 <p class="metin">
 </p>
 <img border="0" src="/web/20010707132018im_/http://www.aksiyon.com.tr/2000/314/resimler/Yazar.jpg"/>
 <p class="metin">
  Yazar olmak gerçekten kolay değil. Sadece kabiliyet, hayal gücü ve kalem gücünü kullanması bakımından değil; Türkiye'de yazar olup da iyi bir hayat sürmek kolay değil. "Fikri hür" olmanın zorluğundan öte, farklı bir şey bu; yazarın doğrudan kendisini, ailesini, eğer varsa çoluk çocuğunu hatta torunlarını ilgilendiren yönüyle. O hayranı olduğunuz, belki de 'platonik' aşklar yaşadığınız, yere göğe sığdıramadığınız yazarların yaşam standartları ya da maişet sorunlarına tanık oldunuz mu yahut hiç duydunuz mu? "Acaba ne kadar kazanıyorlar" diye meraklandınız mı?
 </p>
 <p class="metin">
  Telif hakları tarihine baktığımızda en parlak dönemin bugünlerde yaşandığı bir gerçek. Daha yakın bir zamana kadar yazarlık bir meslek sayılmıyordu. Sadece kalemiyle hayatını kazanan yazar neredeyse yok gibi. Sait Faik'in pasaportuna 'mesleksiz' yazmışlar sözgelimi. Alpay Kabacalı'nın 1984 baskılı "Türkiye'de Yazarın Kazancı" adlı kitabında Tanzimat'tan 1970'e kadar gelen süreçte yazarların iş hayatına baktığımızda "ikinci meslek" sorununun hep varolduğunu görüyoruz; yazarlar başka bir iş tutarak geçimini sağlamış, yazarlığı "ikinci meslek" olarak görmüşler. Gazeteci, öğretmen, devlet memuru, editör vs... "Eskiden ünlü yazarlar aynı zamanda devlet memuruydu" diyor Çetin Altan, "Yazarlar Ankara'nın emrinde olmak isterler, en azından kitaplarının Ankara tarafından farkedilmesini beklerler. Çünkü Ankara okullara tavsiye ediyor. Yazarlar Ankara'nın adamı değilse fakir yaşardı." Peki bugün bir şey değişti mi? Doğan Kitap Editörü Tankut Gökçe'ye göre "Yazarlığı bir meslek olarak benimseyenler ancak para kazanıyor. Büyük çoğunluğu başka bir iş yapıyor.". Mustafa Armağan, "Kültür kitapları yazanlar için geçinmek şöyle dursun, birşey kazanması dahi mümkün değil neredeyse" diyor. Kendini kalemiyle geçinen kişilerden biri olarak niteleyen Ali Bulaç noktayı koyuyor "Türkiye'de bir yazarın kendi telifleriyle geçinmesi mümkün değil".
 </p>
 <p class="metin">
  Konunun özeti Türkiye okumuyor, kitaplar satmıyor, yazarlar da kazanmıyor... Türkiye topyekûn fakirler ülkesi olmadığına, üstelik yayın dünyasında zengin insanlar da var olduğuna göre fakirlik "piyangosu"nun sürekli yazarlara vurması bir tesadüf mü? Daha açık ifade edersek kitapları onbinlerce satan bir yazar bile fakirlik içinde yaşıyor olabilir mi? Cevap sözkonusu ülke Türkiye ise evet! Hem de dünya görüşü olarak birbirine en yakın denilebilecek yayınevi ve yazarlar arasında olabiliyor bu. Peki bunlar kimler?
 </p>
 <p class="metin">
  Editör zengin, yazar fakir!
 </p>
 <p class="metin">
  Soruya "of the recort" cevap vermek mümkün fakat açık açık söylemek zor. Yazar için şöyle zor; eğer kitabını basan yayınevi kendisine 2 bin bastığını söylemesine rağmen 5 bin ya da 20 bin bastığını düşünüyorsa dahi tam olarak sayıdan emin olamıyor, emin olsa dahi bunu ispat edemiyor, ispat etme imkanı olsa dahi bunu ifade edemiyor. Yeni yayınevi bulmak, adresini kaybetmek, aynı sıkıntılarla yeni adreste yaşamak hatta kitap çıkartamamak gibi kaygıları yaşamak istemiyor. Kol kırılıyor yen içinde kalıyor. Açık olarak bilinmesine rağmen ispat edilmesi zor bir mesele olması bizim için de doğrudan açıklanmasını mümkün kılmıyor.
 </p>
 <p class="metin">
  Ötüken editörü Erol Kılınç'ın "Yayınevlerini itham etmeyelim" uyarısını da dikkate alarak hem yazarların hem de yayınevi editörlerinin ifadeleriyle "aile içi korsan" olayına 'isim vermeden' bakmaya çalıştık. Refik Durbaş ve Çetin Altan yayınevlerinin şeffaf olmayışından yakınıyor. "Hangi yazar hangi kitabının kaç bastığını biliyor ki?" Çoğu zaman yayınevi ne derse ona inanmak zorunda yazar. Pek çok yayınevi kuran ve kitapları onbinlerce satan yazar Hekimoğlu İsmail "İşsiz kalanların köşebaşlarında köfteci büfeleri açması gibi, işsiz kalan yayınevi kuruyor. Teliften kaçırıyor, mâliyeden kaçırıyor, adam geçimini bundan temin ediyor. O yüzden yayınevlerinin %70'ine itimat etmem. Benim kitabımı 60 bin bastılar hiç baskı göstermediler" diyor. Attila İlhan da benzer olayları bizzat yaşamış; "Bir kitabımın basımı bana 5 bin olarak bildirilmişti. Sonradan 30 binin üzerinde olduğunu öğrendim. Bu çok net olarak benim başımdan geçen bir olay. Bunlar yapılmaktadır Türkiye'de maalesef. Yayınevleri çoğunlukla büyür ve zenginleşirler fakat yazarlar için aynısını söylemek mümkün değil." Ali Bulaç ise sağ kesimde bir zamanlar telif istemenin önünde psikolojik engeller bulunduğunu söylüyor. "Dava, hizmet ve büyük hedeflerin" yanında telif istemek "ayıp" kaçıyormuş.
 </p>
 <p class="metin">
  Türkiye'nin önde gelen yayınevi yöneticileri kurumsallaşma, açıklık ve güven gibi olgulara dikkat çekiyorlar. Doğan Kitap editörü Tankut Gökçe'ye göre Türkiye'de profesyonel anlamda yayıncı oldukça az. Çoğu kurumsallaşamamış aile şirketleri. "Dürüstlük çok önemli ve herşey açık olmalı" diyor ama yayınevlerinin denetlenmesi işinin oldukça zor olduğunu da eklemeden edemiyor. İletişim'den Nihat Tuna benzer görüşleri dile getiriyor, "Herşey kayıt altında olmalı." Erol Kılınç ise yayınevi—yazar ilişkisinin şeklî kurallarla yürüyemeyeceği kanaatinde, "Yazarla yayınevi arasında sağlam bir güven olması gerekiyor. Çetin Altan her yayınlanan kitabın raporunun çıkartılması taraftarı. Kitap işiyle uğraşanların haysiyetli olması, yazara bir bakıma velînimet gözüyle bakılması gerekiyor." Pek çok yayınevi kuran ve yöneten Ali Bulaç'a göre ise en temel sorun işletme sorunu, "Yayınevi sahiplerinin çoğunun başka bir işi vardır. Yayınevini, işten anlamayan kişiler yönetir. Hiçbir ciddi yayınevi kurunun yanında yaş olma niyetinde değil, bir an önce profesyonelliğe geçilmeli basit ayak oyunlarının döndüğü bir piyasa olmaktan çıkmalı".
 </p>
 <p class="metin">
  Bazı yayınevlerinin telifleri kuşa çevirmeyle ilgili şu yöntemlere başvurduğu söyleniyor. En genel yöntem yazara baskı başına 2 bin bastım demek ama 5 bin basmak. Kitabın birinci baskısının hiç tükenmemesi, yani devamlı olarak basılmasına rağmen hep birinci baskı olarak göstermek yazara sadece birinci baskının telifini ödemek. Kitabın piyasa fiyatını belirledikten ve kitap piyasaya çıktıktan kısa bir süre sonra kitabın fiyatını artırmak. Son zamanlarda gelişen oldukça tutan bir model de yayınevinin bizzat kendi kitabınının 'korsanı'nı üretmesi. Çınar Yayınları sahibi Aydın Ilgaz, "Yayınevleri kendileri korsan basıyor. Yazarlarına çok yüksek telif veriyorum diyen yayınevi dahi basılan kitap sayısını farklı bildiriyor..."diyor.
 </p>
 <p class="metin">
  Yazarlar da transfer olur
 </p>
 <p class="metin">
  Bir yazarın bir yayınevinden diğerine transfer olmasını profesyonelliğin bir sonucu mu yoksa bizzat profesyonelleşememiş bir piyasının ürünü mü olduğuna tam karar verebilmiş değilim. Bu konuda pek çok farklı görüş var. Nihat Tuna'ya göre yazarın yeni arayışlarından kaynaklanıyor "Yeni yayınevinin kendisine hayat vereceğini düşünüyor. Ayrıca medyada tanıtımını görmek istiyor". Attila İlhan, yazarın başka yayınevine geçmek isteyişinin başında maddi sebeplerin geldiğini söylüyor. Yazara yeni atılım yapmak isteyen bir yayınevinden yüksek oranda bir telif teklifi gelir, yazar her iki tarafla konuşur, tercihini yapar. Ama gitmek kimisine yarar, kimisine yaramaz. "Kemal Tahir'in Bilgi'den transfer olması ona yaramamıştır" diyen Attila İlhan transfer olayına sıcak bakmayanlardan. Birkaç büyük yayınevinden gelen transfer teklifini reddetmiş. "Bazı hallerde bir yerde olduğunu bilmek kitabın iyi satılmasını sağlar" diyor. Hekimoğlu İsmail de Attila İlhan gibi adresinin bilinmesinden yana, "Okuyucu yayınevi ve yazarı takip ediyor". Attila İlhan yazarların haklı olarak 'tanıtım' yapılmasını istediklerini, fakat satışı etkileyen esas unsurun kitap/yazar ve okuyucu arasındaki elektrik olduğunu söylüyor. Hekimoğlu İsmail tamamlıyor, "Reklamlar hikayedir. Ben reklamları hiç okumam". Ali Bulaç yayınevleriyle ne telif ne de tanıtım sorunuyla karşılaşmış, "Benim için en önemli sebep baskısı bitmiş kitapların baskılarının yenilenmemesi. Şu anda sekiz hazır kitabım var. Yayınevlerine kızdığım için yeni kitapları vermiyorum" diyor. Mustafa Armağan, dağıtımı iyi olan, telif haklarına dikkat eden yayınevinin transferlerde "cazip" olduğu görüşünde. Pek çok transferin temelinde yazar—yayınevi itimatsızlığının yattığı açık.
 </p>
 <p class="metin">
  Bundan 40—50 yıl önce romanlar evvela gazetelerde tefrika edilir sonra kitaplaşır ve gazeteler arasında 'tefrika' transferleri olurmuş. Attila İlhan bu yolla edebiyatımıza büyük eserlerin kazanıldığını söylüyor. Her ne kadar 1935'te kendileriyle yapılan röportajda "para kazanmak için roman yazıyoruz" deseler de... Bir gazeteden diğer bir gazeteye geçerkenki gerekçeleri ise bugünkünden pek farklı değil; telif alamamak ya da daha yüksek telif vaadi. İletişim Yayınları yöneticisi Nihat Tuna, Orhan Pamuk'un transferinde herhangi bir transfer ücreti ödeyip ödemedikleri sorusuna "Orhan Pamuk bize transfer olmadı. Bize geldi 'Kitaplarımın sizden çıkmasını istiyorum' dedi ve biz de kabul ettik" şeklinde cevap veriyor. Tankut Gökçe'nin anlattığına göre Doğan Kitap transferlerde ücret ödemiyormuş. Bu arada, Orhan Pamuk'un Doğan'a geçeceği dedikoduları da gerçek dışıymış.
 </p>
 <p class="metin">
  Telif savaşları
 </p>
 <p class="metin">
  Fakat her transfer öyle kolay kolay gerçekleşmiyor. "Telif savaşları" diyebileceğimiz kavgalar, gürültüler ve mahkeme koşuşturmacaları baş gösteriyor.
 </p>
 <p class="metin">
  Yazar—yayınevi kavgaları aslında evlere şenlik: Ahmet Arif "Hasretim'den Prangalar Eskittim" kitabı için gerçek satış rakamı gösterilmediği gerekçesiyle Bilgi Yayınevi'nden Cem Yayınevine oldukça kavgalı bir şekilde geçiyor. Ahmet Arif, Refik Durbaş'a verdiği 1992'de de kitaplaşan röportajında isim vermeden yayınevini eleştiriyor. Diğer bir kavga ise Çetin Altan'la yine Bilgi Yayınevi arasında aynı gerekçeyle oluyor ve Çetin Altan başka yayınevine geçiyor.
 </p>
 <p class="metin">
  Necati Cumalı kitaplarının yayımlandığı hemen tüm yayınevleriyle mahkemelik oluyor. Tekin Yayınevi, İnkılap Kitabevi, Bilgi Yayınevi ve Can Yayınları. Necati Cumalı'nın eserleri 2000—3000 adet olarak basılıyor. Yazar telif hakkını peşin alıyor. Ancak 8—10 yıl aradan geçiyor ve bir türlü stoklar tükenmiyor. Üstelik yayınevi örneğin 300 bin liradan piyasaya çıkmış kitabı birkaç yıl sonra 3 milyon liraya satmaya başlıyor. Enflasyon nedeniyle fiyat artışı yapıyor yani... Cumalı'nın buradaki iddiası şu: Makul bir sürede tükenmeyen kitaplarda yapılan fiyat artışlarından ayrıca yazara da telif ücreti ödenmelidir. Necati Cumalı'yla rahatsızlığından dolayı görüşme isteğimizi gerçekleştiremedik. İnkılap Yayınları'ndan Tülay Metin'den öğrendiğimiz kadarıyla Necati Cumalı'yla olan davayı yayınevi kazanmış.
 </p>
 <p class="metin">
  Hekimoğlu İsmail ile Yeni Asya Yayınları arasında çıkan kavga bugün bile hatırlanıyor. Hekimoğlu İsmail, "Minyeli Abdullah" romanının da içinde olduğu on kitabının gelirlerini hizmete vesile olması için bir vakfa bağışlıyor. Zamanla vakfın bazı kişilerin özel tasarrufuna geçtiğini gözlemliyor ve kitaplarını geri çekmek istiyor. Fakat bunu ancak mahkeme marifetiyle halledebiliyor. Şamil Yayınev'inin sahibi Duran Kömürcü ile Osman Serdengeçti mahkemelik oluyor. Duran Kömürcü mahkum olup hapis yatıyor. Mehmet Şevket Eygi "İhya—ı Ulûm—üd Din' kitabının telifi yüzünden pek çok yayınevi ile problemler yaşıyor. Çile Yayınları ise bazı yazarlarıyla karşı karşıya geliyor.
 </p>
 <p class="metin">
  Telif savaşlarına dayanamayıp kendi yayınevlerini kuran yazarlar da var: Bunlardan birkaç örnek. Kemal Özer (Yordam Yayınları), Demirtaş Ceyhun (Sis Çanı Yayıncılık), Erol Toy (Yuva Yayınları)...
 </p>
 <p class="metin">
  En büyük hukuk savaşlarından biri de Rıfat Ilgaz'ın "Hababam Sınıfı" ile ilgili olarak Ak Yayınevi ve Rıfat Ilgaz arasında gerçekleşiyor. Bu hikayeyi Rıfat Ilgaz'ın oğlu Aydın Ilgaz'ın ağzından dinleyelim; "Babam, 1962 yılında kitabını Ak kitabevine çoğaltmak üzere yetki vermiş. O süreç içinde telif hakkı yasası bugünkü kadar gelişmediği için o kitabın bütün haklarını o yayınevi sahipleniyor. Telifleri ödemediği gibi, baskı sayısını bilmediğimiz için ne kadar sattığını da bilmiyoruz. Babam kitabının kaç sattığını öğrenemeden öldü. 11 kere mahkeme açtı. Gerek hastalığı gerek yazarlıkla ilgili olarak hapiste olması sebebiyle davalar düştü. Hakimler telif haklarının bir defaya mahsus satıldığını düşünüyorlardı ve biz mahkemeyi kaybettik. Çok sonra, kitapta "muhabere'nin muharebe" yazılması gibi bir takım tashih hatalarını ve hikaye başlıklarının değiştirilmesini öne sürerek 'Eserin içeriğine halel geldi' diyerek dava açtık ve kitabı ancak kurtarabildik."
 </p>
 <p class="metin">
  İlginç bir telif kavgası hikayesi de şöyle; ismi mahfuz bir kişi İslam tarihiyle ilgili bir kaç kitabı "makaslayarak" İslam Tarihi kitabı yazıyor ve çok satıyor. İlgili tüm yayınevleriyle mahkemelik oluyor. Hakim bir gün diyor ki, "Evladım sen de birşey yazamaz mısın hep aynı davadan geliyorsun?" Adam da "Efendim bunlar vahiy mi alıyorlar? Bunlar da bir yerlerden alıyor, ben de onlardan alıyorum!" diyor. Erol Kılınç taşı gediğine koyuyor, " Hırsızlığın sağı solu yok".
 </p>
 <p class="metin">
  Yapılan bir araştırmaya göre Türkiye'de kitap, 163'üncü temel ihtiyaç maddesi olarak karşımıza çıkıyor. Kitapların az satmasıyla ilgili konuşurken Ali Bulaç'ın bunu doğrudan nüfusumuza bağlamasına şaşıyorum ilkönce, "İngilizce ya da Arapça konuşan ülkelerle mukayese ettğimizde bizim nüfusumuz az. İngilzce konuşan bir ülkede kitap yayınladığında dünyanın pek çok yerinde alıcı bulabiliyor. Üniversiteler, kütüphaneler bir kitap alsa dahi bir yazarın telifiyle geçinmesine yetebilir" deyince rahatlıyorum. Ali Bulaç'a göre Türk yazarlarının şanssızlığı yaygın olmayan bir dilde yazıyor olmaları. Fakat üzülmeye gerek yok. Türkçe uzak olmayan bir gelecekte İngilizce ve Arapça gibi yaygın diller arasına girecek. O zaman Üsküp'ten Taşkent'e kadar bu kuşak üzerinde Türk yazarların eserleri okunabilecek. Karşılıklı ilişkiler eğitim ve ticaret, ortak bir lehçeyi doğuruyor zaten. Bu ortak dilin teşekkülünde de Türkiye Türkçesi dominant bir rol üstelencek.
 </p>
 <p class="metin">
  Size ütopik mi geldi? Kitapların çok satmasıyla ilgili daha az ütopik birşey söyleyebilir misiniz peki!
 </p>
 <p class="metin">
 </p>
 <p class="arabaslik">
  KİTAP DÜNYASINDA TRANSFER BORSASI
 </p>
 <p class="metin">
  <b>
   Yapı Kredi Kültür Sanat Yayıncılık
  </b>
 </p>
 <p class="metin">
  Ahmet Hamdi Tanpınar (Dergah'tan, Mahkemesi devam ediyor...)
 </p>
 <p class="metin">
  Adalet Ağaoğlu (İletişim'den)
 </p>
 <p class="metin">
  Ferit Edgü (Can'dan)
 </p>
 <p class="metin">
  Füruzan(Can'dan)
 </p>
 <p class="metin">
  Sabahattin Ali (Cem'den)
 </p>
 <p class="metin">
  Yusuf Atılgan (İletişim'den)
 </p>
 <p class="metin">
  Leyla Erbil (Can'dan)
 </p>
 <p class="metin">
  Hulki Aktunç (Afa'dan)
 </p>
 <p class="metin">
 </p>
 <p class="metin">
  <b>
   Can Yayınları
  </b>
 </p>
 <p class="metin">
  Kürşat Başar (Afa'dan)
 </p>
 <p class="metin">
  İnci Aral (Özgür'den)
 </p>
 <p class="metin">
  İletişim Yayınları
 </p>
 <p class="metin">
  Orhan Pamuk (Can'dan)
 </p>
 <p class="metin">
  Perihan Mağden (Afa'dan)
 </p>
 <p class="metin">
  İlber Ortaylı (Hill'den)
 </p>
 <p class="metin">
 </p>
 <p class="metin">
  <b>
   Özgür Yayınları
  </b>
 </p>
 <p class="metin">
  Halit Ziya Uşaklıgil (İnkılap'tan)
 </p>
 <p class="metin">
  Halide Edip Adıvar (Atlas'tan)
 </p>
 <p class="metin">
  Ümit Yaşar Oğuzcan (İş Bankası'ndan)
 </p>
 <p class="metin">
 </p>
 <p class="metin">
  <b>
   İş Bankası Yayınları
  </b>
 </p>
 <p class="metin">
  Sebahattin Eyüboğlu (Cem Yayınevinden)
 </p>
 <p class="metin">
  Vedat Günyol (Çeşitli yayınevlerinden)
 </p>
 <p class="metin">
  Zeyyat Selimoğlu (Afa'dan)
 </p>
 <p class="metin">
 </p>
 <p class="metin">
  <b>
   Doğan Yayıncılık
  </b>
 </p>
 <p class="metin">
  Fazıl Hüsnü Dağlarca (Tüm Zamanlar'dan)
 </p>
 <p class="metin">
  Necati Tosuner (Yapı Kredi'den)
 </p>
 <p class="metin">
  Reha Çamuroğlu (Om Yayıncılık'tan)
 </p>
 <p class="metin">
  Ahmet Karcılılar (Can'dan)
 </p>
 <p class="metin">
 </p>
 <p class="metin">
  <b>
   Diğer Bazı Transferler
  </b>
 </p>
 <p class="metin">
  Duygu Asena (Afa'dan AD Kitapçılık'a)
 </p>
 <p class="metin">
  Mario Levi (Afa'dan Remzi Kitapevi'ne)
 </p>
 <p class="metin">
  İlhan Selçuk (Yüzbaşı Selahattin'in Romanı ile Remzi Kitabevinden
Çağ Pazarlama'ya)
 </p>
 <p class="metin">
  Vedat Türkali (Epsilon'dan Gendaş'a, bu transferin gerekçesi farklı...)
 </p>
 <p class="metin">
  Necait Cumalı (Çağ Pazarlama'ya)
 </p>
 <p class="metin">
 </p>
 <p class="arabaslik">
  Yazar ne alır, yayınevi ne kazanır?
 </p>
 <p class="metin">
  Yazarlar kitaplarından telif alıyorlar. Türkiye'de telif oranları genellikle % 7 ila % 15 arasında değişiyor. Yazarın "yaşına başına", kitaplarının satışına, sürekliliğine göre bu oranın % 25'lere kadar çıktığı da oluyor. Hiç telif ödenmediği durumlar hatta yazarın kitap için yayınevine para ödediği durumlar dahi oluyor.
 </p>
 <p class="metin">
  Yazarlar kitaplardan ne kadar kazanıyorlar? Piyasa değeri 4,5 milyon TL olan bir kitabı ele alarak bunu açıklayabiliriz. Yazar %10 üzerinden telif anlaşması yapmış ve kitapta genel ortalamaya yakın olarak 2 bin adet basılmış olsun. İlk önce kitabın piyasa fiyatından KDV düşülüyor. Çıkan rakamla önce telif oranı sonra da basım miktarı çarpılıyor. Yukarıdaki örnekten hareketle yazar ortalama (4 Milyonx%10x2 Bin) 800 milyon kazanıyor. Ödeme yapılırken yayınevinin yazar adına ödediği %15'lik stopaj bu rakamdan düşülüyor. Çoğunlukla birinci baskıyla sınırlı kalan kitapların araştırma ve kültür kitapları olduğu düşünülürse bu kitap için yıllarını veren yazar için bu rakamın hiç de iç açıcı olmadığı kesin. Üstelik Hekimoğlu İsmail'in dediği gibi, "Telif ücretinin %7, %10, %15, %20 olması da o kadar önemli değil. Neden? Peki yayınevinden para alabilecek miyiz? Peki yayınevi 5 bin dediği zaman 5 bin mi basıyor yoksa 15 bin basıp bana 5 bin mi diyor?". Satmayan kitabın telifinin de az olacağı açık. Bu konuda en dürüst yayınevinin de elinden birşey gelmez. Fakat bu hiç bir zaman "kitabın satmıyor sana hiçbir sebeple telif veremem" açıklamasını haklılaştırmıyor. Çünkü tecrübeli yayınevi editörlerinin ifadesine dayanarak şunu söyleyebiliyoruz; sözgelimi 2 bin adet basılmış bir kitab 1/3 sayısını sattığında maliyetini karşılıyor. Yani iki bin basılan kitap bin adet satsa dahi maliyetini çıkartıp kâra geçiyor. Tabii burada söz konusu olan yayınevi piyasa koşullarında çalışan 'rasyonel' yayınevi.
 </p>
 <p class="metin">
  Bunun açıklaması şöyle; kitabın birim maliyeti hesaplanırken kağıt, matbaa, cilt, kira, personel, taşıma, amortisman vs gibi bütün maliyet kalemleri dahil ediliyor. Mesela bin adet basılan kitabın bütün kalemleri içeren maliyet toplamı 3 milyar olsun. Bu rakam 4'le çarpılır (bazı yayınevleri 3'le çarparken az da olsa 5'le çarpan yayınevleri de var); 12 milyar. Bu rakam baskı adedine bölündüğünde KDV hariç piyasa fiyatı ortaya çıkıyor; 12 milyon. Telifin %10 olması durumunda bunun ortalama olarak 1,2 milyon TL'si yazara 4,5 milyon TL'si dağıtımcıya, başta da belirtiğimiz gibi 3 milyon TL'si ise maliyete gider. O halde yayınevi bu kitaptan 3—4 milyon TL kazanır. Bu rakam, yayınevinin prestijine, pazarlık gücüne ve okuyucu profiline göre artar ve azalır ama genel hesaplama modeli böyle.
 </p>
 <p class="metin">
 </p>
 <br/>
 <center>
  <a class="anaorta" href="http://web.archive.org/web/20010707132018/mailto:muhsinozturk@usa.net">
   muhsinozturk@usa.net
  </a>
 </center>
 <br/>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2000/314/haberler/1.htm), [web.archive.org (arşiv bağlantısı)](http://web.archive.org/web/20010707132018/http://www.aksiyon.com.tr:80/2000/314/haberler/1.htm)
