# ‘Öyle kolay mı aydın olmak’

*Muhsin Öztürk 2001.07.07*

<div>
 <p class="spot">
  Safai doğup büyüdüğü kentleri terk eyledi, bir dağ köyünde yaşıyor, yazıyor, resim yapıyor. Bir kaç dönemde bir yanındaki armağanlarla iniyor çağdaşlarının arasına. Uykulu gözlere bir kaç damla çiğ serpiyor. Şimdi, Livingstone'dan Hallacı Mansur'a uzanan bir hikaye ile aramızda. İnsanın niçin sömürüldüğünü anlatmak için martıları ve kargaları seçiyor yazar, kimse kulak arkası etmesin, söze de yazık olmasın diye...
 </p>
 <p class="metin">
 </p>
 <img border="0" src="/web/20020225110301im_/http://www.aksiyon.com.tr/2001/344/resimler/coban.jpg"/>
 <p class="metin">
  Öğretilmiş kölelik olabileceği gibi öğretilmiş özgürlüğün de olabileceği bir gerçek... Öğretilmiş özgürlük aslında bir hatırlatma; özgür ve kendi olarak dünyaya gelen kişinin hayatın içinde başkalaşması, özünü kaybederek mutsuzlaşması bir hatırlatmayı gerektiriyor; bu da "aslına dön..." oluyor. Bu aynı zamanda özgürlüğün "kendi" olmak anlamına geldiği yorumunu öne çıkartıyor; "Ne kadar kendinizseniz o kadar özgürsünüz..."
 </p>
 <p class="metin">
  Safai, ressam ve yazar.. Özgürlüğünü ve benliğini şehrin dar sokaklarında değil de Akdeniz'de bir dağ köyünde bulmuş. Ve o dağ köyünü sığınağı haline getirmiş. Ekmeklerini kendi yapıyor, koyunlara çobanlık yapıyor, bir taraftan fırçasını ve kalemini işletiyor. Ortaya görünesi ve okunası eserler çıkıyor. Kahramanları martılarla kargaların olduğu "Martı Jonathan'dan Yünatanmartı", martıların köleliğini ve kölelikten kurtuluşunu anlatan sade ve özgün anlatıma sahip bir hikaye.
 </p>
 <p class="metin">
  -Size yakıştırılan "Don-Kişot" tabirini nasıl karşılıyorsunuz?
 </p>
 <p class="metin">
  O yakıştırma, buncağızın ürettiği bir dizi boyamanın ardından, 'Son-Kişotlar Son/suzdur'dan ötürü, bir gazetecinin uygun gördüğü bir tanımdı. Bugüne değin gerek basında, gerekse gündelik yaşamda, nice şaşılası ve karşıt (zıt) yakıştırmaların odağı olageldiğimiz için, pek üstünde durmuyoruz böylesi yargıların. Zen-Budacı bilgelerden de alıntılar içeren bir başka dizi boyamanın bildirgesine dayanarak, gazetelerden birinde 'Zen-Budacı ressam' olarak tanıtılmıştık da, seksenindeki anamız, nice ansiklopedi karıştırma gereği duymuştu Zen-Budacılık'ın neyin nesi olduğunu anlayabilmek için.
 </p>
 <p class="metin">
  Ankara'daki bir sergimizi tanıtmaya kalkışan Amerikalı bir gazetecinin kullandığı başlık neydi biliyor musunuz:  'Şarlatan mı Ermiş mi ?'!
 </p>
 <p class="metin">
  Gündelik yaşamda tanık olduğumuz tanımları sıralamaksa, bu söyleşinin boyutlarını aşar; iyisi mi, burada keselim.
 </p>
 <p class="metin">
  -Niye bir dağ köyünde yaşamayı tercih ettiniz?
 </p>
 <p class="metin">
  Yalnız 'olabilmek' için'! Hani Yalvaç (peygamber) İsa, "Düğün evlerinin önü hep kalabalıktır; ama gerdek odasına yalnızca yalnızlar girer" der ya... Bu yoksul da, gün geçtikçe kuburlaşan kentlerden uzak kalmakla, olumlu erkleri (enerjileri) daha net ve katışıksız bir biçimde algılayabileceğine inandığından, 'tası satıp, tarağı atıp', boşladı dört göbektir yaşayageldiği kentleri. İyi de etti: Yedi yılda yirmibeş kişisel, ikisi yayınlanmış, dördü yayına hazır betik (kitap), fakirhanemizin yapımı, tarımcılık, çobanlık... Mevlânaca bir söylemle, her yarının 'yeni bir gün' olduğu, dopdolu bir yaşam yani 'cancağızım'.
 </p>
 <p class="metin">
  -Bir taraftan yalnız bir hayat sürüyorsunuz, bir taraftan internet yoluyla pek çok insanla ilişki içindesiniz; sanat anlayışınızı, sanal galerinizi onlarla paylaşıyorsunuz. İlk başta çelişki gibi geliyor...
 </p>
 <p class="metin">
  Nitelikli ürünler, yalnızca yalnızlığa katlanabilenlerce ve yalnızlıkta göğeriyor, çiçekleniyor, meyveye dönüyor. Meyvelerimizi dallarında kurutmamak, çürütmemek için yayınevleri, internet adresleri, sergi salonları, söyleşi ve imza günleri benzeri aracılara gerek duyuluyor.
 </p>
 <p class="metin">
  Kalabalıkların arasına, Nietzsche'nin deyimiyle, 'armağanlarla' iniyoruz buralardan. Ne var ki, 'uyumaktayken ayak seslerimizi duyarak bir ân uyananların çoğu "Kim ki bu hırsız, sabahın bu er saatinde?" diye düşünüp, yeniden uykuya dalıyor!'
 </p>
 <p class="metin">
  -"Martı Jonathan'dan Yünatanmartı'ya" kimin hikayesi? Türkiye'de yaşanan olaylar ve kişilerle herhangi bir ilişkisi var mı?
 </p>
 <p class="metin">
  Kimin öyküsü değil ki? İnsanlığın öyküsü o! Salt ülkemizde değil, tüm yerkürede yaşanan, yaşanmış ve yaşanacak olan açmazın özüne tanım, çözümüne öneri getirmeye kendi çapınca çabalayan bir betik (kitap) Yünatanmartı.
 </p>
 <p class="metin">
  -"Martı Jonathan'dan Yünatanmartı" güzel bir hikaye. Öncelikle La Fontaine, George Orwell gibi yazarlardan etkilendiniz mi?
 </p>
 <p class="metin">
  İnsanoğlu'na "Hey, sen şu, şu haltları ediyorsun!" dedin mi, karşındaki bir yarar sağlayamadığı gibi, söze de yazık oluyor. İyisi mi, 'Onlar, sen değil de kargalar, sen değil de martılar, şu şu haltlardan ötürü o açmazlara bulanmışlar' diyelim; anlayan anlasın" dedik. Oyuncuların kimler olduğuna, okuyucu karar versin gayrı.
 </p>
 <p class="metin">
  Etkilenmeye gelince: Kişi, eğer kayalar denli katılaşmamışsa, bir serçe iskeleti gibi tinsiz (ruhsuz) değilse, yani etkileşime açıksa, koluna konan sinekten, çiçeği kemiren tırtıldan bile etkilenir. Dolayısıyla, salt ve salt "La Fontaine, Orwell,..." demeyelim de, "...bin yazar, bin ozan" diyelim iyisi mi.
 </p>
 <p class="metin">
  -Yünatanmartı'nın sözlerinin önce kargaları etkilemesini nasıl yorumluyorsunuz?
 </p>
 <p class="metin">
  Tüm kargalar birden etkileniyor mu? Yalnızca bir küme karga kendine gelip, martıları sömürmeyi artık içlerine sindiremeyerek ayrılıyorlar sürülerinden. Her tür bireysel köktenci (radikal) girişim için, öncelikle, belli bir doygunluk düzeyine erişmek gerekmez mi? Nasıl da görkemlidir İbrahim bin Edhem'in Memlük Sultanlığı'nı boşlayıvermesi.
 </p>
 <p class="metin">
  -Jonathan, Yünatan gibi imgeler neyin nesi?
 </p>
 <p class="metin">
  Amerikalı yazar Richard Bach'ın martısı Jonathan Livingstone, Batılıların "ben odakçı" yapısında sıkışıp kalmıştır olanca devrimci yanına karşın. Üstelik, Bach'ın Jonathan'ında toplumsal boyutta bir umar (çare), bir çözüm yakalamakta zorlanırsınız. Gizemcilik (mistisizm) de, üstaşkınlığa (kemâle) eriş de, pek çala kalem geçiştirilmiştir. Anadolulu değildir Jonathan, Doğulu değildir.
 </p>
 <p class="metin">
  Yünatanamartı'ysa, Doğu düşünürleri ve öyküleri ile beslenerek yaşam kazandı. Kitaba verilen ad, hem Jonathan sözcüğüyle uyaklı, hem de Hallâc-ı Mansur ve benzeri gizemcilere gönderme yapıyor. Hani hallaçlar yün, pamuk atarmış ya...
 </p>
 <p class="metin">
  -Sanıyorum sol kökenli bir aydınsınız. Pek çok konuda olduğu gibi din konusunda da farklı düşündüğünüz anlaşılıyor. Kendinizi "çağcıl" bir derviş olarak mı görüyorsunuz?
 </p>
 <p class="metin">
  Buncağızın kendisini 'ne' olarak gördüğünün, ne önemi var ki? Şeyh Bedrettin'e, her ne zaman nereden gelip nereye gitmekte olduğu sorulsa, Bedrettin "Bilisizlikten (cehaletten) gelir üstgerçeğe (hakikate) gideriz" dermiş. Haydi biz de öyle diyelim ki, soruya bir yanıt vermiş olalım.
 </p>
 <p class="metin">
  Solculuğumuza gelince: Kur'an'da, "Yerin göğün tümünün iyesi (sahibi) Allah'tır" denmiyor mu? Yalvaç İsa, "Varsılın (zenginin) Babam'ın yanına ulaşması, devenin iğne deliğinden geçmesinden zordur" dememiş mi? Ya Tevrat, "Sana değin (ait) olan her şeyi boşla, olanca zincirlerinden kurtul ve ol!" demez mi? İnancımız o ki, her içtenlikli dinsayar kişi, sözlük anlamında solcudur. En az onlar denli solcu buncağız da.
 </p>
 <p class="metin">
  'Aydın' mıyız?
 </p>
 <p class="metin">
  Öyle kolay mı 'aymak'?
 </p>
 <p class="metin">
 </p>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2001/344/kultur/1.htm), [web.archive.org (arşiv bağlantısı)](http://web.archive.org/web/20020225110301/http://www.aksiyon.com.tr:80/2001/344/kultur/1.htm)
