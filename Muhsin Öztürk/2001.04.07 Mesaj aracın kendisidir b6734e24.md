# Mesaj aracın kendisidir

*Muhsin Öztürk 2001.04.07*

<div>
 <p class="baslik">
  TÜRKÜYLE KAN KARDEŞ
 </p>
 <p class="spot">
  Daha ilk çıktığında bugünkü yere geleceği belli olan bir gruptu Kardeş Türküler. Öğrencilik yıllarında kulüp faaliyetleri dahilinde başlattıkları müzik çalışmalarıyla Türkiye'nin gündemine geleceklerini bilmiyorlardı belki. Şansları vardı; tam da "etnik" rüzgarların estiği bir dönemde kaliteli halk müziği-etnik müzik icra ediyorlardı çünkü..
 </p>
 <p class="metin">
 </p>
 <img border="0" src="/web/20020523091347im_/http://www.aksiyon.com.tr/2001/331/resimler/Mesaj.jpg"/>
 <p class="metin">
  "Doğu" albümüyle tanındılar, tartışıldılar.  İsmail  Cem, CD'lerini Avrupalı parlamenterlere hediye etti. Türkçe-Kürtçe seslendirdikleri "Kara Üzüm Habbesi" olay oldu. Klibine yer veren bir televizyon kapatıldı. En son da Vizontele'nin müzikleriyle gündeme geldiler.  Filmi beğenmeyenler bile müziğinden övgüyle bahsetti. Hiçbiri konservatuarlı değil. Zengin fakir, sağcı solcu, Türkçü Kürtçü her yelpazeden dinleyicileri var. Grup: Kardeş Türküler. Şimdilerde hem dinleniliyor hem merak ediliyorlar. İşte hikayeleri...
 </p>
 <p class="metin">
  Kardeş Türküler, Boğaziçi Üniversitesi'nde matematik, edebiyat, işletme gibi çeşitli bölümlerde okumaktayken, folklor klübüne üye olmuş, ilk müzikal deneyimlerini burada yaşamış, sonradan Boğazici Gösteri Sanatları Topluluğu'nu kurmuş bir grup gençten oluşuyor. Müzikal hikayeleri ilginç ama onları daha ilginç kılan tarzları. Grup Türkçe, Azerice ve Ermenice ağırlıklı türküleri seslendirmekle beraber "Kürtçe" türkülere repertuarlarında azımsanmayacak bir yer veriyor.
 </p>
 <p class="metin">
  İlk konserlerini 1993'te Boğaziçi Üniversitesi'nde veriyorlar. Fakat esas bir araya gelme, birbirlerini ve enstrümanları tanıma süreci 80'lerin sonu ve 90'ların başına isabet ediyor. Kulüp çalışmalarıyla ünlü Boğaziçi'nin folklor kulubünde müzik çalışmalarına 'amatörce' başlıyorlar. Bir dönem Batı halk şarkılarını çalıyorlar, kısa bir süre Anadolu popa merak salsalar da son durakları Anadolu halk müziğini akustik tarzda icra etmek oluyor. Aslında bu, enstrümanları öğrenmek imkanları ve eğilimleriyle birebir gelişen bir süreç. Bir taraftan çıkardıkları dergiyle yeni araştırmalar yaparken, bir taraftan da Anadolu halk müziği üzerindeki deneyimlerini devam ettiriyorlar. Kelimenin tam anlamıyla "deneyimler"; çünkü bugünkü tarzlarını yeni arayışlarla beraber yapılan deneme yanılmalar belirlemiş. Bu arada bir süre konservatuvar mezunu kişilerin desteklerini almışlar (Hem şan dersleri şeklinde bireysel, hem de grup çalışması, düzenleme yapma gibi konularda). Halk müziğini çok sesli düzene aktarırken otantik halini bozmayan, ritm ve yapısını koruyan anlayışı edinmelerinde, profesyonel olarak destek aldıkları Bulgaristan göçmeni Özcan Sönmez etkili olmuş. Çünkü Bulgaristan'daki yaklaşım böyleymiş. Sonuç olarak "Evet, alaylıyız ama çırak da olmadık, belirli bir ustamız yoktu bizim" diyorlar. Vokallerin ve vurmalıların ağırlığının hissedildiği, halk türkülerine göre enstrümanların çeşitlilik gösterdiği, çingene müziğinde klarnetin, Makedon türküsünde akordiyonun yer aldığı ama telli ve vurmalı çalgıları her daim merkezine alan, gitar, akustik gitar, bas gitar, keman gibi enstrümanları bünyesinde taşıyan kalabalık bir topluluk BGST- Kardeş Türküler. Belki virtüöz değiller ama Kardeş Türküler Türkiye Anadolu müziğini  icra eden en iyi  gruplardan biri.
 </p>
 <p class="metin">
  Türkçe ve Kürtçe asıl
 </p>
 <p class="metin">
  Grup, 1993'te Boğaziçi'nde verdikleri konserden sonra pek çok yerde, gecelerde ve derneklerde konserler verirler. 1997'de Kardeş Türküleri'ni çıkartırlar, 1999'da da "Doğu"yu... Bugün takip ettikleri çizgiyi aslında daha baştan bilinçli olarak belirlemişler. Diler Özer, "92'de Türkiye'deki halkların müziği dediğimizde "öbekler" seçtik: Türkçe, Kürtçe, Azerice ve Ermenice şarkılar ve Türküler repertuarımızı oluşturdu" diyor. Albümlerinde ve konserlerde Çingene, Gürcü, Arap ve Balkan türkülerine yer verseler dahi bu daha çok "sembolik". Yelpazeyi genişletmek istiyorlar ama bunun grubun imkanlarıyla ilgili bir şey olduğunu söylüyorlar. Doğrusu belirledikleri "konsepti" genişletmeleri zaman alacak bir süreç.  Sözgelimi Ege'nin Zeybek müziğini çok sevmelerine rağmen şimdilik "bulaşmadıklarını" söylüyorlar.
 </p>
 <p class="metin">
  "Politik duruşumuz var"
 </p>
 <p class="metin">
  Kardeş Türkülerin çıkışı tam da "mozaik", "çok seslilik" söylemlerinin yoğunluklu olarak kullanıldığı bir döneme rastlıyor. "Kardeş Türküler politik çıkışlı bir grup değildir ama politik duruşu vardır" diyor Diler Özer. Dinleyiciden aldıkları tepkinin Türkiye'nin içinde bulunduğu durumdan bağımsız düşünülemeyeceğini söylüyor. Yani onlardan daha az Kürtçe söylemelerini talep edenler de var, daha politik tavır görmek isteyenler de. "Çünkü biz çok konjonktüre uygun bir zamanda müzik yapıyoruz.  Dramaturjimizin ana teması halkların kardeşliği olduğundan , Anadolu'nun farklı kültürlerini yansıtan müziklerini bir araya getirme çabası sonuçta ister istemez politik bir yere oturuyor." Politik yer ve politik duruştan ne anlamamız gerekiyor?   Politik duruşumuz halkların kardeşliği. Ve bu anlamda söylediğimiz söz, iletmeye çalıştığımız mesaj ve bunu hangi dille iletiyor olduğumuz, yani müziğin kendisi bizim için çok önemli bir yer teşkil ediyor. Biz birtakım politik söylemler uğruna bu müzikal yapıdan ödün vermeyi kesinlikle düşünmüyoruz. Çünkü gerçekten müziği hakkınca yapmak gerekiyor. Bunu yapmadığınız sürece insanlar sizi ancak bir yere kadar dinlerler.  Bu şarkıların, türkülerin bir araya getirilişi, bunların yanyana durması, bir konserde beraber icra edilmesi başlı başına bir mesaj zaten. " Kendilerine çizdikleri çizgiyi herşeye rağmen korumaya kararlı görünüyorlar. Yani Kardeş Türküler Türkçe ve Kürtçe ağırlıklı olarak devam edecek.
 </p>
 <p class="metin">
  Kara Üzüm Habbesi
 </p>
 <p class="metin">
  Türküler sadece aşkı, özlemi dile getirmiyor. Farklı etnik grupların yanyana, iç içe yaşamışlıklarını, güzellikleri ve zorluklarıyla beraber taşıyor günümüze. Bir türkünün bir kaç dilde karşımıza çıkması bu ortak toplumsal yapıya işaret ediyor. Özellikle doğuda "Sarı Gelin" gibi hem Türkçe, hem Ermenice, hem de Azerice söylenen türküler var. Kara Üzüm Habbesi hem Türkçe hem de Kürtçe söylenen bir parça olması nedeniyle grup, bu parçayı her iki dilde de seslendirmeyi uygun bulmuş. "Hem Türklerin hem Kürtlerin yanyana halay çektikleri, düğünlerde-derneklerde birlikte söyledikleri iki dilli bir şarkı olması itibariyle, ortaklığa vurgu yapması için seslendirdik" diyor Diler Özer. Türkünün otantik hali yani kökeni hangi dildeyse öyle icra etmeyi öngörüyorlar. "Türkçe'yse Türkçe, Kürtçe'yse Kürtçe, Ermenice'yse Ermenice  seslendirmek gibi bir duruşumuz var. Ama bazılarının da aslının ne olduğu biraz karışıyor." Sarı Gelin'i Ermenice söylemelerinin sebebini Feryal Öney şöyle açıklıyor "Böylesi bize ahlaki olarak daha yakın duruyor. Çünkü Sarı Gelin'i herkes Türkçe söylüyor, Türkçe'sini söylemek zaten kolay."
 </p>
 <p class="metin">
  Grubun etnik yapısı
 </p>
 <p class="metin">
  Peki grubu oluşturan kişilerin etnik yapıları nasıl? Grupta, kendini Türk olarak niteleyen insanlar çoğunlukta; Kürt, Alevi, Arap, "Girit göçmeni", "Yugoslav göçmeni"de var. Daha önceden Laz bir arkadaşları varmış. Ermeni müziği yapmalarına rağmen Ermeni kimse yok. Ermeni müziği yaparken "düdük" çalmak gerektiğinde dışardan destek alıyorlar. Feryal Öney "Aslında grup oluştuğunda kimse kimsenin etnik yapısından haberli değildi. 90'lı yıllarda Türkiye'de etnik kökenler tartışılmaya başlandı . Bizim grupta böyle bir şey tartışılmıyordu ama millet  'biz Giritliyiz, işte şuyuz buyuz' demeye başladı. Uzaktan akrabalalıklar daha önemsenmeye başlandı, bir köken keşfi başladı. " diyor.
 </p>
 <p class="metin">
  Grup müzikal anlamda pek çok etnik grupla iletişim halinde. Sözgelimi İstanbul'daki Ermeni cemaatinden hem repertuar, hem araştırma faaliyetleri, hem de sözlerin tercümesi, diksiyonu anlamında yardım almışlar. Aynı şekilde Kürtlerin Mezopotamya Kültür Derneği'nden yardımlaşmaları olmuş. Yani konuların asıl sahiplerine gidip onlarla birebir ilişkiye geçerek müşküllerini  halletmeye çalışmışlar; bu hem Lazca, hem Süryanice, hem de Arapça parçalar için böyle olmuş.
 </p>
 <p class="metin">
  Sol değil muhalif
 </p>
 <p class="metin">
  Kardeş Türküler, kendilerini "sol" olarak nitelemiyorlar. "Muhalif" i uygun buluyorlar. Feryal Öney'e göre grubun müziği icra ediş tarzı, içinde muhalifliği barındırıyor. "Solistlerin tavrından sözlere yapılan vurgu, sözleri vurgularken perküsyonların giriş çıkışları dahi muhalif öğeler taşıyabilir "  Türküyle oyun doğası gereği iç içe olmasına rağmen halay daha çok "sol" gecelerin vazgeçilmez figürü olarak bilinir. Konserlerinde halay çekilmesini ilk başlarda yadırgadığını söyleyen Feryal Öney, buna zamanla alışmış.
 </p>
 <p class="metin">
  Ve Vizontele...
 </p>
 <p class="metin">
  Vizontele, ilk film müziği deneyimleri. Bir tema çerçevesinde müzik yapmak daha önce istedikleri bir şeymiş zaten. Vizontele'yi sadece bir film müziği olarak ele almamışlar, üretim aşamasında 4-5 ay gibi bir sürede projeyi teslim etmişler. "Sadece filme müzik yapmak değil o müziğin kendi içinde de bir atmosferinin oluşması gerekir. Adeta bir albüm yapar gibi çalıştık." Hiçbir zaman piyasadaki profesyonel anlamda film müziği yapan kişi ve kurumlar gibi olamayacaklarını, kafalarına uyan proje olduğu takdirde bu alanda devam etmeyi düşündüklerini söylüyor Diler Özer. Yoğunlaştıkları alanın "doğu" olması, Vizontele'nin doğuda geçmesi yaptıkları işi kolaylaştırmış fakat bu demek değildir ki bu tür çalışmalar "doğu" ile sınırlı kalacak. Anadolu'nun her yerinde geçebilecek her hangi bir tematik projeye müzik yapabileceklerini, bu durumda ancak enstrüman ve tarz değişikliğinin ister istemez gündeme geleceğini söylüyorlar.
 </p>
 <p class="metin">
  Kardeş Türküler, milliyetçiliği ile "övünen"  arkadaşlarımı bile mest edebiliyor. Her kesimden dinleyici topluyor. Ve yoluna devam ediyor.
 </p>
 <p class="metin">
 </p>
 <br/>
 <center>
  <a class="anaorta" href="http://web.archive.org/web/20020523091347/mailto:muhsinozturk@usa.net">
   muhsinozturk@usa.net
  </a>
 </center>
 <br/>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2001/331/kultur/2.htm), [web.archive.org (arşiv bağlantısı)](http://web.archive.org/web/20020523091347/http://www.aksiyon.com.tr:80/2001/331/kultur/2.htm)
