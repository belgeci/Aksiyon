# Ha o elundaki anayasa midur daa!

*Muhsin Öztürk 2011.10.03*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Türkiye iç içe geçmiş gündemlerle boğuşuyor. Bir olayın sıcaklığı bitmeden diğerine balıklama dalıyoruz. Karadeniz sahil bandında bir hafta içinde cereyan eden üç hadisenin izlenimi var burada. Yeni anayasa paneli, sel felaketi, Konuşan Kitap...
  </font>
 </div>
 <div id="newsText">
  <font class="detail-text">
   <p>
    <p class="MsoNormal">
     Eski Kültür Bakanı İsmail Kahraman, Hüseyin Nail Kubalı’nın öğrencisi olmasa bile, onun hoca olduğu İstanbul Üniversitesi mezunudur ve kendisiyle öğrencilik yıllarından tanışmaktadır. Yıllar sonra aynı arabada seyahat ederken, 1961 Anayasası’nın mimarlarından ve darbeyi destekleyen hocayla o günleri konuşur. Hiç özeleştiri yapmış mıdır mesela? Kubalı, 27 Mayıs ve 1961 Anayasası hakkında hoşnutsuzluklarını ifade etmeye başladığında çevresinin kendisini dışladığını söyler: “Yıllar sonra gördüm ki aslında o anayasayı hazırlayan 18 kişi olarak sadece kendimiz için bir anayasa yapmıştık. Meğer başka bir Türkiye varmış. Bunu ifade etmeye başladığımda üniversitede beni odaya almadılar.”
    </p>
    <p class="MsoNormal">
     İsmail Kahraman, bu anısını Rize’nin Güneysu ilçesindeki yeni anayasa panelini yönetirken anlatıyor. Masada eski Anayasa Raportörü Doç. Dr. Osman Can, Diyarbakır Ticaret Odası’nın eski başkanı olan AK Parti Milletvekili Galip Ensarioğlu ve İstanbul Milletvekili Metin Külünk oturuyor. Öğretmenevi’nin konferans salonu tıklım tıklım. Yeni anayasa heyecanı en ücra köşede bile kendini hissettirirken, 19. yüzyıldan başlayan zengin anekdotlar yakınlara geldikçe canlı hatıralara dönüşüyor. Panelde aslen Rizeli Tevfik İleri’nin bütün ailesi de hazır bulunuyor, isimleri tek tek anons ediliyor. Türkiye’de anayasayı tartışmak ve değiştirmek makûs bir talihi ve tarihi alt etmek gibi bir şey. Benzeri görülmeyen bir şekilde Denizli’den Adıyaman’a pek çok il derneği programın düzenleyicileri arasında. Başlık da buna uygun: “Yedi Nefes Tek Ses: Yeni Demokratik Anayasa Paneli Güneysu Buluşması.”
    </p>
    <p class="MsoNormal">
     Dernek yöneticilerinden diğer protokol konuşmacılarına kadar herkeste yakın tarih çalışan bir akademisyen havası var. Yakın siyasi tarih, beraberinde sağlam bir siyasi bilinç doğurmuş. Katılımı ve ilgiyi gören panelistlerden biri, ‘Hep böyle midir insanlar?’ diyor. Güneysu, Başbakan Erdoğan’ın memleketi ve yeni sivil bir anayasanın hazırlanması da onu tarihsel bir konuma itecek. Osman Can, “Türkiye’nin iyi bir şoförü var, o da buradan çıktı. Ancak arabada arıza var. Şimdi bu arabayı değiştirme zamanı.” diyor. Yer yer panelin yeri ile tarihsel bir sorunun halli arasında bağ da kuruldu ister istemez. Programda olduğu hâlde rahatsızlığı nedeniyle katılamayan Kemal Karpat’ın gönderdiği açılış konuşmasıyla başlayan toplantının bir diğer siması Köksal Toptan’dı. “Türkiye ilk defa bu şansı yakaladı.” diyor Toptan. 19. yüzyılda başladı anayasa yapma tarihimiz. Anayasalarımız, küçülen ve Anadolu’ya sıkışan bir devletin savunma refleksiyle hazırlanmış, ‘ötekini’ dışlamak esas olmuştu. Bugün ise kendine güvenen, herkesi kucaklayan, dışa açılan ve bölgesel güce sahip bir ülkenin anayasasını yapmaktan söz ediyoruz. Konuşmalarda bu vurgu baskındı. Kasaba diyebileceğimiz bir ilçede Türkiye’nin en temel sorunlarının masaya yatırılması, Türkiye siyasetinin Ankara yörüngesinden çıktığının bir göstergesi aynı zamanda.
    </p>
    <p class="MsoNormal">
     Anons edildiğinde en büyük alkışı Osman Can alıyor, onun Sabih Kanadoğlu ile girdiği tartışmanın hatırası hâlâ taze burada. Galip Ensarioğlu’nun “Yeni anayasa olmasın diye bu terör olayları oluyor.” tespiti de hafızalarda yer ediyor. İsmail Kahraman, bir anısını daha anlatıyor panelde: “70’lerde Rize’de konferans verirken bir hemşehrim ‘Sen 24. maddeden bahset, 24. maddeden’ dedi. Hemşehrime cebimden çıkarttığım avuç içi büyüklüğündeki 27 Mayıs anayasasından o maddeyi okumaya başladım. “Ha o elundaki anayasa midur da!” tepkisini aldım.”
    </p>
    <p class="MsoNormal">
     Yeni anayasa konuşulurken Rize’de şiddetli bir yağmur baş gösteriyor. Rize’den çıkıp Hemşin’den geçerek toprak yolda ünlü belgeselci Cemal Gülas’ın köyüne doğru yol alırken, o yağan yağmurun bir sel felaketine yol açacağını düşünemezdik elbette. 5 yıl önce kendi köyünde yaşamaya karar veren Gülas’la Atlas Dergisi macerasından köye dönüş hikâyesine uzanan serbest zamanlı sohbetler ederken Rize’den gelen haberler bizi tekrar akşam karanlığında şehre sürüklüyor. Su altında kalmış arabalar, dükkânını ve evini sudan boşaltmaya çalışanlar, yer yer sokaklarda debisi yükselen sular... Bir bocalama sonrası direksiyonu gerisin geriye kırarak sahil otoyolunun açık olduğuna dua ederken, aramızdaki cevval televizyoncuların 3D teknolojisiyle hemen canlı yayına geçmesi... Bir gün sonra gazeteleri ‘derenin intikamı’ başlıkları süslerken, şehir ve insan gözetilmeden yapılan sahil otoyolunun tadilatı konuşuluyor. Karadeniz sahil yolu, en önde gelen sohbet konusu oluyor. Rize’nin sakin vadilerinden dolaşarak zirveye tırmandığınızda, Karadeniz’in bu yol dışında alternatifinin olmadığını anlıyorsunuz.
    </p>
    <p class="MsoNormal">
     Rize’de olanın Ordu’da olmadığı, Karadeniz sahil yolunun şehirde ekstra bir olumsuzluğa yol açmadığı söyleniyor. Bunu, iki gün sonra Samsun üzerinden Ordu’ya vardığımızda görebiliyoruz. Karadeniz derelerini ve sahilini konuşmayı sürdürürken ‘Güzel bir Karadeniz gününde’ cümlesi ile açılan 4. Konuşan Kitap Şenliği’nde bambaşka bir gündemin içindeyiz bu defa. Cumhurbaşkanı Abdullah Gül’ün eşi Hayrünnisa Gül’ün himayesinde gerçekleşen etkinlik, Rıdvan Dilmen’den Yıldız Ramazanoğlu’na, Memati’den Nazlı Eray’a kadar yüzlerce ünlü simayı Ordu’da bir araya getiriyor. Hayrünnisa Gül, yeni kültür merkezinde sade ve güzel konuşmasında felsefi göndermelere ve kendi hatıralarına yer veriyor. “İyi seçilmiş kitapları okumak, geçmiş yüzyılların seçkin zekâlarıyla önceden düzenlenmiş bir konuşmaya katılmak gibidir.” diyerek Descartes’a gönderme yaparken, kendisinin kitapları sevmesinde babasıyla yaptıkları kitap alışverişlerinin etkisinden söz ediyor. Yer yer istatistikler verip gelişen ülkelerde milli servetten insana ayrılan payın yüzde 10, kişi başına düşen kitap sayısının 20-30’ları bulduğunu, bu sayıların Türkiye’de bir hayli mütevazı kaldığını ifade ediyor. “Yeni nesillere okuma alışkanlığı kazandırmalıyız. Çünkü okuyan, sorgulayan, okuduğundan sonuçlar çıkarabilen, bu sonuçları kendi hayatına ve çevresine uygulayabilen bir gençlik sorunun değil, çözümün parçasıdır. Hatta çözümün ta kendisidir.” cümlesi de ona ait.
    </p>
    <p class="MsoNormal">
     Hayrünnisa Gül, Evliya Çelebi Seyahatnamesi’nden Karadeniz’de geçen bir bölümü de okuyor. Ordu’da en çok kitap okuyan ilköğretim 5. sınıf öğrencisi Şefika Güney’e verilen plaket ve onunla yer yer salonun da katıldığı ayaküstü sohbet renkli sahnelere yol açıyor “...Namık Kemal’i okuyorum, ne verirlerse okuyorum.”
    </p>
    <p class="MsoNormal">
     Spor, edebiyat ve televizyon dünyasının ünlü isimleri de okurlarla sohbet ediyor. Hayrünnisa Gül’ün yoğun programında diğer etkinlik alanlarına katılmak, Karagöz oyununu çocuklarla birlikte izlemek, kimsesiz çocukların kaldığı yuvadaki doğum gününe katılmak, huzurevi ziyareti de var. ‘First Lady’nin gün içinde katıldığı etkinlikler ve teleferikle çıkılması tavsiye edilen Boztepe’de kalabalıklarla ve yalnız verdiği poz, Türkiye için pek var olduğu söylenemeyen ‘Başkan Eşi’ modelinin hayat bulduğunu gösteriyor. Hayrünnisa Gül’ün bir fikri olarak başlayan bu Konuşan Kitap Şenliği, yazarları gençlerle ve birbiriyle buluşturmanın yeni bir adresi. Devlet himayesi olması her şeyi kolaylaştırıyor. Bir tane bile büyük oteli bulunmayan şehirde spor, edebiyat ve sanat camiasından 300’ü aşkın kişinin aynı anda ağırlanabilmesi kolay değil. Ordu Valisi Orhan Düzgün’le gece yarısı yaptığımız sohbette pek çok yeni otel zinciri yatırımının olduğunu ve yerli insanların katkısıyla havaalanının yapılacağını öğreniyoruz. Türkiye, altyapı sorunlarıyla birlikte üstyapıyı da inşa etmenin sancısını yaşıyor bugünlerde. Kolay değil...
    </p>
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://aksiyon.com.tr/aksiyon/haber-30636-ha-o-elundaki-anayasa-midur-daa.html), [web.archive.org (arşiv bağlantısı)](http://web.archive.org/web/20140926135441/http://aksiyon.com.tr/aksiyon/haber-30636-ha-o-elundaki-anayasa-midur-daa.html)
