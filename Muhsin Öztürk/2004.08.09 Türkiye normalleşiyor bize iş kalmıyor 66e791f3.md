# Türkiye normalleşiyor, bize iş kalmıyor

*Muhsin Öztürk 2004.08.09*

<div>
 <p>
  <font>
   Onlar Le Monde ve The Wall Street Journal gibi ünlü gazetelerin Türkiye temsilcileri. ‘Çıplak Türkiye’yi aynı evi paylaştıkları bir zamanda yazdılar. Kitabın Türkiye’ye yayınlanma imkanı bulduğu 2004’te medeni durumları değişmiş, ‘ayrı dünyaların insanları’ olmuşlardı. Nicole Pope ve Hugh Pope’u buluşturduk; Avrupa’yı ve Türkiye’yi konuştuk.
   <br/>
   <br/>
   1997 yılında yazılan ‘Çıplak Türkiye’yi pek çok yayınevi basmayı reddeder. Sabah Yayıncılık’tan (kapandı) aldıkları yazılı cevap şöyledir. “Bu kitabın Türkiye’ye hayrı yoktur.” Kitap 1997’de İngiltere’de, 1998’de Amerika’da, 2004’te de Türkiye’de yayımlandı. Geçen yedi yılda köprünün altından çok sular aktı. Nicole Pope, Le Monde’nun Türkiye temsilciliğini, Hugh Pope da The Wall Street Journal’ın İstanbul büro şefliğini devam ettirmekte. Ama artık aynı evi paylaşmıyorlar.
   <br>
    <br>
     Kitabın Amerika’daki yeni baskısında Ocak 2004’e kadarki Türkiye süreci anlatılıyor. Cumhurbaşkanı Sezer’e az yer verilen yeni bölümlerde, Türk şirketlerinin yurt dışındaki başarıları öne çıkıyor. Hugh Pope’a göre, Türkiye’den Avrupa’ya göç edecekler konuşulurken Avrupa’dan Türkiye’ye gelecekler pek hesap edilmiyor.
     <br>
      <br>
       Serbest dolaşımla gelecek yabancıların hâli
       <br>
        <br>
         Belki de en büyük problemler buradan doğacak. “Benim gibi bir yabancı Türk Parlamentosu’na girerse ya da kilise isterse ne olacak?” diyen Hugh Pope, serbest dolaşımla Avrupa’dan Türkiye’ye yerleşenlerin olacağını söylüyor. “Bir Türk İngiltere’ye gider, beş yıl dayanırsa İngiliz pasaportu alır. Peki Türkiye’de durum nasıl olacak?” sorusunu ortaya atarak, bu ve benzeri pek çok şeyin cevaplarının olmadığını söylüyor. Bu konuda dinî dernekler meselesini gündeme getiriyor; “Avrupa’da bir dernek yasa dışı bir şey yapmadığı sürece her şey yapabilir. Yani Avrupa’da serbestlik var. Burada ise dini serbest bırakmak hâlâ hayal.”
         <br/>
         <br/>
         Nicole Pope, Almanya’da yaşayan Türklerin seçme ve seçilme hakları olduğu halde, kendisinin 17 yıldır İstanbul’da yaşamasına rağmen belediye seçimlerinde bile oy veremediğini ekliyor. Siyasî sorunlara işaret etseler de Türk halkına çok inanıyorlar: “Türk toplumunun bayağı dengeli ve sağlam bir yapısı var. Problemler daha çok siyasî.”
         <br/>
         <br/>
         —Kitabı yazarken, Türkiye’nin doğru bilinmediğini mi düşündünüz, yoksa birikiminizi değerlendirmek mi istediniz?
         <br/>
         <br/>
         Nicole: Biz zaten gazetecilik yapıyorduk, Türkiye hakkında yazı yazıyorduk. Tabii habercilikte çerçeve oluşturmaya yer yok. Kısa olması ve haber kaynaklı olması lazım. Bu şekilde Türkiye’yi gerçekten anlatmak çok zor. Hep siyasi konular gündemde. Hep Kürt sorunu ya da İslam ve devlet arasındaki problem konuşuluyor. Ancak her şey tarihte gizli ve bunu gazetede yansıtmak çok zor.
         <br/>
         <br/>
         Hugh: Her gazeteci bir kitap yazmak ister. Hatırlarsınız 1997 Türkiye’nin karanlık yılıydı. Bence o dönemde Türkiye hakkında yazılmış en pozitif kitap. “Çıplak Türkiye” Özal’ın inkılabını yansıtmak istiyor. Turistlerin elindeki 2004 Türkiye rehberlerini görürseniz, üç kitabın önerildiğini görürsünüz. Bir tanesi başka bir gazetecinin yazdığı, çok negatif bir kitap. Öbürü tamamen Kürt sorunu ve İslam üzerine odaklanıyor. Sonunda ‘en iyi kitap budur’ diyerek bizimkini öneriyor. Daha dengeli ve Türkiye daha pozitif bir yere gidiyor gibi bir ruh taşıyor çünkü. Bu çok önemli. Özellikle İngiltere’de Türkiye hakkındaki önyargılar çok güçlü. İngiltere’de Türkiye hakkında bir kitap hazırlamak ve iyi satışlar elde etmek istiyorsanız kesinlikle bu önyargılara oynamalısınız. Zaten kitap İngiltere’de iyi satmadı, Amerika’da sattı.
         <br/>
         <br/>
         —Bir gazetecinin bakış açısı hangi ülkeden geldiğine bağlı olur mu? Ülkelerinin ‘bakış’ını taşır mı?
         <br/>
         <br/>
         Nicole: Biz zaten ülkemize o kadar bağlı değiliz. Orada büyüdük; ama ayrılalı çok oldu. İkimiz 20 seneden fazla bu bölgede yaşıyoruz. Biraz Ortadoğulu da olduk. Ya da Türkiyeli de diyebiliriz.
         <br/>
         <br/>
         Hugh: Bakış açısı değişiktir. ABD çok daha önyargısız. Çünkü onların bir tarihi yok. İngilizler tepeden bakmayı sever. Fransızlar ise işin teknik ve teorik yönünü önemser. Onlar herşeyi İslam’a göre değerlendiriyor; İslam ve laiklik. Almanlar nasıl bakıyor, onu pek bilmiyoruz. Biz bu kitabı Almanca görmek istiyorduk. Ancak her kültür kendi yazarları tarafından yazılmış değerlendirmeler görmek istiyor. Bizim tarzı Almanlar sevmiyor.
         <br/>
         <br/>
         —Kitap çalışmanıza katkılarından dolayı teşekkür ettiğiniz sosyal demokrat, liberal, muhafazakar isimler var. Müteşekkir olduğunuz Kemalist var mı?
         <br/>
         <br/>
         Hugh: Kenan Evren. Onun anılarını içeren yedi kitabı okudum baştan sona. Kemalistler her yerde var. Elbette görüşüyoruz. Ancak Kemalistler ne düşünüyorlar biliniyor. Aslında 1990’lı yıllar Kemalizmin yeniden yorumlandığı yıllar. Türkiye Kemalizmden geliyor, Kemalizmle sorun yaşayanlar var ve biz onlarla sohbet ediyoruz. Kemalistlere karşı değildik; ama yenilik onlardan gelmiyordu. Ordunun içinde dost olduğum subaylar vardı.
         <br/>
         <br/>
         Nicole: Bir yakınlaşma oldu.  Hâlâ problemler var; ama 1997’de olduğu gibi değil.
         <br/>
         <br/>
         —Aynı zamanda Ortadoğu muhabirisiniz. Türkiye’nin bu bölgede 4—5 yıl önceki imajıyla bugünkü arasında ne fark var?
         <br/>
         <br/>
         Hugh: Saygı. Ortadoğu’da Türkiye’ye karşı saygı var. Birinci neden Türk ekonomisinin başarısı. Artık Tahran’da Türk gömlekleri alabiliyorsunuz. Bunlar kaliteli ama pahalı değil. Çin’e kadar Ülker bisküvileri, Duru sabunları alabilirsiniz. Türkiye bu ürünlerle tanıtılıyor. Ayrıca Türkiye Avrupa’ya yaklaşıyor. “Türkler sırrı keşfetmiş” durumu var. Çünkü İran’da Arap dünyasında iyileşme yok. Türkiye Avrupa tarafından kabul ediliyor ve bu saygı kaynağı. İkinci sebep, bir Arap bir Türk’le karşılaştığında Mustafa Kemal hakkında ne düşündüğünü soruyordu. Verdiği cevaptan hareketle onun kafir olup olmadığına karar veriyordu. Ama artık öyle değil. Çünkü görüyorlar ki Kemalist bir devlet içerisinde bir İslamcı hükümet var. Detayları bilmiyorlar, ama şöyle düşünüyorlar; bu Türkler artık belki Müslümandır. Sonuncusu Suriye faktörü. Suriye, Arap dünyasının kilidi. Öcalan’ın gönderilmesiyle birlikte 1999’dan bu yana Suriye ve Türkiye yakın dostlar.
         <br/>
         <br/>
         —AK Parti’yi nasıl buluyorsunuz?
         <br/>
         <br/>
         Nicole: MHP çok endişeli! Bu hükümetle birlikte Türkiye’nin imajı dışarıda çok değişti. Gerçekçi ama agresif değil, daha çok diyalog kurmaktan yana. Kıbrıs meselesinde herkesi çok şaşırttı. Türkiye’nin pozisyonunu herkes biliyordu. Birkaç ay içerisinde tam bir U dönüşü oldu. Yaklaşım tarzı da çok farklı. Eskiden Türk dış politikasından işler ‘olmazsa olmaz’larla yürütülüyordu. Şimdi çok yumuşak bir şekilde hareket ediliyor.
         <br/>
         <br/>
         Hugh: Erdoğan ve AK Parti gerçekten demokratik bir ürün. Tony Blair çok güçlü bir lider olarak çıktığında herkes ona saygı gösteriyordu. Erdoğan’a da öyle. Dünya’da güçlü bir lider; çünkü güçlü bir halk desteği var.
         <br/>
         <br/>
         —Avrupa için askerin siyaset üstündeki vesayeti kaygı verici olmaktan çıktı mı?
         <br/>
         <br/>
         Nicole: Bence Avrupa için şu anda önemli bir sorun değil. Tek tek konular değil siyasi bir sorun var ortada. Avrupa sürecinde Türkiye çok değişiyor, reformlar geliyor. Türkiye o seviyeye geldiği zaman belki üye olmak istemeyecek. Zaten Avrupa da değişiyor. Avrupa ne olacak, o da belli değil. On yeni ülkenin katılmasıyla nüfus daha da büyüdü. Türkiye ile birlikte ciddi bir ‘nüfus’ problemi yaşayacaklarını düşünüyorlar.
         <br/>
         <br/>
         Hugh: Avrupalı hükümetler Türkiye’ye ‘evet’ demeye hazırlanıyor; ama bir dertleri var: “Biz bunu halklarımıza nasıl anlatacağız.” Avrupa kamuoyu Türkiye’yi tanımıyor. Nasıl ki Ortadoğu kamuoyu değişiyor, Avrupa kamuoyu da değişiyor. Tayyip Erdoğan’ın ziyareti sırasında Fransa’daydım. Le Figaro gazetesi Erdoğan konusunda çok dengeli yazılar yayımladı. Bu Türkiye için çok büyük bir başarı. Eskiden Türkiye normal olmayan bir ülke olarak yansıtılırdı hep. Şimdi ise normal bir ülke olarak tanıtılıyor. Yani bizim gitme zamanımız geldi.
         <br/>
         <br/>
         —Avrupa, Türkiye’deki muhafazakar kesimle empati kuramıyor. Kuramadığı için de din ve vicdan özgürlüğü konusunda ikiyüzlü davranıyor şeklinde bir görüş var.
         <br/>
         <br/>
         Hugh: Siz Avrupalı oldunuz zaten. Türban meselesinde Avrupa’da iki görüş var. İngiltere’de serbest, Fransa’da yasak. Çok ilginç, Ortadoğu da aynı şekilde. Türkiye’de yasaklıyorsunuz, İran’da mecburi oluyor. Ama iki toplum çok farklı değil. Başörtüsü yüzeysel bir şey değil. Bir devlet nasıl yönetilecek, ideolojisi nasıl olacak meselesidir. İngiltere, biz bu sorunu yumuşak şekilde hallederiz diye düşünüyor. Fransa sert olmalıyız diyor. Fransız hükümetiyle Türk hükümeti aynı yaklaşımı paylaşıyor.
         <br/>
         <br/>
         —Türkiye’de, geldiğiniz ilk yıllara göre ne değişti?
         <br/>
         <br/>
         Hugh: Biz 15 yıl önce gazeteci arkadaşlarımızla görüşürken aşağı yukarı hiç bir şeye aynı gözle bakmıyorduk. Kürt sorunu ve İslam konusunda tartışmalar oluyordu. Çok farklı görüşlerimiz vardı. Belki biz de değiştik ama Türkler daha çok değişti. Yani kendi ülkelerine bakışları değişti. Cumhurbaşkanı Sezer’in birtakım kişileri davet etmemesi, bir çocuk oyunu gibi. Hepimiz biliyoruz ki çok önemli siyasi şeylerin arkasındalar. Ama herkes bunun nasıl garip bir şey olduğunu biliyor. Belki Sezer de biliyor. Ama eskiden herkes her şeye siyah beyaz bakıyordu. O dönemin kapanmasında televizyonlar çok büyük rol oynadı.
         <br/>
         <br/>
         —Türkiye’deki gazeteciliği nasıl değerlendiriyorsunuz.
         <br/>
         <br/>
         Hugh: Dünyadan artık çok farklı değil. Ama tabii büyük bir para sorunu var. Bir haber için Wall Street Journal gazetesine 10— 20 bin dolar masrafım olabilir. Oldu da. Paraları var. Türkiye’de öyle yok. Ne kadar paranız varsa o kadar güzel bir şeyler alabilirsiniz. Wall Street Journal’da iki bin beş yüz kelimelik bir makale üç ay sürebilir. Yani bu çok büyük bir avantajdır. Onun için bizim kaliteli ürünlerimiz var. Çünkü zenginiz. Artık Türkiye’de de bazı yerlerde çok kaliteli işler yapılıyor. Ben Türk gazetelerini İstanbul gibi görüyorum. Güzel yanları da kötü yanları da var. Ama dünyanın bir parçası. Özel bir kötülük var denilemez.
         <br/>
         <br/>
         Nicole: Zaten her yerde pek parlak değil. Belki yorumlara biraz daha ağırlık veriliyor.
         <br/>
         <br/>
         Hugh: Köşe yazarı meselesi ilginç. Sadece havadan konuşan gazeteciler bizde de var; ama burada çok seviliyor. Hiçbir röportaj yapmadan bir şeyler yapmak çok ilginç. Her gün aynı temalar yazılıyor. Sanki bir ilaç gibi. Bazı kişiler bunu içmeyi seviyor.
         <br/>
         <br/>
         —‘Çıplak Türkiye’de yargılar ortaya koyuyorsunuz. Kaleme alırken görüş ayrılıkları oldu mu hiç?
         <br/>
         <br/>
         Hugh: Hayır. Zaten biz beraber çalışıyorduk. Aynı evde. Aynı kişilerle konuşuyorduk. Aynı ortamda yazıyorduk, tartışıyorduk. Yaklaşık aynı görüşleri savunuyorduk. Küçük yaklaşım sorunu olabilir ama bunları hallediyorduk.
         <br/>
         <br/>
         Nicole: Zaten hangi bölümü kimin yazdığını kimse fark etmedi.
         <br/>
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </p>
 <!---------
						<p align="justify" style="margin-top: 8px; margin-bottom: 8px">
						<font face="Verdana" color="#000000" style="font-size: 8pt">
						(Bu yazı 1910 kez okunmuştur)</font>
						</p>
---------->
</div>


Kaynak: [www.aksiyon.com.tr](http://www.aksiyon.com.tr:80/yazdir.php?id=13995), [web.archive.org (arşiv bağlantısı)](http://web.archive.org/web/20070310034619/http://www.aksiyon.com.tr:80/yazdir.php?id=13995)
