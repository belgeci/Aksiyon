# Tayyip Bey alternatif çıkmaması için elinden geleni yapıyor

*Muhsin Öztürk 2015.08.31*

<div class="pNewsDetailMainContent ctx_content" itemprop="articleBody">
 <p>
  Kamuoyu araştırma şirketi Metropoll’ün sahibi Özer Sencar ile erken seçimi ve alternatifleri konuştuk. Abdullah gül, siyasi bir oluşuma gidecek mi? Erken seçimde nasıl bir sonuç ortaya çıkar?
 </p>
 <p>
  Alternatif’ ve ‘alternatifsizlik’, siyasi alanın en belirleyici kavramları. Oy verme davranışlarının nedenleri arasında hatırı sayılır yerileri var. Özellikle de ‘alternatif’ kavramı epeydir AKP ile ilgili devrede. Sağ ve muhafazakâr cephede alternatifsizlik AKP’nin lehine işliyor. Ciddi yeni bir siyasi oluşumun bütün dengeleri altüst edebileceği konuşuluyor. Henüz böyle bir hareket olmasa da… Kamuoyu araştırma şirketi Metropoll’ün sahibi ve genel müdürü Özer Sencar ile bu konuyu konuştuk.
 </p>
 <p>
  <strong>
   -Klasik soruyla başlayalım. Bu pazar seçim olsa ne olur?
  </strong>
  <br>
   Öncelikle herhangi bir parti tek başına iktidar olabilecek durumda değil. İkincisi, partilerin oylarında, özellikle AKP, MHP ve CHP’de dikkate değer bir değişiklik yok. Sadece AKP ve CHP’de istatistiksel olarak anlamlı olmasa da artış eğilimi varken, MHP’de azalma eğilimi olduğu söylenebilir. HDP’de ise dikkate değer bir artış görülmekte. Bu bulgulara göre partilerin oy oranları sıralamasında bir değişiklik olmasa da HDP’nin bölgesel avantajı nedeniyle çıkaracağı milletvekili sayısı MHP’den fazla olacak görünmektedir. Bu vesileyle HDP parlamentoda üçüncü parti konumuna yükselecektir.
  </br>
 </p>
 <p>
  <strong>
   -Bunu bir veri olarak alırsak; yeni bir siyasi alternatif çıkarsa şansı var mı?
  </strong>
  <br>
   Mevcut siyasi potansiyeller arasında veyahut potansiyel siyasi aktörler arasında bu imkâna sadece Abdullah Gül sahiptir. Abdullah Gül, AKP’ye de giremeyeceğine göre…
  </br>
 </p>
 <p>
  <strong>
   -Neden?
  </strong>
  <br>
   Çünkü Tayyip Bey’in onu kabul etme ihtimali yok, şimdilik…
  </br>
 </p>
 <p>
  <strong>
   -Kesinlikle giremeyeceğini mi düşünüyorsunuz? ‘Acaba kongrede partinin başına gelir mi?’ diye konuşuluyor çünkü.
  </strong>
  <br>
   Tayyip Bey’in Abdullah Gül’ü bu şartlar altında davet etmesi için bir sebep yok.
  </br>
 </p>
 <p>
  <strong>
   -Hangi şartlarda var peki?
  </strong>
  <br/>
  AKP’nin oyları yüzde 35’in altına inerse ve istikamet inme şeklinde olursa buna mecbur kalabilirler. Ama o zaman, AKP’nin giderek oylarının azalma eğilimi gösterdiği bir ortamda Abdullah Gül gelirse bu gidişi durdurabilir mi emin değilim. Yani AKP’nin çok zayıfladığı, oylarının çok düştüğü bir ortamda Abdullah Gül onu geri çeviremez.
 </p>
 <p>
  <strong>
   -Çeviremeyebilir değil!
  </strong>
  <br/>
  Çeviremez. Dolayısıyla belirli bir süreçten sonra Abdullah Gül’ün partiye davet edilmesi veya kendisinin gelmesi ile etkili olabilmesi için AK Parti’nin çok fazla yıpranmamış bir süreçte olması lazım. Bugün Tayyip Bey kabul etse ve Gül partiye davet edilerek önümüzdeki kongrede genel başkan, erken seçimde de milletvekili olsa hiç tartışmadan şunu söyleyebilirim: AKP tek başına iktidar olacak gücü alır. Ama şu anda böylesi bir olasılık söz konusu değildir.
 </p>
 <p>
  <strong>
   -Kurucusu olduğu AK Parti’nin 14. kuruluş yıldönümüne de davet edilmemiş zaten. Bu netlikte gözlemlediğiniz şeyi Gül bilmiyor olabilir mi?
  </strong>
  <br/>
  Bence kesinlikle biliyordur, ya da tahmin ediyordur.
 </p>
 <p>
  <strong>
   -Peki, Gül için AKP dışında bir alternatif var mı?
  </strong>
  <br/>
  Abdullah Gül ve ekibi şu anda seçime girme şansı olan herhangi bir partiyle seçime girse barajı aşacak hem de iyi oranda barajı aşacak oy alabilir. Alabilir ve AKP’nin iktidar olma diye bir şansı kalmaz. AKP’nin oylarından 10-15 puan gideceğinden şüphem yok. Şu anda Abdullah Bey’in kredibilitesi bu durumda.
 </p>
 <p>
  <strong>
   -Abdullah Bey böyle bir şey yapar mı?
  </strong>
  <br/>
  Yapmaz. Abdullah Bey’i böyle bir şeye zorlayacak bir güç var mı bilmiyorum.
 </p>
 <p>
  <strong>
   -Diyelim ki Gül böyle bir şeye girmedi, seçimden sonra yine kaos beklemiyor mu bizi?
  </strong>
  <br/>
  Siyasal ve ekonomik alanda istikrarlı bir dönem yaşamayacağımızı düşünüyorum.
 </p>
 <p>
  <strong>
   -1 Kasım’da AKP tek başına iktidar olabilecek mi?
  </strong>
  <br/>
  Olamayacak ama az miktarda oyunu arttırabilir. Ancak bu artış AKP’yi tek başına iktidar yapmaz. Eğer AKP %41-42 civarında bir oy gücünün olduğunu görürse; ya seçim riske girer ya da önümüzdeki dönemde birbiri ardına seçimler yaşayabiliriz.
 </p>
 <p>
  <strong>
   -Ve bu arada AK Parti hükümet etmeye devam eder!
  </strong>
  <br/>
  Halktan ve parlamentodan güvenoyuna ihtiyaç duymadan hükümet etmeye devam eder. AKP’yi Erdoğan’dan bağımsız düşünmek mümkün değildir. AKP’nin iktidarı Erdoğan’ın iktidarı olacaktır.
 </p>
 <p>
  <strong>
   -Peki, geçmişte de mi AKP’yi Erdoğan’dan bağımsız düşünemeyiz? Gül var, Arınç var, başkaları var…
  </strong>
  <br/>
  Başlangıçta farklı kesimlerin desteğine ihtiyacı vardı. Çünkü Tayyip Bey, büyükşehir belediye başkanlığı sırasında şöhret olup bir başarı hikâyesi üretti ama bu onu Türkiye’de bir numara yapacak hâle getirmedi. Tayyip Bey başlangıçta AB’ye ve demokrasiye de sahip çıktı. Parti içerisine liberalleri ve sosyal demokratları aldı. Bu kendisinin ve partinin ulusal ve uluslararası mecrada tanınma ve meşruiyet kazanma süreciydi. Şimdi bunların hiçbirisine ihtiyacı yok. Bunu zaten eski İstanbul İl Başkanı da bir beyanatında söylemişti, “Yıkım dönemi geçti, inşa dönemimizi biz kendimiz yapacağız.” diye… Demek istediğim AKP kimliği ile Tayyip Erdoğan kimliği özdeştir. AK Parti’yi Tayyip Erdoğan’ın dışında bir varlık olarak görmemek lazım. Başından beri öyle.
 </p>
 <p>
  <strong>
   -Dışarıdan destek verenler dışta kaldı. Şimdi de “Biz bu partinin kurucusuyuz, önde geleniyiz.” diyenlerin yol ayrımından söz ediliyor. Mesela, 3 dönemlikler aday olurlarsa-olmazlarsa meselesi var. Bu bir şeyi etkiler mi?
  </strong>
  <br/>
  Hiçbir şeyi etkilemez. Tayyip Bey’in önceden beraber çalıştığı, sonradan bir kısmını tamamen ayırdığı, bir kısmını tüzük gereği (3 dönemlikler) ayrılmak zorunda bıraktığı siyasi aktörler var. Onların Tayyip Bey üzerinde bir hak iddia edecek güçleri ve imkânları yok.
 </p>
 <p>
  <strong>
   -AKP üzerinde olabilir mi?
  </strong>
  <br/>
  Tayyip Bey üzerinde hak iddia edemezsen AKP üzerinde de hak iddia edemezsin.
 </p>
 <p>
  <strong>
   -“4 yıl Adalet Bakanlığı, şu kadar yıl da parti yöneticiliği yaptım, bu işte benim payım var.” diyemez mi?
  </strong>
  <br/>
  Hiçbir anlamı olmaz. Adalet bakanı oldun, adalet bakanı olmanın nimetlerinden istifade ettin, ücretini aldın kardeşim!
 </p>
 <p>
  <strong>
   -Erdoğan’ın tavrı bu mu?
  </strong>
  <br/>
  Ben öyle olduğunu düşünüyorum. Tayyip Bey’in yaklaşımı farklı olabilir ama dışarıdan benim gördüğüm bu. Kişi, AK Parti’ye samimi bir şekilde hizmet etmiştir, bunun karşılığını da milletvekili, bakan veyahut da zenginlik olarak almıştır.
 </p>
 <p>
  <strong>
   -Dolayısıyla o eski hesap kapanmış, bitmiştir öyle mi?
  </strong>
  <br/>
  Hesap bitmiştir. Bu 3 dönem kuralını kaldırabilirler. Yanlış bir şey de değil. Yanlış olan 3 dönem kuralının konmasıydı. Bu demokratik değil. Çünkü siyasette tecrübe çok önemli bir unsurdur. Ama Tayyip Bey, daha başlangıçta, “Bir süre sonra bunları ben kendi elimle dışarı atamam. Bunlar yaşlı, kıdemli, şöhretli adamlardır. Tüzüğe öyle bir kural koyayım ki sorunsuz ayrılsınlar.’’ diye düşündüyse müthiş zekice bir operasyon. Ben, Tayyip Bey’in o günden dişli alternatifleri yok etmenin en kibar yolunun bu olduğunu gördüğünü düşünüyorum.
 </p>
 <p>
  <strong>
   -13 yıl iktidarda kalabileceğini öngörebilir mi?
  </strong>
  <br/>
  Görebilir. Tayyip Bey bugünkü başkanlığını öngören, tasarlayan, dizayn eden biri. Şimdi “Ben yapmadım, tüzük böyle yaptı.” diyor. Gerçekten bunu düşünerek yaptıysa bu iyi bir satranç oyunculuğunu gösterir.
 </p>
 <p>
  <strong>
   -Abdullah Gül bahsine dönersek, sizce bir çıkış yapar mı?
  </strong>
  <br/>
  Abdullah Gül riski seven biri değildir. Kavgayı seven biri değildir. Riskli ve kavgalı işlere girmek istemez.
 </p>
 <p>
  <strong>
   -Ama Fazilet döneminde o yenilikçi harekete liderlik yaptı.
  </strong>
  <br/>
  Doğru.
 </p>
 <p>
  <strong>
   -O riskli değil miydi?
  </strong>
  <br/>
  Ama o zaman karşısındaki Erbakan’dı. Şimdiki Tayyip Bey. Arada çok fark var.
 </p>
 <p>
  <strong>
   -Gül dışında bir alternatifin çıkma ihtimali var mı?
  </strong>
  <br/>
  AKP için olmadığını düşünüyorum. AKP dışında Cumhurbaşkanlığı seçiminden önce Meral Akşener bir alternatifti.
 </p>
 <p>
  <strong>
   -Cumhurbaşkanı adayı olarak…
  </strong>
  <br/>
  Cumhurbaşkanı adayı olarak da, alternatif parti olarak da bir potansiyeldi. O da cesaret edip çıkamadı.
 </p>
 <p>
  <strong>
   -Alternatiflerin durumu bu.  Peki, ne bekliyor bizi?
  </strong>
  <br/>
  Siyasal ve ekonomik istikrarsızlık diyebiliriz.
 </p>
 <p>
  <strong>
   -Bir çıkış yolu yok mu?
  </strong>
  <br/>
  Ben halkın önüne sandık gelirse halkın irfanı ve sağduyusu ile yine doğru karar verebileceğini düşünüyorum. Politikacılara hiçbir zaman ümit bağlamamışımdır. İtibar da etmem. Ama böyle kritik dönemlerde halkın sağduyusu ile doğru tercihlerde bulunduğunu düşünüyorum. 7 Haziran’dan önce devlet bütün imkânları ile AKP için çalıştı. Cumhurbaşkanından ilçe kaymakamına kadar, bütün medya, nihayetsiz bir para imkânıyla çalıştı. Buna rağmen AK Parti’ye tek başına iktidar olma yetkisi vermedi.
 </p>
 <p>
  <strong>
   -Siyaseti toplumun sorunlarına çözüm üreten yapı olarak düşünürsek siyasi yapıların bir hayli tıkanık olduğu söylenebilir. Bu siyasi alanda boşluk olduğu anlamına gelir mi?
  </strong>
  <br/>
  Şu anda siyasette bir boşluk yok. Bütün siyasi partiler kendilerine bağlı bir kitlenin önünde duruyor. AKP kendisine bağlı yüzde 41’in önünde duruyor. CHP 25, MHP 16, HDP de 13… Bu bir boşluk ifade etmiyor. Ama gayrimemnun kitle var Türkiye’de. Bu kitle uygun bir alternatif çıktığı takdirde kararını yeniden gözden geçirebilir. Şu anda muhafazakâr dindar kesimdeki insanlar “Ne olacak yani, AK Parti’ye vermeyeceğim de gidip MHP’ye, CHP’ye, PKK’ya mı oy vereceğim?” diyor. Bu durum bir alternatifsizliği ifade ediyor. Doğru bir alternatifin bir şekilde ortaya çıkması hâlinde halk bunu yeniden değerlendirir.
 </p>
 <p>
  <strong>
   -Alternatifin çıkmaması konusunda da siyasetin güdüldüğünü düşünüyor musunuz?
  </strong>
  <br/>
  Alternatifin çıkmaması için Tayyip Bey elinden geleni yapabilir. Nitekim yaptı da. Has Parti’nin liderini ve potansiyel bir lider konumunda olan eski DP liderini yanına çekti. Şimdi ortada AK Parti’ye oy veren (dindar, muhafazakâr, milliyetçi her neyse) kitlenin bir alternatifi yok. Dolayısıyla bu insanlara hitap edecek imkân çıkarsa bu insanlar AK Parti’ye mi vereyim, oraya mı vereyim diye düşünebilirler.
 </p>
 <p>
  <strong>
   -Bizi önümüzdeki günler ne bekliyor?
  </strong>
  <br/>
  Eğer AKP tek başına iktidar olamazsa tekrar tekrar seçim olacak veyahut da seçimsiz azınlık hükümetleri… Bu Türkiye’yi kaosa götürebilir. 7 Haziran seçiminin sonucu bir koalisyon önermesidir. Siyaset bunu beceremedi. MHP’nin tavrı belli. Tayyip Bey zaten ilk günden itibaren koalisyon istemiyordu. Ama Tayyip Bey ölçen biçen bir adamdır, tek başına iktidar olamayacağını en iyi bilen kişidir bana göre.
 </p>
 <p>
  <strong>
   -Onun senaryosu ne olabilir?
  </strong>
  <br/>
  Onun senaryosu kendisi seçimle iktidara gelinceye kadar arka arkaya seçim yapmak ya da azınlık hükümeti türevi hükümetlerle yönetmeye devam etmek olabilir.
 </p>
</div>


Kaynak: [www.aksiyon.com.tr](http://www.aksiyon.com.tr/siyaset/tayyip-bey-alternatif-cikmamasi-icin-elinden-geleni-yapiyor_552098), [web.archive.org (arşiv bağlantısı)](http://web.archive.org/web/20151228134412/http://www.aksiyon.com.tr/siyaset/tayyip-bey-alternatif-cikmamasi-icin-elinden-geleni-yapiyor_552098)
