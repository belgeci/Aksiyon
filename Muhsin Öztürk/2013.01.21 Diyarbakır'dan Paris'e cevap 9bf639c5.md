# Diyarbakır’dan Paris’e cevap

*Muhsin Öztürk 2013.01.21*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Nicedir sessiz yığınların dillendirmekte zorlandığı silahsız bir hayat sürme arzusu karşılık buluyor. Paris’te öldürülen üç kadının cenazesinde neredeyse hiçbir taşkınlık yaşanmıyor. İşte Paris-Diyarbakır hattında İmralı sürecine yönelik son durum...
  </font>
 </div>
 <div id="newsText">
  <font class="detail-text">
   <p>
    İmralı süreci, Abdullah Öcalan’ın Başbakan Tayyip Erdoğan’a mektup yazarak ‘barışta rol oynayabileceğini’ ifade etmesi ve MİT Müsteşarı Hakan Fidan’la 2 gün sürdüğü söylenen görüşmeyle başladı. Paris’teki suikast ve fail tanımlarındaki çeşitlilik, bu sürecin zorluğunu tek başına izah etmeye yeterli. Bir taraftan da merkezinde Öcalan’ın olduğu silahsızlanma görüşmelerinin, çoktandır 4-5 ayrı iktidar gövdesinden söz edilen PKK çevresinde nasıl karşılık bulacağı merak konusu. Bu sorunun cevabını, Diyarbakır’daki olaysız cenaze töreninde ve belki de ‘eski’ bir ‘yoldaş’ üzerinden arıyoruz.
   </p>
   <p>
    <img alt="" src="http://web.archive.org/web/20130126143519im_/http://medya.aksiyon.com.tr/aksiyon/2013/01/21/muhsin-diyarbakir-5.jpg">
     <p>
      “Dilerim geç kalınmamıştır. Çünkü bu sürece çok geç gelindi.” diyor Sedat Yurtdaş. Bugünlerde Diyarbakır’da avukatlık yapan ve bir düşünce kuruluşunu yöneten Yurtdaş, 1994 yılında Meclis’ten derdest edilen 7 DEP milletvekilinden biridir. Üstelik derdest edilmeden birkaç ay önce neredeyse devletin bütün kurumlarıyla ve sivil toplumun hazır olduğu ‘kozmik’ bir toplantının müzakerecisiyken. Ocak 1994’teki toplantının hemen başında DYP’li, ANAP’lı milletvekilleri “Burada Sevr müzakereleri yapılıyor” diyerek ortamı terk etmiştir. 2 gün süren toplantının ‘hiç konuşmasalar da’ Genelkurmay’dan 7 katılımcısı vardır. Güney Afrika, İsrail, Filistin gibi sorunlarda rol almış yabancı ülke temsilcileri, sendika ve sivil toplum liderleri, MİT, Emniyet gibi devlet kurumlarından kişiler de hazır bulunmaktadır. Devlet Bakanı Yıldırım Aktuna ve Vamık Volkan’ın yönettiği, Kürt meselesinin ‘rutin dışı’ siyaset çözümü toplantısından sonuç çıkmadığını anlamak güç değil. 93’te Turgut Özal’ın vefatıyla akim kalan sürecin devamı gibi gözüken buluşmadan, hafızasında yer eden Enver Sedat’a ait bir cümleyi aktarıyor Yurtdaş: “Aslında sorunların yüzde 70’i psikolojiktir.”
      <p>
       <strong>
        Devlet rutin dışına çıktı!
       </strong>
       <p>
        MİT, 1997 yılında yeniden ‘görüşme’ başlattığında Ahmet Türk ve Sırrı Sakık’ın da olduğu 7 kişilik grubun içinde Sedat Yurtdaş da vardır. Yıldız köşklerinde yapılan geniş güvenlikli toplantı MİT’in cevapsız bıraktığı bir soru ile sona erer: “Görüşüyoruz ama Genelkurmay bu görüşmenin neresinde, siyasetçilerin konumu nedir? Bizimle görüşerek halkı ve örgütü yanıltmamızı ve böylelikle örgütü tasfiye etmeyi mi amaçlıyorsunuz?” Yani, “Devletin bütün kurumları işin içinde midir, bizden ne istiyorsunuz?” sorusudur işin esası. Bu soru bütün görüşmelerin temelini oluşturacaktır. Dolayısıyla, o tarihlerden beri “Muhatap Öcalan’dır” denmesinin sebebi, devletin istediklerini karşılayabilecek yegâne kişinin o olmasından ileri gelmektedir sanki.  Sedat Yurtdaş, 94’te kendilerini ‘boşanma uzmanı’ olarak tanıtan yabancı kişilerin katıldığı toplantıya atıfla, aslında devletin her zaman bu türden bir görüşmeye hazır olduğunu söylüyor. “Devletin bu konularda rutini ne kadar bir kenara attığını, atabildiğini, mantıklı olanın da bu olduğunu biliyoruz.” Zira yakın zamana kadar çeşitli görüşmeler olsa da ya devlet ya da siyaset hazırlıksızdır. Eski bakan ve AK Parti Genel Başkan Yardımcısı Mehmet Ali Şahin’in ifşa etmesi ile öğrendik ki 2006’ya kadar Öcalan’la görüşme tekeli Genelkurmay’ın elindedir. 99 yılında Öcalan ‘PKK yurtdışına çıksın’ talimatı verdiğinde ‘Bir kısmı kalsın’ denmiştir, görüşme tekelini elinde bulunduran ekip tarafından. Bütün bu süreçlerde Ergenekon’un nasıl varlık gösterdiği ayrı ve uzun bir fasıla elbette.
        <p>
         Kürt meselesi bir siyaset meselesi olmaktan çok devlet meselesi oldu. Siyasetin sözü geçmediğinden PKK’nın hedefinde de hep devlet yer aldı, ta ki yakın bir zamana kadar. Şöyle ki: Siyasetçi çok şey vadeder de, hükümete geldiğinde ‘kırmızı kitap’ önüne konulduğunda vaatler gerçekleşmez. Demokratikleşme en çabuk unutulan şeydir. Asıl güç devletin ilgili bürokratlarıdır çünkü. Yurtdaş, sırf bu yüzden görüşen ya da müzakere edenin devlet yetkilisi olmasını olumlu buluyor: “Devletin Kürt meselesindeki geçmiş (90 yıllık) tutumunu düşündüğümüzde aslında devlet kurumlarının bu işin içinde olması önemli. Genelkurmay, siyasiler ve MGK, şu anki görüşmelerin bir parçasıysa bu uzlaşmanın mümkün olabilmesinin de yoludur. Sürecin MGK’da görüşüldüğü ve görevlendirme yapıldığı anlaşılıyor. Sadece iktidar partisi değil, devletin bütün güvenlik bürokrasisi, hatta eğitim, ulaştırma ve dışişlerinin sürece dâhil olması, müzakere edenin temsil gücünün siyasileri ve diğer devlet kurumlarını da kapsaması önemli.”
         <p>
          Geçmiş yıllar Kürt meselesinin silahla çözülemediğini gösterdi. Bunu ‘savaşın’ içinde olanlar da söyledi. Yeniden çatışma çıksa, on binlerce ölüme binlercesi eklense dahi yine bir ‘barış’ olmak zorunda. Bir süreç, çok kanlı birkaç yıldan sonra yeniden başladı. Paris’teki örgüt üyesi üç kadının öldürülmesi provokasyon endişelerini harekete geçirdi. Akıllarda ‘Habur’ sahneleri varken gözler cenazelere toplu törenin yapıldığı Diyarbakır’a çevrildi. Böyle bir anda Diyarbakır’ın merkezî rolünü hatırlamak kaçınılmazdı. Hiçbiri Diyarbakır’da defnedilmeyecek olsa bile büyük törenin burada yapılması yeniden Diyarbakır’ı bütün tartışmanın zemini hâline getirdi. Kürt meselesinin boyutlarını buradan izlemek de yanlış değildi zaten.
          <p>
           Endişeler boşa çıktı. Sadece gazete manşetlerine değil, kepenkleri kapalı Diyarbakır çarşısına da bereket geldi. Bejan Matur’un ifadesiyle ağızlardan çıkan ‘barış’ belki ilk defa ‘savaş’ anlamında kullanılmadı. Değil büyük bir olay, en küçük taşkınlığın dahi olmamasından çıkarılacak önemli sonuçlar var. Bugünlerde Kürt Meselesi’nin Anayasal Yansıması üzerine çalışan Dr. Vahap Coşkun’a göre, meydandan çıkan en önemli sonuç BDP tabanının bir bütün olarak barışı ciddi manada istediğini ve izlediğini göstermesi oldu. “Çatışmanın ve ölümlerin verdiği bezginlik var. Her barış kelimesi ciddi destek gördü. Barışı savunan ve taşıyan taraflar Diyarbakır’dan güç topladı.” Diğer önemli sonuç yine BDP ile ilgili: “BDP’nin çok önemli bir aktör olduğunu gördük. Sürecin içine dâhil edildiğinde sokağı kontrol etmede, engel olacak unsurların devre dışı bırakılmasında önemli bir rolü olacağı görüldü.”
           <p>
            <strong>
             Çatışma bıkkınlığı
            </strong>
            <p>
             Eskiden beri ifade edilmiş olsa bile ilk defa kitle ve taban vurgusu dikkat çekiyor. “Eğer kitleler ve taban barışı istiyorsa buna kimse mâni olamaz.” cümlesini sıklıkla işitiyoruz. Hatta yer yer kaygıları olduğu hissedilen bir güvenlik bürokratı “Tabandaki bu barış isteğine karşı hiçbir güç alenen karşı çıkamaz. Kandil de bunu yapamayacaktır.” diyor.
             <p>
              Perşembe akşamı Diyarbakır Hava-alanı’nda cenaze bekleyen gruptan bir genç çitlerin üzerine poster asmak için çıktığında BDP tabanından birileri hemen müdahil oldu. Daha ilk andan itibaren bir olayın çıkmayacağını göstermişti havaalanı önüne biriken topluluk. İki gün boyunca Öcalan posterleri yoktu neredeyse; birkaç cılız girişim dışında hükümet aleyhine slogan atılmadı.
              <p>
               Cenaze töreninde Ahmet Türk’ün Kandil’in bombalanması ile ilgili Erdoğan’a yönelik birkaç sözü ve bunun ardından gelen birkaç slogan dışında hükümete yönelik bir söz işitilmedi. Paris’teki suikastlardan Fransa sorumlu tutuldu. Sosyalizm ve devrim vurgusu hâkimdi meydana. Seyit Rıza’nın ismi defalarca zikredildi. TİKKO ile MLKP örgütlerinin legal uzantıları Partizan ve Ezilenlerin Sosyalist Partisi flamaları dikkat çekti. ‘Üç Fidan’ vurgusu, 70’lerin devrimci solunun sembol üç ismine atıf yapıyordu. Cenazeleri kadınlar kaldırdı, konuşmalarda da saldırının aynı zamanda kadınlara yapıldığı vurgulandı. BDP’nin şahin kanadı kürsüye çıkmadı. Öcalan fotoğraflarının olmaması da Batıkent Meydanı’ndan batıya verilen bir mesaj gibiydi.
               <p>
                Perşembe günü kaybettiğimiz Mehmet Ali Birand’ın son yazısında değindiği gibi böylesi büyük kitleleri karıştırmak kolay, sükûneti sağlamak zordu. Örgüt disiplini vardı ama artık yorgunluk, çatışma ortamından duyulan bıkkınlık, barış söylemini dayatılan değil, sahiplenilen bir olguya dönüştürdü. Alanı dolduran binlerce kişiden biri olan Mehmet P., KCK davasından yargılanıyor. Halkın öfkeli olduğundan ama görüşmelerin getirdiği bir sükûnetin de varlığından bahsediyor: “Parti bize ‘sabredin’ dedi.”  Bir oğlu dağda, bir oğlu cezaevinde olan Makbule Güner, ‘barış’ olmasını en çok arzulayanlardan biri.
                <p>
                 Ateşkes ve silah bırakma, siyaseti öne çıkarma çabalarının olduğu her ‘çatışma’ bölgesinde provokasyon oluyor. İspanya’da, İrlanda’da, Filistin’de, Güney Afrika’da olduğu gibi. “Bunlar oluyor. Bağışıklık aşısı da deniyor buna; soğukkanlılıkla ve üstten bakabilir, kayıpları bir yana bırakabilirsek bu provokasyonlar etkisizleşir. Paris’i yapanlar belki bu işin sonu gelir diye düşünmüşlerdi. Diyarbakır’da neyi gördük; bu işi güçlendirdi. Barışa olan özlemi ve desteği güçlendirdi. Yeni kırılmalara da sebep olmadan, o 3 kadının ölümü üzerinden bir barış deklarasyonuna dönüştü Diyarbakır’ın tutumuyla. Dolayısıyla bağışıklık da kazandırmış oldu, güçlendirdi süreci.”
                 <p>
                  Bir taraftan alttan alta Öcalan merkezli başlayan sürecin bütün örgütü kapsayıp kapsamayacağı tartışılıyor. Vahap Coşkun’a göre, Öcalan elbette bu kararı verirken sözlerinin Kandil tarafından dikkate alınacağını hesaba katmıştır. “PKK içindeki hiçbir aktör doğrudan doğruya Öcalan’a karşı bir pozisyon içine giremez. Sebebi çok açık.  Kandil’dekilerin silahlı gücü olabilir ama asıl şey taban ve kitledir. Tabanı harekete geçiren de Öcalan’dır. Çatışma yoluyla sorunun çözüleceğine inanan bir damar var ama onlar Öcalan’a karşı tavır koyar bir pozisyon alamazlar.” Silahların susması ilginç bir şekilde bu sefer Öcalan’ın örgüt içindeki gücüne ve kabiliyetlerine dayanıyor. İlk süreç açıklandığında Kandil’den yükselen ses kesilmiş olsa da Öcalan’ın gücü tartışılıyor gene de. Sedat Yurtdaş da Coşkun gibi kitlenin sonucu belirleyeceğini düşünüyor. “Eninde sonunda buna karar verecek olan Diyarbakır meydanında toplanan halktır. Eğer bu insanlar bugün Öcalan’ı destekleyen sloganlar atıyorsa, onları temsil eden konuşmacılar İmralı’yı adres gösterip onun politikalarını destekleyen dil ve yöntem kullanıyorsa, bu sürecin zarar görmemesi için de temkinli davranıyorsa, demek ki Öcalan’ın söylediklerinin halkta da BDP içerisinde de belirleyici etkisi var.”
                  <p>
                   Öcalan ve örgüt meselesine, Yurtdaş üzerinden devam edelim. Ona göre, geçmişteki süreçlerin başarısız olmasının sebebi Öcalan’ın muhatap alınmamış olmasıydı: “Öcalan’sız savaş olur ama Öcalan’sız barış olmaz. Savaşı Kandil sürdürebilir, savaşı sokaklarda sürdürebilirler, Avrupa’dan bir şekilde olur ama barış olmazdı.” Aslında silahsızlanmayı isteyen geniş bir Kürt nüfusunun varlığı öteden beri biliniyor. Yani dipten gelen sivil bir dalga var. Söz konusu olan şey, bu durumun örgütün şamil bir siyasete dönüşmesi. Silahlı mücadeleyi 3-5 kişiyle başlatan, teorisini, hipotezini, tasarımını yapan, uluslararasılaşmasını sağlayan kişi de Öcalan’dır. Yurtdaş’a göre resmî ağızların 4-5 kez yok edilmiştir dediği bir örgütün hâlâ başında olması, örgüt tarafından sürekli olarak adres gösterilmesi, sayısız defa tek yetkili ilan edilmesi etkisinin göstergesi sayılmalı: “Öcalan’la ilgili bazen öyle küçük sebeplerle öyle büyük etkinlikler yapıldı ki. Saçları kesildiği için günlerce, haftalarca eylemler, açlık grevleri, açıklamalar yapıldı. Zorluklar var ama Öcalan’ın üstlenmesinin doğru seçenek olduğu kanaatindeyim. Bazı farklı seslerin çıkması mümkün olsa da zaman içinde bunların toparlanacağını, sürecin Öcalan tarafından kotarılacağını düşünüyorum. Ama zannederim PKK’nın ana gövdesi Kürt halkı hak ve özgürlükler konusunda hangi noktaya gelecek bu sorunun cevabını arayacaktır.” Son kısımla ilgili genel vurgu silahsızlanmayla beraber siyasi ve hukuksal reformların yapılması.
                   <p>
                    Görüştüğümüz siyasi analistlere göre ‘demokratik açılım’, ‘Habur’ ve ‘Oslo’ görüşmelerinden dersler çıkarıldı. Sadece silahla yol alınamayacağı konusunda ortak bir kanaat var artık. Güneydoğu’daki kitle de demokratik mücadeleyi silahsız yapmak istiyor, bunu yıllardan beri de gösteriyor. Öte yandan hem toplumun desteğini alabilecek hem de seçmenini belirli hedeflere yöneltebilecek güçlü bir iktidar var. Hiçbir süreçte olmadığı kadar sivil toplum ve medya desteği var. Ancak bu süreçte ‘dost’ uyarılarına da kulak vermek gerekiyor belki. Sedat Yurtdaş yüzyıllık soruna el atılmışken Başbakan’ın ve bakanların kullandığı dilin önemine dikkat çekiyor. “Zaman zaman Başbakan’ın hiç gereği yokken psikolojik olarak sürece zarar verecek bir dil kullandığını söylemeliyim. BDP’ye ve CHP’ye karşı yapıyor bunu. Gerçekten Öcalan’ın kendi örgütü üzerinde etkili olabilmesinin koşullarını oluşturabilmesi lazım. ‘Öcalan ev hapsine çıkmayacak’ diyor. Bu ev hapsi gelip Urfa’da kendi köyünde ikamet etmesi anlamına gelmemeli. İmralı kocaman bir ada, orada rahat çalışabileceği koşullar konu edilebilir. Arada bir milletvekillerinin ya da partilerden birilerinin ziyareti ya da avukatlarının ziyaretinin vereceği notlarla bütün süreci kontrol etmek kanımca imkânsıza yakın zorlukta. “
                    <p>
                     <strong>
                      Marjinal solun BDP’ye ettiği
                     </strong>
                     <p>
                      Bir uyarı da BDP cephesine. Selahattin Demirtaş’ın üniversiteden de arkadaşı olan Vahap Coskun’dan geliyor. Kürt hareketi Türk solunun içinden çıkan ve Türk solundan çok etkilenen bir harekettir. Her zaman devrim hevesi olan sol hareket için PKK ve Kürt hareketi hayallerinin ötesinde bir zemin sunmaktadır. Ayrıca 10 yıllık AK Parti iktidarına karşı tek muhalefet mercii olarak PKK’yı görürken, ‘barış’ ihtimalini bu dayanağın kaybolması olarak görmektedirler: “Sözünü ettiğimiz solun BDP’nin karar vericileri üzerinde etkisi var, asıl tehlikeli olan şey bu. Bu etkili olduğu zaman hem meselenin çözümü konusunda sorun yaşanıyor hem de şiddetin devre dışı bırakılması zorlaşıyor. Görüşmelerin bir göz boyama, bir tasfiye olduğu,  AKP’nin asla barıştan yana olmadığı propagandasının temelinde solun PKK gibi bir muhalefet aracından vazgeçememesi var. Aslında bunların yaptığı kendi siyaset ve devrim fantezilerini Kürt canı üzerinden gerçekleştirmeleri. Marjinal sol gruplarla BDP’nin bu ilişkisi bir handikap doğrusu.”
                      <p>
                       Eğer bir ‘sulh’ olacaksa büyük zorluklar kapıda. İlk eşik aşıldı sayılır. Ancak Paris’teki saldırı ile ilgili gözaltılar olsa bile faillerin kim olduğu meçhul ama hedefi kestirmek mümkün. Bunu da Sedat Yurtdaş yapıyor: “Bu sorunun yeni can kayıpları olmadan siyasal bir zeminde çözümünün sağlanmasının Türkiye’ye de Kürtlere de katacağı çok şey var. Görüşmeler Türkiye’nin  Ortadoğu’da ve bölgede güçlenmesini sağlayacak çok güçlü bir adım. Bu aynı zamanda  bu güce yani Türkiye’ye yönelik bir darbe. Aynı zamanda Kürtlerin de ilanihaye elinde silah dağlarda, köylerde sefalet ve yoksunluk içinde hayat sürme zorunda kalmalarının da ortadan kalkması için bir adım. Yani Paris’teki olay hem Türklere hem Kürtlere hem görüşmelere hem de ortak geleceğe yönelik bir hamleydi. Diyarbakır’da boşa çıkan bir hamle…”
                      </p>
                      <p>
                       <strong>
                        Paris’te iki kişi gözaltında
                       </strong>
                       <p>
                        Geçen hafta Paris infazıyla ilgili gözaltılar yaşandı. Fransız Haber Ajansı AFP’nin yayımladığı bilgiye göre, 17 Ocak’ta 39 ve 31 yaşlarındaki iki erkek zanlı gözaltına alındı. ‘Türkiye doğumlu Kürt aktivistler’ olduğu belirtilen kişilerden birinin Sakine Cansız’ın veya Fidan Doğan’ın şoförü olabileceği söyleniyor. Gözaltına alma işleminin ‘belirgin ipuçlarına’ dayandığı da vurgulanıyor. Ancak bu kişilere bir suçlama yöneltilip yöneltilmediği konusunda bir bilgi yok. Zanlıların, Paris yakınlarındaki La Courneuve semtinde yaşadığı tespit edildi.
                       </p>
                      </p>
                     </p>
                    </p>
                   </p>
                  </p>
                 </p>
                </p>
               </p>
              </p>
             </p>
            </p>
           </p>
          </p>
         </p>
        </p>
       </p>
      </p>
     </p>
    </img>
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-34648-diyarbakirdan-parise-cevap.html), [web.archive.org (arşiv bağlantısı)](http://web.archive.org/web/20130126143519/http://www.aksiyon.com.tr:80/aksiyon/haber-34648-diyarbakirdan-parise-cevap.html)
