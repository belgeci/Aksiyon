# KCK, yeni bir Berlin Duvarı örmek istiyor

*Muhsin Öztürk 2011.12.06*

<font class="agenda2NewsSpot">
 Kürt siyaseti ne yapmak istiyor? Türkiye’de vesayet rejimi çökerken ‘halkların kurtuluşu’ adına paralel baskı rejimi kurmak için silaha ve ideolojiye sarılmak neyin nesi? Karışık mı oldu? Açıklaması aşağıda…
</font>
<font class="newsDetail">
 <p>
  Doç. Dr. Ergün Yıldırım, Star gazetesinin Açık Görüş ekinde, “İki milliyetçilik, iki mitoloji: Şamanizm ve Zerdüştlük” başlıklı bir makale kaleme aldı. Yazıda, siyasi Kürt hareketinin yeni ulus inşa etme öyküsü ile Cumhuriyet’in ilk yıllarındaki ‘Güneş Dil Teorisi’ ve ‘Şamanizm’ gibi arayışlar arasında ilginç bir paralellik kurdu. Milliyetçilik üzerine yaptığı çalışmalarla bilinen Yıldırım, yüz yıllık arayla inşa edilen iki milliyetçiliğin İslam dışı temellendirme arayışlarına dikkat çekiyordu. ‘Ulus devlet’ düşüncesinin hayli tavsadığı bu zamanda tarihi yeniden kurgulayarak bir millet ve o milletin etrafında özerklik inşa etmek mümkün mü? Kürtler, savaştığı şeye dönüşerek Kemalizmin kötü bir kopyasını mı inşa ediyor? Belki de konu bununla ilgiliydi.
 </p>
 <p>
  -Kürt siyasetinin temsilcileri, sıkça milliyetçiliğin kötülüklerinden söz eder. Üstelik, Kürt milliyetçiliğini inşa eden kişiler olarak konuşurlar. Bunu nasıl açıklarsınız?
 </p>
 <p>
  Türk milliyetçiliğinin ciddi anlamda yaptığı yanlışlıklar var. Kürtlerin yaşadığı sorunlar, dışlanma, damgalanma ve Kürtçenin yasaklanması önemli ölçüde resmî Türk milliyetçiliğinin etkisiyle oldu. Kendilerini Kürt milliyetçileri olarak göstermeleri hâlinde benzer bir korkuyu bu topraklarda yaşayan Araplar, Çerkezler, Türkler ve diğer Müslüman unsurlar yaşayabilir. PKK ya da Kürt siyaseti önemli ölçüde sol gelenekten geliyor ve Marksizmden besleniyor. ‘Biz Kürt milliyetçisiyiz’ dememelerine rağmen söylemleri, tutumları ve pratiklerine baktığımızda Kürtlüğü mutlaklaştırarak her şeyi onun etrafında açıklama gibi bir tutum var. Bu da bal gibi Kürt milliyetçiliğidir.
 </p>
 <p>
  <strong>
   -Ahmed-i Hani’nin sadece Kürt kimliğinin lanse edilmesi, doğudaki medreselerin Kürt medreseleri, yemeklerin Kürt yemeği sayılması… Bu neye yol açıyor?
  </strong>
 </p>
 <p>
  Bütün milliyetçilikler, tarihi kendisine özgü hâle getirir. Kürtler de bunu yapıyor. İslam âleminin ortak kahramanlarını, önemli edebiyat şahsiyetlerini, din adamlarını, önemli mekânları biricikleştirerek kendi varlığını orada inşa etmeye çalışıyorlar. Doğudaki medreselerde çok sayıda Karadenizli ve İç Anadolulu âlim yetişmiştir. Son yıllara kadar Türkiye’de müftülerin yüzde 60’ının bu medreselerden yetiştiği söyleniyor. Bunlar İslam coğrafyasında ortak kültürümüzün bir parçası. Ahmed-i Hani, medreseler ve yemekler Kürtlere özgüleştiriliyor. İbn-i Arabi diyelim ki Endülüs’ten kalkıyor, Konya’da, Malatya’da kalıyor; oradan Şam’a, Tebriz’e gidiyor; Mısır’da hayat sürüyor. Peki, biz İbn-i Arabi’ye kim diyeceğiz? Ahmed-i Hani gibi önemli âlimler ve edebi şahsiyetlerle ilgili Kürtleştirme çabası var. Bunlar Kürt milliyetçiliğini pekiştiren söylemler. Bu yemeklere kadar iniyor. Elazığ’da Kürt yemeği diye sunulan yemeğin aynısı Sivas’ta başka bir isimle var. Sadece Kürtlere özgüleştirmek bir yönüyle insanları darlaştırıyor, kendi coğrafyasından koparıyor.
 </p>
 <p>
  <strong>
   -20. yüzyılın başlarında ulus inşa etme modası vardı, hatta bazı yerlerde faşizme kadar uzandı. Günümüz dünyasında bu mümkün mü?
  </strong>
 </p>
 <p>
  Küreselleşme, ulus devletlerin toplumu homojenleştirme siyasetlerini boşa çıkarıyor. Ulus devletler artık egemenlik alanındaki etnik yapılara, farklı din gruplarına kendilerini temsil imkânı veriyor. Gerçek toplumsal özellikler ortaya çıkıyor. Dolayısıyla siyasi yapının gelişen bu toplumsal yapılara göre yeniden organize edilmesi gerekiyor. Bu klasik ulus devletlerle yürüyecek bir şey değil. Ulus devletler kendilerini bu yeni duruma göre yapılandırmak durumunda. Buna paralel bizim bölgemizde Nasırcılık, Baasçılık, Kemalizm gibi ideolojiler tarihsel miadını tamamladı. Bunlar giderken paradoksal bir şekilde Kürt milliyetçiliği kendini yeniden kurguluyor! Kürtler geçmişte asimilasyon, inkâr ve baskı politikalarıyla karşılaştı; ama artık küresel ve bölgesel gelişmeler onlara kendilerini temsil hakkı veriyor. İnsan hakları bağlamında kendi özgürlük ve özgünlüklerini ortaya koymaları gerekirken ‘Öcalanizm’ diyebileceğimiz bir ideoloji etrafında sorun çözmeye çalışmak çok tarih dışı bir anlayıştır. PKK’nın şiddeti süreklileştirmesinin manası da sadece bunun şiddetle mümkün olabilmesinden dolayı. Kürtçe açık konuşmalar ve tartışmalarla haklarına kavuşacak ve baskı rejiminden kurtulacaklar, şiddete dayanan Kürt milliyetçiliği ile değil.
 </p>
 <p>
  <strong>
   -PKK şiddeti ve Kürt milliyetçiliği inşa çabaları, tarih sahnesini terk etmekte olan Türk ulusalcılığını besliyor. Kürtlerin aleyhine iki kat baskı olarak işleyen bir süreç…
  </strong>
 </p>
 <p>
  Kesinlikle. Kürt milliyetçiliği kendisini tanımlamak için Türk milliyetçiliğine ihtiyaç duyuyor. Türk milliyetçiliği kendisine nasıl bir tarih üretmişse, nasıl sınırlar çizmiş ve nasıl mitolojik geçmişler gerekçe göstermişse Kürt milliyetçiliği de aynı şeyi yapıyor. Fakat Türk milliyetçiliği çekiliyor artık. En azından devlet siyaseti açısından. Türk aydınları bu ideolojiden uzaklaşıyor. Kürt milliyetçiliği terör estirmeyi sürdürdükçe devlet dışı sivil unsurlar tepki gösteriyor, Türklüğü yeniden ulusalcılık üzerinden üretiyor. Türkiye’de milliyetçiliğin yeniden üretilmesinin en büyük vebali de Kürt milliyetçiliğine düşüyor.
 </p>
 <p>
  <strong>
   -Şamanizm ve Zerdüştlük… Erken ve geç milliyetçilik inşalarında İslam dışı dayanak arama çabalarında karşımıza çıkıyor. Her ikisi de bir şekilde Alevilikle kesişiyor. Bunu nasıl yorumlamak gerekiyor?
  </strong>
 </p>
 <p>
  1930’larda Yusuf Ziya Yörükhan, Atatürk’ün ısmarlamasıyla Şamanizm adıyla kitap yazıyor ve 32’de Dolmabahçe Sarayı’nda Atatürk’e takdim ediyor. Abdülkadir İnan, Başkurdistanlı, Berlin’de eğitim görmüş, sonra 30’larda Atatürk tarafından Dil Tarih Coğrafya Fakültesi’ne çağrılmış. Aynı şekilde ona da direktifler verilmiş. İnan ve Fuat Köprülü’nün de bu yönde çalışmaları var. Türk milliyetçiliği dinsel temellendirmelerini oluşturmak için Osmanlı ve Selçuklu pratiğini aşarak biraz daha Orta Asya’ya gidiyor. Tasavvuf gibi büyük bir gerçeklik ve kültürün temellerinin Osmanlı ve Selçuklu’da değil, Orta Asya’daki Şamanizmde olduğu söyleniyor. Her üç önemli bilim adamı “Aslında Şamanizm, kendisini Müslümanlık döneminde de yenileyerek tasavvuf içinde devam etmiştir.” gibi söylemlere başvuruyor. Ve orada da Türk dini olarak niteledikleri Aleviliği öne çıkarıyorlar.
 </p>
 <p>
  <strong>
   -Aynı durum Kürt milliyetçileri için de geçerli galiba.
  </strong>
 </p>
 <p>
  Evet. Bu günümüzde geç milliyetçilik olarak Kürt milliyetçiliğinde de görülüyor. Bir taraftan Müslümanlığı ‘alternatif cuma’ gibi siyasi angajman konusu yaparken diğer taraftan inançlarını Müslümanlık ötesiyle temellendirme çabası var. Murat Karayılan’ın Zerdüştlüğün aslında Alevilikte devam ettiği, Aleviliğin aslında en doğru Kürt dini olduğu yönünde ifadeleri var. Aleviler stratejik işbirliği yapılacak bir kesim olarak görülüyor. Kürt milliyetçiliğinde de 3 bin yıl öncesine kadar uzanan, önce Zerdüştlük sonra Yezidilikle devam eden bir inanç kurgulaması var. Bunun Batı’da 19. yüzyıldan itibaren başlayan, dinlerin evrimci teorilerle açıklanmasıyla ilgisi var. Türkler, Osmanlı döneminde kendilerini Hz. Adem’le ve Hz. Muhammed’le (sas) temellendiriyordu. Kürtler de öyle. Ama milliyetçiler bu evrimci teorilerden de yararlanarak kendilerini peygamberlerle değil, mitolojilerden kaynaklanan seküler, pagan boyutları olan şeylerle temellendirme gayreti içine giriyor. Bu da milliyetçiliğin toplumu sekülerize etme gibi ideolojik aygıt işlevi görmesini sağlıyor. Kendilerini Müslümanlık dışında bir tarihsel anlayışla temellendirmek istediklerinde Türk ve Kürt milliyetçilerinin saptığı yol bu.
 </p>
 <p>
  <strong>
   -Tekrar sormak isterim: Türkiye’nin normalleşmesi aşamasında arkaik bir Kürt milliyetçiliği kurmak mümkün mü?
  </strong>
 </p>
 <p>
  Küreselleşme ile birlikte artık bu ulus devlet yapılanmalarına dayalı dönemler ciddi anlamda sona eriyor. Türkiye Cumhuriyeti kendi bölgesinde (Ortadoğu’da) kurulan ilk ulus devlettir. O bile artık Türkçülüğü bir devlet siyaseti olarak benimsemiyor. Sosyal mobilizasyon ve entegrasyonun yüksek olduğu bir dönemde, Kürtlerin inkârı sona ermişken, milliyetçi ideoloji etrafında Kürt egemen siyasetini geliştirmek tarihsel dönemle bağdaşmayan bir şey. İnsanlar arasında etkileşimler bu kadar fazlayken bir etnisiteyi biricik hâle getirerek insanları onun içine hapsetmek mümkün değil. Ahmed-i Hani’yi başka biri de okuyacak; şarkıları, yemekleri Güneydoğu’da yaşayan Araplar vs. de kendilerine hasredecek. Daha mikro düzeyde aidiyetler oluşuyor. Urfa mutfağı, Antep mutfağı var… Belli bir milliyetçilik etrafında siyasal bir hegemonya kurarak var olmak mümkün değil artık. Kürtlerin özerklikle ilgili projelerine baktığımızda ciddi homojen otoriter bir siyasal sistem kurma çabası gözüküyor. Bu ancak baskı ve şiddetle mümkün olabilecek bir sistem… Kürtlerin 18. ve 19. yüzyılda kurulan ulus devletler gibi bir yapıyla var olmaları mümkün değil. Türkiye’de vesayet sistemi gücünü Türk milliyetçiliğinden alıyordu. Bunu aşmaya çalışırken yeni bir vesayetçiliğe kapı aralayacak Kürt milliyetçiliğini siyaset hâline getirmek Kürtler için elbette ihanettir.
 </p>
 <p>
  <strong>
   -Aleviliğin İslam dışı milliyetçilik arayışlarının muhatabı ve konusu olması ilginç. Aleviler bu tartışmaların içinde nerede duruyor?
  </strong>
 </p>
 <p>
  Alevilerin çok stratejik durumu var burada. Dersim’le ilgili raporlarda, “Alevilerin Şafî Kürtlerden farklılığı korunmalıdır.” deniyor. ‘Alevilere özellikle laiklik benimsetilmelidir’ gibi vurgular da var. Türk milliyetçiliği üzerinden baktığımızda Alevilerle stratejik bir ortaklık kurma çabası görüyoruz. Resmî ideoloji Sünnilere karşı müdahale yaptığında onlardan yararlanma ve Alevileri Sünni ana gövdeden ayrı tutma söz konusu. 28 Şubat döneminde yaşanan da buydu. Dindarların öne çıkması durumunda onlar için büyük bir tehlike olacağı inandırıldı. Bugün de benzer stratejik ortaklığı Kürtler yapıyor. ‘Kürt dini Alevilik dinidir’ denilerek onlarla stratejik ilişki kuruluyor. Birincisinde Şamanizme, ikincisinde ise Zerdüştlüğe uzanan bir inanç inşası var.
 </p>
 <p>
  <strong>
   -Türkiye’nin dönüşmesi ancak bu milliyetçilikleri aşmakla mümkün olacak. Tutkal olarak kullanılan bu ideolojinin yerine ne konulacak?
  </strong>
 </p>
 <p>
  Bizim zihinsel dünyamız o eski hegemonyanın içinde şekillendi. Bu, zaman içinde değişecek. Tüm farklı grupların kendisi içinde hissedecekleri yeni birlik alanı oluşturarak bunu aşacağız. Sosyolojik olarak bizi birleştirecek demokrasi değildir. Bizi bin yıllık tarih içinde bir arada tutan tarihsel ve evrensel değerler neyse yine onlar bir arada tutacak.  Kendi bölgemizde onlarca Berlin Duvarı inşa ettik geçmişte. Bu duvarlar delik deşik oldukça daha da özgürleşecek ve yakınlaşacağız. İşte PKK veya Kürt siyaseti bu sürece ters hareket ediyor. Tam tersine yeni bir Berlin Duvarı inşa etmeye çalışıyor. Bu ciddi bir paradokstur. KCK’nın sözleşmesini okuduğunuz ve analiz ettiğimizde Kürt milliyetçiliğinin zihinsel arka planını görüyorsunuz. Pratikte de insanlara zorla kepenk kapattırma, insanlardan haraç toplama, insanları belli siyasi partiye oy verme konusunda baskı altında tutma, bütün bunlar 1960’ta Nâsırcılık ve Baasçılığın yaptığı şeyler. Şimdi ise bunlar yapılıyor KCK marifetiyle…
 </p>
 <p>
  <strong>
   -Peki ne olacak?
  </strong>
 </p>
 <p>
  100 yıllık tarih içinde milliyetçilikle yaşadıklarımız ortada. Toplumda büyük travmalara yol açtı. Üst siyasi bir tahayyül geliştirmek zorundayız. İçinde Arapları da Türkleri de Kürtleri de tutacak. Bölgeye de hitap edecek; ama bizi Avrupa’dan koparmayacak. Kendimizin olacak; ama dünyaya da açık olacak. Türk aydınları ve siyasetçileri bu aidiyet halkasını üretebilirse bu Türkiye’nin büyük atılımı olacak. Bu arada bir süre Türkiye’de milliyetçilikler çatışması yaşanacak. Ama asıl olan Türkiye’nin entelektüellerinin, siyasetçilerinin, düşünürlerinin, iş çevrelerinin içinde yer aldığı özgürlükleri ve aidiyetleri taşıyan ana akımdır. Eski alışkanlıklarını ve zihin dünyalarını yaşatanlar bunları sürdüremeyecek belli ki…
 </p>
</font>

Kaynak: [www.aksiyon.com.tr](http://www.aksiyon.com.tr:80/aksiyon/haber-31186-176-kck-yeni-bir-berlin-duvari-ormek-istiyor.html), [web.archive.org (arşiv bağlantısı)](http://web.archive.org/web/20120114080151/http://www.aksiyon.com.tr:80/aksiyon/haber-31186-176-kck-yeni-bir-berlin-duvari-ormek-istiyor.html)
