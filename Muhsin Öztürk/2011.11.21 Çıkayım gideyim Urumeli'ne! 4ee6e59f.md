# Çıkayım gideyim Urumeli’ne!

*Muhsin Öztürk 2011.11.21*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Bir asır kadar uzak bir tarihte terk edilen eski evini bulma umudunu ve onun hayal dünyasında oluşturduğu fırtınayı anlatmak güç. Ama bazı şahitlikler de kayda geçti. Bayram üstü kısa bir Batı Trakya seyahatinden arda kalanlar...
  </font>
 </div>
 <div id="newsText">
  <font class="detail-text">
   <p>
   </p>
   <p class="MsoNormal">
    Seanik’te Atatürk’ün doğduğu ev diye bilinen müze evde tören var. Konsolosluk binasıyla paylaşılan bahçenin bir bölümünü dolduran Fevziye Mektebi öğrencileri biraz sonra türküler, marşlar söylemek için hazırda bekliyor. Çanakkale’den 10 Kasım için bisikletle gelen 3 kişi dikkat çekiyor. Zira gözlükleri, deri kıyafetleri ve renkli kasklarıyla ‘biz buradayız’ diyorlar. En önde Bursa’dan gelen bir heyet. Atina yakınlarında çalışan çocuklarını ziyarete gelmiş bir hacı anne ve baba ise 6 saatlik yolu katetmenin yorgunluğu ile banka oturmuş o anı bekliyor.
   </p>
   <p>
   </p>
   <p class="MsoNormal">
    Bütün kalabalığın arkasında bahçe banklarında sessizce kalabalığı seyreden ve biraz sonra Atatürk Evi’nin kırk yıllık eski çalışanları olduğunu öğreneceğimiz bir karı koca ile tanışıyoruz. 1974’teki Kıbrıs Harekâtı sırasında günlerce dışarı çıkmamışlar, sokakları tanklar doldurmuş muhtemel bir saldırıya karşı. 1981’de büyük bir kalabalık 10 Kasım’ı anmak için toplandığında, sonradan meczup olduğu anlaşılan bir kişinin kaçırdığı uçak, evin üstünde sorti yapmaya başlayınca tören alanı boşaltılmış, görkemli anma toplantısı da sona ermiş. Selanik’teki Atatürk Evi ile anılan tarihteki en büyük provokasyon, şüphesiz 6-7 Eylül olaylarına yol açan o meşum şayia oluyor. “Atatürk’ün evi bombalandı!” denilerek İstanbul yangın yerine çevriliyor. Yakınlarda çıkan bir akademik çalışma, Türk-Yunan ilişkilerini bozmayı amaçlayan İngilizlerin “Atatürk Evi’ne bir bomba atılsa ne olur?” sözünün konsolosluk kriptolarında geçtiğini tespit ediyor. Bahçede henüz tanıştığımız eski çalışanlar, “Çok ciddi değildi. Birkaç cam kırılmış galiba.” diyorlar. Yüz yıl boyunca Ege’nin her iki tarafında çıkan olaylar her iki tarafa yönelik büyük göçlere yol açtı. 10 Kasım’da orada olmamızın bir sebebi de çok eski tarihli bilinen bir göçün izini sürmekti zaten.
   </p>
   <p>
   </p>
   <p class="MsoNormal">
    Bahçede bisikletlerle Selanik’e geldikleri söylenen şehirli elitlerle 88 yıl önce Vodina’dan mübadeleyle Bursa’nın Gündoğdu köyüne yerleşen Ramazan Turan amcanın kısa süreli diyaloğunu atlamayalım. “Siz nereden geldiniz?” sorusuna muhatap olan Turan, “Sağ olsun, Osmangazi Belediyesi bizi davet etti. O sayede hem burayı hem de köyümüzü görebildik.” diyor. “Bu belediye hangi partinin?” sorusu, sohbetin gidişatını şekillendiriyor. “AK Parti’nin.” diyor Ramazan amca. “Allah Allah, AK Parti böyle şeyler yapar mıydı ya?” tepkisine ise “Niye öyle söylüyorsunuz ki? Bu millet Atatürk’ü çıkardığı gibi Erdoğan’ı da çıkarmasını bilmiştir. Hem AK Parti, Demokrat Parti’nin devamıdır. Böyle görmek lazım.” deyip öne doğru ilerliyor. Sohbetin gidişatından hoşlanmıyor belli ki…
   </p>
   <p>
   </p>
   <p class="MsoNormal">
    Ramazan Turan, 1924’te Selanik yakınlarındaki Vodina’ya bağlı Kerasya köyünden mübadele ile ayrılarak Bursa’ya yerleşen ailenin yaşlı bir üyesi. Hikâyesi Cumhuriyet tarihi ile paralel ilerliyor. Bursa’dan kalkan otobüsün büyük çoğunluğu, onun gibi eski topraklara ilk defa gelen Gündoğdu köyü sakinlerinden oluşuyor. Osmangazi Belediyesi’nin üçüncüsünü düzenlediği gezinin esas adamları onlar. 90 yıl önce koptukları topraklara geri dönerlerken, babalarından ve dedelerinden dinledikleri eski köylerini ve evlerini görme telaşı var. İskeçe, Kavala, Selanik, Drama ve Gümülcine ile birlikte iki ayrı köy ziyaret ediliyor bu çerçevede. İlk durak, İskece yakınlarındaki eski adı Kulular olan Komnina köyü. Türkiye’ye göç edenlerin yerine, Samsun’dan getirilen Hıristiyan Gürcüler yerleştirilmiş.
   </p>
   <p>
   </p>
   <p class="MsoNormal">
    Avrupa’nın Yunanistan’ı nasıl kalkındırdığı, bu küçük köyde bile görülebilir. Verimli arazilerle çevrili olmayan köyde bakımlı evler, düzenli bahçeler, müreffeh bir hava var. Hatta havuzlu villalar bile… Halil Kıran, soyadını aldığı Kıran tepesini görmenin mutluluğu içinde. Hacı amca da ailesinden bir iz arayanlardan. O da dedesinin isminin bir sokağa verildiğini öğreniyor Komnina’da. Dedesi, keçi gütme konusundaki maharetiyle ünlü biriymiş o vakitler. Komnina sakinlerinden Vasiliki, eskiden kalma az Türkçesiyle hemen kaynaşıyor eski hemşehrileriyle. Komnina’nın bazı sakinlerinin “Niye geliyorsunuz şimdi? Vakti zamanında çekip gitmeseydiniz!” dedikleri söylense bile genelde kayıtsızlıkla karışık yer yer sıcak merhabalar vardı kısa ziyarette. Yüzyılın başında Balkanlar’da işler bozulmaya başladığında bu coğrafyada her şey tersine döndü. Balkanlar’da başlayan kopmalar ve isyanlar Osmanlı’nın sonunu getirirken; Anadolu, Balkanlar’dan ve Kafkasya’dan gelen büyük göçlere ev sahipliği yaptı. 1. Balkan Savaşı’ndan sonra 10 bin, 1913’te Bulgaristan’ın işgaliyle 50 bin ve 1914’te Makedonya’dan 100 bin kişi Türkiye’ye göç etti. 1923’ten sonra mübadeleyle Anadolu’ya gelen kişi sayısı 388 bin. 93 Harbi’nden sonra sadece Bursa’ya göç eden kişi sayısının 64 bin olduğu ifade ediliyor.
   </p>
   <p>
   </p>
   <p class="MsoNormal">
    Bursa Gündoğdu köyünden geziye katılanların önemli bir bölümü, Ramazan Turan gibi Selanik yakınlarındaki Vodina’ya bağlı Kerasya köyünden 1924’te göç edenler. Yorucu bir yolculuktan sonra Selanik’ten eski adı Kurumselova olan köye ulaşan mübadiller duygulu anlar yaşıyor. Köyde Osmanlı’dan geriye küçük bir ev, bir cami kalıntısı ve çeşmenin kaldığını görmenin şaşkınlığı ve üzüntüsü var bazılarında. Özellikle Ramazan Turan’da, bir zamanlar Türklerle Bulgarların bir arada yaşadığı Kerasta’nın tamamen bir Rum köyüne dönmüş olmasının hayal kırıklığı vardı. “Köyü görünce memnun olmadım. İnsanlarını değiştirmişler. Bulgarlar kalsaymış iyi olurdu.” diyor bize. Babası, 1924’te 35 yaşındayken 34 haneyle Gündoğdu köyüne yerleşmiş. Ramazan Turan, kendi grubunun ‘kökleriyle’ en ilgili kişisi aynı zamanda. Hatta yer yer diğerleri onun bu arayışını abartılı buluyor. Babasının her zaman bir gün köyüne dönmeyi umut ettiğini ama ancak şimdi kendisine nasip olduğunu söylüyor Turan. “Umarım bir daha gelebilirim.” diyor geç gelen buluşmanın tamamlanabilmesi umuduyla. Çeşmeden su dolduruyor akrabalarına götürmek ve babasının kabrine dökmek için…
   </p>
   <p>
   </p>
   <p class="MsoNormal">
    Yunanistan ve Bulgaristan’ı da kapsayan Balkan gezilerinde otobüs tercih ediliyor. İstanbul’dan Batı Trakya’ya ulaşmak, yakın bir Anadolu şehrine ulaşmak kadar kolay. Son dönemde Türkiye ile Balkan ülkeleri arasında geliş gidişler hızlandı. Yunanistan’a giden ya da oradan Türkiye’ye gelen tur otobüsleriyle karşılaşıyoruz yolda. Ancak bizimkisi, bayram tatilini fırsat bilen bir grup turistin komşu ülkeye seyahatinden biraz farklıydı hâliyle. Osmangazi Belediye Başkanı Mustafa Dündar, ilk seyahatlerinde kendilerine çok hoş bakılmadığını, ama bu havanın giderek değiştiğini söylüyor. Drama Belediyesi ziyareti sırasında Niğdeli Yunan başkanın misafirlerini ağırlama sıcaklığı her şeyi anlatıyor. Dündar, Bursa’nın mübadeleyle yoğrulan kimliğine vurgu yaparak Balkanlar’dan gelenleri eski coğrafyalarıyla buluşturduklarını söylüyor. “İki ülke insanının karşılıklı ziyaretleri bölgesel barışın ve ekonominin gelişmesine yol açacaktır.” sözü de ona ait.
   </p>
   <p>
   </p>
   <p class="MsoNormal">
    Mustafa Dündar, Gümülcineli ve bir ayağı orada. 2002’de AK Parti’den milletvekili olan Dündar, Kosova ve Bosna’yla kurdukları kardeş şehir projelerini genişleteceklerini söylüyor. “10 Kasım’da Atatürk’ün ölüm yıldönümünü Selanik’te doğduğu evde anmak da önemli bir projemiz. Gezimizin ana gayesi bu.” diyor.
    <span>
    </span>
   </p>
   <p>
   </p>
   <p class="MsoNormal">
    Selanik’te sahile paralel işlek caddede dolaşırken “Bu vitrinlere bakıp alışveriş mi yapılır?” diyor heyetten bir bayan. Pahalı ürünlerin satıldığı mağazanın vitrininde özensizce üst üste konulan çantalar, gelişigüzel serpiştirilmiş kıyafetler dikkat çekiyor. Selanik çarşısında işler öteden beri böyle midir bilinmez ama Yunanistan serbest piyasa şartlarıyla daha yeni tanışacak belki. Avrupa Birliği’nin verdiği teşvikler de, bu teşvikleri üçe, beşe katlama yöntemleri de dudak uçuklatacak cinsten. Selanik’teyken Başbakan Papandreu görevini bıraktığını açıkladı. Yunanistan yeni teknokrat hükümetiyle ilk defa kemer sıkmaya hazırlanıyor.
   </p>
   <p>
   </p>
   <p class="MsoNormal">
    Kavala-Selanik arasındaki Langaza gölü kenarında yolculuğa ara verip bir acı kahve içmek şart. Hem eski günler hem de bugünler adına…
   </p>
   <p>
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-31066-218-cikayim-gideyim-urumeline.html), [web.archive.org (arşiv bağlantısı)](http://web.archive.org/web/20120203215937/http://www.aksiyon.com.tr:80/aksiyon/haber-31066-218-cikayim-gideyim-urumeline.html)
