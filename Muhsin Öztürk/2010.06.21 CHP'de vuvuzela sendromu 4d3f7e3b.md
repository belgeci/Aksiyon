# CHP’de vuvuzela sendromu

*Muhsin Öztürk 2010.06.21*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Yeni bir CHP yazısı okumak istemiyorsunuz. Anlayışla karşılamak gerekiyor. Yayınlarımızda önleyemediğimiz bir ‘vuvuzela’ sesi var ve siz artık onu işitmek istemiyorsunuz. Peki, size bütün olup bitenlerin sırrını yazıyoruz desek, kahrolası ‘vuvuzela’ya katlanamaz mısınız?
  </font>
 </div>
 <div id="newsText">
  <font class="detail-text">
   <p>
    <p class="MsoNormal">
     CHP hakkındaki her konuşma ve tartışma, izleyen üzerinde, Dünya Kupası’nı seyrederken vuvuzela sesine maruz kalmak gibi bir etki bırakıyor. Eğer bir Güney Afrikalı değilseniz ya da bu sesten özel bir haz duymuyorsanız, bir süre sonra işkenceye dönüşüyor vuvuzela. Nitekim maçı canlı veren TRT dâhil pek çok dünya yayın kuruluşu, vuvuzelanın sesini kısmanın bir yolunu aradı ve buldu. Peki, Süper Lig maçları gibi devamlı izlemekte olduğumuz CHP’den gelen vuvuzela efektine ne demeli! Yıllar yılı seyir ve gözlem zevkini mahveden o alt ses, rahatsız edici efekt, kulakları patlatan o uğultu…
    </p>
    <p class="MsoNormal">
     Bir genel başkan istifa ederken, bir diğeri lider seçilirken, bir diğeri sosyal demokrat idealleri anlatırken, ötekisi iktidar partisine salvolar gönderirken, berikisi halka dayalı siyasetten söz ederken, kendinizi ekran başında Dünya Kupası maçını izlerken vuvuzela işkencesine maruz kalmış bir seyirci gibi hissetmediniz mi hiç? Tam keyiflendiğiniz anda o sahicilik sorunu, o rahatsız edici efekt çarpmadı mı yüzünüze?
    </p>
    <p class="MsoNormal">
     Demokrasi ve insan hakları sözcüsü gibi durmak ama bu konuda mümkün en kötü karneyi eve götürmek. Ana muhalefet partisinin statüko ile ‘olmazsa olmaz’ bağının sahiciliğine karşın, sivilleşme ve demokratikleşme ile ilgili attığı her adımın trajik bir geri çekilme ile sona ereceğini bilmek, her seferinde bir aldanmışlık hissi tatmak nasıl bir şey? Partinin ikircikli tavrı, kimlik meselelerinde takındığı bir ileri bir geri gidiş-gelişleri ve en demokratik çıkışları yaptığı anda statükoya teslim olmalar, partiden gelecek ciddi ve önemli önerilerin bir süre sonra pekâlâ yok sayılabileceğinin görülmesi hep bir sahicilik eksikliği ‘efekti’ ve sanallık hissi uyandırdı. CHP’nin kendi seçmeni ya da bir şekilde bu partiye oy verebilecek kitlelerde o ‘alt ses’ hep kendini hissettirdi. Oylarını esirgemeyen ama bunu yaparken de üzüntüsünü ve şikâyetini seslendiren sadık bir kitleden söz ediyoruz. Tıpkı vuvuzelaya rağmen maç keyfinden ödün vermeyen TV izleyicisi gibi... CHP üzerine yazdıkları makalelerde taraflılığını gizlemeyen yazar-çizer taifesindeki bitmeyen memnuniyetsizliğin kaynağı ne olabilir?
     <span>
     </span>
     Onlar da acaba hep ötmekte olan o ‘vuvuzela’ sesinin tesirinde kalan eski CHP’li muzdarip kitle olmasın!
    </p>
    <p class="MsoNormal">
     Büyük mütedeyyin kitlelerle barışma gereğini gören partinin bir bölümü, bunu yine partililerin yakınları olduğu anlaşılan ‘çarşaflı’ kadınlarla diyalog kurarak yapmıştı. Bu da ‘türbanlılar ayrı’ denilerek başörtüsünden farklı bir siyasi forma sokulmuş, eğitimli ve şehirli muhafazakâr kesim dışarıda tutulmuştu. Zira onlar üniversitelere gidebilirlerdi. Nasıl asker üniforma taşıyorsa, üniversitelinin de bir üniforması olmalı ve de türban takan buna muhalefet ettiğinden bir sorun teşkil etmekteydi hâlihazırda. İnce hesaplarla yapılan bir açılım dahi bir süre sonra Mersinli partili kadınların çarşafları yırtmasıyla ‘yok hükmünde’ olacaktı artık. CHP eski İstanbul İl Başkanı, yeni MYKY üyesi Gürsel Tekin, partiyi ‘çevre’ye açabilmiş yegâne isimken, son iki haftayı, nasıl tasfiye edildiği ya da edileceği hikâyelerini izleyerek geçirdik. İzlerken de o rahatsız edici ‘vuvuzela’ hep öttü durdu kulağımızın dibinde.
    </p>
    <p class="MsoNormal">
     Kendini sol ve sosyal demokrat tanıtan parti her ne kadar yoksulluk ve işçilerden söz etse de, herkes biliyor ki CHP bir elitler partisi ve uzun yıllardan beri onları temsil etme dışında bir işlev üstlenmedi. İşçiler derken aslında daha çok patronlarla oturup kalkmaya, ezilenler derken en çok ezen durumunda olan güç sahipleriyle işbirliğine önem verdi. Sosyal demokrasi derken artık sadece darbeci askerlerin ürettiği Kemalizmin siyaset ve akıl dışı önerilerine pirim verdi. Hasan Bülent Kahraman, o yüzden “CHP önce sosyal demokrat olmadığını itiraf etmeli.” diyor.
    </p>
    <p class="MsoNormal">
     Öyle ki CHP, Kürtlerle ve geniş muhafazakâr halk kesimleriyle geçmişte ‘mışlı, muşlu’ politikaları nedeniyle güveni sıfırlamış bir parti görünümünde. Hâlihazırda bunu tamir etmeye yönelik bir politikası yürürlükte değil. En sadık seçmen topluluğu Aleviler, uzun yıllar CHP liderliği tarafından dışlandı ve büyük bir mesafe oluştu parti ile Alevi kitle arasında. Bir sosyal demokrat parti olarak emekçinin, işçinin, köylünün yanında olması gerekirken, köylüyle el sıkıştıktan sonra mendille elini temizleyen bir ‘seçkin’ tavrını hep korudu. Yeniden üretilen yoksulluk siyasetine rağmen biliniyor ki bu parti Caddebostan’da popüler.
    </p>
    <p class="MsoNormal">
     Öte yandan vuvuzela, seyircinin sesini birleyen ve maça etkisini sıfırlayan bir aygıt. Her takımın kendi marşı, kendi sloganı ve ‘düdükleri’ varken vuvuzela ile birlikte artık Dünya Kupası sahalarında tek bir ses var ve bu sesin sahayı olumlu etkilediğini ya da etkileyebileceğini söylemek mümkün görünmüyor. Deniz aşırı ülkelerden gelerek takımını destekleyen taraftarın sesi vuvuzela ile birlikte tek bir sese dönüşüyor; geride renkli fotoğrafları kalıyor sadece. CHP’nin de bir vuvuzelası olmalı ki hiçbir şekilde parti seçmeni, sosyal demokrat kitle, partinin siyaset alanını şekillendirme şansına sahip değil. Öyle bir sistem var ki ne kadar partisi için bağırsa çağırsa bile o ‘tek ses’in esiri olmaktan kurtulamıyor. Tıpkı son CHP lider dönüşümünde olduğu gibi...
    </p>
    <p class="MsoNormal">
     Bunun için, partinin gizli gücü olarak görülen Önder Sav’ın bir internet sitesine verdiği, Deniz Baykal’ı nasıl tasfiye ettiğini ve Kemal Kılıçdaroğlu’nu nasıl seçtirdiğini anlattığı röportajını okumak yeterli. CHP siyasetinin ve kadrolarının oluşması parti merkezindeki küçük bir politbüronun elinde aslında. Vuvuzela ne kadar güçlü ses çıkarırsa çıkarsın ‘maç’ı etkileme şansı yok artık.
    </p>
    <p class="MsoNormal">
     Son operasyonda başaktör Önder Sav’dır ve kendisi kurduğu bütün cümlelerde bunun altını çiziyor. Deniz Baykal istifa ederken aslında dönüş sinyali vermiştir ki Allah’tan yılların siyasetçisi ve sabık liderin yol arkadaşı olarak Sav, bunu fark eden yegâne kişi olmuş, o an itibariyle bütün planları devreye sokmaya başlamıştır. Bir perşembe akşamı pencereden uzun uzun baktıktan sonra kararını vermiş, öyle ki bunu karısından bile saklamıştır! Kemal Kılıçdaroğlu ile üç defa gizli görüşme yapılmış, yine bu, eşlere haber verilmemiştir. Son yılların en büyük siyasi harekâtı büyük gizlilik içinde tamamlanmış, seçimlerde halkın, seçim sonralarında parti içi muhalefetin yerinden kımıldatamadığı Deniz Baykal, bir hafta içinde siyasi mevta olmuştur. Sav’ın ifadesiyle, tarih müzesinde yer alan eski liderlerden biri olmalıdır Baykal, nitekim öyle olmuştur. Büyük gürültüler çıkmış, insanlar televizyonlarda konuşmuş ama bütün operasyon ‘seyircisiz alanda’ böyle gerçekleşmiştir nitekim.
    </p>
    <p class="MsoNormal">
     Son kurultay, özel yanları olsa bile CHP için biricik değildir. CHP yıllar yılı kongrelerde ve parti arka odalarında kazanılmış zaferlerin partisi değil miydi zaten! Parti içinde siyaset hiçbir zaman halk tabanlı ve seçmenin özlemleri, beklentileri üzerine şekillenmedi. Her yeni gelene bir ‘vuvuzela’ teslim edildi, onlar da olanca gücüyle üflediler. Büyük bir gürültünün parçası olduklarını fark etmeleri geç olmadı. CHP, Cumhuriyet ve Türkiye’nin kurucu partisi olduğu iddiasını o kadar önemsedi ki sadece ‘ben devletin ortağıyım’ demek olan bir söylem ve eylem içindeyken halkın vereceği oya değil, onun ‘tarihsel rolünü’ sürdürmesini arzulayan az ama etkili zümrelerden gelecek sese iltifat etti. Vuvuzelaya değil…
    </p>
    <p class="MsoNormal">
     Duydunuz o sesi…
    </p>
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://aksiyon.com.tr:80/aksiyon/newsDetail_getNewsById.action;jsessionid=2898E12444A9B47D293B8421FF26992D?newsId=27021), [web.archive.org (arşiv bağlantısı)](http://web.archive.org/web/20140826150713/http://aksiyon.com.tr:80/aksiyon/newsDetail_getNewsById.action;jsessionid=2898E12444A9B47D293B8421FF26992D?newsId=27021)
