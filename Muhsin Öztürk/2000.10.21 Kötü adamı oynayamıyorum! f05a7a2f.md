# "Kötü adamı oynayamıyorum!"

*Muhsin Öztürk 2000.10.21*

<div>
 <p class="spot">
  "...Merinos fabrikasında işçi  olarak çalışmaya başladım.  Sevdiğimiz hikâyeleri  oyunlaştırır, sokak tiyatrosu  yapardık. Fabrikada elektrikçilik  yapıyordum, ama kafam  tiyatrodaydı, iki sefer elektrik  çarptı, ölümden döndüm."
 </p>
 <img border="0" src="/web/20020527032604im_/http://www.aksiyon.com.tr/2000/307/resimler/kotu.jpg"/>
 <p class="metin">
  Ali Sürmeli beyaz perdede/ekranda kendini hemen belli eden oyunculardan. Yılların tiyatrocusu, Deli Yürek dizisinin Turgay Atacan'ı bu yıl Filler ve Çimen'deki oyunuyla Antalya Film Festivali'nde En İyi Yardımcı Erkek Oyuncu ödülüyle 'yetindi'. Belki daha büyük ödül, anlı şanlı Yeşilçam aktör ve aktrisleri dururken, gençlerin ve çocukların ilgisini ona yöneltmiş olmaları. Ali Sürmeli hayatının en yoğun günlerini yaşıyor olmalı; Sabancı'yı anlatan "Patron"un galasından sonra, gerekçesi başka olsa da Devlet Tiyatroları'ndan atılışının ardından Antalya'dan ödülle dönüşü. Televizyonların en çok izlenen dizisinin en 'hasta olunan' tipini oynuyor olması. Elektrikçilikten tiyatroya, oradan da sinemaya ulaşan hayat hikayesi, filmlerdeki rolleri kadar gizemli ve ilginç. Devlet tiyatrolarından atılmasını babasının oğlu olmasına bağlarken ilk defa aile duygusunu Deli Yürek'le tattığını söylüyor.
 </p>
 <p class="metin">
  — Size daha çok Ali Abi mi diyorlar; yoksa Turgay Abi mi?
 </p>
 <p class="metin">
  Turgay.
 </p>
 <p class="metin">
  — Sokakta karşılaştığınız insanların sizinle konuşurken Turgay Atacan'la konuştuğu hissine kapıldınız mı hiç?
 </p>
 <p class="metin">
  Hayır. Çünkü Turgay'ın davranışı, yürüyüşü, ses tonu çok farklı. Benimle karşılaşan insan, zaten seyrederken "Çok iyi rol yapıyor ya!" diyor. Ben aslında kötü adam oynayamıyorum. Kötü adam sevilir mi? Niye? Kötü adamı beceremiyorum. Aşağı yukarı kötü adamı oynayanlar böyle oynadılar diye böyle oynuyorum. O kötü enerjiyi tanıyorum.
 </p>
 <p class="metin">
  Bir kere bir rolü çalışırken hayatı gözlemleyerek yola çıkıyoruz. Karşılaştığımız insanlarda kötü bakışlar, kötü duruşlarla karşılaştığımız an "bu adam sana zarar verir" der hemen uzaklaşırız oradan. Oysa çocuklar imza istiyorlar benden.
 </p>
 <p class="metin">
  — Diziler ve filmlerde giderek artan mafya figürlerini Türkiye'nin beyaz ekrana yansıması olarak mı yorumlamak gerekir?
 </p>
 <p class="metin">
  Seyrettiğim kadarıyla öyle. Haberler şiddet motifi üzerine, sokakları gösteriyor öyle, futbol karşılaşmasının içinde yine şiddet var. Ve bu sporun çok seyircisi var. Dizide de o oluyor; birbirinin elinden zorla birşeyler alan yapı seyirci tarafından izleniyor. Deli Yürek'te öne çıkartılan Miroğlu motifi, halk masalı üzerine oturtulmuş. Burda mafyalaşmış insanlara karşı mücadele eden bir kahraman öne çıkartılıyor. Kahraman, devletle bağlantılı şiddeti içeren örgütlenmenin içine girmez, girmemek için de mücadele eder. Bu bakımdan Deli Yürek bir mafya filmi değil bence.
 </p>
 <p class="metin">
  — Deli Yürek'te de Filler ve Çimen 'de de aşağı yukarı aynı tipi oynamanız tesadüf mü?
 </p>
 <p class="metin">
  Derviş Zaim, Filler ve Çimen'i çok önce teklif etmişti. Kesin oynayacağımı söylemiştim. Teksti okuduğumda bu adam nasıl bir adam olsun diye düşünürken, Osman Sınav aradı Deli Yürek'te oynamam için. Ben sinemayı televizyondan daha çok seviyorum. Televizyonda biraz sinemada oynayacağım adamın provasını yaptım. Haftadan haftaya prova yapıyordum, seyrediyordum, Filler ve Çimen için notlar alıyordum.
 </p>
 <p class="metin">
  Bütün ödüllerimi İmirzalıoğlu'na verebilirim
 </p>
 <p class="metin">
  — Son zamanlarda özellikle mankenlerden "artık oyunculuğumla gündeme gelmek istiyorum" cümlesini çok duyar olduk. Deli Yürek'te de mankenler rol alıyor. Öncelikle Kenan İmirzalıoğlu'nun oyunculuğunu nasıl buluyorsun?
 </p>
 <p class="metin">
  Oyunculuk dalında çok ödül almış biriyim. Ben bütün ödülleri Kenan İmirzalıoğlu'na verebilirim. İleride, inşaallah, Kenan'ın çok daha iyi performanslarına tanık olacağız. Mankenlikten gelen Kenan'ın da, Zeynep'in de, Ebru'nun da çok iyi oyuncu olduklarını düşünüyorum. O rolleri hakikaten giyiyorlar. Benim gibi o rolü oynamıyorlar. Bir oyuncu ruhuyla oynayan insanlar, ruhunu katan değil. Onlar bir sonraki oyunlarında başka birini oynadıklarında "aaa" diyeceğiz, göreceksin.
 </p>
 <p class="metin">
  — Oyuncu bir oyundaki karakterle özdeşleştikten sonra başka bir role adapte olmak, hatta kendi olabilmek zorluklarını yaşıyor. Rolü "oynuyorum" diyorsun ama bu zorlukları yaşamıyor musun?
 </p>
 <p class="metin">
  Yaşamaz olur muyum? Diziye üç ay ara verilmiş; bu arada başka oyunlar çalışılmış, başka tekstler okunmuş. Gene Turgay Atacan'ı oynayacağız. Diziye başlamadan iki gün önce Turgay Atacan'la kalktım yattım. Ne yapıyordu o; işte şöyle bakıyordu, şöyle yürüyordu, şöyle konuşuyordu. İki gün hiç uyumadan, dinlenmeden sete gittim.
 </p>
 <p class="metin">
  Jüri de iki rol oynadığımı anlamadı!
 </p>
 <p class="metin">
  — Filler ve Çimen'de iki ayrı rolünüz var. Camekon belli zaten ama Hızır rölünde seyirci sizi tanımakta zorlandı. Benzer şeyler sette de olmuş galiba..
 </p>
 <p class="metin">
  Evet. Makyaj yaptığımız yerle çekim yaptığımız yer yürünme mesafesi olan bir yer. Makyaj bitti, diş takıldı, lens takıldı, saçlar boyandı falan. Bir de Hızır askerde ayağından yaralanmış topallıyor. Ayağım yaralı olduğu için sete kadar onu çalıştım ben. Beni sete almadılar. Beni bekliyorlar diyorum, olmuyor. Derviş'i tanıyorum, Derviş'i çağırın diyorum gene olmuyor. Sinirleniyorum artık. Zar zor ikna edebildim. Bence jüri de iki rol oynadığımı anlamadı. Ya da Ali Sürmeli olarak Hızır'ı biliyorlar.
 </p>
 <p class="metin">
  Ömer Lütfi denilince aklıma
 </p>
 <p class="metin">
  Ömer Lütfi Mete geliyor
 </p>
 <p class="metin">
  — Filler ve Çimen'in Türkiye gündemiyle ilgili bazı göndermeleri var. Sözgelimi Ömer Lütfi Topal olayının anlatıldığı, sizin de Camekon tipiyle Yeşil'i oynadığınız söyleniyor filmde..
 </p>
 <p class="metin">
  Ben doğru dürüst gazete okumuyorum, televizyon izlemiyorum. Dünya tiyatrosu, dolayısıyla Osmanlı dönemi ve Cumhuriyet dönemi tiyatrosu ile ilgilenince insanın zamanı kalmıyor. Ne oldu, kim kimi vurdu, takip etmiyorum. Onun için Ömer Lütfü denilince bizim dizinin senaristi Ömer Lütfi Mete'yi biliyorum. İyi bir yazar.
 </p>
 <p class="metin">
  — Peki size göre Filler ve Çimen nasıl bir film, neyi anlatıyor?
 </p>
 <p class="metin">
  Adam öldürmek zorunda bırakılan insanlar sözkonusu; dehşet acılar çekiyorlar. Bir insan tragedyasıdır bana göre Filler ve Çimen. Film için politik filmdir denildiği zaman hakikaten canım acıyor. Böyle yapmak zorunda kalan bir bakan, böyle yapmak zorunda kalan bir adam, böyle yaşamak zorunda kalan bir kadın, böyle yaşamak zorunda kalan kardeş. Ben isterim ki ülkesinde terör, ülkesinde bu kadar acı, ülkesinde bu bilmem neyi yaşamayan bir ülkede seyredildiğinde film o insan acısını anlatsın.
 </p>
 <p class="metin">
  Silahla yattım kalktım
 </p>
 <p class="metin">
  — Filler ve Çimen, altı portakalla beraber döndü Antalya'dan.. Eğer birincilik ödülü alsaydı büyük ihtimalle "Altın Portakal Türkiye'ye" başlıklarını görecektik gazetelerde. Bu bakımdan iyi bir dönem filmi olduğu söyleniyor, 20—30 yıl sonra izlendiğinde şu içinde bulunduğumuz yılları iyi anlatacaktır deniliyor film için...
 </p>
 <p class="metin">
  Yirmi yıl sonra seyredildiğinde ben şunu desinler isterim; "Bak bu Camokan'ı oynayan oyuncu kesin silahla yatmıştır."
 </p>
 <p class="metin">
  — Bu doğru mu?
 </p>
 <p class="metin">
  Tabii tabii. Silahla yattım kalktım. İlk zamanlar kalkıyorum bakıyorum enseme birşey batmış, silah. "Ha.. Ben role hazırlanıyordum" diyorum. Tekrar silahı alıyorum ve uyuyorum. Arabada, evde şarjör boşaltıp şarjör takıyorum. Bir seferinde setten gelirken polis durdurdu. Kuru sıkı muru sıkı silahı yanımda unutmuşum, bir an panikledim tabii. Yoksa silahtan ne anlarım ben. Yapabildiklerimin yüzde 51'ini yapabildiğim için kendime geçer not verdim. Bence çok daha farklı oynanabilirdi. Doktorla konuştum, şöyle dediler; "Gözünü kırpmadan adam öldüren insanlar sonra vicdan azabı yaşamazlar." Bunu da beynin koordinatları ile kulak ile göz arasındaki koordinatları iyi idare eden insanlar yapabilir. Tok diye bir ses çıkıyor, kulak kasları direkt göze emir veriyor; kapat. Bunu ben Filler ve Çimen'de başardım. 30—40 yıl sonra bu film izlendiğinde "vay be bir oyuncu kendisine neler yapmış ya" denmesini beklerim.
 </p>
 <p class="metin">
  — Patron galasındaki yanlışlık neydi?
 </p>
 <p class="metin">
  Ben hâlâ yanlış yaptığımı düşünmüyorum. Çünkü çok oyun okudum. Çok oyunda çalıştım. Karşılaştığım en kötü oyun tekstiydi. Yani dünyanın mihenk taşı olarak gördüğü Shakespeare oyunlarını çalıştıktan sonra Patron gibi bir oyunla karşılaşınca insan şunu söyleme ihtiyacı duyuyor. "Neden benim ülkemde bu kadar kötü yazılmış oyunları oynamak zorunda bırakılıyoruz. Neden bir Shakespeare çıkmıyor bizden? Kötü tekstleri oynamak zorunda kaldığımız için ve bir örnek teşkil ettiğimiz için mi daha iyi oyunlar yazılmıyor?" İşte Derviş'in Filler ve Çimen'i benim için çok Shakespeare 'yen. Deli Yürek dizisinin yazım formatı çok Shakespeare 'yen. Bir draması var. Hikaye başlar, gelişir, düğümlenir ve sonuçlanır. 25 yıllık tiyatro hayatını bu işe vermiş bir insana kötü bir şey yaptırılmak istendi. Ben yapmadım. Korkumu oluşturan temel taşlardan biri de bu oyunun yurtdışına turneye gidiyor olması. Kötü tekstte iyi oyunculuk sergileyemiyorsun, ben de Japonya'da, Amerika'da Türk tiyatrosu adına kötü oyun sergilemek istemedim. Çünkü bu toprakları ve bu topraklardaki oyuncuları seviyorum. Onların başka ülkeler tarafından horlanmasına tahammül edemem.
 </p>
 <p class="metin">
  Suçlanması gereken bir kişi varsa
 </p>
 <p class="metin">
  o da babamdır!
 </p>
 <p class="metin">
  — Nasıl tepkiler aldınız?
 </p>
 <p class="metin">
  Yıldız Kenter hocam olur, o günlerde karşılaştık. Sabancı ve Bakan konusunda beni eleştirdi. "Davranışın normal değil canikom" dedi. Ben de ona " Bir fabrikada 10 bin tane işçiden biriydim. Koskoca Yıldız Kenter'i arıyorum. Ve ona hocam diyorum. Ondan ders almak istediğimi söylüyorum. Binlerce elektrikçi arasında bunu yapan bir tek benim. Normal değilse eğer bu davranışım normal değil. Oysa siz bunu normal karşıladınız. Bana eğitim verdiniz. Çok iyi eğitilmemişsem bu biraz hocaların suçu" dedim.
 </p>
 <p class="metin">
  — Desenize babanızla aynı kaderi paylaşıyorsunuz. Peki babanızın Devlet Tiyatrolarından atılmanıza tavrı ne oldu?
 </p>
 <p class="metin">
  "Oğlum, sakın ha canını sıkma. Benim emekli maaşım var. Zaten ben diyaliz hastasıyım. Bir kase çorbayı bile tam içemiyorum. Onun için ben sana bakarım. Çünkü ölüme çok yakın duran bir insan için oğlunun da kendisi gibi onurlu olduğunu görmesi bir baba için dehşet hoş bir duygu "gibi şeyler söyledi. Babam beni eskisinden daha fazla seviyor, daha fazla öpüyor. Eskiden onun da inandığı devlete hizmet eden bir memurdum. Ama tıpkı ona yaptıkları gibi kötü birşey yaptırdıklarında ben de karşı çıktım. Suçlanması gereken birisi varsa o babamdır, ben değil. Ben babamın çocuğuyum.
 </p>
 <p class="metin">
 </p>
 <p class="arabaslik">
  Hayatım sürgünde geçti
 </p>
 <p class="metin">
  Babam posta memuruydu. Kişiliğimin temel taşlarını babam oluşturur. Hatta içimdeki atleti gösterirsem bunu anlatmış olurum herhalde. (Gömleğini açıyor, içindeki atlette şunlar yazıyor: "Babamdan öğreneceğim o kadar çok şey var ki kravat bağlamak bunlardan sadece biri".) Babam haksız olduğuna inandığı herşeye karşı çıkardı. Silahı da vardı ama kimseyi öldürmedi. Herkesi severdi. Gittiği yerin korkulu adamıydı. Hep sürgünde geçti hayatı. Dolayısıyla bizim de hayatımız hep sürgünlerde geçti. Bingöl'ün Karlıovası'ndan İstanbul'a kadar sürgün hayatı yaşadık. Kürd'ünden Laz'ına, Çerkez'ine, Alevisine, Sünnisine, Müslim, gayrimüslim, dinli, dinsiz herkesi tanıma şansı doğdu. Babam sinemayı da severdi, beraber giderdik. Ben de onların arasında bir tek Yılmaz Güney'i çok sevdim. Çocuklukta öyle bir illizyonu vardı. Yılmaz Abi'nin filmine gittin mi derdik. Nerden senin abin oluyor? İşte öyle bir yakınlıktı. Artist olmaya karar verdiğim bir gün, Yılmaz Güney'e yazdım. O da bana "Bu işin artık okulları var . Okulunu oku. Sonra karşılaşacağız seninle" diyerek kitabını göndermişti. Bursa'da sanat okulunu bitirdim, bir Merinos fabrikasında işçi olarak çalışmaya başladım. Sevdiğimiz hikayeleri oyunlaştırır, sokak tiyatrosu yapardık. Ben fabrikada elektrikçilik yapıyordum. Kafam tiyatrodaydı, iki sefer elektrik çarptı, ölümden döndüm. Zamanla oyunculuğu becerdiğimi, ölmeden de bu elektrikçiliği bırakmam gerektiğini düşündüm.
 </p>
 <p class="metin">
  Oyuncu olamazsın diye
 </p>
 <p class="metin">
  konservatuvardan attılar
 </p>
 <p class="metin">
  12 Eylül'ün öncesinde konservatuvara müracaat etmiştim. Olmadı. Ama 12 Eylül'den sonraki sınava girdim. Yıldız Kenter de o sınavda jüriydi. Bu arada imtihana girip konservatuvara girdim. Bir yıl sonra benden oyuncu olamayacağını anladılar ve attılar. Ben de intihar eğilimli bir insanım. Son ânımda beni Tanju Korel kurtardı. Hayatımı biraz da ona borçluyum. Sonra atılmış olanlara tekrar bir sınav hakkı çıktı. Yani herkesin 4 yılda bitirdiği konservatuvarı ben 5 yılda bitirdim. Çünkü benim dilim bütün sınıf arkadaşlarımdan farklıydı. Ana dilim Kürtçe, baba dilim Zazaca, ben Türkçe öğrenmeye çalışıyorum. Hocalarımı çok uğraştırdım fakat sonunda Türkçe'yi konuşmayı becerdim. Hâlâ üç dil üç insan gibi dolaşıyorum. Bir de ikizler burcu, eder 5 kişi. Hepsi birbirine yardım ediyor. O yüzden yardımcı erkek oyuncu ödülü vermeleri doğru.
 </p>
 <br/>
 <center>
  <a class="anaorta" href="http://web.archive.org/web/20020527032604/mailto:muhsinozturk@usa.net">
   muhsinozturk@usa.net
  </a>
 </center>
 <br/>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2000/307/kultur/2.htm), [web.archive.org (arşiv bağlantısı)](http://web.archive.org/web/20020527032604/http://www.aksiyon.com.tr:80/2000/307/kultur/2.htm)
