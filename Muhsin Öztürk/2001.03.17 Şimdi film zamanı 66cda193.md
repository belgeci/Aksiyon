# Şimdi film zamanı

*Muhsin Öztürk 2001.03.17*

<div>
 <p class="spot">
  istanbul Kültür ve Sanat Vakfı tarafından düzenlenen Uluslararası İstanbul Film Festivali 20. yılına ulaştı. Her yıl bir yandan yedinci sanatın en seçkin yeni örneklerini sinemaseverlere ulaştıran, öte yandan da Sinematek görevini üstlenen Festival, 2001'de de beş kıtadan özenle seçilmiş filmlerden oluşan bir program sunuyor.
 </p>
 <p class="metin">
 </p>
 <img border="0" src="/web/20020423064026im_/http://www.aksiyon.com.tr/2001/328/resimler/Simdi.jpg"/>
 <p class="metin">
  Festival programında yer alan 180'i aşkın film, geçen yıl belli başlı festivallere katılmış, övgü ve ödül almış, başarısını kanıtlamış yeni yapıtların yanısıra unutulmaz klasik filmleri ve sinema sanatının genç ve yaşlı ustalarını içeren zengin bir seçki oluşturuyor. Çeşitli ülkelerin sinemalarından derlenen bu seçki yalnızca coğrafyayla, tarihle, ya da metrajla kısıtlı olmadığı gibi, izleyicide görme arzusu uyandıran belgeseller ve canlandırma sinemasının yaratıcı örnekleriyle de destekleniyor. Festivalin özel temasını oluşturan "sanat ve sanatçı"nın dünyasını ele alan ya da edebiyat uyarlaması olan 12 film, Uluslararası Yarışma bölümünde Altın Lale ödülü için yarışacak. Bu filmlerin yönetmenleri ve oyuncuları, Festival'in konuğu olacak. Bu yıl yarışmalı bölümde yer alan filmlerin çoğu uluslararası düzeyde beğeni kazanmış, önemli, yenilikçi ve heyecan verici yapımlar olarak nitelendiriliyor. Yunanistan'ı Vassilis Douros'un yönettiği müziğe yetenekli ancak görme yetisini kaybeden bir çocuğun öyküsünü anlatan "To fos pou Svini /Sönen Işık"ın temsil ettiği yarışmaya, daha önceki festivallerden tanıdığımız Tony Gatlif, Endülüs'te kan davası peşindeki iki ailenin dramını müzikal kalıplar içinde yansıtan "Vengo / İntikam" ile katılıyor. Baltasar Kormakur'un yönettiği İzlanda yapımı, edebiyat uyarlaması "101 Reykjavik" ise bu soğuk kentte geçen deli dolu bir komedi. Lech J. Majewski, 1971'de 26 yaşında intihar ettikten sonra bir halk kahramanına dönüşen Polonyalı asi ozan Rafaly Wojaczek'in öyküsünü, adını ozanın isminden alan "Wojaczek"de anlatırken, Rusya adına yarışan Alexander Proschkin ise, Puşkin'in çok sevilen iki öyküsünden uyarlanmış "The Captain's Daughter / Yüzbaşı'nın Kızı" ile görsel açıdan zengin, uzun zamandır rastlanmayan türde tarihi bir epiğe imza atmış. 20 yıldır ülkesinde film çekemeyen Bahman Farmanara'nın kendi deneyimlerinden yola çıkarak yazdığı ve başrolünde de oynadığı, İran yapımı "Booye Kafor, Atre Yas / Kâfurun Kokusu, Yaseminin Rayihası" ilgi çekici olabilir.
 </p>
 <p class="metin">
  Dünya sinemasından
 </p>
 <p class="metin">
  Uluslararası İstanbul Film Festivali, her yıl olduğu gibi bu yıl da, dünyanın farklı köşelerinde düzenlenen belli başlı film festivallerinde gösterilmiş ve çoğu ödül kazanmış filmlerden derlenen bir bölüm sunuyor. Bu bölümde aralarında Cannes, Berlin, Locarno, Venedik, San Sebastian, Montreal, Karlovy Vary ve Tokyo gibi sayılı festivallerde ödül kazanmış yapıtların da bulunduğu 25 film yer alıyor. "Dünya Festivallerinden" bölümünün en ilginç filmlerinden biri En İyi Yönetmen, Erkek Oyuncu, Kurgu ve Ses dallarında Cesar ödülünü alan Dominik Moll imzalı " Harry, un ami qui vous veut du bilen / Harry, İyiliğinizi İsteyen Bir Dost". Festival takipçilerinin favori yönetmenlerinden Wong Kar— Wai da, En İyi Yabancı Film Cesar'ını alan son filmi "In teh Mood for love / Aşk İçin Hazır" la izleyicilerin karşısına çıkıyor. Volker Schlöndorff'un dönüş filmi olarak nitelenen ve geçen yıl Berlin'de En İyi Avrupa Filmi ödülünü alıp hem de Bibiana Beglau ile Nadja Uhl'a En İyi Kadın Oyuncu Ödülünü kazandıran "Rita's Legends / Rita'nın kimlikleri", aktör/yönetmen Jerzy Stuhr'un beyazperdeye uygulanamamış bir Krysztof Kieslowski senaryosundan çekip başrolünü de oynadığı "Teh Big Animal / Büyük Hayvan", Festival izleyicilerinin 7 saat süren anıtsal "Satantango / Şeytan Tangosu" ile tanıdıkları Macar sinemasının büyücüsü Bela Tarr'dan "Werckmeister Harmonies / Karanlık Armoniler" ve Alman sinemasının genç ustası Tom Tykwer'in son filmi "The Princess and The Warrior / Prenses ve Şövalye", zengin bir bölümün en ilgi çekici filmleri arasında.
 </p>
 <p class="metin">
  Sanat ve Sinema bölümünde , Altın Lâle yarışmasına katılmayan filmler ve belgeseller var. Belgesellerin ağırlıkta olduğu bölümün "sanat"ları arasında tiyatro, pop ve caz müziği, şiir ve sinema var. Japon yazar Toshie Shimao üzerine sıradışı bir belgesel olan "Dolce / Tatlı"yı çağdaş Rus sinemasının en seçkin isimlerinden Alxander Sokurov yönetmiş.
 </p>
 <p class="metin">
  Sinemaseverlerin hayranı oldukları sinemacıları, beyazperdenin sihrini oluşturanları daha yakından tanımalarını sağlayan ve Festival programına sık sık alınan "Sinema Sinemaya Bakıyor" bölümünde, bu yıl bir aktör (Gregory Peck) ve bir aktris (Türkan Şoray) üzerine yapılanlar dışındaki bütün filmler, yönetmenleri konu alan belgeseller. Fellini, Takeshi Kitano, Visconti, Fassbinder, Clint Eastwood(yönetmen kimliği ile), Bernado Bertolucci bu bölümde yer alacaklar.
 </p>
 <p class="metin">
  "Edebiyattan Beyazperdeye" bölümü, edebiyat ile sinema yapıtlarını bir kez daha karşılaştırmamazı sağlayacak. Shakespeare uyarlamaları uzmanı İngiliz aktör/yönetmen Kenneth Branagh bu sefer de üstadın az bilinen komedisi "Love's Labour's Lost / Aşkın Boşa Giden Emeği"ni 1930'lara taşımış ve Amerikan standart şarkılarıyla zenginleştirerek Fred Astaire—Ginger Rogers tarzı bir müzikale çevirmiş. Bölümün polisiye romanlardan perdeye yansıyan tek yapıtı, gerilim türünün usta ismi Claude Chabrol'un Charlotte Armstrong'dan uyarladığı Montreal ve Louis Delluc ödüllü filmi "Merci pour le chocolat / Sıcak Çikolata". Bu bölüm çerçevesinde Fridrik Thor Fridriksson'ın yazdığı ve yönettiği "Englar Altheimsin / Evrenin Melekleri", Mark Herman'ın yönettiği "Purely Belter / Daha İyisi Can Sağlığı, bir Vladimir Nabokov uyarlaması olan yönetmenliğini Marleen Gorris'in yaptığı "The Luzhin Defence / Şah Mat" bu bölümde yer alan bazı filmler.
 </p>
 <p class="metin">
  İtalyan sinemasının uzun metrajlı filmler, ustalar üzerine belgeseller ve canlandırma filmleriyle ağırlıklı biçimde temsil edildiği 2001 yılında, Uluslararası İstanbul Film Festivali, sevilen aktör Marcello Mastroianni'yi 15 filminden oluşan kapsamlı bir toplu gösterimle anıyor. "Anılarına" bölümünde ise dört usta birer filmle anılıyor. Vettiorio Grassman "Profuma di donna / Kadın Kokusu, Alec Gunness " Kind Herats and Goronets / Yumuşak Kalpler", Clued Sautet "Mado" ve Kemal Sunal "Garip" filmiyle anılıyor. "Ustalara Saygı" bölümünde ise Bernardo Bertoluccu'nin "Prima Della Revoluzione / Devrimden Önce", "1900", "Last Tango in Paris" gibi filmlerinin içinde olduğu 5 filmi gösterilecek. Venture Pons, Bertrand Tavernier'in yanında Çalıkuşu filmiyle Osman Fahir Seden saygı gösterilecek ustalar arasında yer alıyor. Ayrıca Roger Corman, Errol Morris, "Funny Games / Ölümcül Oyunlar" filmiyle hatırlayacağınız Michael Haneke, Takashi Miike, Almanya'da yaşayan Fatih Akın bir kaç filmle festivale katılan yönetmenler. Bir Ülke— Bir Sinema bölümünde İtalya konu ediliyor.
 </p>
 <p class="metin">
  Ulusal Yarışma bölümünde, Dar Alanda Kısa Paslaşmalar / Serdar Akar, Renkli — Türkçe / Ahmet Çadırcı, Komser Şekspir / Sinan Çetin, Vizontele / Yılmaz Erdoğan, Herkes Kendi Evinde / Semih Kaplanoğlu, Melekler Evi / Ömer Kavur, Balalayka / Ali Özgentürk ve Filler ve Çimen / Derviş Zaim yarışıyor.
 </p>
 <p class="metin">
  14—29 Nisan tarihleri arasında gerçekleştirilecek festivalin film gösterileri; Beyoğlu'nda Emek, Atlas, Sinepop ve Beyoğlu sinemaları ile Kadıköy'de Rexx sinemasında gerçekleştirilecek. Festival'in büyük ilgi gören ve artık gelenekselleşen "Geceyarısı Sineması" gösterileri ise her Cumartesi gecesi saat 24.00'te Atlas ve her Cuma gecesi saat 24.00'te Beyoğlu sinemalarında, her defasında ikişer film olarak gerçekleştirilecek. Bu yılki Festival'in bölüm sponsorları AXA — OYAK, Başak Sigorta, Beko, Dr. Nejat F. Eczacıbaşı Vakfı, Efes Pilsen, Mas Matbaacılık A.Ş., Pringles Cinema Clup, Renault ve Vivident. Eğer 31 Mart—3 Nisan tarihleri arasında rezarvasyon yaptırırsanız 1 milyon TL daha ucuza bilet alabileceksiniz.
 </p>
 <p class="metin">
 </p>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2001/328/kultur/1.htm), [web.archive.org (arşiv bağlantısı)](http://web.archive.org/web/20020423064026/http://www.aksiyon.com.tr:80/2001/328/kultur/1.htm)
