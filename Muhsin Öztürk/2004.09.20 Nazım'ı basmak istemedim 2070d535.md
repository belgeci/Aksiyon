# Nazım'ı basmak istemedim

*Muhsin Öztürk 2004.09.20*

<div>
 <p>
  <font>
   Enis Batur, 15 yıl boyunca iki bin kitap, beş yüz sayılık dergi çıkarttı. Türkiye’nin en büyük yayınevi Yapı Kredi Kültür Yayınları ’nın kurucusu, murahhas azası iken ansızın işine son verildi.
   <br/>
   <br/>
   Yayın dünyasında herkes şimdi Enis Batur’un ne yapacağını merak ediyor.  Enis Batur, Yapı Kredi Yayınları'nın her şeyiydi. Bir gün görevden alındığını duyanlar "Nasıl yani?" demekten kendilerini alıkoyamadı. Batur, elinde büyüttüğü çocuğunu ergenlik yaşında muhalif bir rüzgarla terk etmek zorunda kaldığında endişeliydi; o meşhur, "Evime hırsız girdi" hikâyesini yazdı. İlk defa bize hikâyesini yeniden yazabileceğini, endişelerinin gerçekleşmediğini söyledi. Yakında TRT'de Sanat Yarımküre adında bir tartışma programıyla aramıza dönüyor. Ya yayıncılığı?.. Nişantaşı'ndaki evinde gerçekleştirdiğimiz söyleşinin ana temasının konusu buydu. Yapı Kredi Yayınları'ndan niye gönderildiği de bizde mahfuz. En azından 'yayın politikası' ile alakasının olmadığını söyleyebiliriz.
   <br>
    <br>
     -Genç yazarları keşfetmek için özel çaba gösterdiğiniz, küçük edebiyat dergilerini izlediğiniz söyleniyor. Sonuç alabildiniz mi?
     <br>
      <br>
       Aslında çok iyi sonuç aldığımı söyleyemem. Ama, en azından antenlerim oraya yönelik bir şekilde çalıştım. Dergiciliğe biraz ondan önem veririm. Bir yayınevinin kadrosunu beslemenin en sağlam yolu çeşitli alanlarda dergi çıkarmaktan geçer. Genç insan hemen bir kitap bitirip çıkamaz ortaya. Şairse birkaç şiiriyle, öykücü ise bir parçayla gelir. Siz onda bir şey görürsünüz; hem onu teşvik edersiniz hem de oturur konuşursunuz. Azad Ziya'nın Sakızköy Günceleri böyle çıktı. Köy öğretmenliği yapıyordu. Ama, şair adam. Şiirlerini gönderiyor. Onları beğeniyoruz; ama bir gelişinde anlattı. Benim gözümde birdenbire 2002 yılının Mahmut Makal'ı canlandı. Fakat, genç yazarlar ve şairlerle ilişki çerçevesinde ben çok eleştiri aldım, çünkü sayıları çok.
       <br>
        <br>
         -Beni değil de onu tercih ettiniz miydi problem?
         <br/>
         <br/>
         Başkasını tercih etmekten çok kendisinin reddedilmiş olması... Doğaldır, üzülmüşlerdir. Haklarını veririm, ama orada belli bir düzey benim için hep önem kazandı. Yaşı ne olursa olsun sadece umut kırıntısı gördüm diye kitabını basmak istemedim, ondan ötesini bekledim. Kitapları yayınlananların bundan sonraki serüvenlerinin nereye gideceğini kestirmek zor. Tuna Kiremitçi'nin şiir kitabını bastım, o sonra romancı oldu.
         <br/>
         <br/>
         -Siz YKY'den ayrıldıktan sonra hakkınızda yazılar çıktı. Haydar Ergülen'le Semih Gümüş'ün yazısını okudum. Sizi takdir ederken kırgınlıklarını da gizlemiyorlar.
         <br/>
         <br/>
         İkisi de iyi yazıydı. Açık yüreklilikle yazmış olmaları da her bakımdan sevindiriciydi. Ayrıca ben Haydar Ergülen'in yazısını bir ders olarak gördüm. Bakın, ben kişisel olarak bu kadar kırgın olduğum bir insan hakkında böyle düşünebiliyorum diyebilmek Türkiye'de ne yazık ki az görülen bir şey. Yazıyı okuduktan bir süre sonra onu aradım. Oturduk konuştuk. Yani kişisel tarafını da hallettik diye umuyorum. Çünkü çok fazla düşmanlık var Türkiye'nin kültür ortamında. Yayıncı olarak erdemlerimden biri diyebilirim; ben hiçbir zaman dünya görüşü ayrımı yapmadım. Benim için Cemal Süreya ile Sezai Karakoç aynı önemi taşıdı. Bu zaman zaman bana tepki duyulmasına yol açtı.
         <br/>
         <br/>
         -Soldan mı?
         <br/>
         <br/>
         Soldan da sağdan da kızanlar oldu. Ama, yapabileceğim bir şey yok. Ben böyle düşünüyorum, böyle de devam ederim. Benim için onların yaptıkları işin değeri önemli. Neye inanıyorlar, ne yapıyorlar, nasıl yaşıyorlar beni hiç ilgilendirmiyor. Kimseyi de ilgilendirdiğini düşünmüyorum.
         <br/>
         <br/>
         Sezai Karakoç’u basmak isterdim
         <br/>
         <br/>
         -Hiç Sezai Karakoç'un kitaplarını basmayı düşündünüz mü?
         <br/>
         <br/>
         Sezai Karakoç'u basamazsınız, çünkü kendisi basıyor. Öyle ilkeli tavırları var ki; bu konuda adım atmayı bile ona saygısızlık olarak görürüm. 1987'de Sezai Bey'e telefon ettim; kendisiyle söyleşi yapmak istediğimi söyledim. Son derece ince bir şekilde, yazdıklarımı takip ettiğini söyledi, teklifim için de teşekkür ederek, "Yanlış anlama. Bu tür şeylere hiç girmiyorum" dedi. Ben de ısrar etmedim. Benimkisi denemeydi. Olumlu bir sonuç alsaydım bir sonraki adımı atıp şiirlerini de yayınlamak isteyecektim tabii.
         <br/>
         <br/>
         -Yayıncı-yazar ilişkisi problemlidir her zaman. Yayıncı-yazar olmanın zorlukları da var galiba...
         <br/>
         <br/>
         Bunun birden fazla zorluğu var. Gene dışarıdan bakıldığında her zaman anlaşılmayan konulardan biri. Örneğin bana sorarlar; "A'nın şiirlerini herhalde beğeniyorsunuz, kitabını bostığınıza göre." Hayır, ben A'nın şiirlerini beğenmiyorum. Kitabını bastım; çünkü belli bir çizginin üstünde olduğunu görüyorum. Ama ben beğenmiyorum. Ya da beni hiç ilgilendirmiyor yazdıkları. En ufak bir yakınlık duymuyorum. Dolayısıyla kendi kişisel yayınevini kurmuş biri değilim. O zaman bu perspektiften bakmak zorundayım. Diyelim ki ben pek az şair ve yazar beğeniyorum; o zaman nasıl yayıncılık yapılacak?
         <br/>
         <br/>
         -Beğenmiyor olmanız da muhtemel.
         <br/>
         <br/>
         Muhtemelden de öte doğrudur ayrıca. Kitaplarını bastığım bazı şair ve yazarlarla olabilecek en az ilişkiyi kurmaya çalıştım. Çünkü insan olarak onlardan hoşlanmıyorum. Ama kitaplarına gereken özeni gösterdiğimi söyleyebilirim. Zaten o özeni göstermeyecek olsam basmaya kalkışmazdım. Bunları ayırmak gerekiyor. Ama siz istediğiniz kadar bu işleri iyi ayırın, yaptığınız hatalar bir yana yapmadığınız hatalardan da sorumlu olarak görülürsünüz. Bu iş aslında yapılası iş değil.
         <br/>
         <br/>
         -Yayıncılığın, neşredilen kitaba yeni bir şey katması gerektiğini söylüyorsunuz. Kastettiğiniz nedir?
         <br/>
         <br/>
         Mesela, ben Nazım'ı basmak istemedim... Nazım’ın kitaplarına bizim katacağımız bir şey yoktu. Bu benim görüşüm; ama bir kurumun gerektirdiği süreçler de var. Böyle bir öneri geldiğinde önce yayın kurulunda konuşulur. Önemli bir konu olduğunda yönetim kuruluna da gider. Yönetim Kurulu'na bazı konuları olumsuz görüşümle sunardım. Ama çoğunluk benim gibi düşünmeyebilirdi, dolayısıyla ben onu uygulardım. O süreçte Nazım Hikmet'i Yapı Kredi Yayınları'nın yayınlamasını çok önemli bir çaba olarak görmedim. Çünkü Adam Yayıncılık zaten en doğru versiyonunu gerçekleştirmişti. Bizim katkımız olamazdı. Ama Sait Fait gibi, Tanpınar gibi hatta Yahya Kemal gibi durumlarda bence artık Türkiye'de yayıncının ana maddeye dönüş yapması lazım. Bundan önceki baskıların tekrarı ile yetinilemez. Birçok yazarımızın sağlıklı baskılarının olmadığını görüyoruz. Mesela Halit Ziya Uşaklıgil.... Tepe tepe basıyor herkes. Her Halit Ziya kitabının birden fazla versiyonu var. Kendi elinden çıkmış sadeleşmiş versiyonları var, kendi yazdığı sadeleşmemiş versiyonları var. Bir de başkalarının sadeleştirdiği versiyonlar da var.
         <br/>
         <br/>
         -Anlaşılamayan kelimelerin parantez içinde verildiği versiyonu da var.
         <br/>
         <br/>
         Evet, bir tür komedi yaşanıyor. Bugün Halit Ziya'yı yayınlamak isteyen insanın çalışmayı göze alması lazım. El yazmaları var mı? El yazmalara ulaşılamıyorsa ilk tefrika örneği var mı; bir gaztede yayınlanmış mı, o yoksa sağlığında çıkan ilk baskı ile sağlığında çıkan son baskı arasında ne farklar var. Bütün bunları içeren bir edisyonu hak eder Halit Ziya Uşaklıgil. Artık Türkiye'de yayıncılığın böyle yapılma zamanı geldi. İşte ben o yazarı aldım, kapağı değiştirip bastımdan ibaret olmamalı yayıncılık. İnanın, metinlere yaklaştıkça sorun olduğu görülüyor. Zaman zaman yazarın hataları da olabilir. Bugün, önümüze gelen manisküllerde bir sürü hata oluyor. Dün niye olmasın. Üstelik de basım olanaklarının bu kadar kötü olduğu dönemlerde. Örneğin yayıncı yazara kitap altı formayı açmasa iyi olur demiş. O nedenle bir hikayeyi çıkartmış yazar. O zaman o hikayeyi eklemek, kitabı normal haline döndürmek bizim görevimiz.
         <br/>
         <br/>
         “Bi Enis’e uğrayamazsın”
         <br/>
         <br/>
         -Dışarıdaki imajınız mesafeli ve sert. Bunun yayıncılığa bakan bir yönü var mı?
         <br/>
         <br/>
         Yalnızlığı seven, pek sosyal olmayan biriyim. Açılışlarda, kokteyllerde beni görmek pek mümkün değildir. Kendime göre bir hayatım var. İkincisi, böyle bir konuma girdiğinizde bunları üretemezseniz hiçbir iş yapamazsınız. Bizim yazarımızın ta 1930'lu yıllardan kalma eski alışkanlıkları var. Yazar, yayıncısına ziyarete gidiyor. Öğleden sonra 2'den 5'e kadar oturuyor, sohbet ediyor. Bu adam ne zaman işini yapacak. Ben, sadece kitaplarını bastığım yazarla somut randevulaşarak dar bir süre içerisinde sorunlarını halletmek zorundayım. Bu kadar.
         <br/>
         <br/>
         Mehmet Fuat günlüğünde devamlı benden şikayet ediyor; "Telefonlarıma çıkmıyor, toplantıdaymış." Toplantıda değilim de, öyle dedirtiyorum sanıyor. Oysa ben haftada 9-10 toplantı yapıyordum.  Zaten zamanın çok sınırlı. Bir de şu var; ben sabahları işe gitmiyorum; o vakti kendime ayırıyorum. Sabahları kendine ayırma diyenler oldu. Ben sizin için dünyaya gelmedim ki. Saçımı süpürge yapıcağım demedim ki. İstiklal Caddesi'ne işi düşmeyen yok; "Bi Enis'e uğrayayım." Hayır, bi Enis'e uğrayamazsın; çünkü Enis'in işi vardır. Bunlar olmayınca birtakım kırgınlıklar oldu.
         <br/>
         <br/>
         -Ayrıldıktan sonra Paris'e gittiniz. Arkanızdan neler yazıldı çizildi merak ettiniz mi?
         <br/>
         <br/>
         Bir kere, hakkımda bir yazı çıkacağını hiç beklemedim. Yazarların imza toplayıp tavır alacağını aklımın ucundan bile geçirmezdim. Zaten Türkiye gibi yerlerde böyle şeyler olmaz zaten. Açıkçası hem çok şaşırdım hem çok hoşlandım. Negatif yazılar bile hoşuma gitti.
         <br/>
         <br/>
         -Geceyazısı'nda çıkan yazının Yapı Kredi'den ayrılmakla ilgisi var mıydı?
         <br/>
         <br/>
         Vardı. Bir tür alegori diyelim. Ona bir gönderme vardı. Belki yazdığımdan pişman değilim de daha sonra yayınlasam daha doğru olurdu. Açıkçası böyle fark edileceğini ve gazetelere gireceğini düşünmedim. Bir de böyle durumlarda konuşmam ben; konuşmak da doğru gelmez bana. Ama, bana çok soru soran yakınlarım var. Yakınlarımın bir kısmı okurlarım. Bir şey söylememi bekliyorlar. Böyle meselvari bir şey yazmak doğru gibi geldi bana.
         <br/>
         <br/>
         -Yazdığınız hikâyede, özetle, evime hırsız girdi, kütüphanemi darmadağın etti; ama İslami içerikli, sağ tandanslı kitaplar kalmıştı diyorsunuz. Böyle bir şey oldu mu?
         <br/>
         <br/>
         Olmadı. Bu benim endişemdi. Böyle şeyler olabilir endişesi taşıdım; çünkü benim için orada kurulan değerler sistemi bana doğru geliyor. Yapı Kredi Yayınları neticede benim çocuğum, onun yanlış eğitilmesi beni üzerdi. Bereket böyle bir şey olmadı. Herhangi bir değişiklik göze çarpmadı. Çarpacağı da yok diye düşünüyorum. Ama böyle bir endişem vardı.
         <br/>
         <br/>
         “Hırsız hikayesini yeniden yazmalıyım”
         <br/>
         <br/>
         -Hikayeyi şimdi yazsanız biraz değiştirme ihtiyacı hisseder miydiniz?
         <br/>
         <br/>
         Yani, belki yeniden yazmak gerekirdi.
         <br/>
         <br/>
         -Sizin için kolay yazan, zor anlaşılan yazar diyorlar...
         <br/>
         <br/>
         İkisi de yanlış. Kolay yazmıyorum. Bakıldığı zaman şu kadar verim, gün, ay, yıl hesabına döküldüğünde, adam herhalde kolay yazıyordur deniyor. Tabii ki çok zor yazan insanlar tanırım. Benim ustam Bilge Karasu'dur. Çok zor yazardı. Bir cümle bitirmeden yerinden kalkardı. Ya da Yusuf Atılgan. Yusuf Abi, en küçük şeyi bahane ederdi; saksağan geldi, ses geldi yazamadım derdi. Ben öyle biri değilim. Çabuk yoğunlaşabilen, Batı'da çok sık Türkiye'de daha az görülen düzenli çalışma ilkesini benimsemiş bir adamım. 365 günün 360'ında ben sabahleyin erken kalkar, masama otururum. En azından öğlene kadar çalışırım. Bu süreklilik ara veren yazarlara göre büyük avantaj sağlıyor; kalemi ısıtmak, zihni ısıtmak sorunuyla başbaşa kalmıyorsun. Temrin yapan bir adam gibi çalışıyorum. "Ben beş vakit yazarıyım" diyorum bazen... Hakikaten yazıya bir mümin gibi bağlı olduğum için çok zaman ayırıyorum.
         <br/>
         <br/>
         Zor okunan yazar, bence abartılı. Bir kere anlaşılmayan şiirler, anlaşılmaz metinler olduğunu düşünen biri değilim. İyi yazılmamış metinler vardır, iyi yazılmamış şiirler vardır. Ama iyi ise anlaşılmayacak hiçbir şey yoktur. Daha zor anlaşılmasını gerektiren donanımı olabilir. Bu bazen kültürel göndermelerle ilgili olabilir, bazen anlamsal üst üste binmeler nedeniyle olabilir. Bana ustalık etmiş -tanıyarak ya da tanımayarak- pek çok şair ve yazardan mürekkebe su katmadan yazmayı öğrendim. Günümüzün çok okunan kitaplarına kendisini biraz fazla alıştırmış bir okur için benim kitaplarım zor anlaşılır. Ama Ahmet Hamdi Tanpınar'dan daha zor metinler yazdığımı düşünmüyorum.
         <br/>
         <br/>
         -Türkiye'de sol entelektüellerin sağı okumama, hatta görmeme alışkanlığına sahip olduğunu siz görüyor musunuz?
         <br/>
         <br/>
         Elbette, öteden beri. 1978'de yurtdışından Türkiye'ye döndüğümde çıkan bütün dergileri getirttim. Daha o tarihten itibaren kafamı meşgul etti. Eskiden olmayan bir şey sonradan niye oldu diye. Necip Fazıl, Fikret Adil'le arkadaş. Sezai Karakoç, Cemal Süreya ile arkadaş. Aynı ortamlarda bulunuyor, aynı dergilerde yazıyorlar. Sonradan bu sıkıntı niye çıktı ortaya. Aklım ermedi. Ama döndüğümde gördüğüm tablo şuydu: Uzun bir süre, yirmi yılı aşkın bir süre sol bunu yaptı, kendisinden olmayanlara tepki duydu, tepki duymadığı zamanlarda da bakmadı. Görmezlikten geldi, önemsemedi. En son ilişkiler Cahit Zarifoğlu kuşağında oluşmuştur. Ondan sonra oldukça büyük bir kopuş var. Şimdi son yıllarda da garip bir şekilde kültür bağlamında sağda buna benzer birtakım şeyler görmeye başladım.
         <br/>
         <br/>
         Sadık Yalsızuçanları geç farkettim
         <br/>
         <br/>
         -Bu durumun kültür ortamına etkisi nedir?
         <br/>
         <br/>
         Gövdeden, benzetme şeklinde anlatayım. Kalp bildiğim kadarıyla dört damardan besleniyor. Bunlardan bir tanesinin tıkanması durumunda kalp krizi riski var. Bunu bile bile yapmanın bir anlamı var mıdır bilmiyorum; kültürel beslenme ya da hayat düzleminde beslenme, yediğin içtiğinden başlayarak gezdiğin gördüğünden devam ederek, niçin kendime bazı alanları kapatacağım, niçin kendim kaybedeceğim. Benim aklım almıyor. Bunları ben zavallıca buluyorum. Değerli olan bir ürünün başka nedenlerle benim ilgi alanımın dışına çıkmasını kabul etmem.
         <br/>
         <br/>
         Sadık Yalsızuçanları geç keşfettim. Geç keşfetmemin sebebi, sağcılardır. Bir şeyin içerisinde neredeyse örtülü duruyordu adam. Solun bir yazarı olsaydı Sadık'ı on yıl önce görmüştüm. Çünkü onlar daha fazla görünüyor. Daha mı çok yayın organları var, daha mı iyi örgütlenmişler zaman içinde... Şimdi Sadık'ı bilmemek benim için büyük bir kayıp birey olarak. Ve ben bu kaybı kendime yediremiyorum. Kaybeden bireylerin oluşturduğu toplumun içinde yaşamak bana daha da ağır geliyor. Diyorlar ki, sen Batı toplumlarıyla çok ilgileniyorsun. İyi ki de ilgileniyorum. Orada görüyorum taban tabana zıt iki adam. Biri sofu denilebilecek oranda Katolik, biri ateist. Bunların ikisi yakın arkadaş. Bütün ömürleri boyu yazışıyorlar, birbirlerini didikleyerek okuyorlar.
         <br/>
         <br/>
         -Türkiye'de 'sol'un 'din'le ilgili bir problemi var mı sizce?
         <br/>
         <br/>
         Sosyalist dünya görüşüne yakınlık duymuş, bunu benimsemiş olan Türk aydınlarının dinle negatif ilişki kurmuş olması doğaldır. Sosyalizm zaten kendi içinde bunu barındırıyor. Ama din nedir öğrenmemişlerse bu doğal değildir. Çünkü din yalnızca bir inanış probleminden ibaret değildir. Bütün dinler aynı zamanda büyük kültür fenomenleridir. Hayatın her yönüne cevaplar aramışlardır. Bu cevaplar çerçevesinde düşünmüşler, üretmişler, bir sürü yapıt ortaya koymuşlar. Toplum olarak da geniş bir kültür alanı ortaya çıkmış. Bunlarla ilişki kurmamak, bunları öğrenmemek kültürsüzlüktür. Bence bilmek zorunda. Hayatın içinde yaşıyorsa insanlar, birtakım değerler üreteceklerse bence bilmek zorundalar.
         <br/>
         <br/>
         -Batur soyismini taşımak sizin için avantaj mı dezavantaj mı?
         <br/>
         <br/>
         Artık bir şey demek değil. Ama zamanında sıkı bir dezavantajdı. Hiç avantajını görmedim, askerlik yıllarım dahil. 16 ay askerlik yaptım ve çok zor geçti. Dışardan bakanlar avantajını görmüşsündür diye düşünebilir. Tam tersine, farklı toplumsal roller söz konusu olduğu için her zaman tanınmış bir babanın oğlu olmak bir sorun. Aynı sorunu şimdi benim oğlum yaşıyor. Ama avantajını hakikaten hatırlamıyorum, olmuşsa bile.
         <br/>
         <br/>
         -Doğan Kitap'a geçtiğiniz doğru mu?
         <br/>
         <br/>
         Değil.
         <br/>
         <br/>
         -Yayıncılık serüvenini bırakacak değilsiniz herhalde.
         <br/>
         <br/>
         Bırakabilirim. 25 yıl doldu. Bana, beni ilgilendirecek bir öneri olmadıktan sonra, -birkaç öneri oldu, ilgilendirmedi- yayıncılık yapmam şart değil. Ama benim ekonomik olarak hayat çarkımı döndürmem gerekiyor. Şimdilik üzerinde durduğum çözüm yolu parçalı bulutlu bir gelir tablosu yaratmak. Birkaç işten oluşacak bir çizgi tutturmak. Eğer onu başarabilirsem, bu bana daha zaman bırakan, özgürlük alanımı genişleten bir seçenek olur. Öbür türlü ben yayıncılıkta hırsı olan biri değilim. Hırsı olan biriydim. Yapmak istediğim işler vardı. Bana sağlanan olanaklar Allah için, geniş çapta bunu yapmamı sağladı. Ama iyi bir yayın ortamında düzgün olanaklar sağlayacak bir öneriyle karşılaşırsam da henüz yaşım genç sayılır, geri durmam.
         <br/>
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </p>
 <p>
  <font>
   (Bu yazı 2330 kez okunmuştur)
  </font>
 </p>
</div>


Kaynak: [www.aksiyon.com.tr](http://aksiyon.com.tr:80/yazdir.php?id=15805), [web.archive.org (arşiv bağlantısı)](http://web.archive.org/web/20051022192113/http://aksiyon.com.tr:80/yazdir.php?id=15805)
