# Herkes Ergenekon’u tanısın, Ahmet ile Nedim’i ayrıca konuşuruz

*Muhsin Öztürk 2011.03.14*

<font class="agenda2NewsSpot">
 Ergenekon bu olsa gerek; var olan, bilinen, vuku bulmuş pek çok şeyin aslında olmadığını kamuoyuna kabul ettirmek... Ya da olmamış şeyleri varmış gibi göstermek... Fotoğrafın bütününe bakmaya ne dersiniz?
</font>
<font class="newsDetail">
 <p>
  <p class="MsoNormal">
   ‘Asker bize iktidarı verir mi?’ Kitabın başlığı bu. İsmet Berkan, Türkiye’nin son on yılının en önemli sorusuna, 3 Kasım 2002 tarihinden önce muhatap oluyor. O anda verdiği bir cevap var elbette; hâlen güncelliğini koruyan sorunun on yıllık hikâyesini kişisel gözlemleriyle zenginleştirdiği bir süreç analizi yapıyor. “Herkesin okuyabileceği kolaylıkta bir metin yazdım. Sanki Mars’tan gelmişim de anlatıyormuşum gibi…” diyor. Türkiye’de neler yaşandığını en yalın dille okuma imkânı veriyor bu yüzden. “Türkiye ideolojik anlamda modernleşmeyi yerli yerine oturtabilmiş değil. Bu bizim entelektüellerimizle ilgili bir sorun. Sokaktaki adamın böyle bir sorunu yok...” Sokaktaki adamca anlaşılan şeyin seçkinler katında idrak edilememesinin sonuçlarını tartışıyoruz. AK Parti’nin zor yılları ve askerin olup bitenlerle ilgili geliştirdiği darbe siyasetini konuşmaya devam edeceğiz. Kesin olan, yeni nesil siyasetçilerin ‘dik’ durmayı anbean öğrendiğidir. Yasal bir zemine kavuşmasa bile.
  </p>
  <p class="MsoNormal">
   -2001’de Hüseyin Çelik size “Asker bize iktidarı verir mi?” diye sorduğunda Tayyip Bey de bunu işitiyordu değil mi?
  </p>
  <p class="MsoNormal">
   Tabii tabii. O da bir dikkat kesildi. Tedirgin oldum. Herkes dönüp bana bakıyor. Sanki ben ne dersem o olacakmış gibi.
  </p>
  <p class="MsoNormal">
   -Çok partili hayatta iktidara gelen her merkez partisinde kaygı oldu aslında…
  </p>
  <p class="MsoNormal">
   Kıyaslama yapmak doğru mu bilmiyorum, 60’ların, 70’lerin iktidarları döneminde bu kadar asker baskısı yoktu. Bir asker vesayeti var ama bugünkü kadar kurumsallaşmış bir şey değil. Hem askerde hem de sivillerin içinde…
  </p>
  <p class="MsoNormal">
   -Size bu soruyu soranlar 9 yıldır iktidardalar ve gidecek gibi de görünmüyorlar. Bütün olup bitenlerden sonra asker iktidarı verdi diyebilir miyiz?
  </p>
  <p class="MsoNormal">
   Vallahi iktidardan ne anladığımıza bağlı bu. Bu soru ve cevabı, sadece AK Parti veya siyasetçileri ilgilendiriyorsa; evet, AK Parti söke söke aldı iktidarı bir biçimde. Vatandaş İsmet Berkan kendisini huzur içinde hissediyor mu? Hayır, hissetmiyor. Ben askerin iktidarı verdiği kanısında değilim. Parlamentoda çok güçlü halk desteği olan bir siyasi parti var, her dediğini yaptırtıyor, askeri karıştırtmıyor işlere vs... Ama sonsuza kadar böyle gitmeyebilir. Yarın koalisyonlar olur, yeniden zayıf hükümetler olur, o zaman hâlâ yönetim sivillerde mi olacak yoksa öyle durumlarda asker yeniden ağırlığını koymaya mı başlayacak bilmiyoruz. Bunun bir garantisini elde edemedik. Bunun bir hukuku yok henüz. Daha önemlisi, kafalarımızın içerisindeki değişimi sağlayamadık. Sadece laikçi, askerci kesimler değil bu değişimi sağlayamayan, bence AK Parti çevresinde de ‘asker de yerini bilsin kardeşim’ mantalitesi yerleşmiş değil henüz. Benim gördüğüm, AK Parti, ‘iktidar benim hakkım’ diye düşünüyor. Tamam da, bu iktidar sadece senin hakkın değil, vatandaşın da hakkı. Bu yarın bir gün gelecek partilerin de hakkı, başkalarının da hakkı. Henüz AK Parti demokrasi kurucusu gibi davranmıyor. Yeni anayasa yapacağız diyorlar ama… Anayasa yazmak iktidar savaşının parçası hâline gelirse, yarın başka birisi geldiğinde başka bir anayasa mı yazacak? Hayatımız hep anayasa tartışmasıyla mı geçecek? Ortak bir altyapı üzerine anlaşıp sonra o altyapıya hiç karışmadan iktidar mücadelesini niye yapamıyoruz?
  </p>
  <p class="MsoNormal">
   -Peki, asker hâlâ emin mi iktidarın kendinde olduğundan?
  </p>
  <p class="MsoNormal">
   Yakın değilim uzunca bir süredir. Ankara’ya da çok gitmiyorum. Spekülasyon yapabilirim ancak. Gördüğüm kadarıyla geçmiş döneme ilişkin bir özlem, yeni döneme ilişkin bir uyumsuzluk hâli var. Ama bir sürü kötülükler anlatıyoruz bu kitapta, asker tarafından yapılmış, askerin içindeki gruplar tarafından; ama en sonunda bir biçimde legalist bakışla bir sürü kanunu çiğniyoruz belki ama son kertede şu kanunu da, anayasanın şurasını da çiğnemeyelim diyen bir legalist anlayış da bir şekilde hâkim oluyor. Buna 28 Şubat da dâhil.
  </p>
  <p class="MsoNormal">
   -Aslında bu elli yılık bir hikaye değil mi?
  </p>
  <p class="MsoNormal">
   Evet ama 27 Mayıs’ta ideoloji çok arka planda, yok gibi bir şey. 9 Mart 1971’de ideoloji var. 28 Şubat’ta darbeci kanat kazanacak olsaydı orada ideoloji vardı, Allah hepimizi korumuş.
  </p>
  <p class="MsoNormal">
   -Kitapta sık sık bazı olaylardan bahsederken 27 Mayıs öncesini andıran ortam ve hareketlerden söz ediyorsunuz. Darbelerin anası tamam da bu atfın özel bir anlamı var mı?
  </p>
  <p class="MsoNormal">
   27 Mayıs’ta ‘halk’, ‘üniversite gençliği’ sokağa dökülmeseydi veya sokağa dökülmüş olan o kalabalıklar DP hükümeti tarafından bir şekilde sakinleştirilebilmiş, bir şekilde ehlileştirilmiş olsaydı bir 27 Mayıs olmazdı. 27 Mayıs’ta darbeciler sözde iç savaşı durdurmak, kardeş kavgasını önlemek için geldiler. Bu sokak hareketlerinin şiddete dönme potansiyeli çıktığında hep hükümetlerin çok dikkat etmesi gerekir. 70’li yıllarda olanlardan sonra asker 12 Eylül darbesinde ‘işte iç savaşı önlüyoruz’ teranesiyle geldi. Şimdikiler çok daha düşük seviyede, 12 Eylül öncesine asla yaklaşamaz, 27 Mayıs öncesi gibi de değil. Ben bugüne ilişkin bir paralellik kuruyor değilim ama hep dikkat etmek gerekiyor. Bu yüzden kutuplaşma meselesinden tedirgin olmuyor değilim. Başkaları kutuplaştırıyor olsa bile kutuplaşmayı yumuşatma görevi en önce hükümetlere düşer.
  </p>
  <p class="MsoNormal">
   -Son 10 yılın asker-sivil ilişkilerini irdeliyorsunuz. Çoğu zaman da olayların ve aktörlerin yakınındasınız. Yakında olmanın zorlukları vardır değil mi sağlıklı bir analiz için?
  </p>
  <p class="MsoNormal">
   İnanır mısınız kitabı yazmak için oturduğumda Kıbrıs’la Avrupa Birliği ilişkilerini ve Kıbrıs’ın darbecilikle bağlarını çok iyi biliyordum. O zaman da yazmıştık ama bu mesafeden dönüp bakınca hükümetin neyi nerede doğru yaptığı, sonra neden nerede yanlışa düştüğü çok net gözüküyor. Ben şunu görmemiştim, kitabı yazmaya oturmasaydım muhtemelen de görmeyecektim; hükümetin aslında 2006 sonunda AB’ye sırtını döndüğünü, bu iş olmayacak galiba inancına kapıldığını ve dolayısıyla Kıbrıs’ta yeniden eski çözümsüzlük formülüne döndüğünü... Ve bunun kritik bir hata olduğunu, 2007’deki cumhuriyet mitinglerine giden yolu aslında bunun açtığını görmeyecektim. AB ümidi çok önemli. Ben yeterince güçlüyüm, artık bu ümide ihtiyacım yok dediğiniz anda, birden öbür taraf hop diye kafasını kaldırıyor.
  </p>
  <p class="MsoNormal">
   -27 Nisan’a kadar siyasete müdahale için bir sürü girişim yapılmış, darbe günlüklerinden ve soruşturmalarından artık bunu biliyoruz. Peki, 27 Nisan e-muhtırasına o dönemin finali diyebilir miyiz?
  </p>
  <p class="MsoNormal">
   Evet ama aynı zamanda da sabote etti. Şener Eruygur’un tasarımlarını, Ayışığı, Yakamoz planlarını sabote ediyor aslında 27 Nisan. Çünkü Ayışığı, Yakamoz’un amacı ne? Önce ayın şavkı denize vuracak, sonra yakamozlar parıldayacak. Yani önce kamuoyu uyarılacak uyarılacak, halk sokağa dökülecek, sonra yakamozlar parıldayacak, askerler çıkıp darbe yapacak. Asker erken çıkınca, yani 27 Nisan bir fo-depardır; darbe de yapamayınca bütün planlar sona erdi. Arkadan ikinci bir hata daha yapıldı. Hepsi aynı örgütün parçası, birbiriyle koordinelidir demek istemiyorum; bir ruh hâlinin parçaları, işte küt kapatma davaları açıldı. Onunla birlikte bu tip girişimlerin meşruiyeti iyice zorlaştı. O ana kadar bir hukukilik kisvesi altında bir şey yapılabilir mi falan, olabiliyordu bir şeyler… Anayasa değişikliklerinin Anayasa Mahkemesi tarafından iptal edilmesi bile vahim bir şey ama kapatma davası birden o meşruiyeti sona erdirdi. Tayyip Erdoğan’a 12 Eylül’deki referandumda Anayasa değişiklikleri yapma meşruiyetini verdi.
  </p>
  <p class="MsoNormal">
   -Bir sürü plan yapılıyor ama en sonunda çok da hesaplı kitaplı olmayan bir çıkışla her şey mahvoluyor…
  </p>
  <p class="MsoNormal">
   Yani aynı şey 28 Şubat için de geçerli. 28 Şubat neyi başardı? Hiçbir şeyi başaramadı aslında.
  </p>
  <p class="MsoNormal">
   -Buradaki siyasi hedef hükümeti devirmekti. Beyaz Türkler hem legal hem de illegal yollardan hükümeti devirmek istediler ama başaramadılar. Çok rasyonel işler yapamadılar!
  </p>
  <p class="MsoNormal">
   Allah’tan öyle olmuş.
  </p>
  <p class="MsoNormal">
   -Akıllı başlı adamlar niye bu işi beceremiyorlar?
  </p>
  <p class="MsoNormal">
   Gözümüzde abartıyoruz bence. Böyle bir propaganda altındayız; asker çok iyi eğitim alıyor, asker çok iyi yetişmiştir falan. Öyle değilmiş, işte görüyorsunuz. 2003’te Türkiye’nin orgeneralleri Türkiye hakkında konuşuyorlar. Söylediklerinin o günün Türkiye’siyle de bir bağlantısı yok bugünün Türkiye’siyle de. Korkular, paranoyalar... Bir telaş içindeler, panik hâlindeler. Aradan 7 yıl geçti, hiçbir şey olmadı işte. Omzunda dört yıldız taşıyan, emrinde kocaman ordular, silahlar bulunan insanların daha soğukkanlı hareket etmesini bekler insan çünkü. Fevri davranıp düğmeye basıp şuraları bombalayıverin dememeli. Savaş sırasında bile bunu yapmamalı. Ama o kadar da soğukkanlı insanlar değillermiş demek ki. Her şeyi iyice ölçüp tartıp yapan insanlar değiller…
  </p>
  <p class="MsoNormal">
   -Çok rasyonel planlar yapsalar dahi galiba büyük bir meşruiyet sorunu var, değil mi?
  </p>
  <p class="MsoNormal">
   Tabii oradan geliyor. Meşruiyet sıkıntısı olmasa ortada, zaten bunlara gerek de yok. Kendilerini meşru görmekte bile zorluk çektikleri için kendilerini bir efsaneye inandırıyorlar. 12 Eylül’ü yapanların böyle bir sıkıntısı olduğunu düşünmüyorum. Her gün 17-18 kişi ölüyor, ‘hadi gelin artık’ diye gazetelerde yazılar yazılıyor, parlamentoda laflar söyleniyor. Bağıra bağıra geldi 12 Eylül’de asker. Yanlış yapıyoruz diye akıllarından geçmedi bu insanların. Ama 2000 yıllarındakilerin hepsinde, hatta 28 Şubat’takilerin bile kendi kafalarında kendileriyle ilgili meşruiyet sıkıntısı vardı.
  </p>
  <p class="MsoNormal">
   -Ortaya çıkanlar bizim o dönemde (2004) duyduklarımızın onda biriydi diyorsunuz. Bunu spekülasyonun çokluğuna mı bağlamak lazım, yoksa hâlâ pek çok şeyin ortaya çıkmamasına mı?
  </p>
  <p class="MsoNormal">
   Kitabı yazarken o dönemin gazetelerinin bir kısmına tekrar baktım. Açıkçası kendi gazeteciliğimle, Murat Yetkin’le ve kendi gazetemle gurur duydum. Çünkü yazılabilir hâle getirilebilen çok şeyi yazmışız. Mesela, meşhur 14 Ocak 2004’te bir brifing var; olağanüstü bir durum olduğunu Murat yazmış köşesinde. Bu kitabın ilk versiyonu yazıldıktan sonra, kasım ayı falandı, bir-iki yakın dostuma eleştirilerini almak için gönderdim. O dostlarımdan biri o dönemlerin bir bölümünde hükümetin çok yakınında olmuş bir insandı. Bana göre bildikleri benimkilerden fazlaydı. “Sen bunları yazmışsın ama aslında dedi buradakiler beni şaşırtmıyor, ben daha fazlasını biliyorum. Sen bir-iki hadiseyi yazıyorsun, daha fazla hadise var. Başbakana, bazı bakanlara, cumhurbaşkanının önünde MGK’da başka şeyler oldu.” dedi. Ben onu kitaba eklemedim mesela. 2004 başında -o zaman dışişleri bakanıydı- Abdullah Gül’le sohbet ederken, “Sen ne zannediyorsun, MGK’da başa baş, çatır çatır tartışıyoruz. İkna etmeye çalışıyoruz, hiçbir görüşümüzden de bir adım geri gitmiyoruz.” dedi. Bazı MGK kavgaları var AB uyum paketleriyle ilgili.
  </p>
  <p class="MsoNormal">
   -Türkiye’de darbe soruşturmaları ile ilgili kamuoyu ikiye ayrıldı. Faso fisodur diyenler var. Bir kesime göre de hatalar olsa bile desteklenmelidir sonuna kadar… Nereye gider bu iş?
  </p>
  <p class="MsoNormal">
   Son 5-10 günde enteresan bir şey oldu. Ergenekon konusunda inançsızlardan şüphecilere kadar böyle bir yelpaze var. O yelpazedeki insanların büyük bir çoğunluğu ‘Ya kardeşim, Ergenekon davası darbelerle ilgiliydi, bu çocukların ne ilgisi var?’ demeye başladı. Türkiye’de darbe girişimlerinin olmuş olabileceğini kabul etmeye başladı insanlar. Ergenekon kıymetli bir dava ama bu çocukların ne ilgisi var diye bir çizgiye girdiler. Ben bunu da aslında olumlu görüyorum. Herkes o noktaya gelsin bir kere, Ahmet’le Nedim’in durumunu ayrıca konuşuruz. Ben Ahmet’le Nedim’in Ergenekon’la bağının olmayacağını düşünenlerdenim. Orada başka bir yanlışlık varsa var artık. Ama o yanlışlar zaman içinde düzelir diye düşünüyorum. Ergenekon’un önemini, belki Ergenekon savcılarına rağmen savunmak gerekiyor. Bu konu vatandaş olarak beni de çok yakından ilgilendiren bir konu.
  </p>
  <p class="MsoNormal">
   -Size o soru sorulduğunda diyorsunuz ki ‘Yüzde 40 alın, asker size selamı çaksın.’ Asker selam çaktı mı?
  </p>
  <p class="MsoNormal">
   Çaktı. Selamı çaktı da orada kastedilen askerin darbe yapıp yapmayacağıydı. Askerin darbe yapamamasının yegane sebebi, 2002-2007 arasında AK Parti’nin AB sebebiyle geniş bir meşruiyet tabanı oluşturması, 2007’de de zaten kendi yüzde 47 desteğiyle öyle bir tabanı olması. AK Parti 2002’de geldiğinde Erbakan’ın yaptığı gibi işler yapsaydı, kutuplaşmayı artıracak, kendisini yalnızlaştıracak işler yapsaydı, 2005’i göremezdi. İşin sırrı iyi yönetimde. Meclis’in bahçesinde bir askerî tabur var. O taburun kapısında da bir şey yazıyor. Onu askerler mahsustan asmışlar oraya tabii ki. Churchill’in meşhur lafı: “Hiçbir mazeret başarının yerini tutamaz.” Bu tam da
   <span>
   </span>
   Erdoğan’a uygun bir laf. Hiçbir mazeret üretmesi gerekmiyor. Çünkü başarılı, iyi yönetiyor, bu da pek çok şeyin çözümünü beraberinde getiriyor. İlle siyaset diye düşünmeyin, yönetim beceresi diye bir şey var. İşlerin yürümesi, bürokrasinin raya sokulması, belli hedefe yürünmesi; yönetim bilimi diye bir şey var ve bu bilimin incelediği bir yönetim başarısı var. O başarıyı sergiliyorsun bu ülkenin başbakanı olarak. Bunu yok kabul etmemek lazım. Her şey sadece siyaset, türbanlılara selam verdi, şu bu değil; onlardan oy almıyor bu adam.
  </p>
  <p class="MsoNormal">
   -Son on yılda ne değişti Türkiye’de? Daha önceki on yıllarda var olan ama bundan sonra olmayacak olan şey nedir?
  </p>
  <p class="MsoNormal">
   Türkiye’nin refah artışıdır. Türkiye’de öyle bir refah artışı yaşandı ki, son on yılda ekonomi öyle büyüdü ki geçmişle kıyaslama yapma imkânlarımız kayboldu artık. Geçmişte o kadar fakirdik ki, bugünle kıyaslayınca o kadar küçüktük ki kıyaslama yapmak anlamlı olmaktan çıktı. Ben yıllar önce bir temizlik yapıyorum. Kupürler kesmişim, bir kenara atmışım, sonra bakıyorum anlamsız bunlar. Bir tanesinin arkasında şöyle bir şey gözüme çarptı. Herhâlde 12 Eylül dönemi. Turgut Özal, ekonomiden sorumlu başbakan yardımcısı. Haberde “Bugün Paris’e gidiyor, 120 milyon dolar istemek için.” deniliyor. Şaka gibi. Şirketler satılıyor bugün milyar dolarlara Türkiye’de. Kıyaslanamaz artık. En önemli şey budur. İşte bu refah artışı sayesinde çok ciddi bir orta sınıf oluştu. Eskiden Türkiye’deki zenginler 10 kişi, 20 kişi, 50 kişiydi. Şimdi bin kişi, 5 bin kişi, 10 bin kişi... Hepsini tanımıyorsunuz bile. Sermaye birikimi de sağlandı doğal olarak. Ve pazar ekonomisi biraz daha yerleşti. Siyaseten ne oldu? Böyle geri döndürülemez bir şey olmadı hâlâ Türkiye’de.
  </p>
  <p class="MsoNormal">
   -Olağanüstü durumlarda bazı siyasi kişilikler, ‘Acaba bize de görev verilir mi?’ bekleyişi içinde oluyorlar. Tanıyorsunuzdur, nasıl bir psikoloji içinde oluyorlar?
  </p>
  <p class="MsoNormal">
   Her zaman böyle fırsatçı kişiler var oldu. Ama şunu unutmamak lazım, bu fırsatçı tipler kendi bilekleri ile bir yerlere gelememiş kişilerdir zaten. Bir şekilde şöhretleri vardır, ama aslında hiçbir şey değildirler. Bedrettin Dalan, İstanbul Belediye Başkanı iken şöhretli bir adamdı. Sonra partisine sırtını döndü, seçilemedi. Bu çeşit insanlarda ‘ben siyasette var olmalıyım’ diye bir ego oluyor. Böyle trajik durumda çok insan tanıdım ben. Egosu var ama bir şey de yapamıyor. Kendisinin siyasette orijinalliği yok. Eski belediye başkanları, milletvekilleri, bir sürü insan tanıdık. Böyle dönemlerde kendilerine bir şey çıkar mı diye bakarlar. Bir de şu var: Siyaset, insanı sevdiğiniz için yapılabilir bir şey, iktidar olmak için yapılabilir bir şey değil. İktidar olursanız insanlara olan sevginizi bir hizmete dönüştürebiliriniz. O sevgi yoksa siyaset yapılamaz. Bu samimiyet geçer insanlara. O samimiyetsizliği gördüğü zaman insanlar size oy vermezler. Bana sorarsanız Süleyman Demirel, Turgut Özal, Recep Tayyip Erdoğan aynı kumaştan kişilerdir. Bunlar insan seviyorlar, insanlara dokunmak istiyorlar, insanlar da onlara… Bu Tansu Çiller’de, Mesut Yılmaz’da, Erdal İnönü’de, Bülent Ecevit’te, Deniz Baykal’da yoktu. Kemal Kılıçdaroğlu’nda bir miktar var, enteresan bir şekilde.
  </p>
  <p class="MsoNormal">
   -Demirel, o ‘demokrat’ zincirde anılmıyor biliyorsunuz…
  </p>
  <p class="MsoNormal">
   O da 28 Şubat yüzünden… En önemli soru, ‘Asker gerçekten darbe yapacak mı?’ idi. Bugün, ‘Erbakan bu tehlikeyi gördü, bu olmasın diye istifayı seçti’ deniliyor. O zaman Erbakan’la Demirel’i aynı çizgiye yazabiliriz...
  </p>
  <p class="MsoNormal">
   -2001’de asker Ecevit’in gitmesini istiyor ama bu önceki on yıl boyunca yaptıkları bir şey zaten.
   <span>
   </span>
   Sizce bunun sebebi neydi?
  </p>
  <p class="MsoNormal">
   Şimdi şöyle; burada her zaman kafamızın bir yerinde bulundurmamız gereken bir parametre var: PKK ile mücadele... Askere sistem içinde yüksek ağırlık veren de bu, askeri kendini her şeyden sorumlu bir kurum olarak gördüren şey de PKK ile mücadele. Ve PKK ile mücadele çok uzun sürüyor. Dünyanın hiçbir yerinde olmaması gereken bir şey bu. Orada diyelim ki 80’lerin sonunda ya da 90’ların başında yüzbaşı veya binbaşı olarak karakol komutanlığı yapmış, dağda toprağın üstünde uyumuş insanlar bugün general rütbesinde. O insanların fikrî yapıları, devletle ve siyasetle ilgili görüşleri, büyük ölçüde o dağın tepesinde şekillendi. Bu vahim bir şey. Orada şekillenen şey; biz burada tek başımıza dövüşüyoruz, bizden başka hiç kimse yok. Devlet benim, ben devletim; her şey bende, ben bu yurdu savunuyorum… Bu ruh hâli içindeler. Buna dikkat etmek lazım.
  </p>
  <p class="MsoNormal">
   -‘Askerin sistem içindeki varlığı ve ağırlığını PKK ile mücadele oluşturuyor’ görüşü pek çok senaryoyu da beraberinde getiriyor biliyorsunuz…
  </p>
  <p class="MsoNormal">
   PKK’yı Ergenekon kurdu demiyorum ben. PKK bugün yok edilse, yarın MKK diye bir şey çıkar. Bu Kürt meselesiyle ilgili. Bu mücadelede bugün dahi böyle; asker tek başına bırakılmış. Bir sivil kişi elini taşın altına koymuş değil. O kişi mecburen başbakan olacak. Benden habersiz orada yaprak kımıldamayacak, diğer tüm işlerimi ikinci plana bıraktım, şuna buna devrettim, ben yönetiyorum bu savaşı diyebildiği zaman birisi, o zaman Türkiye’de asker-sivil ilişkileri çok değişecek. Askerin başına bir komutan olarak bir sivil geçmedikçe asker-sivil ilişkilerindeki çarpıklık devam eder. Kürt sorunu, kültürel haklar dediğinizde askere söz hakkı doğuyor ve ‘Ben bunu yaptırtmam kardeşim’ diyor. Zamanında Terörle Mücadele’nin 8. maddesine karşıydı, bir sürü başka şeye de karşı oldu. Tüm bunlara karışma hakkını buradan buldu. ‘Ben şehit veriyorum kardeşim, bunu yapamazsın’ diyor. Hadi bakalım çık işin içinden. Öte yandan hükümet Kürt meselesi ile ilgili tembellik yapıyor. Çatışma yok diye böyle bir şey yokmuş gibi davranıyor. Tam tersine, bu, elimize silah almadan hiçbir şey elde edemiyoruz gibi çok köklü başka bir duyguyu besliyor Kürtler arasında.
  </p>
  <p class="MsoNormal">
   -1992’de CIA raporu var. Raporda ‘Turgut Özal, Kürt meselesiyle ilgili bir hamle yaptı; fakat bunun altında kalabilir. Kalırsa da darbe olabilir.’ deniyor. Asker aslında bu iradeyi hiçbir zaman vermek istemedi değil mi?
  </p>
  <p class="MsoNormal">
   İşte her şeyin kökeninde bu var. Bunun için mücadele ediliyor. Bu işin başına sivil bir komutan geçmeli.
  </p>
  <p class="MsoNormal">
   O FİLMDEKİ SAVUNMA BAKANI NEREDE?
  </p>
  <p class="MsoNormal">
   Bir hikâye anlatayım size. AK Parti kurulmamıştı daha. 13. Gün diye bir film vardı. Küba füze krizini anlatan bir film. Kevin Costner filan oynar başrollerinde. Ben öğleden sonra bir arkadaşımla birlikte Osmanbey Gazi Sineması’nda o filmi izlemeye gittim. Biz girdik sinemadan içeriye. Kapıdan dışarıya Fehmi Koru ile Cengiz Çandar çıkıyordu. Dediler ki ‘Çok güzel.’ Tamam işte görmeye geldik zaten. Salona girdik. 5-10 dakika var filmin başlamasına. Film öncesi geyik yapıyoruz arkadaşımla. Zaman geldi, hâlâ ışıklar kararmadı, film başlamadı. Ne oldu, film başlamadı derken dediler ki Tayyip Bey gelecekmiş, onu bekliyoruz. İyi, çok gecikmeyecekse bekleyelelim, yoksa gösterin filmi… Sinema boş zaten, çok az kişi var. Biraz sonra Tayyip Erdoğan geldi. Arkasında 20-25 kişi... Hapisten yeni çıkmış olmalı. Biz de merhabalaştık. Film başladı sonra. Filmin en önemli karakterlerinden bir tanesi Amerika’nın o zamanki savunma bakanı Robert McNamara. Film boyunca Pentagon’la Kennedy’nin Beyaz Saray’ı arasında ciddi bir çekişme var. Pentegon, Kennedy’leri çocuk görüyor, zayıf görüyor. ‘Biz gidelim bombalayalım, Küba’yı da işgal edelim, bir şey yapamazlar.’ diyor. Kennedy’ler de Pentegon’u durdurmaya çalışıyor, durum çok ciddi. Nükleer savaş çıkabilir, dünya yok olabilir. Robert McNamara da Pentegon’la kavga ediyor; generallere siz bir halt değilsiniz, hiçbir şey değilsiniz, başkanı temsilen ben buradayım, benim emirlerime uyacaksınız filan diyor. Ordunun üstündeki sivil kontrolü gösteren çok güzel sahneler var. Film arasında da Tayyip Bey’e ‘Nasıl buldunuz?’ dedim McNamara’nın tutumu için. ‘Müthiş kardeşim’ falan dedi. Filmden görüp de öğrenecek bir adam değil tabii ki Tayyip Erdoğan ama bunu yapmıyor. Nedense yapmıyor. Bununla ilgili en ufak bir girişimde dahi bulunmuyor. Kamu Güvenliği Müsteşarlığı kurulması için iki yıl pazarlık edildi Genelkurmay ile İçişleri Bakanlığı arasında. Sonunda işlevsiz bir yapı ortaya çıktı. Niye kurdunuz? Hiç kurmasaydınız. Bir bürokratik yapıya daha hiç gerek yoktu yani.
  </p>
 </p>
</font>

## Yorumlar

### Asım Demirkök-Malatya, 2011-03-20
> Muhsin Öztürk kardeşim eline sağlık. İsmet Berkan kardeşimin de diline sağlık. Sık sık çeşitli görüşteki akil insanlarla...

Kaynak: [www.aksiyon.com.tr](http://www.aksiyon.com.tr:80/aksiyon/haber-28903-herkes-ergenekonu-tanisin-ahmet-ile-nedimi-ayrica-konusuruz.html), [web.archive.org (arşiv bağlantısı)](http://web.archive.org/web/20110324213905/http://www.aksiyon.com.tr:80/aksiyon/haber-28903-herkes-ergenekonu-tanisin-ahmet-ile-nedimi-ayrica-konusuruz.html)
