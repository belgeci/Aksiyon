# Dansın efendileri

*Muhsin Öztürk 2004.09.06*

<div>
 <p>
  <font>
   "Biraz dikkatli bakarsanız, aslında sahnede sergilenen bir halk oyunudur." Vakti zamanında horon tepmişliğiniz, dizinizi toprağa değdire değdire Harmandalı’nın ağır ritmine kapılmışlığınızdan mülhem böyle halk oyunu olur mu demekte haklısınız.
   <br/>
   <br/>
   Halk oyunları yüzyıl önce nasıl icra ediliyorsa bugün de; hatta bir yüzyıl sonra da aynı şekilde icra ediliyor olacak belki. Ancak son 3-4 yılda başlayan ve hızla yayılan dans şovları, halk oyunlarına bakışı hayli değiştirdi; halk oyunları bir 'taşra' eğlencesi olmaktan çıkıp Türkiye'nin dışa yansıyan çağdaş yüzünü temsil eden bir olguya dönüştü. Prestijli uluslararası toplantılarda onlardan birini açılış veya kapanış konseri verirken görmek mümkün. Üstelik dünya star'larının bile girmekte zorluk çektiği dünya sahnelerinde gösteri yapmaya başlamaları haklarında çokça şeyin konuşulacağının işareti. Sözgelimi Ney'in koordinatörü Ali Erten, "Grubu bir yıl önce kurduk. Avusturya ve İsviçre turnesinden sonra 9 Kasım'da dünyanın en eski ve en prestijli sahnelerinden biri olan 'Sadlers Wells Peocock Theatre'da gösteri yapacağız " diyor.
   <br>
    <br>
     Sultans Of The Dance ve arkasından sökün eden dans projelerini izleyenler 'biz tam anlamıyla halk oyunları izlemedik' diyebilir. Aslında haksız da sayılmazlar. Halk oyunlarının otantik icrası ile üç yıldır adeta moda haline gelen dans gösterileri arasında önemli farklılıklar var. Hollywood senaristinin "Bir Türk yönetmen Hollywood'a gitmişse artık o pek Türk yönetmen sayılamaz. Çünkü orası her şeyi kendine benzetir" sözünden bir hisse çıkartılabilir. Dünya sahnelerine gözünü dikmiş, Anadolu motiflerine modern yorumlar getirirken, halihazırda dünya piyasasındaki görsel ve şov esprisine uyum sağlaması gerekiyor. Bu zorunluluk; dönüştüren, başkalaştıran, bazen de yadırgatıcı sahnelerin doğmasını sağlayan bir unsurdur aynı zamanda.
     <br>
      <br>
       'Esas kaynaklar olmadan yenileri üretilemez'
       <br>
        <br>
         Ancak, hangi bakış açısına sahip olursa olsun 'bizden böyle bir prodüksiyonun çıkmış olmasının verdiği gurur doğal bir sahiplenme duygusu doğurdu. Mustafa Erdoğan, "Dünya Gazeteciler Toplantısı'ndaki gösterinizde özellikle oryantal danslar bölümünde Başbakan Erdoğan'ın zor durumda kaldığı yazıldı. 'Bir tepki aldınız mı?" sorusuna "Hayır, Başbakan bizi seviyor. Köln'deki gösterimizi izlemek için iki saat uçağını bekletti. Fakat oryantal bölümümüzü sevmiyor. Biz de saygı duyuyoruz " cevabını veriyor.
         <br/>
         <br/>
         Büyük bütçeli, kalabalık dansçılardan oluşan 'dans şov'ların miladı Sultans Of The Dance'la başlıyor. Dansın Sultanları adıyla çıkan grubun gala gecesi 3 Mayıs 2001'de yapılır. Bu tarih önemlidir; çünkü Türkiye için benzersiz bir örnektir ve birçok otoritenin beğenisini kazanır. 'İşte Türkiye'yi temsil edecek prodüksiyon'dur bu. Bu proje neyi gerçekleştirmiştir peki? Sahnede Karadeniz oyunları, harmandalı, Mevlevi ayinini görüyordunuz belki ama bu bildik formlarda icra edilmiyordu. Halk oyunları bale ve modern dansla yorumlanıyor. Mustafa Erdoğan, halk oyunlarını modern dansla 'stilize' ettik sözcüğünden kaçınıyor; "Haddimiz değil, bizimkisi otantik. Hâlâ asırlarca devam edecek bir oyunu yorumlamak" diyor. Buradaki hassas konu halk oyunlarının orijinal boyutuna halel getirecek yaklaşımlardan uzak durmak. Türkiye'nin önde gelen halk dansları hocalarından Doç. Dr. Fikret Değerli'ye göre, esas dejenarasyon, "orijinal halk danslarını küçük görüp esas halk dansları bu yapılanlardır" demekle başlar. Fikret Değerli, "Esas kaynak her zaman korunmalı. O olmadan yeni şeyler zaten üretilemez" görüşünde...
         <br/>
         <br/>
         İşin eğitime bakan yönü bu süreçte çok belirginleşiyor. Görüştüğümüz her sanat yönetmeni, 1985'te Devlet Konservatuvarları'nda halk oyunu bölümlerinin açılmış olmasını bu süreci tetikleyen önemli bir faktör olarak anıyor. Okullu olmak danslarla ilgili önemli bir teorik alt yapı oluşturduğu gibi Fikret Değerli'nin deyimiyle birtakım fikir genişlemelerine de yol açtı.
         <br/>
         <br/>
         Kültürel bir etkinlik olsa da büyük sermaye gerektiren bu projeleri ekonomik bir girişim olarak görmek gerekiyor. Büyük bir ekonomik yatırımı gerektiren girişimin, karşılığı alınamadığında başarısızlığı yerleşik kılma ihtimali de var. Türkiye'de ise süreç tam tersi yönde gelişir. Bugün temsil gücü yüksek en az beş gruptan bahsediliyorsa, bunun, başarının vermiş olduğu özgüvenden kaynaklandığı inkar edilemez. O gün projenin içinde bulunanlarla konuştuğumuzda herkes 'risk'in büyüklüğüne karşın her şeyin kademe kademe hesap edildiğini söylüyor.
         <br/>
         <br/>
         İki yıllık hazırlık boyunca Kültür Bakanı dahil olmak üzere sanatçı dostlar projenin gönüllü denetçisi olmuş. Maydonoz Showland ortaya koyduğu prodüksiyonu yurtdışında pazarlayabilecek iyi bir halkla ilişkiler (PR) ekibini ihmal etmemişti. Aynı ekip dağılsa da yeni dans projelerinin pek çoğunun pazarlanması onların elinde. Shaman'ın tanıtımını üstlenen Gülçin Yılmaz İzel, yurt dışı tanıtımı ve pazarlanmasının Türkiye'nin hâlâ eksik kaldığı bir alan olduğunu, eğer ileride bir başarısızlıktan söz edilecekse buradan kaynaklanabileceğini söylüyor.
         <br/>
         <br/>
         Hiçbir yenilik insanların özel tarihlerinden azade değil şüphesiz. Tıpkı, Mustafa Erdoğan'ın hikayesi gibi. Bugünlerde adını daha çok gazetelerin magazin sayfalarında görüyor olsak da Sultans Of The Dance, Anadolu Ateşi ve Dawool'un Genel Sanat Yönetmeni olarak bu süreçte adı en çok zikredilen, Türkiye'nin bu yükselen trendine kendi özel hikayesini eklemiş kişilerden biri kendisi.
         <br/>
         <br/>
         Daha lise yıllarında “Halk danslarının salt otantik bir şekilde sahneye taşınması biçim için bir problemdir” diyen Mustafa Erdoğan,  Hacettepe Üniversitesi'nde felsefe, Gazi'de kamu yönetimi okurken her zaman halk dansları topluluğunun içinde, çoğu zaman da yöneticisi konumunda yer alır. Bu yıllarda halk danslarının tiyatral boyutunun sahneye taşınması ve sahnede bir hikaye anlatımı konusunda deneyimler edinir. Kardeşi Yılmaz Erdoğan'la zaman zaman bazı projeleri konuşurlar; bunların içinde Romanya'da bir okulda koreografi eğitimi almak ve  kardeşinin şirketi Beşiktaş Kültür Merkezi  bünyesinde bir şeyler yapmak da vardır. İstanbul'daki Dünya Ticaret Merkezi'nin yanında inşa edilen dünyanın ünlü gruplarını, dans gruplarını Türk izleyicisiyle buluşturan Maydonoz Showland, Türkiye patentli görkemli bir dans projesiyle dünya piyasasına açılma arzusu ile çeşitli görüşmeler başlatır. Mustafa Erdoğan da görüştükleri kişilerden biridir.
         <br/>
         <br/>
         Maydonoz yetkilileri ise daha batılı bir form öngörmekteymiş: "Biz içeriğinin bizim halk dansları adımlarımızla kurgulanması gerektiği konusunda görüşümüzü ortaya koyduk. Onlar da sıcak baktı." Mustafa Erdoğan, kendisine ait bir kültürel dokunun modern bir anlayışla sahneye taşınmasını başarıyı getiren etkenlerden biri olarak sıralarken, 'kendi kültürüyle barışık' olma tutumuna vurgu yapıyor. Kültür Bakanlığı doğrudan destek vermemiş; ama kendi birimlerine Anadolu Ateşi gibi projeler üretmesi için yazı göndermiş.
         <br/>
         <br/>
         Halk dansları, köylü işi olmaktan çıktı
         <br/>
         <br/>
         Bu oluşumun en büyük mimarlarından biri Maydonoz'un sahibi Yalçın Çeviker. Türkiye'nin en yetkin isimlerini bir araya getirip 'adım' attığı için adı anılmasa olmazlardan biri o. Shaman'ın koreografı Murat Uygun'a göre Sultans Of The Dance'ın en büyük başarısı bu alanda en büyük yatırımı yapması; "Bu ülkede halk danslarıyla ilgilenen yüzlerce insan var, hemen hemen hepsinin hayalleri, projeleri var. İrili ufaklı amatör, yarı profesyonel girişimler olsa da buna Maydonoz kadar yatırım yapan olmadı." İlk yatırım bu işin yapılabilirliği gösterdiği gibi konunun sosyolojik bakış açılarını da etkiledi. Doç. Dr. Fikret Değerli, "Eskiden halk oyunları için köylü işi, neye yarar diyorlardı. Şimdi hiç öyle bakılmıyor. Çağdaşlamanın bir göstergesi durumunda" diyor...
         <br/>
         <br/>
         Maydonoz Showland'de yönetim sorunu baş göstermesiyle birlikte Sultans of The Dance dönemi sona erer. Mustafa Erdoğan'ın kurduğu Anadolu Ateşi'nin konsepti Sultans of The Dance'la neredeyse aynıdır. Bugün 5-6 önemli grubun kurucularının eski Sultans of The Dance ekibinden olması dikkat çekiyor. Mustafa Erdoğan (Anadolu Ateşi), Yıldız Çankaya (Hürrem Sultan), Ali Erten (Ney), Murat Uygun (Shaman), Hasan Yaldızoğlu (Night of Sultans). Murat Uygun, Maydonoz sonrası süreç için 'bölündü' şeklindeki olumsuz bir niteleme yerine 'çoğaldı' demeyi yeğliyor: "Bütün bu kadrolar hepsi bir arada olsaydı çok büyük şeyler yapılır mıydı? Yapılırdı. Ama, Türkiye'de 150-200 kişi barındıracak sahneler yok. Bir de sadece yüzlerce kişiyi yan yana dizerek dans ettirmek Sultans Of The Dance'da çok ilgi çekti; fakat bir daha bir daha aynı şeyi yapmanın bir anlamı yok. Bir de olayın duygusuyla, ruhuyla, estetiğiyle ilgilenmek gerekir. Bu süreçte de bu oluyor."
         <br/>
         <br/>
         1999 yılında proje start aldığında Mustafa Erdoğan, Türkiye kültürünü besleyen önemli kaynakların olduğunu düşündüğü Orta Asya'ya bir gezi düzenler. Türkmenistan, Kazakistan, Gürcistan ve Rusya’ya gider. Amaç halk danslarının modern yorumuyla ilgili önemli deneyimi bulunan bu ülkelerdeki tecrübeyi değerlendirmek ve iyi dansçılar ithal etmektir. "Sonra düşündüm ki biz bunu yapabiliriz. Verirdiniz koreografiyi oynarlardı. Ama bizimkilerde olduğu gibi gözlerinden alev çıkmazdı" diyor. Ve bu tercihin bugün önemli bir birikim oluşturduğu görülüyor. Shaman'ın Genel Sanat Yönetmeni Murat Uygun'a göre, yakın bir zamanda en önemli kazanım dansta olmuştur. Çok iyi dansçılar yetişmiştir ve yakınlarda da onlardan farklı bir proje beklemek muhtemeldir.
         <br/>
         <br/>
         Ney'in Koordinatörü Ali Erten'e göre önemli olan koreografisinden müziğine, kostümünden dansına iyi bir ekibin kurulmasıdır. Erten,  Spirit Of The Dance örneğine dikkat çekiyor. David King'in başında olduğu bu kuruluşta 350 kişi yer alıyor. 10 ayrı grubu barındırıyor. Her biri dünya turnesine çıkıyor. Maydonoz sırasında Türkiye'ye gelen, Spirit Of The Dance'ın yedinci grubudur. Ali Erten, "Batı'da hikaye sorunu var, bizde ise hikaye bolluğu... Türkiye'yi dış dünyaya tanıtmanın yolu televizyonda reklam vererek değil, eser vererek olur" diyor.
         <br/>
         <br/>
         SULTANS’LAR BÖLÜNEREK ÇOĞALIYOR!
         <br/>
         <br/>
         Sultans of The Dance'la başlayan süreçte ortaya çıkan danslar farklı açılımlar yapsa da ilk konseptin söylemi ve tarzı ağırlığını hissettiriyor. Anadolu motiflerinin modern dansla sahneye aktarılması benzer bir söylemi doğuruyor; ancak her yiğidin bir yoğurt yiyişinin olduğunu da unutmamak lazım. Hürrem Sultan'ın koreografisi diğerlerinden biraz farklılaşıyor, halk dansları yerine bale ve modern dans ağırlık kazanıyor. Shaman, adından da anlaşılacağı üzere Türklerin eski kültürüne yaslanıyor. Bu arada Shaman'ın inanç tarafı ile ilgilenmiyorlar; Shaman sanatçı bir kişiliktir onlar için. Sahnede bir hikaye anlatılıyor, anlatılırken dans, müzik, tiyatro iç içe kullanılıyor. Murat Uygun, Shaman grubu için bir sanatçı kooperatifi nitelemesi yapıyor. Kadıköy Halk Eğitim Merkezi çalışmaları için kapılarını açmış. Görev alanların hemen hemen hepsi hoca konumunda. Dolayısıyla birbirlerini eğitiyorlar.
         <br/>
         <br/>
         Ney'de Maydonozvari bir ekip durumu var. Magic ve Vasko gibi turizm firmalarını arkasına alan, öncelikle Türkiye'ye gelen turistleri hedefleyen bir proje Ney. Dr. Ömer Önder ve Ali Erten projenin başında... Ekipte Şinasi Pala, Tamer Levent, Cihan Sezer gibi isimler var. Daha çok 'eğlence sektörü' konseptinde dünyaya açılmayı planlıyorlar. Sıkı yurtdışı bağlantılarını ve ekiplerini avantaj olarak yorumluyorlar.
         <br/>
         <br/>
         Anadolu Ateşi ve Dawool'un Genel Sanat Yönetmeni Mustafa Erdoğan. Anadolu Ateşi, Sultans Of The Dance'ın konseptine sahip. Dawool için ritm tiyatrosu nitelemesi yapıyor. "Üç yıllık 'ritm' deneyimimizi aktarmak istedik. Yapacağımız şeye, müzikal için bir geçiş projesi de denilebilir" diyor. Dawool projesinde Mısırlı Ahmet'in varlığı önemli. Bütün gruplar 50 ila 100 kişilik ekiplerden oluşuyor. Dolayısıyla böyle bir işe girmek maliyetli ve bu saatten sonra da taklide düşme tehlikesi var. Yeni ve farklı şeyler ortaya koyabilenler başarılı olabilecek. Hiçbiri diğeri için olumsuz bir şey söylemek istemiyor. "Sanatsal düzeyi korunmuş" bir rekabetten yanalar.
         <br/>
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </p>
 <p>
  <font>
   (Bu yazı 2899 kez okunmuştur)
  </font>
 </p>
</div>


Kaynak: [www.aksiyon.com.tr](http://aksiyon.com.tr:80/yazdir.php?id=15111), [web.archive.org (arşiv bağlantısı)](http://web.archive.org/web/20051220173320/http://aksiyon.com.tr:80/yazdir.php?id=15111)
