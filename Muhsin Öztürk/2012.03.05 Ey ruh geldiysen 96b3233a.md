# Ey ruh, geldiysen…

*Muhsin Öztürk 2012.03.05*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Bazılarına göre, CHP’de yaşanmakta olan şey devrim. Olabilir de, olmayabilir de… Ama kesin olan bir şey var: CHP’de yeni bir dönemin başladığı ve bunun siyasi denklemleri değiştirebileceği...
  </font>
 </div>
 <div id="newsText">
  <font class="detail-text">
   <p>
    Kürsüde söz alan delegeye göre, CHP solcu olmalıydı, faşist değil. CHP’den tasfiye edildiğini düşündüğü ya da edilmesini istediği tarafla ilgili yorumu böyleydi. Sözün nereye gittiği bilindiği hâlde koca salondan ‘Sen ne diyorsun?’ diyen de çıkmadı. Tüzük maddelerini müzakere etmek için kürsüye çıkıp 5 dakikalık ‘serbest’ atış yapan partililer, CHP hakkında çok şey anlattılar aslında. Solcu bir parti oluyor olmalarının gizlenemeyen heyecanı vardı bazılarında. “Ey solcular, biraz da solcu olun!” diyordu ulusalcı denen kanada seslenirken bir partili. En sıcak sahnelerin aranan aktörü İsa Gök ise Genel Başkan Kemal Kılıçdaroğlu’na hitaben ‘Lütfen insanlara ön adıyla hitap etmeyiniz’ diye sesleniyordu. Yani Mustafa Kemal değil de Mustafa Kemal Atatürk denseydi sorun yoktu ya da sorun bununla sınırlıydı! CHP’deki sorun ideolojik çekişme olduğu kadar, belki de daha çok, eski ve yeni kadroların savaşıydı aslında. Ah, bir de sosyal demokrat bir parti olsaydı şu CHP!
    <p>
     CHP’nin 16 ve 17. olağanüstü kurultayları, partilerin anayasası olan tüzük değişikliği için toplandı. Tüzük değişikliği, asıl olarak, parti içinde güç mücadelesini zaten kaybetmiş olan Önder Sav ve Deniz Baykal’ın son huruç hareketinin bastırılması olarak yorumlandı. Muhalifler, İsa Gök’ün bünyesine güvenip arkasına sığınmanın ötesinde bir etkinlik sergilemedi. Kılıçdaroğlu, konuşmasının birkaç yerinde Mehmet Akif’ten alıntı yaptı, Erdoğan’a yüklendi, muhalif adı verilen kesim yokmuş gibi davrandı. Zaten onlar salonda yoktular, dışarıda da oldukları şüpheliydi! İsa Gök sahneye çıktığı sırada önüne etten duvar örüldüğünde Kılıçdaroğlu, “Bir CHP genel başkanının CHP’lilerden korunmaya ihtiyacı yoktur.” dedi. Sıcak bir olayla ilgili sıcak bir yorum yapmıştı! Liderliğe alıştığının bir göstergesi olarak not edildi.
     <p>
      Yaygın kanaate göre, Kılıçdaroğlu’nu CHP liderliğine götüren tesadüfler zinciri, bir tesadüfler zinciri değildi. AK Parti’yi durduramayan ve durdurma ihtimali olmayan Baykal’ın yerine eski-yeni bütün solcuları ve ulusalcıları birleştirerek bir set oluşturmaktı amaç. Tıpkı 2007’de Cumhuriyet mitingleri ile CHP arasında kurulan görünür görünmez bağ ve buradan 22 Temmuz seçimlerinde yüzde 40’lara ulaşılmak istenmesi gibi bir şeydi bu. Kılıçdaroğlu’nun engelleri tek tek aşmasında da o gölge el hep hissedildi. 2 yıl öncesinde partide hiçbir tabanı olmayan Kılıçdaroğlu partinin tek hâkimi artık.
      <p>
       Kılıçadoğlu öncesinde CHP’de sosyal demokratlar, Aleviler ve Kürtler tasfiyeye uğratılmış, yok sayılmıştı. 90’ların başında SHP’de siyaset yapanlar, SHP’nin CHP’ye katılımı akabinde partinin yedeğinde kaldılar. İki kanat varsa, zayıf olan kanat onlardı. Kaset olayıyla başlayan süreçte bu tablo değişti. Kılıçdaroğlu, her ciddi siyasi söylem çıkışında parti içinden gelen baskılarla bariz geri adımlar atmak zorunda kaldı. Ancak bu, sosyal demokratların parti içindeki yürüyüşünü durdurmadı. Kılıçdaroğlu’nun 12 Eylül referandumunda Kürt meselesi ve askerî vesayet üzerine çıkışları en önce parti içinden tepki çekti. CHP içinde siyaset arayış toplantılarında aynı çatı altında olmak istemeyenler bile vardı. Ulasalcı siyaseti savunan eskiler, ‘açılım’ isteyen yenilere açıkça karşı çıktılar. Sanki Kılıçdaroğlu bir şey yapmak istiyor ama parti içinden birileri hep direniyor ve ikilik çıkartıyordu. CHP tüzük kurultayı sonrasında denebilir ki taban için söylenemese bile parti içindeki o ikili yapı resmen sosyal demokratlar lehine sona ermiş durumda. CHP’yi tarihî misyonundan çıkartıp başka bir alana taşımak hiç kolay olmasa bile artık CHP ulusalcılığın kalesi değil. Yani Kılıçdaroğlu’nun yapmak isteyip de bir türlü hayata geçiremediği düşünülen radikal kararların önünde bir direnç yok. Süheyl Batum, Emine Tarhan gibi isimlere, Ergenekon sanığı CHP milletvekilleri üzerinden giden ulusalcı söyleme rağmen bu böyle. “Sel gider kum kalır” diyen Önder Sav ve ekibi parti içinde kalıp uzun vadeli hesaplara kafa yoradursunlar, Sözcü, Yurt ve Aydınlık gibi gazeteleri takip eden CHP’li Kemalist seçmenin başka arayışlar içinde olacağı aşikâr. Muhalif tarafa düşen bir isim ‘bölünmeyi’ ihtimal dışı görüyor ama…
       <p>
        Yeni siyaset kurmasının bir engeli kalmadığına göre artık bir mazereti de yok CHP’nin. İdare-i maslahatı meşru kılacak bir parti içi sorun olmadığına göre asıl sınavı şimdi başlıyor. Ayrıca elinde sihirli bir değnek olduğu düşünülen bir parti değil CHP. ‘Aşılamayan temel sorunları çözerse CHP çözer’ retoriği de bitti. Bu önerme, Kürt meselesi ve başörtüsü sorunu gibi konuların askerin uhdesinde olduğu fikrine dayanıyordu, öyleydi de. Yani bütün bu temel sorunları ‘çözerse asker çözer, onu da CHP eliyle yapar’ deniyordu. CHP ile askerî vesayet arasında referandum zamanında başlayan çatlak iyice su yüzüne çıktı. AK Parti iktidarının askerle uzun vadeli çalışma pratiği askerle CHP arasındaki inorganik ilişkiyi önemsiz ve işlevsiz hâle getirdi. Belki de CHP’nin katı ulusalcılıktan kopması böyle başladı.
        <p>
         AK Parti’li yıllarda yaşanan sert demokratikleşme süreçlerinde CHP statükocu, AK Parti de reformist tarafı temsil etti. Bazı sağcılar CHP’ye, bazı solcular AK Parti’ye oy verdi. CHP zorlu uğraşlar sonrasında ulusalcılık perdesini yırttığına göre iki ana eksende ilerleyen siyasi ayrışmanın iktidar partisini de ilgilendiren bir durumu var demektir. CHP içinde ‘sosyal demokrat’ gördüğü Kılıçdaroğlu’nun ilerlemesine açıkça destek veren sağ kesim, ilginç bir şekilde CHP’nin gerçekten solla buluşmasını istedi. CHP, müesses nizamın gölgesinden çıkarsa bu Türkiye’nin hayrına olacaktı zaten. Zira CHP’nin değişimi AK Parti’nin çoktandır arzu ettiği reformları yapabilmesinin imkânını da sunuyordu. Ancak iktidar partisinin Haziran 2011 seçimlerinden sonra yavaşlayan reform dinamiği ve bürokratik elitle uyumu dikkat çekiyor. Bu on yıldır iki kutupta ilerleyen statükocu-reformist denklemi aynı rollerde de mi devam edecek sorusu var. Zira 12 Mart muhtırasında iktidarı bırakan Süleyman Demirel yerine 70’lerde muhtıraya karşı söylemiyle dikkat çeken Bülent Ecevit fırtınası esecekti. Türkiye’de siyasetin ana mecraı statüko karşıtlığı üzerine gelişti ve gelişecek uzun bir süre daha. CHP’nin yeni dönemi gerçekten yeniyse, etkileri kendisiyle sınırlı kalmayacak o yüzden.
         <p>
          Kurultaya dönersek… Tasfiye edildikleri endişesiyle alelacele yaptıkları kalkışma, muhaliflerin hüsranıyla sonuçlandı. Tüzük kurultayı, bir nevi Kılıçdaroğlu’na güvenoyuna dönüştü. Partinin hâlihazırdaki programını yazan Algan Hacaloğlu, “Bir tüzük değişikliğine ihtiyaç vardı. Ama böyle de olmamalıydı. Kurultay çok abartıldı.” diyor. Pek uygulanmasa bile yerel yönetimlerde ön seçimin kaldırılmasını ve partinin Merkez Karar Yürütme Kurulu’nun (MKYK) Parti Meclisi’nden seçilemeyecek olmasını ciddi eksiklik olarak yorumluyor. Yeni tüzükle genel başkanın partinin tepe yönetimine CHP üyesi dahi olmayan 3 kişiyi atayabilecek olması da öyle. Ancak kadın kotasının artırılması olumlu görüldü. Bir de CHP’ye biçilen rolün değişmesi. Eski tüzükte CHP’nin amacı “Ülkenin güvenlik ve bütünlüğünü, ulusal birliği, ekonomik ve siyasal bağımsızlığı, yurtta ve cihanda barışı koruyup güçlendirmek...” diye tarif edilirken yeni tüzükte bu “İnsan haklarına ve hukukun üstünlüğüne, laik, çağdaş, katılımcı ve çoğulcu demokrasiye dayanan hakça düzen oluşturmaktır.” şeklinde değişti.
          <p>
           CHP’de tasfiye olanlar, 12 Eylül’de kapatılmış olan partiyi 1992’de tekrar açan kadrolar. İçinde ulusalcı siyaset ağırlıkta olmakla birlikte sosyal demokrat olanlar da var. Tıpkı yeni CHP’de sosyal demokrat söylemin ve kadronun ağırlığına rağmen ciddi ulusalcı damarın varlığını koruması gibi. İki günlük kurultayı izleyen Hacaloğlu, ‘Önümüzde yerel seçimler var. Bu gibi durumlarda örgüt her zaman genel merkezin yanında durmuştur.” diyor.
           <p>
            CHP kurultayından geriye, “Sen Mustafa Kemal’sin, sen İnönü’sün, sen Samsun’sun, sen İzmir’sin, sen solcusun, sen laiksin, sen, sen…” diye onlarca defa kurulan sloganlar kaldı. Şimdi artık konuşabiliriz...
           </p>
          </p>
         </p>
        </p>
       </p>
      </p>
     </p>
    </p>
   </p>
  </font>
 </div>
 <div>
 </div>
 <div>
 </div>
</div>


## Yorumlar

### Çetin Özbey, 07 March 2012, 00:23
> Televizyonda izlediğim bir skeç şöyleydi:Temel çarşıda gezerken, bir lokantanın vitrininde, "Sen ye hesabı torunun ödesin." diye bir yazı okur. Girer içeri ve lokantada menüde ne yazıyorsa hepsinden yer, tıka basa doyar. Kapıdan çıkarken, lokantanın sahibi yüklü bir hesap sunar. Temel, "Torunum ödey...

Kaynak: [www.aksiyon.com.tr](http://www.aksiyon.com.tr:80/aksiyon/haber-31983-ey-ruh-geldiysen%E2%80%A6.html), [web.archive.org (arşiv bağlantısı)](http://web.archive.org/web/20131027141101/http://www.aksiyon.com.tr:80/aksiyon/haber-31983-ey-ruh-geldiysen%E2%80%A6.html)
