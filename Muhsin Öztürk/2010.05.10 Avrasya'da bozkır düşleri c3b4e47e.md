# Avrasya’da bozkır düşleri

*Muhsin Öztürk 2010.05.10*

<font class="agenda2NewsSpot">
 Yol boyunca büyük bilbordlarda II. Dünya Savaşı gazilerinin fotoğrafları var. Astana’daki Barış Piramidi’nde buluşan Avrasya aydınları, o fotoğraflara yenileri eklenmemesi için bir arada. Konuştukları sürece mesele de, savaş da olmazdı nasıl olsa!
</font>
<font class="newsDetail">
 <p class="MsoNormal">
  Karlı Tanrı Dağları’nın eteğinde kurulan Almatı, artık Kazakistan’ın başkenti değil. Bir rivayete göre, Çin sınırına yakın olan başkentin, Türkiye’nin üç katı büyüklükteki Kazakistan platosunun ortasında bir yere taşınması, rahmetli Turgut Özal’ın önerisiydi. Uçakla Almatı’ya iki saat uzaklıktaki, bozkırın ortasında modern mimari harikası gibi duran Astana böyle doğdu. Eski ve köklü Almatı yerli yerinde dururken yeni ve modern Astana’nın yükselişi, Soğuk Savaş sonrası Sovyetler’in dağılma sürecinde 1987’de bağımsızlığını elde eden Kazakistan’ın ‘yeniliğe’ ve ‘barışa’ olan tutkusunu temsil ediyor bir yerde.
 </p>
 <p class="MsoNormal">
  Diyalog Avrasya Gençlik Forumu “Avrasya: Kültürler ve Nesiller Diyaloğu” Kazakistan’ın ev sahipliğinde gerçekleşti. Açılışa Kazakistan Meclis Başkanı ve pek çok bakan katıldı.
  <span>
  </span>
  Bu, abartılı bir ev sahipliği ya da gösteriş değil, bir ortak anlayışın ifadesi. “Müşavere (istişare etmek) kültürünün olduğu yerde anlaşma vardır” sözünü işitiyoruz ve sonrasında gerisi geliyor. Kazakistan’da 130’u aşkın etnik grup ve 40 ayrı inanç grubu yaşıyor. Burada, etnik ve inanç gruplarının ortak yönetime katılmaları için birtakım mekanizmalar oluşturulmuş. Onlardan en önemlisi, 1995’te Kazakistan Devlet Başkanı Nur Sultan Nazarbayev’in önderliğinde kurulan Halklar Asamblesi. Halklar Asamblesi’nin Kazakistan Parlamentosu’nda 9 milletvekili hakkı bulunuyor ve bunlar 350 asamble üyesi tarafından seçiliyor. Parlamentoda temsil hakkı elde edemeyen halkların sorunları, bu milletvekilleri tarafından takip edilebiliyor. “Böylelikle çeşitli etnik kurumların farklı devlet mekanizmalarında yer alması imkânı doğdu.” diyor Kazakistan Parlamentosu Meclis Başkanı Oral Muhammedcanov. Diyalog Avrasya’nın toplantısına büyük bir heyecanla ev sahipliği yapmalarının altında 20 yıldır sürdürdükleri bu anlayış yatıyor.
 </p>
 <p class="MsoNormal">
  Kazakistan Senato Milletvekili Garitolla Yesim, “Bağımsızlığımızdan bu yana sürekli barış politikaları güttük. Nükleer silahları kendi inisiyatifimizle biz bıraktık. Çünkü biz barışçıl bir Kazakistan’ın daha büyük, daha mutlu olacağına inanıyoruz.” diyor. Toplantı, bir Türk şirketi olan Sembol İnşaat tarafından inşa edilen Barış Piramidi’nde yapılıyor. Bölgenin en büyük dinî liderler toplantıları, Cumhurbaşkanı Nazarbayev’in ev sahipliğinde bu Piramit’te yapılıyor. Kazakistanlı bir devlet yöneticisi, “Bu, kültürlerarası diyalog formuna dönüştü. Asya’nın güvenliğine büyük ölçüde katkı sağlamıştır.” diyor.
 </p>
 <p class="MsoNormal">
  Bu, bölgede ‘diyalog’ demek, ‘güvenlik’ demek bir yerde. Kırgızistan’dan katılan genç bir milletvekili, geçen yıl Antalya’da yapılan toplantıda TBMM Başkanı Mehmet Ali Şahin’in “İnsanlar diyalog kuramadıkları için dünyada tehlikeli olaylar oluyor.” sözünü hatırlatıyor. Kırgızistan’da olup bitenleri ve kendilerini destekleyen ülkelerin isimlerini sıralıyor teşekkür etmek için. “Yüce Aytmatov’un topraklarına huzur yerleşsin.” sözü, geniş toplantı salonunda yankılanıyor.
 </p>
 <p class="MsoNormal">
  Kırgızistan’da son yaşanan siyasi ve toplumsal krizin kısa zamanda aşılmasında Kazakistan’ın olumlu rolünden söz ediliyor bugün. Sovyet sonrası bağımsızlığa kavuşan, Bağımsız Devletler Topluluğu ülkeleri içinde istikrarı ve güveni ile dikkat çeken bir ülke Kazakistan. Hâlihazırda AGİT (Avrupa Güvenlik ve İşbirliği Teşkilatı) Dönem Başkanlığı’nı devralan Kazakistan, ‘birlikte yaşama’ya kafa yormuş bir ülke. Bunu, Cumhurbaşkanı Nazarbayev’in Avrasya öngörüleri ve bir arada yaşama fikri ile Diyalog Avrasya (DA) oluşumu arasındaki paralelliğe vurgu yaparak ve bundan duydukları memnuniyeti dile getirerek gösterdiler.
 </p>
 <p class="MsoNormal">
  Diyalog Avrasya Forumu’nda 15 ülkeden gelen aydınlar ve gençler, bölgenin en acil sorunlarını, geleceğini ve gençliğini konuştular. Bir delegenin “Hoşgörüyü kalıplaştırmak büyük başarıdır.” sözü önemliydi; ancak bu kolay değildi. Avrasya Gençlik Forumu’nun da ihdas edilmesiyle genç kuşaklar yeni Avrasya’nın oluşumuna dâhil oluyorlar ve böylece tartışmalar daha da alevleniyor. İlk günün sonlarında bir üniversite öğrencisinin Ortodoksluğu değerlendirirken ortaya koyduğu ‘seküler’ bakış, bir hayli tepki çekti ‘ak sakallı’ Avrasya aydınlarından.
 </p>
 <p class="MsoNormal">
  Ufa’dan katılan “Alkolsüz Rusya’ya doğru” hareketinin genç lideri Başkurdistanlı Aytugan Fattahov, alkolün ekonomiyi, kültürü, sosyal hayatı, eğitimi kısacası hayatın bütün alanlarını etkilediğini düşünüyor. “Peki, sana göre alkolden sonra Avrasya’nın sorunu ne?” dediğimizde ‘Nasyonalizm’ diyor, “Milliyetçilik, karşılıklı saygı yoksunluğu”… Avrasya bölgesinde yükselen milliyetçiliklerin nasıl çatışma alanları ürettiğini biliyoruz. Diyalog Avrasya Platformu; Gürcistan, Ukrayna, Rusya ve birçok ülke aydınını, hatta siyasetçilerini buluşturabilen, karşılıklı eleştirilere rağmen konuşma imkânı veren tek oluşum. Kültürel bir forum olması, bu milliyetçiliklerin getirdiği çatışmayı de tartışılabilir kılıyor.
 </p>
 <p class="MsoNormal">
  Ukraynalı bir genç, “Ukrayna bayrağını yırttığın zaman Avrasya’da diyalog zorlaşır. Olumsuz faktörleri temizlemeden diyalog kurmak istiyoruz. Moskova’da yayımlanan bir ankette Rus ve Gürcü gençlerin birbirine düşman olduğu ortaya çıktı. Buna ne diyeceksiniz? Böyle bir diyaloğun kurulmasına önayak olduğu için Türkiye’yi örnek göstermek istiyorum.” minvalinde bir konuşma yapıyor. Diyalog Avrasya Platformu Onursal Başkanı Rostislav Rıbakov, o gence, her ankete ve gazete haberine inanmamasını tavsiye ederek “Karanlık bir arazide mum yanıyorsa, bu kapkaranlık bir arazi değildir.” diyor. Kendisine “Sahiden ülkeler arasındaki sorunlar topluma ve gençlere yansımıyor mu?” sorusunu yönelttiğimizde, “Siyasi sorunlar ve çelişkiler diyalog faaliyetlerini değil, dünyada yaşamamızı engelliyor. Zaten bu sorunları gidermek, yaşanılır bir yer kurmak için diyalog içindeyiz.” cevabını alıyoruz.
 </p>
 <p class="MsoNormal">
  Daha çok Avrupa merkezli tartışılan ‘İslamofobia’, Avrasya’ya uzak bir konu değil. Rusya metrosunda patlayan her bombanın Avrasya toplulukları zihniyetine bir çentik attığı gözden kaçmıyor. Bu bakımdan Petersburg Devlet Üniversitesi Öğretim Üyesi Aleksandr Sotniçenko’nun konuşması önemli. Kazakistanlı ünlü bale sanatçısı Gülnar da ‘uygarlıklar çatışması’ kavramının mümkün olduğunca az kullanılmasını talep ediyor. Bunun sebebi de bir önceki konuşmacının, yani Tataristan’dan gelen İlşad Saetov’un dinî grupların birbirlerine karşı sert tutumlarına değinmesiydi. Saetov’un tezi şuydu: Aslında modern zamanlarda, söz gelimi Apple kullanan gençler, hangi ülkeden olursa olsunlar hemen iletişim kurabiliyorlar. Yani bir Apple kuşağı ya da teknoloji gençliğinden söz etmek mümkün. Bu millî özellikler arka plana düşebilmekte ancak milliyetçilikler ve dinî yorum farkları birincil derecede varlığını sürdürmekte hâlâ. Diyalog Avrasya Platformu, Soğuk Savaş sorunlarını çözmek için kurulduğuna göre, bu soruna da el atmalıdır, Saetov’a göre: “Gençler alt medeniyet, üst medeniyet olmak üzere bölünüyor. Aynı ülkede yaşıyorlar ama kendi aralarında iletişim kuramıyorlar, mezhep farklılıkları ve ekonomik farklılıklar yüzünden…”
 </p>
 <p class="MsoNormal">
  Cambridge Üniversitesi’nden M. Kasım Erol, “Eskiden olmasa da olurdu; ama artık farklı etnik ve dinî grupların bir arada yaşamaları bir zorunluluk.” tespiti ile birlikte Fethullah Gülen’in şiddete karşı koyduğu açık tavrı ve şartsız diyalog çağrısını hatırlatıyor.
 </p>
 <p class="MsoNormal">
  Din ve Hürriyet Araştırmaları Müdürü Doç. Dr. Bilal Sambur’un “Farklılıkları koruyarak bir arada yaşamanın değer ve ilkeleri” tebliği de önemli bir felsefi alt metin niteliğindeydi. “Bir arada yaşama, tek başına amaç değildir. Kaygı ve korkunun mağlup edilmesi ancak bütün insanların bulundukları yerlerde tek bir toplum olarak sorumlu, özgür ve özgün insanlar olarak bir
  <span>
  </span>
  arada yaşama değerine duydukları bağlılıkla
  <span>
  </span>
  mümkündür.” diyor Sambur.
 </p>
 <p class="MsoNormal">
  Avrasya’da gençler bağlamında iş birliğinin temel dinamiklerini konu ettiği konuşmasıyla Avrasya Demokrasi Vakfı Başkan Yardımcısı Tuğrul Veli’yi ve bir oturum yöneticisi olarak Doç. Dr. Hüseyin Yayman’ı, bölge insanına aşinalığı nedeniyle anmamız gerekiyor.
  <span>
  </span>
 </p>
 <p class="MsoNormal">
  “Anadolu’yu ve Balkanları aydınlatan düşüncenin buralardan çıktığını düşünüyoruz.” diyor açılış konuşmasında, Diyalog Avrasya Platformu’nun eş başkanı Harun Tokak. Yeni dünyada düşmanlıkları sürdürmenin artık mümkün olmadığı vurgusunu yapıyor. Ülkelerin karşılıklı bağımlılıkları, barış ve istikrarı zorunlu kılmaktadır. Bunu devletler, sivil toplum ve bireyler yoluyla tesis etmek mümkündür ancak Tokak’a göre: “Çatışmaların çıkardığı kirli dumanları içine alarak tertemiz dışarıya atan sevgi ormanları olmalıyız. Gençlerin düşüncelerini sabırsızlıkla bekliyoruz. Dünyamızı yöneten insanlar geçmişte aynı masalarda oturabilselerdi gelecek çok farklı olurdu.”
 </p>
 <p class="MsoNormal">
  Kulağa hoş gelen konuşmalardan biri de Moldovalı Boris Marian’dan geliyor. “Hep kendi içkilerinizi içiyorsunuz, Moldova şaraplarını gördüğünüz yok.” diyerek gülüşmelere yol açan Moldova temsilcisinin millî şaraplarının hemen yanına millî değer olarak Moldova Türk Lisesi’ni koyması da ilginçti. Daha yeni Mevlana’yı okumuş ve çok etkilenmiş. “Geçmişte Türklerle çatışmalar oldu. Moldova halk edebiyatında Osmanlı’ya karşı düşmanlık kaldı. Ama artık birlikte yaşama felsefesinin zamanı geldi. Moldova’da Türk şirketleri var, Türkiye hakkında kitaplar yazılıyor, Ankara’da opera ve balede Moldovalı sanatçılar çalışıyor.” diyor. Hemen hemen her ülkeden söz alan aydınlar, Fethullah Gülen’in fikirlerine ya atıf yapıyor ya da bizatihi o fikirleri zikrediyor. Bu çerçevede Avrupa Konseyi Azerbaycan Enformasyon Ofisi Direktörü İlgar İmanaliyev’in kültürel çeşitliliğin zenginliğine vurgu yapan Gülen’i ve Türk liselerini konu eden konuşması özellikle anılabilir.
 </p>
 <p class="MsoNormal">
  ESKİ-YENİ
 </p>
 <p class="MsoNormal">
  “Eski alışkanlıklarla ve Soğuk Savaş taktikleriyle yeni bir dünya kurulamaz.” fikri her konuşmada kendini gösteriyor. Hem sonuna kadar milliyetçilik hem ülkeler arası barış ve diyalog demek mümkün değil. Ukraynalı konuşmacının “Gençlerimiz komünizm dönemi gençleri değil ve o dönemin faturalarından haberdar.” cümlesi de kayıtlara geçiyor. Rus şarkiyatçı Ribakov’un “Gençliğinde komünist olmayan kalpsiz, ömür boyu komünist kalan akılsızdır.” sözü üzerine salonda kopan kahkaha sesleri, hâlâ bu esprinin burada da iş yaptığını gösteriyor.
 </p>
 <p class="MsoNormal">
  Gürcistan Cumhurbaşkanı Mikhail Saakaşvili’nin annesi Prof. Dr. Giuli Alasania da sözlerine, Gürcistan’ın toprak bütünlüğüne gösterdiği saygıdan dolayı Kazakistan’a teşekkür ederek başlıyor. Sivil toplumun geliştirilmesine ve akademik özgürlüklerin yerleştirilmesine önem verdiklerini vurguladığı konuşmasını, yine vurgulu bir cümleyle bitiriyor:
  <span>
  </span>
  “Eski sistemden kurtulup yeni sisteme adım atarken gençlerimize güvenmeliyiz.”
 </p>
 <p class="MsoNormal">
  Bir gençlik forumuydu ve bütün konuşmalar gençler üzerinden yürümekteydi. Öyle ki gençler mi yoksa ‘ak sakallılar mı’ tartışması bile yapıldı. Ribakov, “Ayrıma gerek yok. Hepimiz bir arada yaşıyoruz. Kimse kimseye bir şey öğretmeye kalkmamalı.” diyerek araya girme ihtiyacı hissetti.
 </p>
 <p class="MsoNormal">
  Kazakistan’da en dikkat çeken konuşmalardan birini Ukrayna’dan katılan Liderler Gençlik Kulübü Başkanı Marina Gritsenko yaptı. Ona göre, kötülükleri başka kötülüklerle cezalandırmak, kötülüğü hiçbir zaman bitirmez. ‘Dinî, siyasi ve millî fikirler üzerine sabitlenmiş düşünceleri değiştirebilmek için ülke gençleri arasında orta projelerin olması gerektiği’ fikri de ona ait. Bir tür AB projeleri gibi ortak filmler çekilebilmeli. Mesela, Ukrayna’da Kazakistan günleri olmalı, yani ülkeler arası trafik artmalı. Gritsenko, “Gençleri duymak istiyorum, gençler hakkında fikirleri değil…” diyerek daha çok genç görmek istediğini söylüyor. Avrasya’nın en önemli sorunu ona göre diyalog eksikliği.
 </p>
 <p class="MsoNormal">
  Başkurdistan’dan Aytugan Fattahov orada olmaktan mutlu; ancak o da Avrasya gençliği dışında Avrupa gençliğinin de bu halkaya eklenmesini istiyor. Fattahov Türkiye’ye hiç gitmemiş ama Ufa’daki Başkurt Türk Lisesi’ni bitiren arkadaşlarıyla alkolle mücadele yaptıkları kurumda beraber çalışıyormuş.
 </p>
 <p class="MsoNormal">
  Azerbaycan’dan katılan genç iş adamı Abbas Babayev de farklı fikirler duymak kadar çok farklı düşünen, farklı yerlerden gelen insanlarla bir arada olmaktan mutlu. “Farklı düşünsek de, renklerimiz farklı olsa da hepimiz insanız.” fikrini önemsiyor. Avrasya’nın en önemli sorunu olarak da ülkeler arası çatışmaların toplumlara yansımasını görüyor.
 </p>
 <p class="MsoNormal">
  Moskova Devlet Üniversitesi Kültürlerarası Etkileşim öğrencisi Aleksandra Nikolayeva ise “Çok meşhur ve tanınan insanlar var, o yüzden benim için ilham verici burada olmak.” diyor. Forumun ikinci gününde ‘aile’ üzerine uzun bir konuşma da yapıyor. Avrasya’da en önemli sorunlardan birinin ‘aile’ olduğunu düşünüyor. Bir konuşmacının “Nerede silah var, orada para” sözünü hatırlatarak “Diyalog para getirmediği için güncel ve aktüel değil. Teröre ve savaşa sürekli dikkat çekmek, onu davet eder. Ben o yüzden barış ve diyaloğun konuşulmasından yanayım.” diyor.
 </p>
 <p class="MsoNormal">
  Jezkazgan Televizyonu temsilcisi Gülşat Aşirbekova da bu toplantıyı gençlerle yetişkinler arasında sağlıklı bir diyaloğun kurulabilmesi bakımından anlamlı görüyor. Dolayısıyla o, diğerleri gibi ‘gençler daha çok olsun’ diyenlerden değil. Eğer konuşma izni olsaydı o da ‘din’ konusunu gündeme getirmek isterdi: “Gençler düzgün dinî eğitim almadıkları için yanlış yollardan ilerliyorlar. Aşırılıklar oluyor.”
 </p>
 <p class="MsoNormal">
  Moskova Diyalog Avrasya çalışanı Elena Kalinina ise daha çok gençler olsun fikrine katılıyor. “Eğer konuşsaydım ahlaki değerleri, saygıyı gündeme getirmek isterdim. Biz görmedik ama kitaplardan biliyoruz bunları.” diyor.
 </p>
 <p class="MsoNormal">
  Hiçbir Avrasya ülkesiyle derin anlaşmazlıkları olmayan Türkiye, bölge barışında kuvvetli bir ilham kaynağı. İyi ilişkiler ve iyi liseler sayesinde…
 </p>
</font>

Kaynak: [www.aksiyon.com.tr](http://www.aksiyon.com.tr:80/aksiyon/haber-26753-242-avrasyada-bozkir-dusleri.html), [web.archive.org (arşiv bağlantısı)](http://web.archive.org/web/20110304173942/http://www.aksiyon.com.tr:80/aksiyon/haber-26753-242-avrasyada-bozkir-dusleri.html)
