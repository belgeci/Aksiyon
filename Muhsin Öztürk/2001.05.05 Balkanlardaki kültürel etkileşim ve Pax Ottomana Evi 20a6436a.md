# Balkanlardaki kültürel etkileşim ve Pax Ottomana Evi

*Muhsin Öztürk 2001.05.05*

<div>
 <p class="spot">
  17. yy Balkanlarında bir Bulgar şairin klasik Türk edebiyatından etkilenmesi ve eserlerinde bariz olarak 'gazeli' kullanması gibi, Sırbistan Prensi Miloş'un konağını Osmanlı üslûbunda üstelik haremlik—selamlık geleneğine uygun iki ayrı konak halinde yaptırdığını öğrenmek artık çok şaşırtıcı değil.
 </p>
 <p class="metin">
 </p>
 <img border="0" src="/web/20020427112510im_/http://www.aksiyon.com.tr/2001/335/resimler/Balkan.jpg"/>
 <p class="metin">
  Çünkü bir "barış" platformunun kültürel etkileşimi mümkün kılacağı aşikâr. Ve istisnai de değil; çünkü bu etki 'genel kimliğe' mührünü vuran, toplumsal ve kültürel yaşama, şehre, "bina"ya kimliğini veren bir etki.
 </p>
 <p class="metin">
  Bugün "Avrupa'da Osmanlı İzlerini" aramaya çıktığınızda Bulgaristan, Yunanistan, Arnavutluk, Makedonya ve Saraybosna'yı ilk gidilecek yerler olarak tespit ediyoruz. Avusturya—Macaristan, Romanya sonra geliyor. Avrupa'da Osmanlı izleri ve etkilerinin imparatorluk sınırlarıyla sınırlı olmasa bile aynı fetihler gibi "Viyana kapısına" kadar gittiğini söylemek mümkün. "Balkanlarda Osmanlı Dönemi Konutları" isimli kapsamlı bir çalışmaya imza atan İTÜ mimarlık fakültesi öğretim görevlilerinden Prof. Dr. Nur Akın, Macaristan ve Romanya'nın Osmanlı izlerini diğerlerine göre en az taşıyan ülkeler oluduğunu söylüyor. Çünkü bu iki ülke diğerlerine göre daha az imparatorluk sınırlarına dahil olmuşlar. Bu şu demek; Osmanlı döneminde Balkanlarda inşa edilen evler, hanlar, hamamlar, konaklar doğrudan doğruya Osmanlı yaşama kültürü ve mimari yapısının etkisiyle oluşmuştur. Akın'ın kitabın sonunda tartıştığı gibi Balkanlardaki ev tipi bazılarının iddia ettiği gibi ne Bizans, ne antik Yunan, ne de başka bir şeyin; Osmanlı medeniyetinin taşıdığı bir değerler sisteminin parçasıdır, yani bir Osmanlı evidir. Başka bir deyişle Türk evi.
 </p>
 <p class="metin">
  Bir süre önce ünlü mimar Cengiz Bektaş ile "Halk Yapı Sanatı" kitabı üzerine söyleşi yapmış, genel bir Türk evi tipolojisine ulaşmıştık. Nur Akın'ın "Balkanlar'da Osmanlı Dönemi Konutları" çalışmasından da anlıyoruz ki halk yapı sanatının Anadolu'daki örnekleriyle Balkanlardaki örnekleri küçük yerel farklılıklar hariç büyük ölçüde örtüşüyor. Nur Akın çalışma alanı olarak Balkanları seçmiş. Tipolojik örnekleri olmasa bile benzer çalışmayı güneyde de Mısır, Suriye vs, yapmak gerektiğini söylüyor.
 </p>
 <p class="metin">
  Empoze değil, etkileşim...
 </p>
 <p class="metin">
  Literatür Yayınları'ndan çıkan "Balkanlarda Osmanlı Dönemi Konutları" kitabı Osmanlı'nın gelişim stratejisini, meydana getirdiği "Pax Ottamana"yı bu sefer yapılar vasıtasıyla anlatıyor. Nur Akın'a Osmanlı'nın ihraç ettiği bu kültür motiflerinin Balkanlar'da kabul görmesinde güçlü Osmanlı figürünün nasıl bir etkisi olduğunu soruyorum. Nur Akın "Çok şovenist diye bakmamak lazım" diyor. "Çünkü müthiş bir etkileşim ve bütünleşme var. Osmanlı tabii buraların sahibi olmuş oluyor. Mimari gözle baktığımda tam anlamıyla empoze etti bu yapı tipini diyemiyorum açıkçası. Çünkü aksi halde çok daha pür örnekler çıkabilirdi belki. Mevzi olarak farklılıkları görünce anlıyorsunuz ki genelde çok benimsenmiş, hatta tamamen benimsenmiş bir ev tipi. Ayrıca birlikte yaşamanın getirdiği bir sürü ortaklık hissediyorsunuz. Ne kadar zorlama olsa da bu kadar bütünleşir miydi diye düşünüyor insan. " 'Hayat', 'çardak' gibi bölümler ortak kullanılan terminolojiden birkaçı. Arnavutluk'taki Berat, olağanüstü bir Osmanlı şehri görünümünde. Korça, Elbasan ve daha pek çok şehir de... Nur Akın'a göre halk yapı sanatının Balkanlardaki örnekleri doruk noktasına ulaşmış bir Osmanlı konut tipi. Bulgaristan, Yugoslavya, Yunanistan, Arnavutluk.. vs bütün politik sınırlar kaldırılsa, isimler atılsa karşınıza bütünleşmiş ve harika bir Osmanlı dönemi konut geleneği çıkıyor Nur Akın'ın gözlemlerinden.
 </p>
 <p class="metin">
  Bu bütünleşmeyle beraber yerel farklılıkların olması binayı daha hoş kılıyor. Melez örnekler de var; aynı biçimleniş ama içinde farklılaşan küçük detaylar. "Filibe'de bunun muhteşem örnekleri var ( Kitap kapağında yer alan konut gibi). Bizim geleneksel Anadolu konutunda Filibe'deki örneklerde görüldüğü gibi dış cephelerde bezemeler, kareler yapıp içini çeşitli renklerle boyamalar filan yoktur. Anadolu'daki evler ise tek renktir, en güzel bir şekilde boya badana yapılır. Mesela Türk evinde odalar çok bağımsız birimlerdir. Yani içten içe geçiş yoktur. Bakıyorsunuz bir ülkede bayağı içten içe geçişlerle bir odadan sonuna kadar ulaşılıyor. Özellikle dış sofalı örneklerde bunu görüyorsunuz. Sonra bazılarında 'eyvan' yok. "
 </p>
 <p class="metin">
  "Balkanlarda Osmanlı Dönemi Konutları"nın diğer önemli bir özelliği, bir tez çalışması olarak, Balkanlarda yaşanan savaşlardan önce, tarihi doku zedelenmeden yapılmış olması. Şöyle ki Nur Akın'ın kendisi gibi mimar eşi Günkut Akın 1985 yılında Viyana'dan bir burs alır. Beraber Viyana'ya giderler. Nur Akın, daha çok tarihi çevre ve tarihi konut bazında çalışan bir restoratör olarak Balkanlardaki yapılara daha önceden de ilgi gösteriyor olmasına rağmen fırsatı ancak yakalayabilmiş. Çünkü Viyana'daki zengin arşivlerde düzenli olarak tutulmuş makale, görsel malzeme, harita ve benzeri materyalle karşılaşınca doçentlik tezi için bu çalışmaya koyulmuş. Tezi bitirdiğinde daha Balkanları görmemiş, sonraki iki yılda gerçekleştirdikleri gezilerle bu eksikliği gidermiş, yerinde incelemelerde bulunmuş ve bol bol fotoğraf çekmiş. Bütün bunları eşiyle beraber daha Balkanların savaş alanına dönüşmediği, dönüşmesine yakın olduğu bir tarihte gerçekleştirmiş. Savaş sonrasında Saraybosna'ya bir vesileyle gittiğinde meydana gelen tahribata da şahit olmuş; "Saraybosna'da bir çok yapının yok olduğunu ya da yok olmaya yakın bir şekilde tahrip olduğunu gördüm. Mostar köprüsünün kayıp olması Saraybosna'daki kayıplar kadar büyük bir kayıptı. Kent onunla bütünleşmişti çünkü. Ayakta kalan yapıların çoğu da kurşun delikleriyle delik deşik olmuştu."
 </p>
 <p class="metin">
  Kitabı incelediğinizde ilk dikkati çeken şey, bölgenin sosyo ekonomik ve sosyo kültürel yapısının, tarihsel gelişimin ayrıntılı bir şekilde analizi yapılarak ortaya konması. Nur Akın, mimari akademik çalışmaların böyle olduğunu, bir bölgenin yapıları incelenirken önce sosyo ekonomik ve kültürel durumun incelendiğini söylüyor. Çünkü içinde yaşanılan konutları beğeniler ve ihtiyaçlar, onları da ekonomik, sosyal ve kültürel unsurlar etkilemekte. Nur Akın, kitapta yer alan dipnotlara çok önem atfediyor. Bu dipnotların metnin hemen yanında yer almasını istemiş, çünkü çok çabalı "göznuru dökülmüş şeyler" diyor. Elbette kitap, tezin birebir aynısı değil, bazı ayrıntılar göz ardı edilmiş ve içerik düzeni de değiştirilmiş. Sonuçta ortaya Balkanlar'a farklı bir bakış açısı getiren, zengin bir görsellikle sunulan çok hoş bir çalışma çıkmış.
 </p>
 <p class="metin">
  Kitap, akademik bir çalışmanın ürünü olması ve yazarın "objektif" olma kaygısı sayesinde Balkanlardaki Osmanlı etkisiyle ilgili olarak şimdiye kadar edinilen bilgilerden daha farklı 'gerçek' bulgular ve bilgiler ortaya koyuyor.
 </p>
 <br/>
 <center>
  <a class="anaorta" href="http://web.archive.org/web/20020427112510/mailto:m.ozturk@aksiyon.com.tr">
   m.ozturk@aksiyon.com.tr
  </a>
 </center>
 <br/>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2001/335/kultur/1.htm), [web.archive.org (arşiv bağlantısı)](http://web.archive.org/web/20020427112510/http://www.aksiyon.com.tr:80/2001/335/kultur/1.htm)
