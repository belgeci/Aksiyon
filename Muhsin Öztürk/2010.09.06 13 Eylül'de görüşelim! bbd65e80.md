# 13 Eylül’de görüşelim!

*Muhsin Öztürk 2010.09.06*

<font class="agenda2NewsSpot">
 Bir Diyarbakır mitingi eğer bir gün bütün dikkatlerin üzerine toplandığı bir siyaset vakasına dönüşmezse, Türkiye normalleşmiş demektir. Şimdilik öyle olmasa bile...
</font>
<font class="newsDetail">
 <p>
  <p class="MsoNormal">
   Meydanlar kalleştir. Ana kucağı kadar sıcaktır da… Türkiye’de siyaset meydanlarda kurulur, meydanlarda bozulur. Modern zamanlarda sıradan siyaset gözlemcisi bile önce meydana bakar; boş meydan siyasetçiyi bitirir. Demode bir siyaset aygıtı olmasına rağmen…
  </p>
  <p class="MsoNormal">
   Başbakan Erdoğan’ın Diyarbakır mitingi, medya ve iki zıt milliyetçi cenahın yükselttiği beklentilere rağmen bir Kürt manifestosuna dönüşmedi. Bu belliydi. Sıcak hava, “Ankara’da neyse, Diyarbakır’da o’” sözüne ve boykot baskısına rağmen İstasyon Meydanı, Erdoğan’ı mahcup etmedi. Erdoğan da meydandakileri… Ancak bu, ‘boykot’ siyasetinin bölgede işlemediği anlamına gelmiyor.
  </p>
  <p class="MsoNormal">
   Daha 5 yıl öncesine kadar AB komiserlerinin yol ettiği bir şehirdi Diyarbakır. AB üyeliğine aday Türkiye, kendi içinde antidemokratik uygulamalar eleştirisiyle muhatap oluyor, her seferinde Avrupa’dan gelen heyetler Ankara istasyonundan sonra Diyarbakır’a gidiyor, ‘komiser’ edasıyla incelemelerde bulunuyordu. Artık bu heyetlerden söz etmiyoruz. Bunda AK Parti’nin Kürt meselesiyle ilgili aldığı inisiyatifin rolü var. Geçen süre içinde demokratik taleplerin gerçekliği görüldüğü gibi, “AB istiyor diye değil, kendi insanımız için…” denilerek hem ulusal hem bölgesel bazı açılımlara gidildi.
  </p>
  <p class="MsoNormal">
   Açılım, bir kesimce iflas etmiş bir proje gibi anılmaya devam etse bile, hükmünü icra ediyor. Hegemonik ve tek tip Kürt siyasetine karşı açık muhalefet yine bölgedeki sivil toplumdan geldi. Üstelik BDP siyasetiyle bağlantılı kesimlerden... Açılımda ısrar etmenin, Kürt cephesinde büyük bir yarılmaya yol açtığı gözden kaçmıyor. Hükümet ve devlet eliyle yapılanlar ve yapılabilecekler, silahların gölgesinde yürüyen siyasetin altını oyuyor. BDP’nin “içinde Kürtler yok” dediği paket, en çok Kürtleri ilgilendiriyor, belki de en büyük ‘açılım’ bu. AB komiserlerini sitayişle karşılayanlar, AB siyasetini yürürlüğe sokan hükümet karşısında pozisyon almakta zorlanıyor. Referandumu açık bir pazarlık konusuna dönüştüren BDP ve boykota karşı kayıtsız kalan iktidar partisinin asıl hesabı 12 Eylül’den sonra keseceği görülüyor. Çok konuşulan Diyarbakır mitinginin özetle anlamı bu.
  </p>
  <p class="MsoNormal">
   Bir birleştiren olarak siyasi hayatta kıymetli ve mutena bir yere kavuşan AK Parti, bunu riske etmedi. Referanduma günler varken kafalarda soru işareti oluşturacak yeni bir siyasi söylem ileri sürmedi. Yani kendisi için kazılan tuzağı gördü. Miting de bu minvalde gerçekleşti. Ancak yeni bir şey söylemedi de denemez. Öngörülebilir bir demokratik siyaset bile önemli bir gösterge. 2011 seçimlerinden sonra yeni anayasanın yolda olduğunun söylenmesi gibi… Erdoğan, ‘bir şey yapmıyorsunuz’ diyenlere, olağanüstü hâlin kaldırılmasını, Kürtçe yayın yapma imkânını, TRT Şeş’i, taş atan çocuklarla ilgili düzenlemeleri hatırlattı. İlk defa bu ölçüde, 90’larda yaşanan faili meçhulleri mesele etti. Bir gece yarısı sokak ortasında insanların kafasına silah sıkıp karanlıkta kaybolanlardan söz etti. Bu, yeni dönemin işaretçisi aynı zamanda.
  </p>
  <p class="MsoNormal">
   ‘Bütün acılara ortağız’ söylemi, duygusal olduğu kadar politik sonuçlar da vadediyor. Diyarbakır Cezaevi’nden bahsetmemesi beklenemezdi: “Diyarbakır Cezaevi’nin bir dili olsa da konuşsa. Tek kişilik hücrelerde 20 kişi istifleniyor, 5. koğuştan insanların feryatları yükseliyordu. Yeri geldi ölmek için Allah’a yalvardılar. Çocuklarını gözlerinin önüne getirdiler. Bu ayıplara son verdik, son veriyoruz.”
  </p>
  <p class="MsoNormal">
   Yıllardır Diyarbakır Cezaevi’ne ne olacağı sorusu da bu mitingde cevap buldu; yeni bir cezaevi yapılacak, eskisi yıkılacak. Diyarbakırlıların cezaevi ile ilgili ‘acıların canlı tanığı’ olarak kalması isteği var ama bu adım da önemli görülüyor. Bir milletvekili 1992’de Meclis’te, hem oğlunu şehit vermiş hem de çocuğunu dağa kaptırmış iki ananın ortak acısından dem vurduğunda ‘merkez’ parti milletvekillerince yaka paça kürsüden indirilmişti. Beklentiler karşılanmayacak denilen mitingde bile, artık devlet kararıyla gerçekleştirildiği söylenen faili meçhuller ve 90’lar gerçeği en tepeden dillendiriliyor. İki ananın acısının eşit ve dayanılmaz olduğu yüksek sesle telaffuz ediliyor. Batıda ‘tamam o zaman bölünelim’ sesleri yükselirken, AK Parti sadece kendisinin gittiği anayolda, ülke sathında yine kendi çıtasını koyuyor. Yeterli ya da yetersiz…
  </p>
  <p class="MsoNormal">
   Diyarbakır, devlet büyüklerinin az uğradığı, uğradığında da gönül okşayıcı bir şeyler söylediği bir yer. 90’larda Demirel ‘Kürt realitesini’ tanıyoruz dedikten birkaç yıl sonra kendisinin devlet başkanlığında en büyük Kürt faciası yaşandı. Erdoğan’ın üslubu; kelam-ı rüşvet müessesesini işletmiyor. Her seferinde etnik, dinî milliyetçilik yapmadıklarını, yapmayacaklarını söylüyor. Ekonomik ve kalkınmaya dönük icraatlardan söz ediyor. ‘Tek millet, tek vatan, tek bayrak’ söylemine girmeyerek yanlış ‘algı’dan kaçınıyor.
  </p>
  <p class="MsoNormal">
   Ne yapılırsa Güneydoğu ya da Kürt sorunu çözülür? Bugün bunun kesin ve sihirli bir cevabı yok. Ama bilinen bir şey var ki sorunun temelinde devletin yanlış politikaları ve memurlarının yaptıkları hatalar yatıyor. AK Parti zannedildiği gibi ‘üniter yapı’yı esnetmiyor, bölge halkının devlete güvenini tesis edecek personel politikası ve bazı yasal düzenlemelere gidiyor. Bürokratları değiştiriyor, anadilin önündeki engelleri kaldırıyor. En önemlisi ‘devlet’ten kaynaklanan bütün geçmiş acılarına ortak oluyor. Erdoğan, Siirt’te okuduğu bir şiir yüzünden hapse girdiğini, ‘muhtar bile olamaz’ manşetlerinin atıldığını hatırlatarak “Damdan düşenin hâlini damdan düşen anlar.” diyor. Erdoğan, radikal dönüşümler yerine ‘taş üstüne taş koyma’ felsefesiyle hareket ediyor. Biraz da zaman istiyor. 12 Eylül, pek çok badireler atlatan Türk demokrasisi için dönüm noktası ona göre. “AK Parti, Türkiye’yi özgürleştirme hareketidir. Mücadelemiz demokrasi mücadelesidir.
   <span>
   </span>
   Bu referandum demokrasi tarihinin en önemli olaylarından biridir. Çok karanlık günler yaşadık, çok mücadeleler verildi. Hiçbiri boşa gitmedi. Bu oylama, Allah’a inandığım gibi inanıyorum ki boşa gitmeyecek.”
  </p>
  <p class="MsoNormal">
   Pek çok bakan ve milletvekili vardı mitingde. İsmi anons edildiğinde en çok Ahmet Davutoğlu alkışlandı. Bir de meydan dağılmaya yüz tutarken anons edilen Hakan Şükür… Erdoğan, Ahmet Kaya’nın sürgündeki vefatını konu ettiğinde de bir dalgalanma oluştu. Şarkıların ve futbolun diline ‘diplomasi’ de eklenmiş gözüküyor. Sunucu, AK Parti liderini ‘millî birlik ve beraberliğimizin sembolü’ olarak anons etti sık sık. Diyarbakır mitingi, AK Parti’nin ülke genelinde söz sahibi olan biricik parti olma vasfını önemsediğini gösterdi. Hürriyet’in eski reklamlarını hatırlatan “Bazen İzmirli, bazen Yozgatlı, bazen de Diyarbakırlıyız” vurgusu dikkat çekti. Öte yandan Kılıçdaroğlu’nun ‘genel af’ sözüne karşı verdiği sert tepki, AK Parti’nin manevra alanını daraltmış olabilir mi? Bu bir soru işareti. Kesin olan şu: 13 Eylül’le birlikte gündemimiz değişmeyecek, yarım kalan hesaplar için...
  </p>
  <p class="MsoNormal">
  </p>
  <p class="MsoNormal">
   İmamı şehit etmeden önce arkasında abdestsiz teravih kılmışlar
  </p>
  <p class="MsoNormal">
  </p>
  <p class="MsoNormal">
   Din görevlisi Aziz Tan’ın şehit edilmesinin detayları ortaya çıkarken, örgütün bölgedeki başka kanaat önderlerini de hedef aldığı belirtiliyor. Maksat toplumu kaosa sürüklemek. PKK da gayr-i resmî çok sayıda imamı propaganda için görevlendirmiş.
  </p>
  <p class="MsoNormal">
  </p>
  <p class="MsoNormal">
   Hakkâri’de din görevlisi Aziz Tan’ın sabah namazına giderken şehit edilmesinin üzerinden uzun zaman geçmesine rağmen terör örgütü PKK cinayeti hâlâ üstlenmedi. Ancak Hakkâri Emniyeti’nin operasyonları sonucunda yakalananlar oldu ve bu kişilerin itirafları ‘hoşgörüyü’ savunan imam Tan’ın PKK tarafından önce tehdit edildiğini, daha sonra vurulduğunu ortaya çıkardı. Örgüt bir yandan dinî motiflerle Kürtlerin inancını sömürmeye çalışırken diğer yandan kendi fikrine aykırı davranan ve düşüncelerini söyleyen din adamlarını hedef alıyor.
  </p>
  <p class="MsoNormal">
   Aziz Tan, PKK’nın ilk şehit ettiği imam değil. Bitlis, Mardin, Diyarbakır, Bingöl, Şırnak, Batman ve Siirt’te 1992 ila 1996 yılları arasında toplam 46 imam şehit edildi. Tan için belki de ‘bunların sonuncusu’ diye düşünmek mümkün; fakat istihbarat bilgileri ne yazık ki örgütün hedefinde başka imamlar olduğunu gösteriyor. M.E. isimli bir PKK’lı, Hakkâri Emniyeti Terörle Mücadele Birimi’ne acı gerçeği itiraf etti. PKK, imam Tan hakkında ‘Kürt vatandaşların dinî duygularını istismar ederek ajanlaştırmaya çalıştığı’ iddiasıyla ‘infaz’ kararı çıkarmış. Buna göre, cinayeti Dilşat kod adlı terörist Muhittin Yılmaz ile başka bir PKK’lı işledi. ‘İnfaz’ kararı örgütün Botan grubu olarak bilinen ve daha çok Hakkâri civarında eylem yapan teröristlerce verildi. İşin ilginç yanı, imamı şehit eden Dilşat kod adlı teröristin hem kırsalda hem de şehirde faaliyet yürütüyor olması. Zaten teröristlerin Toyota ciplerle şehre getirilip götürüldüğü belirtiliyor. Dilşat, M.E. isimli şahsa, Tan’ın nasıl ve neden şehit edildiğini de anlatmış. Dilşat, M.E.nin, “İmamdan ne istediniz?” sorusu karşısında onun Hakkâri’deki gençleri sokak eylemlerinden uzaklaştırdığını söylemiş. Yani imam Tan, camiye gelen gençlere devlet güçlerine taş atmamalarını, okumalarını tavsiye ediyordu. Çocuklara örgütten uzak durmalarını, bu işin sonu olmadığını, örgütün Kürt halkına acı ve ızdıraptan başka bir şey vermediğini anlatıyordu. Onu bu yüzden öldürmüşler. Dilşat ve beraberindeki teröristler cinayet öncesinde Aziz Tan’ı adım adım takip etmiş. İşte M.E.nin anlatımıyla o hain
   <span>
   </span>
   olayın gelişimi: “İmam, teravih namazından önce verdiği vaazda ‘Ramazanda ölenler cennete gider’ demiş. Dilşat bana ‘Onu cennete gönderdim’ dedi. Bunu söylerken hep beraber kahkaha attılar. Cinayet gecesi abdestsiz olarak teravih namazına gitmişler. Cemaatin arasında namaz kılıyormuş gibi hareket etmişler. Hatta uzun süre camide kaldıkları için pişman olduklarını söyleyerek tekrar kahkaha attılar. Dilşat, eylemden önce Şenler yokuşuna pusu attıklarını ve sabah namazına giderken imama 7 kurşun sıktıklarını söyledi. İmamların kediler gibi 7 canlı olduğunu, bu yüzden 7 kurşun atarak imamın 7 canını öldürdüğünü belirtti. Dilşat’ın sıktığı kurşunlardan 4’ü kafasına, 1’i göğsüne isabet etmiş.”
  </p>
  <p class="MsoNormal">
   Terör örgütü PKK öteden beri din adamları üzerine oynuyor. Hatta örgüt bu amaçla Kürdistan İmamlar Birliği adı altında bir yapılanmaya dahi gitti. İddialara göre, PKK çok sayıda sözde din görevlisini mahallelere yayarak propaganda yapmaları için talimat verdi. Bu imamların yarım yamalak bilgilerle halkı kendisine çekip örgütü övdükleri aktarılıyor.
  </p>
 </p>
</font>

Kaynak: [www.aksiyon.com.tr](http://aksiyon.com.tr/aksiyon/newsDetail_getNewsById.action?newsId=27517), [web.archive.org (arşiv bağlantısı)](http://web.archive.org/web/20100922183918/http://aksiyon.com.tr/aksiyon/newsDetail_getNewsById.action?newsId=27517)
