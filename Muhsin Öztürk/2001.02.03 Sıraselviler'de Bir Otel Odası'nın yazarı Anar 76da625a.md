# Sıraselviler’de Bir Otel Odası’nın yazarı Anar:

*Muhsin Öztürk 2001.02.03*

<div>
 <p class="baslik">
  Kötüye heç ne olmaz!
 </p>
 <p class="spot">
  Sıraselviler'de Bir Otel Odası,   ölümle sonuçlanan bir trajedinin hikâyesi. Öyle ki Sıraselviler'deki  otelin sahibi durumdan şikayetçi olmuş, "İnsanların  ölmeye geldiği bir odanız varmış" sorularından bıkmış çünkü
 </p>
 <p class="metin">
 </p>
 <img border="0" src="/web/20010215224925im_/http://www.aksiyon.com.tr/2001/322/resimler/Kotu.jpg"/>
 <p class="metin">
  Kerim Esgeroğlu, filoloji alanında kayda değer çalışmalar yapan, hatta eski Türk yazıtlarının tarihini çok daha eskilere götürecek kadar yeni yazıt bulan ve yorumlayan, Azerbaycan akademik çevresinde saygı gören bir isim. Bağımsızlık sonrası Azerbaycan şartlarında kıt kanaat geçinen vicdan sahibi namuslu bir aile reisi. Ondaki Türkiye sevgisi ve Türkçülük fikri baba yadigârı. Daha küçükken kontrollü olarak Türkiye'nin Sesi radyosunu, o hiç bitmeyecek hissi veren şarkıları dinliyorlar. Kendisi gibi akademisyen olan babası da kendini aidiyet olarak "Türk" hissettiği ve köklerini de burada aradığı için komünistliğinden şüphe duyulan, jurnallenen, en nihayetinde 'Türkçülük' yaptığı gerekçesiyle sürgüne gönderilen bir aydındır.
 </p>
 <p class="metin">
  Bütün bu jurnallemelerin altındaki adam ise Çopur Cabbar'dır. Hem Kerim Esgeroğlu'nu hem de babasını devamlı Türkçülükle suçlayan, "Türk" kelimesinden nefret eden bir komünist. Fakat onu bir süre sonra, bağımsızlığın ilk yıllarında, Azatlık meydanındaki mitinglerde, kürsüde, coşkulu kalabalığa karşı Türkiye ve Türkçülük konulu ateşli bir konuşma yaparken bulabiliyoruz.
 </p>
 <p class="metin">
  Aslında trajedinin nerede başladığı, nerede hızlandığı ve nerede noktalandığını kestirmek mümkün değil. Çocukluğunun geçtiği, kültürel ve aidiyet hissiyle bağlı olduğu Şuşa'nın Ermenilerin eline geçmiş olması mı, hemen çevresinde olup biten riyakârlık çemberinin giderek daralması mı ya da varlıklı bir aileye gelin gitmeye hazırlanan kızı için çeyiz düzmedeki aczi mi onun trajedesini belirledi belli değil.
 </p>
 <p class="metin">
  Kerim Esgeroğlu'nun Türkiye macerası, Sıraselviler'deki o otel odasına giden yolun başlangıcı, Azerbeycan'daki bir kongre sonrası aldığı iş teklifi sonucu gerçekleşir. Ancak İstanbul'a geldiğinde teklifin ciddiyetsiz olduğunu farkeder. Bir de "Çopur"un kendisi için Türk üniversite yöneticilerine "o eski komünistti" şeklinde bir ihbarda bulunduğunu öğrenir. Ve kendini bir anda İstanbul'un Sıraselviler'inde bir otel odasında ölümü beklerken bulur.
 </p>
 <p class="metin">
  Ölmek için geliyorlardı
 </p>
 <p class="metin">
  Ancak Kerim, son ânına kadar bu odaya ölmeye geldiğini bilmiyordu. Kerim bir 'tutunamayan', kaybedenler topluluğunun gönüllü üyesiydi. Hayattaki son nefeslerini vermeden önce anlamıştı; dolapta bulunan sahipsiz elbiselerin anlamını ve muhtemel kaderini. Anlaşılmıştı, bu otel odasına Kerim gibi başarısız insanlar ölmek için geliyorlardı. Ölüm hükümlüsü insanlar kendileri farkında olmadan tıpış tıpış bu odaya gelip çakılıyorlardı. Kerim son nefesini verirken, dolapta bıraktığı son izlerine; ceketine, gömleğine gözü takılmış ve anlamıştı... ölüyordu...
 </p>
 <p class="metin">
  Hani hacmi küçük anlamı büyük derler ya; Anar'ın "Sıraselviler'de Bir Otel Odası" adlı kitabı da böyle; 94 sayfalık, kısa zamanda okuyabileceğiniz ama uzun bir süre etkisinde kalacağınız bir roman. Dürüst, vicdani hasletlerini kaybetmemiş, geçmişte çalışkanlığı ve doğruluğu ile hep parmakla gösterilmiş bir aydının aynı toplum tarafından trajik bir sona sürüklenişinin hikayesi. Kitap, beyaz perdeye aktarıldı, geçtiğimiz hafta 2. Türk Dünyası Sinema Günleri'nde gösterildi.
 </p>
 <p class="metin">
  Sıfat yok, maske var
 </p>
 <p class="metin">
  Kitabın yazarı, Azerbaycan Yazarlar Birliği Başkanı Anar Rızayev, filmin konusunu "Sovyet döneminde Türkiye ve Türkçülük karşıtı olanların çoğu şimdi aşırı Türkçü oldular, ama o devirde Türkçülüğü seven, Türkçülüğe hizmet eden insanlar bir kenarda kaldılar. Ve bu devirde namuslu aydınlara karşı manevi üçkağıtçılık hareketleri sözkonusu" şeklinde özetliyor. Azeriler 'Türkçülük' ve 'Turancılık' kelimelerini daha çok kültürel anlamda kullanıyor. Önce hızlı komünist sonra hızlı Türkçü olan Çopur Cabbar, etrafımızda mebzul miktarda bulunan tiplerden. Bizdeki kötüye hiç bir şey olmaz deyiminin onlardaki ifadesiyle Cabbar ve onun gibilere "heç ne olmaz" imiş. Anar'a göre Çopur Cabbar "konjonktürcü" yani her devrin adamı. "Onlarda sıfat yok, maske var. O devirde başka maske, bu devirde de başka maske takarak işlerini yürütüyorlar ama sıfatı olan insanlar, maske takmayanlar her zaman zorluklarla karşılaşıyorlar."
 </p>
 <p class="metin">
  Anar'a göre iyi insanın yaşadığı bu trajedi diğerlerine göre daha ağır ve daha bir sıklıkla rastlanıyor. "Çünkü hayat yolu insanı eğri yola sevkeder, yalana, rüşvete sevkeder. Bu yükte, böyle şeraitten, insanlığın gerçek dürüstlüğünü koruyup savunması oldukça zor. Her zaman değil ama çoğu zaman bir trajedi ile sonuçlanıyor."
 </p>
 <p class="metin">
  Eğer İstanbul'a gelirseniz...
 </p>
 <p class="metin">
  Kerim, Ankara—İstanbul yolculuğunda noterlik yapan bir Türk vatandaşıyla yan yana oturuyor. Onun "Bu Karabağ'ı burnunuz kanamadan nasıl verirsiniz"e çıkan konuşmalarından muzdarip "Siz hiç Bakü'deki şehidler mezarlığını gördünüz mü?" diyebiliyor ancak. İstanbul'a indiklerinde yolcu kartını uzatıyor, sahte bir teveccühle "İstanbul'a gelirsen mutlaka beklerim" diyor. İlk defa İstanbul'a ayak basan Kerim'in ağzından mırıltıyla "yoksa başka bir yere mi geldik" sözleri dökülüyor. Yüreğindeki ağrı biraz daha artıyor, işte 'riyakar' bir adamla karşılaşmıştı gene.
 </p>
 <p class="metin">
  "Romanda pek çok karakter var. Fırıldaklığıyla yolunu bulan, her tarafı idare eden, kimlerle işbirliği yaptığını bilmeyen saf tipler...Yüreğindeki sancıyı dindiremeyip hayata gözlerini yuman Kerim, bir istisna gibi duruyor kenarda. Böylesine ağır bir trajediyi yaşayan kişi acaba sadece bir istisna mıydı? "Belki son haddine vardırılmış, mahvolma durumunu anlatan bir hikaye. Ama istisna değil. Aynı zorluklarla karşılaşan insanlar çok" diyor Anar.
 </p>
 <p class="metin">
  Film'de Karabağ ihmal edilmiş
 </p>
 <p class="metin">
  "Sıraselviler'de Bir Otel Odası" beyaz perdeye Rasim Ocakov tarafından aktarıldı. Kendisi de sinemacı olan Anar Rızayev, hiçbir edebi eserin sinemaya tamamıyla aktarılamayacağının farkında. Filmde, Kerim'in yaşadığı trajedinin sanki sadece insanların riyakârlığından ve maddi bir sıkıntıdan ileri geliyormuş gibi yansıtıldığını söylüyor. "Romanda olan pek çok şey filme giremedi. Romanda esas motiflerden biri onun maddi ihtiyaçları değil, Karabağ'dı. Doğduğu, büyüdüğü, sevdiği şehri kaybetmenin getirdiği ızdırap. Şöyle ki Kerim'in yaşadığı bir istisna değil burada, çünkü Azeri aydınların, Azerilerin hemen hemen hepsinde bu hasret ve ızdırap vardır." Romanı okumayanlar filmi izlediğinde çok beğeniyormuş, romanı okuduklarında ise bazı şeylerin eksik olduğunu söylüyorlarmış.
 </p>
 <p class="metin">
  Yazar Türkiye'yi biliyor
 </p>
 <p class="metin">
  "Sıraselviler'de Bir Otel Odası" her yönüyle gerçekmiş hissini veriyor. Bir hikayecinin kurabileceği fantaziler ve kurmacalar elbette var ama pek çoğu yazarın bizzat yaşadığı, dostlarının başına her an gelebilecek olan şeyler. Belki film izlendiğinde değil ama, romanı okuyan kişi yazarın Türkiye'yi ve Türk kültürünü yakından tanıdığı intıbaını ediniyor, yanlış bir intiba da değil bu. Anar "Türkiye'yi çok iyi tandığımı söyleyemem ama Azerbaycan'da Türkiye'yi en iyi tanıyan 5 kişiden birisiyimdir" diyor. Çocukluğundan beri her zaman evlerinde Türkiye konuşulmuş, Türk edebiyatından eserler okunmuş. Anar, içinde Mevlana'dan Yunus Emre'ye, Dadaloğlu'ndan Nedim'e kadar pek çok şairin eserlerinin yer aldığı Türk şairleri antolojisi hazırlamış. Roman'da Necip Fazıl'dan Yahya Kemal'e pek çok şairin mısralarıyla sıklıkla karşılaşıyoruz zaten. Ömer Seyfettin, Reşat Nuri, Halide Edip, Yakup Kadri Anar'ın beğenerek okuduğu Türk edebiyatçıları. Son zamanlarda Orhan Pamuk'un Kara Kitap'ını Rusça tercümesinden okumuş ve çok beğenmiş. Nazım Hikmet'i yakından tanıyor. "O dönemde ancak sol yazarlar Sovyetler Birliğine geliyordu". Öte yandan Anar Rızayev sık sık Türkiye'ye geliyor, hatta Mimar Sinan Üniversitesi'nde 7 ay ders vermiş. "Sırasılviler'deki Bir Otel Odası"nda bir gece kalmış.
 </p>
 <p class="metin">
  Otel sahibi şikayetçi
 </p>
 <p class="metin">
  Kerim, ölümünden bir iki saat önce Beyoğlu'nda bir dönercide Yasemin Kumral'ın radyodan yükselen şarkısını dinliyor "Geldi geçti ömrüm benim/Şol yel esip geçmiş gibi..." Anar, Yasemin Kumral'ı sevdiğini, kendisiyle tanış olduğunu, yönetmene de bir kasetini verdiğini söylüyor. Fakat yönetmen bu sahnede Yasemin Kumral yerine Selami Şahin'in arabesk bir parçasını kullanmayı tercih etmiş.
 </p>
 <p class="metin">
  Everest Yayınları Anar'ı, romanında yazdığı Sıraselviler'de ki Vardar Otel'de görüntülemek istiyorlar. "Odalarda benim fotoğraflarımı çektiler. Sonra sahibi geldi, efendim otelin kötü reklamını yaptınız, televizyonlardan geliyorlar falan dedi. Ben de niye kötü, bu iyi olur diyorum. Meğer televizyonlardan gelen 'O oda hangisiydi, o odada insanlar ölüyormuş' diye soruyorlarmış."
 </p>
 <p class="metin">
  Eskiden Moskova'da, şimdi İstanbul'da
 </p>
 <p class="metin">
  2. Türk Dünyası Sinema Günleri vesilesiyle pekçok Orta Asya ülkesinin sinemacıları İstanbul'daydı. Anar Rızayev bu tür çalışmaları, ilişkilerin gelişmesi bakımından çok iyi buluyor, onun isteği festivalin Azerbaycan'a ve Orta Asya'ya taşınması. Bir de bu ülkeler arasında ortak projelerin yapılması. Azerbaycanlı aydınlar ile Türkmenistanlı ve Özbekistanlı aydınlar bugün mü daha sıklıkla görüşüyorlardı yoksa Sovyet döneminde mi? "Sovyet döneminde daha sık görüşüyorduk. Şimdi Türk dünyasını filmleri olduğu gibi o zamanlar Sovyet sineması olurdu, yazarlar kurultayı olurdu. Şimdi ise ancak Türkiye'de buluşuyoruz. Eskiden Moskova'da görüşüyorduk, bugün İstanbul'da.
 </p>
 <p class="metin">
  Anar Rızayev aynı zamanda parlamento üyesi. Türkiye Azerbaycan ilişkilerinin kültürel bazda daha gerçekçi tabana oturmaya başladığını, kendisinin de hayallere değil gerçekliğe dayanan ilişkilerden yana olduğunu söylüyor. "İlişkiler bir aşamadan başka bir aşamaya geçiyor. Hem Türkiye'de, hem bizde, romantik bir devir yaşandı. Hayaller vardı. Şimdi daha sahici, olması gereken ilişkiler var."
 </p>
 <p class="metin">
  Herkes şiir yazır
 </p>
 <p class="metin">
  Azerbaycan'da herkes şiir yazıyor. Ama son zamanlarda biraz düşmüş. Anar Rızayev'e Azerilerin şiire olan ilgisini sorduğumda beklemediğim bir cevapla karşılaşıyorum. "Azerbaycan'da şiir, şairler, söz sanatı hep ilgi ve itibar görmüştür. Bu bir yandan bizim trajedimizdir. Azerbaycan'da herkes şiir yazıyor. Şiir okumak ayrı bir şey, herkesin şiir yazması ayrı. Adam çalışmıyor, şiir yazıyor. Çok gariptir ki; belediye başkanı, ilimler akademisindeki üst düzey yönetici şiir yazıyor ve diyor ki 'en büyük şiir benim şiirdir, diğerleri bana o kadar zevk vermiyor!".
 </p>
 <br/>
 <center>
  <a class="anaorta" href="http://web.archive.org/web/20010215224925/mailto:muhsinozturk@usa.net">
   muhsinozturk@usa.net
  </a>
 </center>
 <br/>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2001/322/kultur/2.htm), [web.archive.org (arşiv bağlantısı)](http://web.archive.org/web/20010215224925/http://www.aksiyon.com.tr:80/2001/322/kultur/2.htm)
