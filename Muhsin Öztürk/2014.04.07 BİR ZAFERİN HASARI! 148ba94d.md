# BİR ZAFERİN HASARI!

*Muhsin Öztürk 2014.04.07*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   30 Mart seçimlerini daha çok tartışacağız. O zaferin paydaşlarının inanılmaz başarı öykülerini her gün tekrar tekrar dinlemekten biraz sıkıldıysanız bu zafer yolunda şarampole itilen şeylere göz atabiliriz. En azından bir kısmına…
  </font>
 </div>
 <div id="newsText">
  <font class="detail-text">
   <p>
    30 Mart belediye seçimleri AK Parti’nin zaferi ile sonuçlandı. Yolsuzluk, baskı ve yasak furyası ile birlikte bir sandık zaferi kazanmak azımsanacak bir şey değil. Politikalar bir kenara bırakılsa da sadece oy üzerinden manzaraya bakıldığında durum ortada. Muhalefetin birer-ikişer puan artışı, iktidar partisinin 5-6 puanlık (3 milyon seçmene denk gelen) düşüşüne rağmen yüzde 40’ın üzerinde bir oy, Başbakan Tayyip Erdoğan’ın cumhurbaşkanlığı adaylığını gündeme getiriyor. Ve Kürt siyasetinin de desteği ile Köşk’e yürümenin mümkün hâle geldiği konuşuluyor.
   </p>
   <p>
    Bir zaferin hasar tespiti yapılabilir mi? Evet. Çünkü 30 Mart bir zafer olduğu kadar geride büyük hasar bırakmış, tarihe de böyle geçecek bir seçim. 2011 seçimindeki kutuplaşmayı demokratlar ve askerî vesayet unsurları arasındaki ‘hayırlı’ bir kutuplaşma olarak tarif etmek mümkün. Ama 2014’te iyice belirginleşen gerilim için aynısını söylemek zor görünüyor. Artık, Uludere’den Gezi’ye, Cemaat meselesinden uluslararası ilişkilere kadar eski AK Parti siyaseti değil, eski Türkiye siyaseti hâkim.
   </p>
   <p>
    İktidar partisinin demokratik siyaseti terk etmiş olması, topluma ‘adam edilecek insanlar’, muhaliflere de ‘yok edilecek düşmanlar’ gözüyle bakması dönemin öne çıkan özelliği. Bu tutum toplumsal destek alsa da sorun ortada duruyor. En büyük hasar, zafer ilan eden partinin artık eski parti olmayışı, elde ettiği halk desteğini eski Türkiye siyasetinin dolaşımı için devreye sokması. Üstelik cumhurbaşkanlığı da düşünülerek mutlak zafer için demokratik siyasetin yani eski AK Parti’nin feda edilmiş olması. Ne AK Parti eski parti ne de o yüzde 50, eski yüzde 50!
   </p>
   <p>
    <span>
     <strong>
      Toplumsal ayrışma!
     </strong>
    </span>
    Türkiye tarihinde az görülür cinsten bir ayrışma baş gösterdi. Ailelerden arkadaş çevrelerine, toplumsal gruplardan gündelik hayata yansıyan bir bölünme bu. Yüzde 50’yi tutturmayı en büyük ve tek öncelikli siyaset hâline getiren iktidar partisinin tercihleri rol oynadı bunda. Tehdit algısı üreterek insanların tercihlerini yönlendirme, eski bir Türkiye alışkanlığı. İrtica, sol ve bölünme tehdidi gibi darbe gerekçeleri, aslında tıpkı darbeler gibi üretilen bir şeydi zaten.
   </p>
   <p>
    Laik aydın cinayetleri ve Madımak gibi fecaatler üzerinden ‘tehdit altındasın’ algısı üretilerek insanların laikçi devlete sahip çıkmasının sağlanması 90’ların gerçeğiydi. Gezi olaylarının sadece iktidar partisini değil, topyekûn bütün muhafazakârları hedef aldığı algısını üretmek de benzer bir davranış biçimi. Gerçekliği hayli su götürür olan ‘camide içki’ ve ‘Kabataş’ta başörtülü kadına karşı çirkin saldırı’ argümanlarının en önemli sonucu, iktidar partisiyle ilişkisini gevşeten muhafazakâr seçmenin onun etrafında kenetlenmesine yol açmasıydı. Sadece muhafazakâr iktidara değil, muhafazakâr bireylere yönelik bir ‘darbe’ydi Gezi ve AK Parti ‘son kale’ olarak savunulmalıydı!
   </p>
   <p>
    Bütün gerçeklikler çiğnenerek, yok sayılarak ve manipüle edilerek yaygınlaştırılan bu söylem, 30 Mart’a kadar artarak sürdü. Her ne oluyorsa muhafazakâr demokrat iktidarı devirmek için olmaktaydı, devlet tehdit altındaydı, gün yeni bir İstiklal Savaşı günüydü! Varlık-yokluk mücadelesinde rasyonel gerçekler değil, nerede durulacağı önemliydi, o da belliydi. Eğer cemaat değil de başka ‘yeni düşman’ olsaydı bile o kutuplaşma denklemi varlığını koruyacaktı. İş gördüğü için bundan sonra da gerilim(ler) gündemimizdeki yerini korumaya devam edecek.
   </p>
   <p>
    ‘Komploya inanmıyorsan, komploya dâhilsin’ görüşünün sahibi bunu bilip bunu söylüyordu. Zaman gerçekleri konuşmanın zamanı değildi; çünkü büyük komplo vardı, önce onun savuşturulması gerekiyordu. 10 kişinin ölümüne sebep olan ‘Gezi’ süreci ve Cemaat’e yönelik sınırsız kara propaganda kampanyası, kutuplaşma üzerinden siyasi zafer elde etmenin yolu oldu. Her şey o yüzde 50 rakamını tutturmak içindi belki. Üstelik tarihin en büyük yolsuzluk davası, yasaklar, hukuksuzluklar, tek adam rejimi uygulamaları sandıkla aklanmış oldu(!). Geriye çekirdek aileye kadar yansıyan düşmanlıklar, ayrılıklar, sarf edilen kötü sözler, kaybolan toplumsal huzur ve güvensizlik kaldı. İnsanların birbirine düşman olduğu tezine dayanan bir zaferin, geriye düşmanlık mirası bırakmasından daha tabii ne olabilir ki?
   </p>
   <p>
    <span>
     <strong>
      Özgürlük kalesi!
     </strong>
    </span>
    Özgürlük kaleleri yok artık. Belki özgürlüğünü koruyabilmiş birbirinden habersiz adacıklar var. Artık kendini özgürlüklerin büyük savunucusu olarak gören bir topluluk ve geniş entelektüel birikime sahip bir kesimden söz edemeyiz. Kendilerini öyle ifade ediyor olsalar bile. Özgürlükleri ilkeler çerçevesinde ve sistematik olarak savunan bir entelektüel zümre yok. Varsa da bölündü, parçalandı.
   </p>
   <p>
    Türkiye’de DP ve CHP üzerinden akan iki büyük siyasal kanalda büyük kayışlar oldu. En azından ‘siyasi tutum’ bakımından böyle. O yüzden her grup içinde statükoyu ve özgürlükleri benimseyen kişi ve kesimlerin olduğu, topyekûn demokratlar ve karşıtları ayrımının ortadan kalktığı ortada. AK Parti hâlâ kendini demokrat kale gibi addetse de belki o çizgiden en uzağa savrulan parti oldu. Buna rağmen gelen halk desteği iyi kötü giden bir ekonomi gibi reel nedenlere, büyük organizasyon kabiliyetine dayanıyor belli ki. Korkutma, manipülasyon ve baskının görülmedik bir medya desteğiyle yaygınlaştırılması, âdeta başka sese yer bırakılmamasının da ‘zafer’de büyük etkisi var elbette.
   </p>
   <p>
    Demokratlaşmanın liderliğini yapan parti artık devletçiliğin bayrağını taşıyor. Özgürlük ve demokrasi savunuculuğunu bir partiye destek vermek olarak görmek, o iddiaya sahip partinin bambaşka serüvenlere savrulmasına rağmen bunu sürdürmek elbette bir tercih. Ancak artık sizi özgürlükçü yapmayan, kendinizi öyle adlandıramayacağınız bir taraftarlık. En büyük kayıp özgürlükçü bilinen kalemlerin mazeretlerle bezenmiş talihsiz kayışları oldu.
   </p>
   <p>
    <span>
     <strong>
      Hiç olmaması gereken!
     </strong>
    </span>
    “Bu olmuş, bu söylenmiş olamaz” başlığı altına girecek o kadar çok şey var ki! Cuma hutbesinde açıkça iktidar lehine metin okutmak mesela... Üstelik bu sadece bir hutbelik değil; bir süredir Diyanet’in bütün açıklama ve etkinliklerinde görülen siyasi tavrın billur hâli. Hayatını kaybetmiş bir çocuğun arkasından bırakınız taziye vermeyi ‘terörist’ diye konuşmak da ilklerden. Toplumda büyük üzüntüyle karşılanmış ölümün ardından çocuğun annesini meydanlarda yuhalatmak da öyle. Toplumun bir kesiminin olayı böyle görmesini sağlamanın vicdanlardaki hasarının ölçüsü yok.
   </p>
   <p>
    Muhafazakârlık iddiasında parti olarak, Türkiye’nin en geniş dindar topluluğuna kullanılabilecek en ağır ve çirkin sözlerle saldırıya geçmek, bunu yaparken de dindarların en büyük savunucusu payesine erişmek de öyle! Ya askerî vesayetin geriletilmesi işlevini gören Ergenekon davalarını ‘millî orduya kurulmuş kumpas’ olarak ilan etmek, siyasi cinayette suçüstü yakalananların serbest bırakılmasını sağlamak… Ve onların kanlı mirasını yeni icat edilen aktörlere yüklemeye çalışmak. İnsanların birbirine düşmanlığından siyasi zafer ummak, ummakla kalmayıp elde etmek… Yalanı, yalan olduğu bilindiği hâlde dolaşıma sokmak. Yalanı toplumun her katmanına yayma gücü ve becerisine sahip olmayı, yalanın yalanlanmasının bir hayli sınırlı kalmasından medet ummayı avantaj görmek…
   </p>
   <p>
    <span>
     <strong>
      Majestelerinin yazarı!
     </strong>
    </span>
    Şüphesiz 30 Mart zaferinin en büyük hasarı düşünce ve medya hayatına oldu. AK Parti’nin entelektüelleri kaybettiği açık. Entelektüellik iddiasında olanların, bu iddialarını yitirdiği de. Erdoğan-’ın meydan konuşmalarını topluma yaymak ya da o konuşmalar çerçevesinde kalem oynatmak diyebileceğimiz bir işlevi var o medya ve o kalemlerin. Zaferin en büyük kahramanlarından biri olsa bile gazetecilik tarihinin en büyük hasarlarından biri olarak ortada duruyor. Üstelik elde edilen zaferi kutlama ve kutsama durumunda olanlar da onlar.
   </p>
   <p>
    Yalan yazma, tahkir etme, iftirayı yol yapma, gerçekleri çarpıtma, sınırsız övgü, düşman bellenene sınırsız sövgü, her türlü baskı ve yasağı meşrulaştırma… Her darbe döneminde olanın 3-5 katı bir medya trajedisi yaşanıyor ki, şimdi onun aktörleri zafer kortejinin en önünde. Bu dönemde iktidar medyasının nasıl bir ihale ve el koyma süreci sonrasında oluştuğu anlaşılmışken durum ‘hasar’ sınırlarını aşıyor.
   </p>
   <p>
    “Müftü’nün kedisi çalınsa, müftü kedi çaldı diye haber yapılır” gerçekliği artık adres değiştirdi. Tıpkı temiz ve demokratik siyasetin adres değiştirmesi gibi. Halkın bilgi edinme özgürlüğünün önüne geçilmesi bu dönemin en bariz özelliği. Twitter ve Youtube yasağına girmeye bile gerek yok…
   </p>
   <p>
    <span>
     <strong>
      Halk desteği!
     </strong>
    </span>
    Demokrasi, yöneticilerin sandık çoğunluğunu elde edenler tarafından seçildiği bir rejim. Bu kimsenin inkâr ettiği bir şey değil. Sandıkla gelmek sandıkla gitmek demokrasinin en önemli teminatlarından. Sandıktan çıkanın temel hak ve özgürlüklere saygılı ve hukukun üstünlüğü ilkesine bağlı olması demokrasinin ‘olmazsa olmaz’ diğer gerçeği. 30 Mart zaferinde ikinci ayak bir hayli malul duruyor. Halktan alınan destek ya da elde edilen çoğunlukla her şeyin yapılabileceği, bu desteğin de zaten bunu yapmaya hak sağladığı görüşü, iktidar çevresinden topluma doğru yaygınlaştırılıyor.
   </p>
   <p>
    Demokratik bir süreç içinde demokrasiye ait temel düşüncelerin aşınması, demokratik yolla elde edilen güç ile demokrasi yollarının kapatılması çelişkisi önümüzde. Halk desteği ile elde edilenin halkın diğer kesimi için tehdit olmaya başlaması, hatta bu tehdidin zafer ilanında bile dile getirilmesi garabeti de ortada. 30 Mart bir yerel seçim olduğu hâlde genel seçime hatta onun ötesinde Başbakan’a güven referandumuna bizzat Erdoğan tarafından dönüştürüldü. İktidara yüzde 43 gibi yüksek destek olduğunu söylerken, bu durumda yüzde 57’lik bir ‘hayır’ olduğunu görmek gerekir.
   </p>
   <p>
   </p>
   <p>
    <span>
     <strong>
      CHP’nin durumu!
     </strong>
    </span>
    Ergenekon mah-kûmlarına iktidar partisinin el vermesinin, Silivri’yi yol yapan CHP’nin işini ne kadar zorlaştırdığı ortada! Onlar bile bu kadarını hayal edemezdi! Elinde bulundurduğu güçlerle onun daha ötesini yapabilecek, büyük bir çelişki üretse dahi bunu demagoji ve medya gücüyle aşabilen iktidarla mücadele etmek kolay değil.
   </p>
   <p>
    Kemal Kılıçdaroğlu ile başlayan Kürt açılımına rağmen iktidar partisinin o yolu tek kendisi için tasarlamış olması, CHP’nin büyük handikabı. Üstelik hiçbir açılımdan hazzetmeyecek bir tabanı varken ve tek parti mirası orada dururken CHP’nin açılımları tarihî nitelikler taşıyor elbette. Meclis’te başörtüsü konusunda ‘yasakçı’ tavrı sürdürmemesi iktidarın çatışma beklentisini boşluğa düşürdü mesela. Artık her şeyi rejim meselesine dönüştüren eski CHP’den söz edemeyiz. Tek parti dönemi de dâhil çok partili siyasi hayattaki inişli çıkışlı tarihi ile yüzleşebilir mi bilinmez; ancak geleceğe dair onu taşıyacak ekip ve etkin siyasi söylemle hamle yapması hâlâ mümkün. Bunun için köklü bir siyasi vizyon değişikliği üretmesi ve kendi tabanını buna ikna etmesi lazım.
   </p>
   <p>
    Yeterli destek almasa bile Kürt meselesi ve muhafazakârların geleceğine dair söz söyleyebiliyor olması kendisi için olduğu kadar Türkiye’nin geleceği için de önemli. 30 Mart seçiminin siyasi hasarı CHP üzerinde duruyor gözükse bile, AK Parti’nin yapmaktan çekinmediği şeylere tevessül etmeyişi de bir avantaj. Belki bu yüzden ilk defa muhafazakâr tabandan hafif bir destek aldı.
   </p>
   <p>
    <img alt="" height="351" src="http://web.archive.org/web/20140411080932im_/http://medya.aksiyon.com.tr/aksiyon/2014/04/07/muhsin-secim-(1).jpg"/>
   </p>
   <p>
    <em>
     1990’larda Turgut Özal’ın çatısı altında toplanan ‘merkez sağ’dan söz etmek artık zor.
    </em>
   </p>
   <p>
    <span>
     <strong>
      Merkez sağ!
     </strong>
    </span>
    Seçimde SP de ağır hasar aldı. AK Parti’ye oy vermek istemediği için SP’ye yönelenlerin bu seçimde bir bocalaması vardı. SP’nin seçmen kitlesi, oluşturulan tehdit algısı çerçevesinde ister istemez yüzünü AK Parti’ye dönmüş oldu. AK Parti, Millî Görüş’ün klasik söylemleriyle SP tabanını ‘iki cami arasında’ mütereddit bıraktı. AK Parti’den kaçanlarla, ona desteğe koşanlar ilginç bir tablo oluşturdu. Her şeye rağmen 2011’e göre 700 bin civarında seçmen kazandı.
   </p>
   <p>
    Alternatifsizlik denilen şey, iktidara taşıdığı partinin değişen tutumundan ve hegemonik yapısından rahatsız olanlar için gidilecek ikinci bir adresin ortada olmayışı. İktidar cenahından sıklıkla ‘Menderes’ atıfları işitsek ve merkez sağ seçmen AK Parti’ye oy veriyor olsa bile, huzursuzluk kaynağı olmaya başlayan ve devlete doğru savrulan iktidar siyaseti büyük siyasi boşluk üretti. Değişen muhalefete rağmen boş bir alandan söz ediyoruz. Solu engelleyen bir CHP retoriği, sağı dizginleyen bir AK Parti söylemine dönüşebilir.
   </p>
   <p>
    Ali Bulaç, “Bir asırlık birikim heba oldu!” dedi. Yazılacak çok şey var. Zafer bir günlük, hasarsa bir asırlık diyelim, şimdilik!
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-38270-bir-zaferin-hasari.html), [web.archive.org (arşiv bağlantısı)](http://web.archive.org/web/20140411080932/http://www.aksiyon.com.tr:80/aksiyon/haber-38270-bir-zaferin-hasari.html)
