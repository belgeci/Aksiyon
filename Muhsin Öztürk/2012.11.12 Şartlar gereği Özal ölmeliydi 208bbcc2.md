# Şartlar gereği Özal ölmeliydi

*Muhsin Öztürk 2012.11.12*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Bu basit bir tarih yüzleşmesi değil. Özal’ın otopsi raporu ve zehirlenerek öldürüldüğü bulguları çok şey değiştirecek. Peki, gerçeğin ortaya çıkması için böyle bir bulguya gerek var mıydı?
  </font>
 </div>
 <div id="newsText">
  <font class="detail-text">
   <p>
    1993 darbesi, Aksiyon okurları için aşina bir konu. ‘Adı Konulmamış Darbe 93’ kapağımızdan bu yana geçen 3 yıl içinde yeni itiraf ve bulgular ortaya çıktı. ‘Türkiye’nin Darbeler Tarihi’ne 1993 için bir konu başlığı açılmasının zamanı geldi de geçiyor bile.
    <p>
     Turgut Özal’ın ölümü için önce Cumhurbaşkanlığı Devlet Denetleme Kurulu bir rapor hazırladı. Sonra bu rapor doğrultusunda savcılık emriyle Özal’ın mezarı açılarak naaşı Adli Tıp’a gönderildi. Otopsinin sonucuna dair kamuoyuna yansıyan ilk veriler Özal’ın zehirlendiği yolunda. Bir zamanlar PKK’nın önde gelen adamlarından olan Şemdin Sakık’ın kendisine ve PKK’ya mal edilen 33 er’in ve üst düzey komutanların öldürülmesinin ‘cunta’nın eseri olduğunu söylemesi ve 1993 yılının bir darbe yılı olduğunu tekrarlaması da kayıtlara geçti. Cumhuriyet tarihi boyunca işlenen siyasi suikastların yarısına yakını ve en büyükleri bu yıllarda yaşandı. İster 93 darbesi deyin ister 28 Şubat’ın (97) başlangıcı olarak nitelendirin, halkanın en önemli olayı 8. Cumhurbaşkanı Özal’ın ölmesi ya da daha doğru bir ifadeyle ‘ortadan kaldırılması’ydı.
     <p>
      ‘27 Mayıs’ cuntasının ve onun jakoben sivil destekçilerinin birinci amacı, seçilmişlerin devletteki etkinliğini imkânsız kılacak bir sistem üretmekti. 12 Eylül darbesiyle bu modifiye edildi ve bir daha müdahaleye gerek kalmayacak bir kıvamda, askerin mutlak hâkimiyetini sürdürecek bir sistem inşa edildi. Özal, evdeki hesabın çarşıya uymadığı bir zamanda başbakan oldu, açık dirence rağmen ve ekonomide yaptığı yararlı işler sayesinde devlet içinde giderek söz sahibi oldu. Genelkurmay başkanlarını emekli edebilecek bir kararlılık ve iletişim becerisiyle, 27 Mayıs’ta kurulan, 12 Eylül’de tahkim edilen vesayet devletinde gedikler açmaya başladı. Anne tarafından Kürt kökenli oluşu, bunu söylemekten çekinmemesi, ‘bu konulara dokunma’ diye önüne konan dosyalara dokunabilmesi, muhafazakâr kimliği, sivil inisiyatiflere gösterdiği tolerans belki de en önemlisi Anadolu’da alternatif bir sermayenin doğmasına ön ayak oluşu, daha Köşk’e çıkmadan önce onu vesayet devleti için ciddi bir tehdit hâline getirmişti. Cumhurbaşkanı olması ise ölümcül bir cüretkârlıktı.
      <p>
       <strong>
        Kan artıyor
       </strong>
       <p>
        Onun Cumhurbaşkanlığı Köşkü’ne ilk adım attığı 1989 yılında Sovyet Rusya ve Amerika arasındaki iki kutuplu soğuk savaş dönemi de bitti. Tek parti ve soğuk savaş döneminde rahatça baskı altına alınabilen geniş toplumsal kesimler; muhafazakârlar, Kürtler, Aleviler, solcular, liberaller, eski milliyetçiler kendilerini daha rahat ifade edebilir hâle geldi. Bu durum vesayetçi devletin yani bildiğimiz statükonun bitişi demekti. Bütün bu dönüşüm ve demokratikleşme adımları Özal’ın şahsında sembolleşmekteydi. Cumhurbaşkanı sıfatıyla panel bile yönetecekti Özal. Yeni Dünya Düzeni’nde Türkiye’nin farklı bir yeri olabileceğini görerek inisiyatif alan, almak isteyen, proaktif dış siyaseti savunan tek kişiydi; üstelik başında bulunduğu devletin açık ve gizli muhalefetine rağmen. Genelkurmay Başkanı Necip Torumtay’ın istifası da böyle bir ana denk geldi.
        <p>
         Konuşan Türkiye, sessiz yığınları öne çıkartırken imtiyazlı sınıflar ve statüko için tehlike çanları çalıyordu. 90’ların başında PKK’nın artan eylemleri, tasfiye gününü bekleyen devletin derinlikleri için hayat öpücüğü olacaktı. PKK, savaşacakları yeni bir düşman, kendi varlıklarının yeniden tesisi için bir gerekçe anlamına geliyordu çünkü. Muammer Aksoy’dan Bahriye Üçok’a uzanan laik aydın suikastları ile laikliğin nasıl bir tehdit altında olduğu ve tehdit edenlerin kimler olduğu işaret edilecek, rejimin bekası için ‘cunta’nın, ‘çete’nin varlığına ‘olmazsa olmaz’ bir hüviyet kazandırılacaktı. Aslında cunta kendisine ihtiyaç olduğunu vehmediyor ve bunun gerekçelerini yine kendi elleriyle üretiyordu.
         <p>
          Eski MİT Müsteşar Yardımcısı Cevat Öneş o dönemde işlenen laik aydın cinayetlerinin vesayetçi devletin gidişattan duyduğu rahatsızlığın bir refleksi olduğunu söylüyor. Bugün adına Ergenekon denen derin devlet yapılanmasının zirve yapacağı yıllar da böyle başlıyor. Kendi imtiyazlarını ‘koruyup kollamak’ için yola koyulanlar, terörle mücadelede ‘barış’ı ve itidali gözeten güvenlik bürokrasisini tasfiye etmekle işe başlıyor. MİT Müsteşar Yardımcısı Hiram Abas, Başbakanlık Başmüşaviri Korgeneral Hulusi Sayın, Jandarma Genel Komutanı Eşref Bitlis ve onlarca asker, almak istedikleri inisiyatifin bedelini canlarıyla ödüyor. Büyük kırılma ise 1993’te yaşanıyor.
          <p>
           Cumhurbaşkanı Turgut Özal; Uğur Mumcu suikastından 84 gün sonra, 33 erin şehit edilişinden 36 gün önce, Eşref Bitlis’in uçak kazası-suikast sonucu ölmesinden 57 gün, Adnan Kahveci’nin şüpheli bir kazaya kurban gitmesinden 71 gün sonra, Madımak faciasından 76 gün, Başbağlar katliamından 79 gün önce, PKK terörünün zirve yaptığı yılların ortasında ve binlerce faili meçhul dalgası içinde 17 Nisan 1993’te öldü. Daha doğrusu kuvvetli şüphe ve bulgulara göre öldürüldü. Bugün ortada olan bulgular hiç yokken, “Siyasi şartlar gereği ölmesi gerekiyordu.” diyor eski bir MİT yöneticisi.
           <p>
            93’ün ilk 6 ayı içinde yaşanan olaylar zinciri sonrasında ortaya çıkan devlet ve toplum düzeni, travmayı atlatabilmiş değil. 93 gerçeğini henüz keşfetmişken son haftalarda yoğunlaşan 93 tartışması, darbe dönemleriyle hesaplaşan Türkiye’nin gecikmiş ve kaçınılmaz yüzleşmelerinden biri sayılmalı.
            <p>
             1993 yılı Türkiye’nin eski alışkanlıklarla devam etmesini isteyen, gücünü devletten alan kesimlerin verdiği refleksin bir sonucu oldu. Süleyman Demirel’in başbakan olduğu 91–93 arasında sıkça kullandığı demokratikleşme söylemi, 93’te Cumhurbaşkanlığı koltuğuna oturduktan sonra lafta bile devam etmedi. Yeni Cumhurbaşkanı 93’ten itibaren 28 Şubat refleksine dâhil oldu. Hem iktidar koltuğunda oturan Tansu Çiller hem de ana muhalefet partisi lideri Mesut Yılmaz, halkta karşılığı olan liderler değildi. Şu yahut bu sebeple parti kongrelerini kazanıp o makamlara gelmişlerdi. Tansu Çiller’in darbe komisyonundaki, “Yeniydim, nerden bileyim çete nedir?’ sözü, başbakan olur olmaz iktidarın elinin altından kaçıp gittiğinin itirafı gibi.
            </p>
           </p>
          </p>
         </p>
        </p>
       </p>
      </p>
     </p>
    </p>
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=8C32F43342BA196574E0AC73C3369C8C?newsId=34045), [web.archive.org (arşiv bağlantısı)](http://web.archive.org/web/20121201063256/http://www.aksiyon.com.tr:80/aksiyon/newsDetail_getNewsById.action;jsessionid=8C32F43342BA196574E0AC73C3369C8C?newsId=34045)
