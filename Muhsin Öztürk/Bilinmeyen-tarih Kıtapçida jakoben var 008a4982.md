# Kıtapçida jakoben var

*Muhsin Öztürk Bilinmeyen-tarih*

<div>
 <p>
  <font>
   Her şey Türkiye’nin en popüler ilahiyatçısının bir televizyon programında yaptığı konuşmayla başladı. Yaşar Nuri Öztürk, kendi kitaplarını raflarına koymayan Diyanet Kitabevi'ni Diyanet'in bağlı olduğu Başbakanlık'a şikayet etti. Şikayet etmekle kalmadı, dekanlık görevini bırakmak restini çekti. “Ya yasak kaldırılmalıydı ya da dekanlık yapması yanlıştı”. Öztürk, İstanbul İlahiyat Fakültesi dekanlığını bırakmadı ama bakın neler oldu...
   <br/>
   <br/>
   Pek çok kitap, kitabevinin yüzünü bile görmüyor; kitabevini görse, kitapçı rafını, rafı görse okuru görmüyor. Tabii okur da kitabı... Elbette bunun maddi imkanlarla ilgili nedenleri konumuz dışında. Asıl olarak ilgilendiğimiz medyatik olmayan ürünün talep görmemesi gibi ekonomik ve “öteki”nin kitabını görmeme gibi ideolojik nedenler... Yani kitapçı raflarında hâlâ ‘demokrasi’ tecelli etmiş değil.
   <br>
    <br>
     Hal böyle iken Net, N&amp;T, D&amp;R gibi kitabevi zincirleri kitabevi kavramına profesyonel bir açılım getirerek, bugün Türkiye’nin en gözde ve ‘aradığınızı bulma’ yüzdesi yüksek, geniş ferah kitabevleri konumuna geldi. Oldukça başarılılar ve hepsinin dört—beş yıllık hikayesi var. Bu güzel haber yanında çok sıcak, duyanlarda hayal kırıklığı doğuran başka bir haber vereceğiz şimdi size; Diyanet Kitabevleri, ocak ayından itibaren sadece devlet kitapları satacak; Türk Tarih Kurumu, Türk Dil Kurumu, Milli Eğitim Bakanlığı Yayınları, Türkiye Diyanet Vakfı Yayınları vs. Muhtemelen karar resmi ideolojiye uygun bazı özel eserlere müsamaha gösterilerek uygulanacaktır fakat alınan karar ve görünen manzara böyle.
     <br>
      <br>
       Diyanet Kitabevi’nin Türkiye genelinde 15 civarında şubesi var. Ankara Kızılay’da, İstanbul Cağaloğlu’ndaki şubeler en popülerleri. Her ikisi de iki büyük şehrin en işlek merkezinde ve büyük bir alana sahip. Bu kitabevi zinciri yukarıda bahsini ettiğimiz kitapçı zincirlerinden çok daha önce iyi bir model oluşturmuştu bir dönem, şimdi ise bu modelin imhası gündemde. Diyanet Kitabevi’nin 90’lı yıllardan sonraki manzarası şuydu: Hiçbir kitabevinde bulamadığınız çeşitliliği bu kitabevinde bulurdunuz. Diyanet Kitabevleri her zaman okurların sık sık uğradığı, vaktinin önemli bir kısmını o geniş alanda, o çeşitlilik içerisinde kitapları incelemekle geçirdiği bir yerdi. Özal’ın özgürlükçü ve profesyonel iş yapma yaklaşımı da doğal olarak bu kitabevine yansımış, sadece sağ ve sadece sol yayınların satıldığı kitabevlerinin bulunduğu bir ortamda, şehrin göbeğinde geniş bir yelpazeyi yani Türkiye’yi yansıtan bir kamusal alan olmuştu. Tabii olarak Diyanet Vakfı’nın kimliği gereği dini ağırlıklı bir yayın çokluğu sözkonusuydu; zaten dini yayınlarının çoğulcu yapısı Diyanet Kitabevi’ni farklı kılan unsurların önde geleniydi.
       <br>
        <br>
         Evet artık “di, dı..”. Geçmiş zaman kipi bu kitabevleri için de kullanılabilir. Bir geçmiş zaman hikayesi, ya da çok eskilerde kalmış bir anı olmaya aday çünkü. Aslında resmen kapanmış değiller, raflarda yığınla kitaplar var, yani hâlâ girip alış veriş yapabilirsiniz. Fakat fiilen kapandıklarını söylemek mümkün, ortalama bir okur için alış veriş yapacak bir ortam sözkonusu değil. Çünkü hiç bir okur, sadece devlet kitapları satılan bir yere sıklıkla uğramaz, hiç bir kurum ise şehrin en işlek merkezinde artık kimsenin ilgilenmediği ‘devlet’ kitaplarını satarak ayakta duramaz. Tabii burada bu mantık “boş olsun ama bizim olsun” şeklinde açımlanabilir.
         <br/>
         <br/>
         Ya kitabım ya da dekanlık
         <br/>
         <br/>
         Peki bu noktaya nasıl gelindi? Olay, Kasım 2001’de Yaşar Nuri Öztürk’ün bir televizyon programında Diyanet İşleri Başkanlığı’nın bağlı olduğu Başbakanlık’ı Diyanet Kitabevleri’nde kendi kitaplarının satılmamasıyla ilgili sert bir dille uyarmasıyla başlıyor. Yaşar Nuri Öztürk şunları söylüyor: “Diyanet’le üniversite aynı anayasanın iki kurumudur. Ben bu kurumların birinde yüksek düzeyde bir görevi yıllardan beri yürütürken, öteki kurumda benim kitaplarıma satış yasağı getirilmesi görmezlikten gelinecek bir olgu değildir. Ya o yasak yanlıştır, ya benim dekanlık yapmam yanlıştır. Başbakanlığın kendisine bağlı Diyanet’teki bu yasağı kaldırması veya açıklaması gerekmektedir. Aksi halde böyle bir çifte standardın seyircisi olarak üniversitedeki görevime devam edemem...” Tam bir ültimatom bu. Ya kitabı koyarsınız ya da üniversitedeki görevimden ayrılırım resti. Doğrusu ikisi arasındaki bağlantıyı çözemesek bile Yaşar Nuri Öztürk’ün İstanbul Üniversitesi İlahiyat Fakültesi dekanı olarak görevini hâlâ devam ettirdiğini, Diyanet Kitabevlerinin sadece Yaşar Nuri’nin kitaplarına değil hiçbir özel kitaba raflarında yer vermeme kararı aldığını ve uygalamaya koyduğunu biliyoruz. Sonuç itibariyle Yaşar Nuri Öztürk’ün kitapları bu kitabevlerine girmedi, Yaşar Nuri Öztürk, ilahiyat fakültesi dekanlığı görevinden ayrılmadı. Bir şey yapıldı; Diyanet Kitabevi kelimenin tam anlamıyla budandı.
         <br/>
         <br/>
         Mehdilik tartışmaları üzerine Diyanet’in Yaşar Nuri Öztürk’ün kitaplarına kendi kitabevlerinde yer vermemesi bir yere kadar normal karşılanabilir, hatta Yaşar Nuri Öztürk’ün kendi kitaplarına yer vermediği için Diyanet’i muhatap almaksızın durumu Başbakanlığa ‘ihbar’ etmesi durumu da bir yere kadar normal karşılanabilir, fakat bütün bu olanların üzerine Diyanet Kitabevi’nin pek çok özel kuruma model olmuş yapısını yok etmek hiç de normal ve kabul edilebilir gözükmüyor.
         <br/>
         <br/>
         Fırsatı ganimet bilmek
         <br/>
         <br/>
         Bu konuda diğer bir görüş ise Yaşar Nuri Öztürk’ün uyarısının ganimet bilinerek, Diyanet Kitabevi’nin sözkonusu model yapısından rahatsız olan, etkili kişi ve kurumların bu süreçte önemli rol aldığı. Diğer güçlü bir ihtimal de şu, hiç bir şekilde kitapla, dinle, diyanetle ilgisi olmayan, dolayısıyla bu kitabevleriyle hiçbir şekilde yolları çakışmamış, ‘illa ki’ etkili ve yetkili kişilerin Yaşar Nuri Öztürk’ün çıkışından sonra bu kitabevlerinin varlığından haberdar olması ve “Bir devlet kurumunda devletin resmi din görüşü dışında diğer din görüşlerine ve o görüşlerin kitaplarına nasıl yer verilir?” diyerekten kendilerinden beklenen jakoben tavrı acilen fiiliyata geçirmiş bulunmaları.
         <br/>
         <br/>
         Devletin ve devlet gibi kişilerin rol aldığı Diyanet Kitabevi vakasında en güçlü olanları yukarıda bahsini ettiğimiz senaryolar. Komplo teorileri, çoğu zaman devlet merkezli ve kimsenin hakkında tek laf etmediği konularda ortaya çıkıyor. Bu senaryolar Diyanet Kitabevi’nin kapanış öyküsünün temelinde kişisel kaprisler kadar, 28 Şubat sonrası rüzgârların Diyanet Kitabevi’ne kadar ulaşması üzerinde yoğunlaşıyor. “Oldu bitti”ye getirilerek içi boşaltılan Diyanet Kitabevi olayının günahını kimse üstlenmek istemiyor, çünkü yapılan kamuoyuna izah edilemiyeceği için, hiçbirşey ‘izah’ etmemenin daha geçerli bir yol olduğu düşünülüyor.
         <br/>
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </p>
 <p>
  <font>
   (Bu yazı 10 kez okunmuştur)
  </font>
 </p>
</div>


Kaynak: [www.aksiyon.com.tr](http://www.aksiyon.com.tr:80/yazdir.php?id=12115), [web.archive.org (arşiv bağlantısı)](http://web.archive.org/web/20050227214749/http://www.aksiyon.com.tr:80/yazdir.php?id=12115)
