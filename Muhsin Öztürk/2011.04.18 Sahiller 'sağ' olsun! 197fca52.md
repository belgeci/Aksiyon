# Sahiller ‘sağ’ olsun!

*Muhsin Öztürk 2011.04.18*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Tarih tekerrürden ibaret, eğer ders çıkarılmazsa. Bu özdeyiş her insan ve kurum için geçerli. Haziran 2011 seçimleri yaklaşırken söz konusu ettiğimiz MHP içinse hayati bir mesele.
  </font>
 </div>
 <div id="newsText">
  <font class="detail-text">
   <p>
    <p class="MsoNormal">
     Aday listeleri AK Parti, CHP ve BDP üzerinden yoğun bir tartışmaya sebep olsa da MHP oynayacağı kilit role rağmen hak ettiği ilgiyi görmüyor. Meclis’te olması ya da olmaması hâlinde bütün siyasi senaryolar değişmek zorunda ve MHP de böyle bir kavşakta duruyor. Yani üç aşağı beş yukarı tahminî oy hesabından öte bir durum bu. Baraj altında kalması, parlamento aritmetiğini değiştireceği, AK Parti’nin çok güçlü bir şekilde gelmesine yol açacağı gibi MHP’nin belki de şu anki yöneticilerinin de siyaseten diskalifiye olması anlamına gelecek. Listeler açıklandıktan sonra bazı küskün partililerin listelerde yer bulması sebebiyle iyimser bir hava var; “Artık MHP’nin baraj sorunu yok” deniyor. MHP listesi Balyoz sanığı emekli General Engin Alan ve eski özel harpçi bir asker dışında kamuoyunda çok büyük tartışma oluşturmuyor. Teşkilatta listeyle ilgili çatlak ses duyulmuyor. Bunun ‘kargaşa’ çıkmaması gibi olumlu yanları kadar olumsuz tarafı da bulunuyor. MHP’ye hâkim olan ideolojinin klasik milliyetçilik değil adaylar ve genel söylem üzerinden giderek belirginleşen ulusalcılık olduğu görülüyor. “MHP’nin ulusalcı bir parti olmaya hakkı yok.” diyen Devlet Bahçeli’nin eski başdanışmanı Prof. Dr. Vedat Bilgin’in kaygısı gerçeğe dönüşüyor. 2007 seçimlerinde böyle bir hava vardı ama 12 Eylül’de gerçekleşen referandumun etkisiyle MHP’nin ulusalcı karakteri iyice belirginleşmiş durumda. Örgüt, milletvekili listeleri ve genel merkez arasında ‘sorunsuz’ bir homojenlik kurulmuş olması bundan. Bu biraz Deniz Baykal dönemi CHP’sini andırıyor: Aleviler dışlanmış, Kürtler yok, sosyal demokratların sesi çıkmıyor, milletvekili-örgüt-genel merkez üçleminde çatlak ses yok, ama parti avlusu dışında kıyamet kopuyor. Hem partinin kendi gerçekliğine hem de Türkiye’nin gittiği yöne uymadığından CHP’de duvarlar yıkıldı. MHP için de benzer bir yargı dillendiriliyor. Kendi içinde tutarlı ve sorunsuz görülen bu tablo Türkiye’nin genel gidişatına ters olduğu gibi MHP’nin kadim mirasına da aykırı duruyor. “Hizmetlere bir süre ara verilsin.” diyerek Fethullah Gülen’e seslenen Bahçeli’nin yanlış bir siyaset üzerine gitmekle kalmayıp, büsbütün Türkiye’nin sosyolojisine, dinî hareketlere ve Anadolu insanına yabancılaştığı iddia ediliyor.
    </p>
    <p class="MsoNormal">
     Öncelikle milletvekili listeleri ve parti söylemi MHP’nin muhafazakâr tabanla ilişkisini onarmak niyetinde olmadığını gösteriyor. Siyaset bilimci Hüseyin Yayman, “Listeler, partinin 12 Eylül referandumunda aldığı hasarı tamir değil, tahkim amacı taşıyor.” diyor. CHP’yle aynı siyaset çerçevesinde yaslandığı kıyı şeridi seçmenine yeni ilaveler eklemek niyeti göze çarpıyor. Yani kendi muhafazakâr tabanından AK Parti’ye geçişler olacağı kesin görülürken CHP’nin ‘müesses nizamcı’ tabanından MHP’ye akış bekleniyor. MHP listelerinde seçilebilir yerlerde en az 5 emekli subay bulunuyor. 70’li yıllarda sosyal demokrat ve 12 Mart karşıtı Ecevit’ten memnun olmayan sivil askerî bürokrasinin tercihlerini CHP’den farklı bir partide değerlendirmesi gibi bir durum olacaksa bu yeni adres MHP olabilir. Nitekim Kılıçdaroğlu kendi seçmeninde bir kafa karışıklığına yol açmış bulunuyor. Ayrıca, MHP, Türkiye’nin temel sorunlarına dair ‘sakıncalı’ hiçbir fikri barındırmayan, devletin önceliklerini önemseyen yapısıyla CHP’den bile daha cazip olabilir. Elbette bu bir varsayım. Bunun böyle olup olmadığı iki ay sonraki seçimde görülecek. Ulusalcı karakterini kuvvetlendiren ve Balyoz Darbe Davası’nın sanığı Engin Alan’ı aday gösteren MHP sırf bu nedenle etkin ve belli oy kitlesine sahip bir kesimin ilgisine mazhar olabilir mi? Avni Özgürel stratejik bir tercihten söz ediyor. “MHP, İstanbul’da Alan’ın şahsında Ergenekon/ Balyoz vs. davalara öfkeli kitlelerin oyunu çekeceğini, bu yolda kimi aktif unsurların desteğini alacağını biliyor. Asker seçmenin yoğunluğu da dâhil pek çok faktörün bu süreçte değerlendirildiğine kuşku yok...”
     <span>
     </span>
     Hüseyin Yayman’a göre ise Özel Kuvvetler’in önemli ismi Alan, MHP’yi Ergenekon süreci karşısında yeni bir konuma iten faktör olacak.
    </p>
    <p class="MsoNormal">
     Son yıllardaki bazı temel siyasetler bakımından MHP’nin biricik konumuna işaret etmek gerekiyor. Sözgelimi ‘demokratik açılım’a muhalefet eden bir tek MHP kaldı. CHP çoktandır kendi tabanının müsaade ettiği ölçüde bir açılım yapma, hatta AK Parti’nin ilerisinde bir şeyler söyleme çabasında. Açılım muhalefetinin seçmen nezdinde bir kıymet-i harbiyesi olacaksa MHP’nin hayli yüksek oy beklentisi içinde olması, herhangi bir baraj tartışmasına konu olmaması gerekiyor. Ancak böyle değil. O hâlde kamuoyunun inşası ile halkın kendi gündemi ve vereceği oyun rengi arasındaki kadim farka dikkat çekebiliriz. Açılım yapanın, yaptığının altında ezileceği öngörüsü 12 Eylül referandumuyla rafa kalktı. AK Parti’nin projesi yüzde 58 halk desteği kazandı. MHP’nin baraj tartışmalarına maruz kalmışlığının bir manası var; o da ‘açılım’ karşıtlığının halk nezdinde çok büyük bir karşılığının olmadığı. Referandum sonrasında yaşanan MHP’deki sıkışmışlık hâli bazı eski küskünlerin partiye davet edilmesi ve seçilebilir yerlerden aday gösterilmesiyle son buldu. Ümit Özdağ, Koray Aydın gibi Bahçeli ile sorunları olanlar partiye geri döndü; bu isimler partinin genel politikası bakımından sorun teşkil etmiyor . Yani Bahçeli ile siyasi yönelim farkı olan kişiler değil. Yeni ‘sürpriz’ adaylar AK Parti’ye kayan muhafazakâr seçmeni tutmuyor, CHP’den kuşkulanan Kemalist seçmene göz kırpıyor. Siyaset bilimci Dr. Murat Yılmaz’a göre, MHP listesinde, Devlet Bahçeli’yle başlayan, 28 Şubat’ta orduyla karşı karşıya kalan sağ bloktan uzaklaşma ve meşruiyet arayışının izleri var. “MHP’nin aday listesi BDP üzerinden Kürt sorununa tepki, CHP’deki değişimden rahatsız olan ulusalcı-laik seçmene baraj, merkez sağdaki boşluğa hamle ve MHP’de dışlanan muhalefetin muhafazakâr olmayanlarına yönelik genişleme içeren bir kompozisyona sahip.”
    </p>
    <p class="MsoNormal">
     “Yozgat ve Erzurum’un hiçbir zaman MHP’nin kalesi olmadığını” söyleyen emekli büyükelçi ve MHP Genel Başkan Yardımcısı Deniz Bölükbaşı’nın Ankara’nın 2. Bölge liste başında yerli yerinde durduğunu görmek gerekiyor.
    </p>
    <p class="MsoNormal">
     MHP’nin yüzde 10-15 arasında bir oy alabileceği konuşuluyor. 2007 genel ve 2009 yerel seçimlerinde yüzde 14’ü aşan oy oranına sahip olan MHP’nin barajın hemen üstünde oy oranına rıza gösterdiği anlaşılıyor. Anketlerde yüzdesi 29’lara çıkan potansiyeline bakıldığında bunun bir tercih olduğu söylenebilir. Daha iki yıl önce statüko ile bitişik nizam görüntüsü veren ana muhalefet partisi CHP’ye karşı, Abdullah Gül’ün cumhurbaşkanlığı ve başörtüsü oylamalarında demokrat çıkışlar yapan parti, son tahlilde kendi içinde ‘demokratik’ açılım yapamadı. Eski ve zayıf merkez sağ adaylara listelerinde yer verse bile, kitle partisi olma avantajını kaybetmiş görünüyor. Yani baraj sorunu olmaması MHP’nin istediği yerde ve başarılı olduğu anlamına gelmeyecek. Parlamento aritmetiğinde bir yer işgal etmekse amaç, o hâlâ mümkün.
    </p>
    <p class="MsoNormal">
    </p>
    <p class="MsoNormal">
     Hüseyin Yayman*: Anadolu’da küçülmek, kıyılarda büyümek istiyor!
    </p>
    <p class="MsoNormal">
     MHP listeleri mevcut yapının korunduğunu gösteriyor. Bununla birlikte 1999’da başlayan ‘kıyı açılımı’nın sürdüğü, partinin ANAP ve DYP’nin eski kadrolarını devşirmeye devam ettiği görülüyor. Tabanın istediği isimlerin yerine başka tercihler öne çıkıyor. Bilinçli bir tercihle taban-tavan arasında ayrışma hızlanıyor. Gündüz Aktan, Füsun Koroğlu, Hasan Özdemir gibi isimler yerine merkez sağ kökenli Sümer Oral, Bahattin Şeker, Murat Başesgioğlu, Nevfel Şahin gibi isimlerle devam ediliyor. CHP gibi eklektik bir listeyle seçime girerken barajın üzerinde tutunmak amaçlandığı görülüyor. MHP, Anadolu’da küçülüp kıyılarda büyümek istiyor. Seçim MHP için sancılı geçeceğe benziyor. MHP liste yanlışından sonra, kampanyasını da doğru strateji üzerine bina edemezse baraja takılabilir. MHP tercihini bir kez daha sivil milliyetçilik yönünde değil, devletçi bir milliyetçilik yönünde kullanmış. (*) Gazi Üniversitesi Öğretim Üyesi
    </p>
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-29189-sahiller-sag-olsun.html), [web.archive.org (arşiv bağlantısı)](http://web.archive.org/web/20120725093751/http://www.aksiyon.com.tr:80/aksiyon/haber-29189-sahiller-sag-olsun.html)
