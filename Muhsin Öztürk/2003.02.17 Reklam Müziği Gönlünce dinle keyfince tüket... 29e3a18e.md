# Reklam Müziği: Gönlünce dinle keyfince tüket...

*Muhsin Öztürk 2003.02.17*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Arz talep ilişkisinde olduğu gibi tüketilmeyen müzik üretimi beslemez. Her müziğin öyle ya da böyle 'tüketim'le bir ilgisi var. Fakat bazı müziklerin 'tüketilmekten' başka çaresi yok; çünkü bunun için yapılmışlar: Deterjan müziği, banka müziği, yoğurt müziği olsunlar diye...
  </font>
 </div>
 <div id="newsText">
  <font class="detail-text">
   Farkındayız ya da değiliz, gün içinde en çok o müzikleri dinliyoruz. Üretenleri müziklerinin geniş bir hayran kitlesi kazanmasını murat etmiyorlarsa da etkin olması en önemli istekleri. "O çok güzel bir melodi" gibi insanların aralarında konuştukları bir şey de değil, ancak görüntüyle birlikte anlam kazanıyor. Starları yok, plakçıda satılmıyor ama bu müziği üreten kişi 'eğer hukuki altyapı yerleşmiş olsa Tarkan'dan bile daha fazla telif alırdım' diyor. İddialı olması boşuna değil; en çok onun ürettiği müzik dönüyor televizyon kanallarında. Bilinçaltımıza, tüketim güdülerimize sesleniyor; her gün bila istisna onları dinliyoruz. Her televizyonu ya da radyoyu açışımızda kulağımıza çalınıyor...
   <br/>
   <br/>
   Artık diziler halinde yayınlanan, izleyicide seyirlik bir zevk oluşturan reklamlardan ve onları eğlenceli kılan müziklerinden bahsediyoruz. Reklamlar müzikleriyle anlam ve etkinlik kazanıyor. Belki de 5 yıl önce 'reklam müziği' gibi bir meslekten söz edilemezdi. Ürününü en etkili bir şekilde tüketicilere ulaştırmak isteyen firmalar müziği fonksiyonel bir etkileşim aracı olarak kullanmaya başladılar. Artık bir ürünü sadece müziğinden tanıyabiliyoruz. Zaten bu müziği üretenler de 'bir ev kadını mutfakta yemek yaparken salonda televizyonda çıkan reklamın ne olduğunu müziğinden tanıyabilmeli' diyor. Reklam müziğine aşina olanların başında bebekler geliyor. Sevdikleri reklamları müziklerinden tanıyıp pür dikkat gözlerini ekrana dikiyorlar, bu arada fırsatı ganimet bilen annelerinin verdikleri bütün mamaları nasıl yediklerini de fark etmiyorlar. Reklam müziğinin en sıkı takipçileri ve ifade edemeseler de en takdir edenleri bebekler olsa gerek.
   <br/>
   <br/>
   Peki bu müziği kim, nasıl üretiyor? Püf noktası nedir, her ürünün kendine özgü müzik tarzı var mı, nasıl oluşur, fiyatı nedir? Türkiye'nin en büyük reklam müziği yapımcılarından Ömer Özgür'le enine boyuna 'reklam müziğini' ve kendisinin bu müzikle ilgili macerasını konuşuyoruz. Akbank, Lassa, Cif, Ülker, Coca Cola, Dove, MİS Süt gibi hemen aklınıza gelebilecek, zaman zaman dilinize pelsenk olan pek çok reklam müziğinin altında onun imzası var.
   <br/>
   <br/>
   Ömer Özgür'ün reklam müziğine geçişi reklamlar kadar renkli. Bir bankada 'borsa' uzmanı olarak çalıştığı bir dönemde askere gider. Türkiye'de yapılan borsacılığa olan inancı azaldığı için bir arayış içindedir. Askerde uzun nöbet günlerinden birinde müzik yapmaya karar verir. Üstelik ne konservatuvar eğitimi vardır, ne de ailede 'müzisyen ol ' diyen biri. Askerlik dönüşü beş arkadaşıyla bir müzik grubu kurmasına, hatta Raks'tan albüm çıkartmasına rağmen işler parasal açıdan iyi gitmez. Tesadüfen atv'de bulunduğu bir sırada reklam müziği yapan birini arıyoruz dediklerinde 'ben yapıyorum' der ve bir ucundan başlamış olur. Oysa o güne kadar reklam müziği yapmış değildir. Bir yıl içinde 400-450 reklam müziği üretir televizyon için. "Reklamcılar kimdir, kimlerdendir bilmiyordum. Bir sene kapı çaldım, kimsenin bizi bekler bir yanı yoktu." Ancak 600 iş ürettiğinde, 2 sene sonra, kendini piyasaya kabul ettirir. Halihazırda dönen reklamların yarısına yakınının müziğine imza atan, piyasanın yüzde 80'i ile çalışmış Jingle-Jungle'nin sahibi ve bestecisi Ömer Özgür "Sipariş üzerine yapılan müzik sanat olmaz" diyerek yaptığı işle sanat arasındaki ilişkiyi, 'Sanat var mı yok mu?' tartışmasına mahal vermeden ele alıyor. Reklam veren firma "Şöyle bir ürün çıkartıyoruz, hedef kitle şu ve 'kafamızın içinde şunlar şunlar var' diye geliyorlar" ve reklam müziğinin bir ya da iki gün içinde teslim edilmesini istiyorlar. Yani reklam müziğinin üretilme süresi çoğunlukla bir günle sınırlı. Reklam müziğinden beklenen en önemli şey 'kafada kalması'. Yeni ürünün kimliğini yansıtması, uzaktan duyulduğunda ürünü çağrıştırması ve arzu edilen etkileşimi vermesi bekleniyor. "Sen sanat yapmıyorsun. Yapılan şeyin ille de müzik olması gerekmiyor." Ömer Özgür'e göre reklam müziği görüntü ile müziğin evliliği demek. Reklam müziği, yapılan işe tat veren reklamın 'tuzu biberi' gibidir yani.
   <br/>
   Otomotivden bankacılığa, yiyecek içecekten kozmetik sektörüne kadar geniş bir portföye hizmet veren reklam müziği kompozitörüne, sektörden sektöre ses ve müzik kullanımının nasıl farklılaştığını soruyoruz. Sözgelimi gazete reklamları niçin hep 'bağıran' ve 'kalın' seslerden oluşmaktadır? "Deterjan reklamlarında temizlik sesi olmalı. Zil, piyano, arp gibi enstrümanlar su ve hijyeni çağrıştırır. Kurumsal reklamlarda orkestral sesler gibi kalabalık sesler kullanılır. Bu reklamlarda konuşan adamların sesleri kalın olur ve yüksek sesle konuşur. Araba lastiği reklamında kullanılan müzik insana güven, sağlamlık, sürat çağrıştırmalı. Ürünün nasıl bir şey olduğunu göstermek müzisyenin işi. Ekranda sadece bir lastik görmenize rağmen sesler o ürünün en son teknolojiyle üretildiğini anlatabilir. Bir insanı sadece ses efektleriyle kötü adam olarak lanse etmek mümkündür. Film boyunca o kişinin sahneye geldiği anlarda çıngıraklı yılan sesini duyması seyircide o kişiye karşı bir antipatinin oluşmasını sağlar. "
   <br/>
   <br/>
   Bir temizlikçinin ağzından verilen banka reklamında olduğu gibi son yıllarda üretilen reklamlarda 'alaturka' vurgular öne çıkıyor. Bu durumda reklam konsepti ile reklam müziğinin uyuşması, dolayısıyla müzikte 'alaturka' unsurların kullanılması gündeme geliyor. Peki bu ilişki nasıl gelişiyor? "Müşterimizden gelen talep doğrultusunda; markanın pazarlama stratejilerine ve konumlandırılmasına uygun olarak müzik yapıyoruz. Bu yurtdışı için yapılan Avrupai bir müzik de olabilir, alaturka da olabilir. Ramazanda ya da bayram dönemlerinde özellikle bu tarz taleplerle karşılaşıyoruz. Bestesini yaptığımız müzikleri icra edecek kişileri seçerken de, o tarzda profesyonelleşmiş kişileri tercih ediyoruz." Aynı şey besteler için de geçerli, eğer müşteri besteyi X sanatçının yapmasını istiyorsa o sanatçıyla çalışılıyor. Milyon dolarların döndüğü reklam piyasasında reklam müziğine düşen hisse ise çok değil. Reklam müziği ücretleri 1500 ile 3500 dolar arasında değişiyor.
   <br/>
   <br/>
   Sadece reklam müziği değil, sözgelimi Komiser Şekspir filminin müziklerini de yapmışlar. Televizyon ve radyoların kimliklerini yansıtan müzikler de ilgi alanlarına giriyor. Bu kadar geniş bir alanda reklam müziği üreten bir müzisyenin hangi müzikleri dinlediğini merak ediyoruz: " Etnik müzik ve caz dinliyorum; ama hoşlanmadığım halde bilmem gereken müzikleri de dinliyorum."
   <br/>
   <br/>
   <br/>
   <br/>
   ÖZGÜR'ÜN BESTELERİNDEN
   <br/>
   <br/>
   Özgür'un bestelerinden....
   <br/>
   <br/>
   Aria, E-Kolay, Algida, Mis Süt-Yoğurt, Akbank, Yapı Kredi Bankası, Coca Cola, Türkiye İş Bankası, Dove, Cif, Dardanel Ton, Nescafe, Pınar, Pepsi, Ülker, Sütaş, Yayla, Lipton, Mercedes Benz, Hyundai, Toyota, Volkswagen, Peugeut, Vernel, Hacı Şakir, Yumoş, İpana, Duru, Orkid, Solo, Hunca, KVK, Türkcel, Petrol Ofisi, Shell, Dıgıturk, ATV, Fotomaç, Taç-Linens, İstikbal...
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-10926-12-reklam-muzigi-gonlunce-dinle-keyfince-tuket.html), [web.archive.org (arşiv bağlantısı)](http://web.archive.org/web/20140125024028/http://www.aksiyon.com.tr:80/aksiyon/haber-10926-12-reklam-muzigi-gonlunce-dinle-keyfince-tuket.html)
