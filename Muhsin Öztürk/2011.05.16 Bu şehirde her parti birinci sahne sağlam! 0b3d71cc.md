# Bu şehirde her parti birinci, sahne sağlam!

*Muhsin Öztürk 2011.05.16*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Her şehrin onu hemen tanımlayan kendine has bir kimliği var. Biri hariç. Yoksa Meclis’e gireceği ve grup kuracağı varsayılan dört partinin aynı şehirde eşit olmasını nasıl yorumlayabilirdik.
  </font>
 </div>
 <div id="newsText">
  <font class="detail-text">
   <p>
    <p class="MsoNormal">
     Sahneler açılır kapanır, bazen görkemli bazen de sessiz sakin. Sahnedeki, seyircinin varlığına ve alkışına sevinir hatta ‘beni siz var ettiniz’ der. Karşılıklı memnuniyet olduğu sürece bu böyle sürer gider. Bir gün seyirci eski hazzı almaz; sanatçı için ‘artık yaşlandı’ der, ‘yenilik yapamıyor’ der, dedikleri de atmosferde yayılır, sahnedekinin peşini bırakmaz. Sahnenin tozunu yutan orada bir hayat kurar ve günün birinde bunun biteceğine inanmak istemez. Orada varsa vardır, yoksa yoktur. Sahne metaforuna döneceğiz...
    </p>
    <p class="MsoNormal">
     Sahnedekine bir bakalım: Gayrimüslim nüfusun yoğunlukta yaşadığı şehrin merkezindeki kültür merkezinde Avrupa’nın en ünlü oda orkestrası Festival Strings Lucerna güle oynaya çıktıkları sahnede büyülüyor. Paganini’nin torunu diye sözü edilen keman virtüözü Daniel Dodds’ın resitali unutulmazlar listesine giriyor. Seyirciler de festival emektarları da durumdan memnun. Şehirde 10. defa düzenlenen uluslararası müzik festivalinde işler olması gerektiği gibi gidiyor. Sadece her zamanki tarihinden bir ay önce gerçekleşiyor; yaz sıcakları değil, ilkbahar sonu yağmuru ve soğukları karşılıyor misafirleri. Sebebi de bir süre sonra ülke genelinde gerçekleşecek genel seçimlerin hayhuyundan uzak durmak.
    </p>
    <p class="MsoNormal">
     Mersin’in sanat sahnesi hayli meşhur olmakla birlikte siyaset sahnesi de dikkatleri çekecek derecede ilginç oldu hep. Son yıllarda Türkiye’nin ana siyasi konularının sinir uçlarına dokunma ve okuma adına nadide örnekler sundu. Yüz elli yıl önce bir balıkçı köyü iken dünyadaki pamuk krizi, Lübnan’daki iç savaş ve Türkiye’deki Maraş, Güneydoğu gibi terör provokasyonları ile şekillenmiş en eskisi, en yerlisi olmayan nevi şahsına münhasır bir şehir Mersin. Kayda değer gayrimüslim nüfus ve Levanten kültür sayesinde Türkiye’nin önemli bir müzik festivali burada tutunabilirken, Güneydoğu savaşından en çok etkilenmiş Akdeniz şehri olması nedeniyle Kürt siyaseti de ileri düzeyde temsil ediliyor burada. Denizleri birbirinden ayıran tuz oranları gibi Mersin’in üç ayrı sosyal katmanı birbirine katışmadan yaşayıp gidiyor. Milliyetçi yerli halk ve Yörükler, enternasyonal zengin şehirliler ve gettolarda yaşayan yoksul Kürtler… Geçen yıllarda artan ya da artırılan ulusalcılık rüzgârları yüzünden Mersin çatışma potansiyeli olan bir şehir gibi algılanırken artık bu rüzgârın tersine döndüğü söyleniyor. Dünyaca ünlü tanınmış psikiyatr ve toplumsal olaylar uzmanı Prof Dr. Vamık Volkan’ın Cumhurbaşkanlığı himayesinde diğer bazı şehirlerde olduğu gibi Mersin’de de toplumsal gerginliği hafifletmeye yönelik çalışmalar yaptığı, Musa Serdar Çelebi, Ümit Fırat, Seyit Kılıç gibi gençlik liderlerinin bu çalışmalara katıldığı ve olumlu sonuçlar alındığı da söylenenler arasında.
    </p>
    <p class="MsoNormal">
     Şimdi aktörlerin varlık yokluk mücadelesi verdiği seçim sahnesine dönebiliriz. Mersin’i biricik kılanlardan biri de, siyasi partilerin dört büyük olarak var olabildiği tek şehir olması. Meclis’e girme ve grup kurma ihtimali olan dört partinin oy oranları neredeyse eşit. Hepsi de bir iddia sahibi. AK Parti, CHP, MHP ve BDP bu şehirde eşit seçmen dağılımına sahip; baraj olmasa dört parti de eşit oranda milletvekili çıkarabilecekken şu anda bu 3+3+3+1 gözüküyor. AK Parti’nin yeni dönemde Mersin’e büyük yatırımları gündeme alması, Zafer Çağlayan’ı buraya kaydırması oy oranını etkiler mi bilinmez ama imajına güç katmış görünüyor. Mersin’de maç ortada, sahne sağlam nitekim!
    </p>
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://aksiyon.com.tr/aksiyon/haber-29433-bu-sehirde-her-parti-birinci-sahne-saglam.html), [web.archive.org (arşiv bağlantısı)](http://web.archive.org/web/20140926135640/http://aksiyon.com.tr/aksiyon/haber-29433-bu-sehirde-her-parti-birinci-sahne-saglam.html)
