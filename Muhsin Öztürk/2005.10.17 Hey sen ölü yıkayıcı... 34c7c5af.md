# Hey sen, ölü yıkayıcı...

*Muhsin Öztürk 2005.10.17*

<div>
 <p>
  <font>
   The İmam filmi binlerce örneği olan ‘kimliğini gizlemek zorunda bırakılan insan’ portresinden sadece birinin hikâyesini anlatıyor. Son yıllarda toplumsal karşılığı bu kadar yaygın bir film çekilmemişti.
   <br/>
   <br/>
   Üniversitenin ilk yılı. “Hangi liseden mezunsun?” sorusu, kamu yönetimi öğrencileri için düzenlenen ‘kaynaştırma’ toplantısının en popüler sorusudur. Böylesi eğlenceli bir gecede kıdemli bir öğretim görevlisinin ısrarla herkese yönelttiği sorunun hikmeti sonra anlaşılır; amaç kısa bir anketle oradaki imam hatipli sayısını ölçmektir. Daha üniversitenin ilk yıllarında, iş hayatının basamaklarını tırmanırken, sosyal hayatın her alanında, sözgelimi ‘içki içmediği’nde bu sorunun muhatabı olacaktır imam hatipli. Daha ortaokul yıllarında “Ölü yıkayıcısı mı olacaksın?” diye korkutulurken bunun hayat boyu sürecek bir kâbusa dönüşeceğini bilemezdi tabii ki. Kâbus, çünkü dinî bilginin biraz fazla öğretildiği bir lise değil de cami imamı yetiştiren irtica yuvası olarak görüldüğü sürece imam hatipli olmak, hayatı çekilmez kılan bir etikete dönüşüyor. Ne  yurtdışından alınmış iyi bir master derecesi, ne de Boğaziçi mezunu başarılı bir iş adamı olmak sonucu değiştiriyor, ‘hafifletici sebep’ olmaktan öte. ‘Bir imam hatiplinin en rahat edeceği yer yine diğer imam hatiplilerin yanıdır’a dönüşen gizli ve açık tecridin doğurduğu hasarı konu ediyor The İmam filmi.
   <br>
    <br>
     Esas oğlan Emre bilgisayar mühendisidir, bir gün çıkagelen sınıf arkadaşı halen köy imamı 101 Mehmet’in ismiyle seslenmesine kadar mahkeme kararıyla reddettiği Emrullah, onun için uzak tarihtir. Eski bir sandık içine kapatılmış, yok sayılmış bir geçmiş… Hayatı alt üst olur; hiç beklemediği bir anda bin bir zorlukla gizlediği geçmişiyle yüzleşmek zorunda kalır. Sıradan bir kimlik kontrolü esnasında gayri ihtiyari “Ben bilgisayar mühendisiyim!” demesi kimliğini gizleme uğraşının telaşı olarak yansıyor beyazperdeye. Ömrü, bu sakladığı sırrın her an açığa çıkabileceği tedirginliğiyle geçmiştir, sırrını bilenler (sabık eşi) içinse soru aynıdır; “Hiç ölü yıkadın mı?” Ortaokulda neşeli teneffüslerini bölen, muhtemelen kız meslek liseli kızların koro halinde seslendikleri ‘ölü yıkayıcı! ölü yıkayıcı!’ nakaratı karabasan gibi çöreklenir zihnine. Kanser olan 101 Mehmet’in bütün tedavisini üstlenen Emre, arkadaşının “Ramazan’da köyüm imamsız kalmasın” isteğini, gittikçe daralan hayatı için bir teneffüs, bir arınma ya da bir yüzleşme fırsatı olarak görür. Hiç vazgeçemediği Harley Davitson motosikletiyle yollara düşer. Bütün korkularını tek tek yaşayacak, hayata yeniden başlayacaktır. Belki de lise yıllarından sonra ilk defa kimliğini çekinmeden ortaya dökecek, ama o hafif boynu eğik, mütevazı hali hiç değişmeyecekti. Ama Harley Davitsonlu, leptoplu, uzun saçlı “The İmam”ı hazmetmek köy ahalisi için kolay olmaz. Köylü, öteden beri yaşadığı katı-ılımlı çatışmasını bu sefer yeni imam üzerinden yaşar.
     <br>
      <br>
       İmam hatip gerçeğini en dokunaklı kısmından yakalayan film sadece bu yüzden haklı bir ilgiyle karşılaşacak. Her ne kadar imam hatiplerde son on yılda yaşanan drama ilişkin bir şey söyleme iddiası taşımasa da yarım asırlık ‘imam hatipli olmanın kaçınılmaz handikaplarını’na ilişkin kayda değer göndermeler yapıyor. Elbette böyle bir konuyu ele almak ve yönetmek pek çok riskler taşıyor. Dolayısıyla “Filmi aslında Sinan Çetin yönetecekti, öyküde Engin Noyan’ın payı vardı.” gibi söylentiler daha çekim aşamasında gelgitlerin yaşandığını gösteriyor. Senaryonun Ömer Lütfi Mete tarafından yazılması birkaç açıdan isabetli olmuş. Birincisi öykü anlatımında diyaloglar daha önemli hale geliyor, bu bakımdan Mete, Türkiye’nin en iyi diyalog yazarlarından biri. İkincisi de Hacı Feyzullah Efendi tiplemesinin ve The İmam karakterinin dozunun iyi ayarlanması gerektiği. Her ne kadar Mete’nin muhtemelen sufi geleneğe yaslanmasının etkisiyle Hacı Feyzulah bir hayli sevimsiz bir tip olarak arz-ı endam etse de bu hayatı ıskalamıyor ve dengeli bir mesaj çıkıyor ortaya. Bu bakımdan Hacı Feyzullah karakteri cesurca bir çıkış. Başrol oyuncusu müzisyen ve radyocu Eşref Ziya’nın filmde ‘olduğu gibi görünmesi’nin sahici ve inandırıcı bir tarafı varsa da, kendisi olmanın avantajlarına karşılık ‘oynamamanın’ sonucu olarak sıradanlaştığı da görülüyor.
       <br>
        <br>
         Başrolde motosiklet
         <br/>
         <br/>
         Eğer başrolü filmde en çok görünen diye tanımlarsak şüphesiz bu vasfı en çok Harley Davidson markalı motosiklet hak ediyor. Bazen o kadar ön plana çıkıyor ki, mümkünse artık dursun istiyorsunuz. Motosiklet kahramanımızın kaçışının bir sembolü; modern hayatın göstergesi olduğu gibi geçmişten kaçışın da bir sembolü. En hızlı kaçışlara aracılık yapan ‘havalı’ nesne. Bu yüzden Eşref Ziya ile birlikte başrol pazıbendini hak ediyor.
         <br/>
         <br/>
         The İmam, mesajı doğrudan ileten millî sinema örneklerinden farklı. Dindar olmayanın kötü olduğu mesajından kaçınan, esas oğlanla güzel kızın kaçınılmaz aşkına prim vermeyen bir film izliyoruz. Kolaycı ve peşin hükümler vermek istemiyor. Ama böylesine güzel bir hikâyede, İran Sineması’nda olduğu gibi yalın ve kapsayıcı bir dil tutturulabildiği de söylenemez.
         <br/>
         <br/>
         Sonuç cümlesi: The İmam, Ali Çolak’ın ‘sinemadan çıkan kişi’de tasvir ettiği gibi mutlu ve iyi duygularla ayrılacağınız bir sinema filmi.
         <br/>
         <br/>
         <br/>
         <br/>
         THE İMAM
         <br/>
         <br/>
         Yönetmen:
         <br/>
         İsmail Güneş
         <br/>
         <br/>
         Yapımcı:
         <br/>
         Mustafa Cihat
         <br/>
         <br/>
         Senaryo:
         <br/>
         Ömer Lütfi Mete
         <br/>
         <br/>
         Oyuncular:
         <br/>
         Eşref Ziya Terzi
         <br/>
         Ahmet Yenilmez
         <br/>
         Emin Gürsoy
         <br/>
         Mehmet Usta
         <br/>
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </p>
 <!---------
						<p align="justify" style="margin-top: 8px; margin-bottom: 8px">
						<font face="Verdana" color="#000000" style="font-size: 8pt">
						(Bu yazı 3669 kez okunmuştur)</font>
						</p>
---------->
</div>


Kaynak: [www.aksiyon.com.tr](http://www.aksiyon.com.tr:80/yazdir.php?id=22678), [web.archive.org (arşiv bağlantısı)](http://web.archive.org/web/20060526142139/http://www.aksiyon.com.tr:80/yazdir.php?id=22678)
