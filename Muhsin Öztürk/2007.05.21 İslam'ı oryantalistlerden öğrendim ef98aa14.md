# İslam'ı oryantalistlerden öğrendim

*Muhsin Öztürk 2007.05.21*

<div>
 <!--- Baslik, Spot, Resim kutusu ---------->
 <table>
  <tr>
   <td>
    <br/>
    <br/>
    <p>
     <font class="content">
      “Düşünen insan için delice bir şey.” Röportajın özeti bu cümle. Ünlü felsefe profesörü Ahmet Arslan için ne modernlerin ulusalcılığı gerçekti, ne de Tayyip Erdoğan’ın şeriat getireceği.
     </font>
    </p>
   </td>
   <td>
    <!--- Resim Burada ---------->
    <img border="0" hspace="10" src="http://web.archive.org/web/20080511151732im_/http://www.aksiyon.com.tr/resim/650/58.jpg" vspace="10"/>
    <!--- Resim Burada ---------->
   </td>
  </tr>
 </table>
 <hr noshade="" size="1"/>
 <!--- Baslik, Spot, Resim kutusu ---------->
 <p>
  <!--- BANK ASYA REKLAMI ------>
  <script type="text/javascript">
   AC_FL_RunContent( 'codebase','http://web.archive.org/web/20080511151732/http://download.macromedia.com/pub/shockwave/cabs/flash/swflash.cab#version=7,0,19,0','width','200','height','160','hspace','20','vspace','20','align','right','src','reklam/bankasya_0708_kredikarti_aksiyon_sitegeneli_200x160','quality','high','pluginspage','http://web.archive.org/web/20080511151732/http://www.macromedia.com/go/getflashplayer','movie','reklam/bankasya_0708_kredikarti_aksiyon_sitegeneli_200x160' ); //end AC code
  </script>
  <noscript>
   <object classid="clsid:D27CDB6E-AE6D-11cf-96B8-444553540000" codebase="http://web.archive.org/web/20080511151732oe_/http://download.macromedia.com/pub/shockwave/cabs/flash/swflash.cab#version=7,0,19,0" height="160" hspace="20" vspace="20">
    <param name="movie" value="reklam/bankasya_0708_kredikarti_aksiyon_sitegeneli_200x160.swf">
     <param name="quality" value="high">
      <embed height="160" hspace="20" pluginspage="http://www.macromedia.com/go/getflashplayer" quality="high" src="/web/20080511151732oe_/http://www.aksiyon.com.tr/reklam/bankasya_0708_kredikarti_aksiyon_sitegeneli_200x160.swf" type="application/x-shockwave-flash" vspace="20"/>
     </param>
    </param>
   </object>
  </noscript>
  <!--- BANK ASYA REKLAMI ------>
  <font class="content">
   Ege Üniversitesi Felsefe Bölüm Başkanı Prof. Dr. Ahmet Arslan bugünlerde ilk iki cildi piyasaya çıkan, tamamı beş ciltte tamamlanacak olan İlk Çağ Felsefesi Tarihi eserini yazmakla meşgul. “Arkasından İslam geliyor. Hayatımın projesi olarak onu düşünüyorum. Gündelik hayat çok oynak. Doğru tahmin yapsan ne olur, yanlış tahmin yapsan ne olur.” diyor. O her an değişmekte olan gündelik hayata dair analize pek iltifat etmese de felsefeyle harmanlanmış bir kaçamak bakışa hayır demiyor.  Biz de kendini işine vermiş bir felsefeciyle konuşma şansını kullandık. Ahmet Arslan, “Benim çevremdekilerin yüzde 80’i böyle; Batılı yaşam tarzına sahipler ama Batı karşıtları. Bu anlaşılır bir şey değil. Delice bir şey.” diyor. Neyi mi kast ediyor?
   <br>
    <br>
     -Felsefe yapıyoruz, yazıyoruz da acaba bununla kim ilgileniyor diye soruyor musunuz hiç?
     <br>
      <br/>
      Hayır, sormuyorum. İnsanların beni okumasını şüphesiz isterim, ama pek çok insan tarafından okunmadan da yazmaya devam edebilirim. Ressam, yaptığı resim insanlar tarafından satın alınsın diye resim yapmaz. Orhan Pamuk’un Nobel ödülü ile ilgili yaptığı konuşmada neden yazdığı sorusuna verdiği cevap benim için de doğru. Filozofları okumayı, onların düşüncelerini anlamayı seviyorum. Anladığım şeyleri duymak ve dinlemek isteyen gerçek veya muhayyel okuyuculara aktarmayı da… Kaldı ki o kadar çok okunmadığımı da düşünmüyorum. Yazdığım Felsefeye Giriş kitabı sekiz baskı yaptı. Diğer kitaplarım da en azından iki veya üç baskı yaptı. Felsefe öğrencilerine beni sorarsanız, bilemeyebilirler ama ilahiyatçılar tanır. Çünkü Türkiye’de son yıllarda en çok ilahiyatçılar felsefe okuyor artık. Eskiden solcular da okurdu. Muhtemelen ortada ya fazla solcu kalmadı veya devrim yapma şansları azalınca solcular da kitap okumayı kesti. Geri kalan kitle zaten pek akademik ve entelektüel şeyler okumuyor.
      <br/>
      <br/>
      -İlahiyatçıların en çok felsefe okuyan kesim olması ilginç.
      <br/>
      <br/>
      Osmanlı’da medresede felsefenin konumu ne ise, şimdiki ilahiyat fakültelerinde de aynı. Ama ilahiyat öğrencilerinin kendileri değişti. Yaşadıkları çağı anlamak için geleneksel dinî bilimlerden aldıkları bilgilerin yetmediğini fark ediyorlar. Dünyayı anlama ve tanıma ihtiyacını duyuyorlar. Peki, neyle tanıyacaklar? Sosyolojiyle, psikolojiyle, en çok da, ruh ve zihin dünyalarına en uygun düşen felsefeyle. Çünkü ilahiyatın kendisi teoloji. Teoloji ise felsefenin varlığı en uzun süren dalı. Felsefenin pek çok dalı kalktı, yerini bilimlere bıraktı, ama teoloji her şeye rağmen teoloji olarak devam ediyor. Kimse bir bilim anlamında tanrıbilim yapmaya da kalkmıyor; çünkü böyle bir tanrıbilim mümkün değildir. Dolayısıyla ilahiyatçıların kavram, akıl, argüman, konuşma düzeyinde en fazla ilgilendikleri şey felsefenin teoloji kısmı olmak durumunda.
      <br/>
      <br/>
      -İslam dünyasının hiçbir zaman olmadığı kadar felsefeyle iç içe olduğunu düşünüyor musunuz?
      <br/>
      <br/>
      Düşünüyorum, ama “hiçbir zaman olmadığı kadar” ibaresi doğru değil. İslam dünyasının Ortaçağ’da Yunan felsefesiyle önemli bir teması oldu, biliyorsunuz. İslam dünyasında, felsefeyle din veya felsefeyle toplum arasındaki ilişkilerin genel olarak entelektüel hayata imkân verecek bir şekilde oluşturulamaması sonucu bir noktadan sonra felsefî hayat durmuştur. Başka yollarla kendini ortaya koyuyor olmasına rağmen felsefenin kendisi olarak ortada yoktu. Bunun başlıca nedeni, toplumun felsefeye ihtiyaç gösteren bir yapıya sahip olmamasıydı. Siyaseti düşünmenize gerek duyacağınız bir ortamdan dolayı siyaset felsefesine ihtiyaç vardır. Mesela şu an da siyaset felsefesi yapılabilir. Çünkü siyaseti düşünmek zorundayız. Basın var, siyasi partiler var, üniversiteler var, birbirinden farklı ideolojileri temsil ediyorlar. Suudi Arabistan’da siyaset felsefesi yapılabilir mi? Bir, niye yapılsın? İki, nasıl yapılsın? Tabii bununla Osmanlı Devleti’nin bir Suudi Arabistan olduğunu söylemek istemiyorum. Helenistik dönemde ve Roma’da da ahlak felsefesi, din felsefesi olmuştur, ama siyaset felsefesi olmamıştır.
      <br/>
      <br/>
      -Özellikle Türkiye açısından bakarsak.
      <br/>
      <br/>
      Türkiye modern dünyanın bütün problemleriyle karşı karşıya. Ahlak problemleri, kadın erkek ilişkileri, eşitlik, feminizm, siyaset vs ile boğuşuyoruz. O zaman yaşadığımız problemleri felsefenin diliyle kavramsallaştırma ihtiyacı hissediyoruz.
      <br/>
      <br/>
      -Gerçekler, problemler bizi düşünmeye, sorgulamaya itiyor, bu nedenle ‘felsefe’ var, mı demek istiyorsunuz?
      <br/>
      <br/>
      Yaklaşık olarak evet. Düşünmenin zaten kendisi son derece zor bir şeydir. Onun hem akıl, hem karakter, hem ahlakla ilgisi var. Ama düşünen ve düşüncesini dile getiren adamı dövmeye kalkarsanız -hem gerçek hem mecazi anlamda- insanlar pek düşünmezler. Mesela Atilla Yayla, bir konuyla ilgili olarak doğru veya yanlış düşündü ve konuştu. Başına neler geldi. Adam nasıl konuşsun artık. Ben de konuşamam, başkası da konuşamaz.
      <br/>
      <br/>
      -Tam da bu noktada iyi eğitimli kimseleri ‘statüko’cu kılan bir konu var: Milliyetçilik, daha doğru tabirle ulusalcılık.
      <br/>
      <br/>
      Milliyetçilikten bir ideoloji olur, pratik olur, ama teori olmaz. Neden olmaz? Çünkü milliyetçilik genelleştirilemez, evrenselleştirilemez; o bir tikelciliktir. Marksist şöyle diyebilir, “Ey dünya milletlerinin ezilen insanları, ey sömürülenler birleşin; milletleri aşın!” Bundan ulusları aşan evrensel bir işçi sınıfı kavramı çıkar. Din de, “Ey Türkler, ey Araplar, ey İranlılar, İslam’da birleşin.” der, bundan da yine ulusları, kavimleri aşan bir söylem çıkar. Peki, milliyetçilik ne diyecek? “Ey bütün milletler birleşin.” Nede birleşelim? Milliyetçilikte mi? Ama o zaman Türk milliyetçiliği bilmem Yunan milliyetçiliğiyle kavga etmek durumundadır. O halde, “Ey filanca millet, kalk ve diğer milletleri yen, onlarla savaş mı?” diyecek? Bunu diyebilir ve fiilen demektedir de; ama bu felsefî olarak bir değere sahip değildir. Çünkü Kant’ın dediği gibi ahlâk maximlerinin birincisi insanın herkes tarafından benimsenebilir ve eyleminin ilkesi kılınabilir bir noktadan hareket etmesidir. Milliyetçilik herkes tarafından benimsenebilir bir siyaset ve ahlaksal ilke olma şansına çok az sahiptir. Daha doğrusu milliyetçiliği bu şekilde yani barışcıl, evrenselleştirilebilir bir milliyetçilik olarak tanımlayabilirsiniz. Ama o zaman artık o milliyetçilik midir, bundan şüphe ederim.
      <br/>
      <br/>
      -Evrensel olamaz yani?
      <br/>
      <br/>
      Olamaz tabii. Milliyetçiliği evrensel olarak hangi anlamda konumlarsanız konumlayın böyle. Milliyetçilik felsefileştirilerek kavramlaştırılamaz. Ancak şüphesiz bir pratik, bir savaş öğretisi haline getirilebilir.
      <br/>
      <br/>
      TAM DA NASYONAL SOSYALİST OLDU ŞİMDİ!
      <br/>
      <br/>
      -Sizce ulusalcılıkla milliyetçilik nerede farklılaşıyor?
      <br/>
      <br/>
      Ulusalcı, yeni modern milliyetçi; milliyetçi ise babadan kalma usulde bir ulusalcı. Onun jargonu, diskuru, kavramları, gelenekleri farklı. Eski tarz milliyetçinin dili, “Biz Kürtlerle bir zamanlar ne güzel yaşadık, kız aldık, kız verdik, ikimiz de Müslüman’ız, niye bizi ayırıyorlar bu namussuzlar.” tarzında bir dildi. Bu dilin ana kavramları konuşma, sevgi, merhamet, alışkanlık, geçmiş, birlikte yaşama, tarih vb. idi. Şimdiki ulusalcının dili ise yeni. O, çok enteresan bir şekilde Marksist kavramlar kullanarak “Bu emperyalistler, Kürtleri, Türklerin modern ulus devlet olma projelerini ortadan kaldırmak için kullanıyorlar.” tarzında bir dil tutturuyorlar.
      <br/>
      <br/>
      -Sonuçları açısından değerlendirirsek?
      <br/>
      <br/>
      Sonuçları gene politik olur. Ulusalcılığın insanları felsefî ve ahlakî bakımdan geliştirmesi pek söz konusu olamaz zaten. Ne olur? İktidarları değiştirir. Veya Batı’yla ilişkilerimiz şimdikinden farklı olur. AB’ye gireriz, AB’yi reddederiz. AB’de birbirinden farklı 28 millet bir araya geliyor, AB’de milliyetçilik yapabilir mi? Biz bir taraftan milliyetçilik yapıyoruz, bir taraftan AB’ye girmeye çalışıyoruz. Şöyle bir ‘oxymoron’ var karşımızda. “Şüphesiz AB’ye karşı değiliz. AB’ye gireceğiz de, ama bu AB yok mu? O bizim hakkımızda hiç hayırlı şeyler düşünmüyor.” O zaman senin hakkımızda hayırlı şeyler düşünmeyen, seni parçalamaya çalıştığını düşündüğün adamın evinde ne işin olabilir? Bu delice bir şey.
      <br/>
      <br/>
      -Hem ağlarım hem giderim gibi bir şey.
      <br/>
      <br/>
      Yok, o yine anlaşılabilir bir şey. Hem ağlarım hem giderim şöyle bir şey; “Kalbim biraz evde kaldı, çünkü anne babamı özleyeceğim, ama kocamın yanına gidiyorum, yeni bir ev kurmak istiyorum. Bundan da memnunum.” Bu çelişik değil. AB konusundaki tutumumuz ise çelişik. Kardeşim sen Avrupa’yla gerçek anlamda bütünleşmek istiyor musun, istemiyor musun? Batı’nın normlarını, kurumlarını, değerlerini kabul ediyor musun, etmiyor musun? Eğer kabul ediyorsan, tabii ki kendi anayasanı da ona uyduracaksın, kendi mahkemeni de, kendi hukukunu da, kendi eğitimini de... Ama bir taraftan şöyle diyeceksin: Şu Batılılar, Avrupalılar yok mu?  İşte onlar, emperyalisttirler,  Türk düşmanıdırlar. Onlar zaten Sevr’de de böyle yapmışlardı.
      <br/>
      <br/>
      -Ve bunları söyleyenler Batı yakasına en yakın duranlar.
      <br/>
      <br/>
      Bu da enteresan. Eskiden İslamcılığı, milliyetçiliği Sivaslı, Kırşehirli, köyden kasabadan gelen adam temsil ederdi. Hem ailesi bakımından modern standartlarda iyi eğitim görmüş değildi, hem de gittiği okullar bakımından durumu pek parlak değildi. Boğaziçi’nden, Robert Kolej’den gelen adam bunu yapmazdı. Şimdi durum çok değişti. Ben de tam olarak anlamlandıramıyorum. İyi eğitim alıyor, ODTÜ’de okuyor, modern kesimden geliyor, yani muhafazakâr, yoksul, geleneksel kesimlerden gelmiyor. Ve Batı düşmanı! Şu kesin; dili, yeri, modern. Ama sol değil. Solcular zaten bu dili bıraktı. Bu dili ulusalcılar soldan aldı. İnsan şunu demeye çalışıyor da söyleyemiyor; tam nasyonal sosyalist oldular şimdi. Nasyonal milliyetçi, sosyalist de solcu. İtiraf ediyorum, ben de çok şaşırıyorum.
      <br/>
      <br/>
      -Söylemle görüntü pek uyuşmuyor yani.
      <br/>
      <br/>
      Ben kendi yerimi belirlerim mesela. Ya muhafazakâr Müslüman olurum: Derim ki, “Bunlar gavur, bunlarla tarih boyu savaştık. Bunların kadınları çıplak, ailelerinde babaya saygı yok, materyalist, hedonist.” Bütün bunları anlarım. Ama öbürünü; Batılıyı, Batıcıyı, Batı’da eğitim almış adamı anlamıyorum. Onun şöyle bir şey demesini bekliyor insan: “Bak burada demokrasi, insan hakları, kadın erkek eşitliği, çekirdek aile, şehirleşme vs. var.” Ama şöyle diyor. “Bakmayın Batılıların öyle göründüğüne, onlar aslında tek dişi kalmış canavar.” Adam gidip Mehmet Akif’in dilini kullanıyor. Öte yandan işin içine biraz Marksizm, emperyalizm katıyor. Bir yanda Marksist jargon, diğer yanda ulusalcı, anti Batıcı jargon, bir taraftan bilmem ne jargonu. Çılgınca bir şey bu.
      <br/>
      <br/>
      -Bu durumu nasıl ve nerede gözlemliyorsunuz?
      <br/>
      <br/>
      Etrafımda, her yerde. Böyle olan o kadar çok adam var ki. Şimdi geleneksel kesim, muhafazakar halkta da AB’ye karşı olan var. Ama onlar, din, iman, kitap, kadın, materyalizm, Hıristiyanlık vs. söylemi etrafında ona karşı çıkıyor. Veya ‘gideceğiz iş bulacağız, rahat edeceğiz, kahrolsun ne yapalım’ diyerek benimseyen bir kesim var. Bunların bu şekilde kendileri açısından karşı çıkma nedenleri de gerçek, benimseme nedenleri de; ama ulusalcıları anlamak benim için zor.
      <br/>
      <br/>
      BİZİMKİLERİN GÖZÜ DÖNMÜŞ
      <br/>
      <br/>
      -Sosyolojik dayanakları var mı peki?
      <br/>
      <br/>
      Elbette. İkinci gruptaki adam gidiyor Almanya’ya. 10-20 sene kalıyor. Etrafında olup biten şeylerden hiç hoşlanmıyor. Ama dişini sıkıyor, para kazanıyor. Geliyor ev alıyor. Bütün bunlar anlaşılabilir, çünkü gerçek… Ama ötekisinin karşı çıkma nedeni gerçek değil. O yalan ve sanal bir dünyada yaşıyor.
      <br/>
      <br/>
      -Sanıyorum istisnai bir oluşumdan söz etmiyoruz.
      <br/>
      <br/>
      Kesinlikle. Benim üniversitemin en az yüzde 80’i böyle. Diğerleri de öyle. Şöyle bir dil kullanmaya çalışıyorum: “Arkadaşlar Batı var, Batı var. Batı denilen şey tek tip bir dünya değil. Batı’da her türlü siyasi parti var. İçlerinde ekseriya Türkleri sevmeyen muhafazakârlar olduğu gibi bizi seven sosyalistler de var. Brüksel’de veya Paris’te daha evrensel düşünebilen bürokratlar, politikacılar var. İngiltere’de Türkiye’ye karşı olanların oranı yüzde 57, İtalya’da ise yüzde 35. Demek ki ne bir tek Batı var, ne de onun içinde tek bir parti veya grup.” Ama bizimkilerin gözü dönmüş. Sanki bütün dünyanın işi gücü yok, hep Türklerle, Türklerin kötülüğü ile uğraşıyor. Bazen kızıyorum. “Yahu sen bu kadar önemli bir millet değilsin. Bütün milletler bir araya geliyorlar, menfaatleri başka hiçbir konuda birleşmiyor, ama ne zamanki Türklere kazık atma imkânı söz konusu oluyor, bir araya gelip, ne yapsak etsek de bu kazığı atsak, bunları AB’ye almasak, ekonomilerini çökertsek, ülkelerini bölsek parçalasak diye uğraşıyorlar.” Bu normal bir adamın muhakeme biçimi olabilir mi? Delice bir şey.
      <br/>
      <br/>
      ATATÜRK ZANNETTTİKLERİ GİBİ BİR İNSAN DEĞİL
      <br/>
      <br/>
      -Ve AB misyonunu sürdürmek Tayyip Erdoğan’a düşüyor?
      <br/>
      <br/>
      Takiyye makiyye son beş sene içinde en fazla AB’yi savunan adam olarak Tayyip Erdoğan ortada. Yok, Türk Genelkurmayı yıpransın diye AB’ye girmek istiyormuş, yok şu, yok bu. Bu tarz akıl yürütmeler de bana delice geliyor. Yahu adam başarılı olursa 5-10 sene sonra, AB’ye fiilen girmiş olacağız. Girdikten sonra da zaten, artık bütün kurallarımız, kurumlarımız ona uygun ve uyumlu olmak zorunda olacak. Bütün bunları Erdoğan şeriatı getirmek için nasıl yapabilir? Eğer bu süreç bu şekilde gerçekleşirse şeriatın iktidara gelme şansı olabilir mi? AB ile her bakımdan uyum içinde olmak zorunda olan bir ülkede ayrı bir hukuk, farklı bir siyasal rejim nasıl mümkün olacak? Diğer bütün siyasal partiler ortadan kalkacak da tek bir parti, İslami bir parti mi kalacak? AB hukuku kalkacak da onun yerine başka bir hukuk, şeriat hukuku mu gelecek? Böyle bir şey olur mu? Bizim ne kadar delice bir yerde olduğumuzu gösteren bir şey bu.
      <br/>
      <br/>
      -Erdoğan’la ilgili korkulara siz katılmıyorsunuz?
      <br/>
      <br/>
      Her halde. Akıl var, mantık var. En azından bu konuda son derece düzgün adımlar attılar.
      <br/>
      <br/>
      -Bu çelişkiyi nasıl yorumlamak lazım? Düşünmek mi kolay, inanmak mı?
      <br/>
      <br/>
      İnsanlar genel olarak önce inanır, sonra inandıklarına uygun şeyleri düşünür. Elbette her insan böyle olsaydı, o zaman hiçbir gelişme de, bilim de, felsefe de olmazdı. İnsanlar çoğu zaman kendi konumlarına uygun düşüncelere sahip olmak için çaba sarf eder. Ben tip olarak Erdoğan’ı sevmem, sevmeme gerek de yok. İslamcılıkla, Müslümanlıkla da hiçbir ilgim yok. Ben bakıyorum, kim beni objektif olarak nereye doğru götürüyor? Görüyorum ki, AB ile, Avrupa kurumlarıyla, Avrupa hukukuyla benim yaşam alanım, özgürlüklerim genişliyor. Ayrıca şunu söylememe gerek bile yok. Atatürk’ün istediğinin de bu olduğunu biliyorum. Atatürk Batı’yla savaşıp hemen ertesi günü Batı’ya yanaşan, “Bir tek medeniyet vardır, o da Batı medeniyeti.” diyen biri değil miydi? Bu amaçla bu milletin hukukunu, alfabesini, ölçülerini değiştiren insan değil miydi? Ne yani? Atatürk İngilizlerin emperyalist olduğunu bilmiyor muydu? Sevr anlaşmasını bilmiyor muydu? Bütün bunlardan haberi yok muydu? Tersine, Atatürk’ün kafası o kadar net ki. Bakıyor Batı’ya. “Modern devlet ulus devlettir. Ben bir ulus devlet kuracağım.” diyor. Ulus devletin kendisi zaten Batı kavramı. Onun için ‘Şunları, şunları yapacağım, Batı’yla bütünleşeceğim’ diyor. Bugün Erdoğan’ın yaptığı ne? En azından AB ile ilgili olarak yaptığı ne? Benzeri bir şey değil mi?
      <br/>
      <br/>
      -Halbuki Atatürk’ü en çok dillendiren bir kitleden söz ediyoruz.
      <br/>
      <br/>
      “Sen Atatürkçü müsün?” diye sorarsanız, ben iftiharla söylüyorum ki Atatürkçüyüm. Ben Atatürk’e hayranım, ona bayılırım. Bence bu ülkenin, bu milletin başına son bin yılda gelmiş en mutlu şeydir. Dünya için de çok değerli. Atatürk’ün Cumhuriyet’le ilgili yaptığı şeylerin de hemen hepsini kabul ederim. Bu arada onun kurucu iradeciliğini, tepeden inmeciliğini de… Bir liberale hiç uymayan laflar ettiğimi biliyorum; çünkü Atatürk’ün gerektiği zamanda gereken şeyleri doğru bir biçimde yapan akılcı, gerçekçi bir insan olduğunu düşünüyorum. Atatürk’ün sözünü ettiğimiz insanların zannettiği gibi bir insan olduğunu düşünmüyorum. Atatürk bir gün önce ölesiye savaş yaptığı insanlarla ertesi günü diyaloga geçen, ciddi, gerçekçi bir insan. Batı’dan medeni kanun alıyor, hukuk alıyor. İlk İktisat Kongresi’nde serbest piyasa diyor, bakıyor ki yürümüyor; Türkiye’nin ve dünyanın şartları uygun değil, hiç tereddüt etmeden devletçiliğe geçiyor. Ama bakın şimdi devletçilik adeta Atatürkçülükten ayrılması mümkün olmayan bir tür doğma haline geldi.
      <br/>
      <br/>
      UlLUSALCILIĞIN ARTMASI TEHLİKELİ
      <br/>
      <br/>
      -Anladığım kadarıyla Türkiye’nin en iyi zamanlarını yaşadığını düşünüyorsunuz. Neye dayandırıyorsunuz bu görüşünüzü?
      <br/>
      <br/>
      Türkiye her gün bir gün evveline göre insan kaynakları, ekonomi ve eğitim bakımından daha iyiye gidiyor. En azından 80 yıldır savaş yapmıyor, köylerine kadar her türlü teknoloji gidiyor. Oldukça iyi durumda olduğumuzu düşünüyorum. Karamsar hiç değilim. Elbette henüz dünyayla baş edebilecek bir durumda değiliz. Ama genel olarak diğer İslam ülkelerinden çok daha şanslı olduğumuzu düşünüyorum. Arap ülkelerinin işi çok zor. Sömürgecilik yaşamadık, bundan dolayı Batı’ya karşı bir aşağılık duygumuz yok. İsrail’den sabah akşam tokat yemedik. Geçmişte kocaman bir imparatorluk kurduk. Bazen yendik, bazen yenildik. Ama hep kendi yolumuzda hareket ettik. Tanzimat’tan itibaren Batılılaşmanın ihtiyacını hissettik. İyi kötü yerine getirmeye de çalıştık. İslamcı Abdülhamid de dâhil olmak üzere hiçbir Osmanlı padişahı Batılılaşmaya karşı çıkmadı. Hiçbir aklı başında sadrazam da… Buna son sadrazamımız Erdoğan da dahil! Oysa Arapların işi hakikaten zor, dertleri başka. Bernard Lewis’in güzel bir sözü var. “Türklerle Araplar arasında en önemli fark şudur: Türkler kötü bir durum karşısına düştüklerinde şöyle düşünürler: Acaba bu durumdan nasıl kurtulurum? Bu problemi nasıl çözerim? Yani bu durumun esas olarak sorumlusu benim, dolayısıyla bunun altından kalkması gereken de benim. Araplar ise şöyle düşünür: Bütün bu kötülüklerin sorumlusu diğerleridir, Türkler veya İngilizler ya da Amerikalılardır. Sonuç: O halde bunu ben çözemem, çözemeyiz.”
      <br/>
      <br/>
      -Türkiye’de de böyle bir durum var şimdi. Toplumsal taban da bulan ulusalcılık buna dayanıyor.
      <br/>
      <br/>
      Evet, yavaş yavaş artıyor. Çok tehlikeli. Benim esas söylemeye çalıştığım bu.
      <br/>
      <br/>
      -Ulusalcılık Arap karşıtı bir söyleme sahip olsa bile mantık olarak aynı aslında.
      <br/>
      <br/>
      Kesinlikle öyle. Bence de bu bir tür Araplaşmadır. Şimdi Araplara, sokaktaki insana değil, bayağı iyi eğitim görmüş, aydın insanlara sorarsan tarih boyunca başlarına gelen bütün belaların sorumlusu kendileri değil, hep başkalarıdır. Örneğin Osmanlılardır, İngilizlerdir veya şimdi dedikleri gibi Amerikalılardır. Biz ise tarihimizde hiçbir zaman böyle bir teori geliştirmedik. Başımıza gelenin nedeni İngilizlerdir, Ruslardır demedik. Bunun ne kadar sağlıklı bir şey olduğunu söylememe sanırım gerek yok.
      <br/>
      <br/>
      -Ortadoğu’ya girmişken Irak savaşı bizim düşünce hayatımızda neye yol açtı, bunu izleyebiliyor musunuz? Sağ sol karıştı hakikaten.
      <br/>
      <br/>
      Şimdi komplo teorisyeni olsam hakikaten Amerikalıların İsrail’i Batı düşmanlığını sürekli olarak körüklesin, Arap dünyasının içinde bir Truva atı, bir bıçak gibi kalsın ki, Arap ülkeleri başka hiçbir problemlerini akılcı bir şekilde çözmeye çalışmasın, sadece bizden nefret etmekle meşgul olsun, bu nefret onları öyle felç etsin ki kendi meselelerine dönemesinler şeklinde bir teori geliştiririm. Batı düşmanlığı Arap ülkelerinde sadece halkı değil, özellikle aydınların düşünce ve duygu dünyalarını zehirleyen bir şey. Oysa bu aydınlar o toplumun problemlerine ciddi çözümler bulmakla sorumlu kişiler. Şimdi insan böyle bir ruh hali içerisine girerse onun bütün fikrî melekelerinin felç olacağı açık. Maalesef biz de yavaş yavaş böyle bir ruh hali içine giriyor gibi görünüyoruz.
      <br/>
      <br/>
      MÜSLÜMAN AYDININ İŞİ ZOR
      <br/>
      <br/>
      -Biz Amerika’ya karşı İran’da olduğu gibi hiçbir zaman aşırı karşıtlık veya aşırı hayranlık çizgisinde olmadık.
      <br/>
      <br/>
      Normal bir ulus, normal bir insan gibi bir şeye ne tam olarak hayran olur, ne de tam olarak düşman. Sağlıklı olan budur. Biz çok uzun süre hâkim millet olarak yaşamışız. Bu konuda bir aşağılık duygumuz, intikam arzularımız yok. Gerektiğinde daha doğrusu zorda kaldığımızda birtakım haltlar karıştırmışız. Ama bunu başkaları da yapmış. Kimsenin eli çok temiz değil. Ama ruh sağlımızı, sağduyumuzu hiç kaybetmemişiz. Enteresan olan çok daha zor dönemler içinde onları kaybetmemiş olmamıza rağmen, geçmişe oranla son derecede daha iyi şartlar içinde olduğumuz bu dönemde benim deyimimle Araplaşmamız veya Üçüncü Dünyalılaşmamız söz konusu. Bizim entelektüellerimize bak. Bir zamanların solcuları sağcı, sağcıları solcu oldu. Bence bunda kötü bir şey yok. Sabit, değişmez kişisel kimliklerimiz yok. Ama bakın bir Arap entelektüeli olup da Amerika’ya karşı çıkmamak mümkün mü? Biz Müslüman kimliğimizle modern Batılı kimliğimizi ayırdık. Ben Müslüman’ım diyorum, aynı zamanda Türk’üm diyorum. Hem Müslüman’ım, hem Batılıyım diyorum. Araplar sabah akşam nutuk atıyorlar, ama Filistin’de İsrail’e karşı hiçbir şey yapamıyorlar. Geçen yılki İsrail’in Lübnan’ı işgalini düşün. Bunun insana ne kadar koyacağını hesap edebiliyor musun? Bütün Türk dünyası, Azerbaycan, Türkmenistan falan birleşiyoruz, sonra Ermenistan geliyor ve bizi tokatlıyor. Bunun psikolojik olarak nasıl kötü bir şey olabileceğini düşünebiliyor musun?
      <br/>
      <br/>
      -İslam felsefesi ile ilgili ciddi çalışmalarınız da var. Sizinle biraz da yakından izlediğinizi bildiğim İslamî kesimin entelektüellerinin ‘düşünce’ serüvenini konuşmak istiyorum.
      <br/>
      <br/>
      İslam entelektüellerinin durumu çok zor. Bir ülkenin maddî, fizikî değişimi veya gelişmesi ile kültürel değişmesi birbirinden çok farklı. Örneğin bundan yirmi sene önce lokantalarımızda, toplu bulunduğumuz yerlerde tuvaletlerimiz berbattı. Yirmi sene sonra bütün Türkiye’nin tuvaletlerini pırıl pırıl yapabiliriz. Bunlar kolay; ancak kültürel değişmeler çok zor. Çünkü dilini, kavramlarını, değerlerini değiştiriyorsun. Kabul edelim ki, bizim Cumhuriyet’e veya daha öncesine kadar dünyamız modern öncesi dünyadır. Asıl ayırım budur; premodern ve modern ayrımıdır.
      <br/>
      <br/>
      -İslam dünyası için de mi geçerli bu?
      <br/>
      <br/>
      Gayet tabii. Zaten söylemek istediğim İslam uygarlığının premodern olduğudur. Bu kavramları biri diğerinden iyidir veya üstündür şeklinde kullanmıyorum. 1960’larda Ankara’ya, üniversite eğitimine gelmeden önce yaşadığım Urfa’da hayat premoderndi ve ben çok mutluydum. Örneğin modern öncesinin ekonomiye bakışı farklıdır. Premodern dünyanın sakini olan Müslüman da, Hıristiyan da, Antik Yunanlı da faize karşı çıkar. Paranın kapital haline gelmesi, ekonomide kapitalizmin başlaması, modernliğin kendisidir. Ortaçağ’da Müslümanlar da Hıristiyanlar da Çinliler de krallıklarla idare edildi. Kadın erkek ilişkisi, çocuk baba ilişkisi, aileye bakış birbirine benziyordu.
      <br/>
      <br/>
      -Biz bu modernleşme sürecini yeni yaşıyoruz.
      <br/>
      <br/>
      Batı bu süreci 14. yüzyıldan 20. yüzyıla kadar altı yüz yılda yaşadı. Bu aynı zamanda sosyolojik, ekonomik ve kültürel bir süreç. Çok büyük zahmetler yaşandı. Batı’daki din savaşları, toplumsal ihtilaller bunun bir parçasıydı; Büyük Fransız ihtilali, İngiliz ihtilali, Rus ihtilali ve daha küçük büyük bir sürü ihtilal. Bu sırada biz kendi dünyamızda mutlu veya durgun bir şekilde yaşıyorduk. Modernleşme için bedel ödediğimizi düşünüyoruz ama ciddi bir bedel ödemedik.
      <br/>
      <br/>
      -Bütün bu tartışmanın içinde Müslüman aydının aldığı pozisyona gelirsek…
      <br/>
      <br/>
      Müslüman aydınların önlerindeki yol çok taşlı. Ya modern öncesi kültürünü, o kültürün temelinde bulunan şeyleri, örneğin İslam’ı bırakacak. Ancak böyle bir şeyin mümkün olmadığı açık. O zaman kendi eski kültürü içinde Batı’yı, modernliği keşfedecek. Bunun lafı kolay da kendisi çok zor. Nasıl keşfedeceksiniz? Batı’yı bulacak, Batı’yı okuyacak. İnsan haklarını, demokrasiyi, kadın haklarını falan arayacak ve orada bulacak. Bulacak ama bir taraftan kendisi hoşlanmıyor onlardan.
      <br/>
      <br/>
      BATILI KAVRAMLARLA BATIYI KEPAZE ETMEK!
      <br/>
      <br/>
      -Modernite eleştirilerini bu çerçevede mi değerlendiriyorsunuz?
      <br/>
      <br/>
      Şimdi oraya geldik. İslam dünyasına mensup aydının önünde üç yol var. Bir, tümüyle Batı uygarlığını veya modern uygarlığı benimsemek. Bu kolay, zor, ayrı mesele. İki, onu ölçülü olarak benimsemek. Bu arada onun temel kurum ve değerlerinin zaten kendi uygarlığında da var olduğunu ileri sürmek. Üçüncü şık ise son 10-15 yılda olduğu gibi modernliği postmodernlikle aşmaya çalışmak, postmoderniteden moderniteyi eleştirmek. Şu anda moda olan bu üçüncü yol. Birinci grup Batılılaşanlar. İkinci grup, “Batıda olan şeyler bizde de var” diyenler. Üçüncü grup, “Batı’yı ne diye keşfedelim ki, baksana o zaten bir şey değilmiş. Adamların kendi kendilerini nasıl eleştiriyor.” diyenler. 19. yüzyıl Osmanlı Batıcılığında ilk iki tutum da vardı. Doğal olarak ikinci tutumun taraftarları daha çoktu. Namık Kemal, Ziya Paşa… “İşte, Batı güzel, parlamentosu, insan hakları, hürriyeti vs güzel, ama eğer demokrasi diyorsan bizde de meşveret var.” derlerdi. Bu ikinci tutum saftı, ama şimdikinden çok daha pozitifti. Çünkü Batı ile kavgaya gidecek bir pozisyonu benimsemiyordu. Çünkü Batı düşman edilemeyecek kadar güçlü, ama kabul edilemeyecek kadar da farklıydı.
      <br/>
      <br/>
      -İkinci grup dediğiniz söylem halen devam ediyor ama…
      <br/>
      <br/>
      Evet. Bir kısmında var. Hangi kısmında biliyor musun? AKP’nin yukarı kısmında. Tayyip Erdoğan’ın belirlediği kısımda.
      <br/>
      <br/>
      -O bu çizgide mi?
      <br/>
      <br/>
      Evet, Erdoğan Batı’nın kötü bir şey olduğunu düşünmüyor. “Bak ben kızımı okutuyorum.” diyor. Birisi Erdoğan’a “Kızın  nasıl okuyabilir, nasıl hakim olabilir? İslam’da böyle bir şey var mı?” diye sorsa, buna vereceği cevabın her zaman olduğu gibi pragmatik, bir kazan-kazan cevabı olacağını zannediyorum. “Canım yoksa yok, o zamanın şartları içinde yoktu, ama şimdi değişti.” diyecek. Onun hem Müslümanlıkla hem Batı’yla bir derdi yok gibi görünüyor. Aslında bir zamanlar vardı. Ama değişiyor. Dünyayı tanıdıkça, onunla iç içe ilişkilere girince değişiyor. Bu da normal, çünkü normal insanlar değişirler. Ama yukarda dediğim gibi bir grup var: “Batı dediğin de ne? Bir zulüm, bir safsata. Batı’da değerli bir şey yok ki.” diyor. Eleştirisini gene Batılı yazarlardan alıyor, Batılı kavramlar açısından Batı’yı kepaze ediyor, sonra da “Bak, iyi ki premodernden moderne geçmedik. Çünkü moderni zaten postmodern ortadan kaldırıyor, baksana.” diyor. Bu postmodern  Müslüman aydınlar arasında bir hayli moda ve çok tehlikeli.
      <br/>
      <br/>
      -Neden tehlikeli?
      <br/>
      <br/>
      Batı’nın Batı tarafından eleştirisiyle, Doğu tarafından eleştirisi aynı sonuçları vermez. Aynı işe de yaramaz. Batı’nın Batı tarafından eleştirisi Batı’yı düzeltir. Müslümanlar tarafından eleştirisi bizim topluma Batı’yı reddettirir. Bu bizi Batı retçiliğine götürür.
      <br/>
      <br/>
      -Belki de arzulanan şey budur?
      <br/>
      <br/>
      Ama postmodern Batı eleştirisi Batı’yı bir reddiyeye götürmüyor, ıslaha götürüyor. Demokrasiyi şöyle değil de böyle yapalım, şöyle düzeltelim ki daha hakkaniyetli, daha adil bir hale gelsin. Demokrasi sivil toplumla birlikte yürüsün ki katılımcılık artsın, merkezî devlet olmasın tarzında. Bizimki onu yapmaz ki. Demokrasi eleştirisinden kalkar, onu tümüyle reddetmeye geçer. Zaten niyeti de budur. Bundan dolayı her iki dünyadaki eleştirinin sonuçları aynı değildir. Sonra postmodernlerce modernlere yapılan eleştiri Batı’nın entelektüel faaliyetinin sadece bir parçasıdır. O bütün Batı tarafından yapılan bir eleştiri değildir. Foucault modernizmin eleştirisini yapar, Habermas ona karşı çıkar. Bizde böyle değil, herkes Foucault’cu, herkes Nietzsche’ci.
      <br/>
      <br/>
      HİÇBİR SOSYAL BİLİMCİ PİR-U PAK DEĞİL
      <br/>
      <br/>
      -Oryantalizm tartışmaları da bu meseleye dahil mi?
      <br/>
      <br/>
      Batı eleştirisine paralel bir de oryantalizm eleştirisi çıktı Türkiye’de ve bütün Müslüman ülkelerde. Nedir bu eleştiri? Bunlar Batı’nın hizmetine yarayan bir doğu bilim yapıyorlardı, zaten bu adamlar bilim adamları değildi, kimisi CIA ajanıydı, kimisi politikacıydı. En iyi niyetlisi de, “Bunlar zaten Doğu’yu anlayamazlardı, çünkü ona dışarıdan bakıyorlardı.” Sana bir şey söyleyeyim mi? Bana Doğu’yu, İslam’ı en iyi anlatanlar Oryantalistler oldu. Ben İslam’ı anlamakla ilgili belli bir görüşe sahip isem bunu Müslüman bilim adamlarından almadım. Müslümanlara baksa idim ben bir şey anlamazdım. Japonlara baktım, Macarlara baktım, Yahudilere baktım. İlahiyat fakültelerindeki hocalar bilirler İzutsu’nun Kur’an’la ilgili 3-4 tane kitabı vardır. Bizim Mehmet Aydın’ın hocası Montgomery Watt’tır. İyi ki de odur. Yani Batılı Oryantalistlerin çalışmaları sayesindedir ki biz kendi yaşadığımız kültürün ister estetik, ister ahlakî, ister siyasî kavramlarını evrensel bir dil içinde anlama,  ifade edebilme, tanımlayabilme imkanını bulduk.
      <br/>
      <br/>
      -Bu olurken dönüşme oldu mu peki?
      <br/>
      <br/>
      Her şeyde dönüşme olur. Biz kendi kavramlarımızı su içer, ekmek yer gibi doğrudan bir temasla elde etmeyiz. Hiçbir sosyal bilimci pir-u pak değildir. Biz kendimize karşı ne kadar masumsak, onlar da bize karşı o kadar masumdurlar. ‘Efendim, onlar bizi nasıl bilirler?’ Bal gibi bilirler. Eğer bilgilerinde bir eksiklik, kavramlarında bir yetersizlik varsa bunu zaman içinde fark eden yine onların kendileri olur.
      <br/>
      <br/>
      -Bizde de “biz ne bizi biliriz, ne de onları biliriz” yaklaşımı var.
      <br/>
      <br/>
      Bu da yanlış. Ben ne kadar bizi biliyorsam, Batı’yı da biliyorum. Aristoteles’i, Platon’u, Kant’ı, biliyorum. Hıristiyanlığı, Kilise Babalarını, onların problemlerini, dertlerini biliyorum.
      <br/>
      <br/>
      -Her halde sizin gibiler kast edilmiyor. Genel bir kültürel ortam olarak…
      <br/>
      <br/>
      O zaman buradan, “hem bizi, hem de Batı’yı bilmek mümkün değildir” şeklinde bir sonuç çıkartamazsın. Öyle bir insan yetiştireceğim ki, hem beni bilecek hem de onu. Hem onun benim hakkımdaki bilgisini bilecek, hem benim onun hakkındaki bilgimi. Evrenselliğe geçmek şöyle bir şey; sen Müslümanlığı bir din, bir ahlak olarak anlamaya kalksan onun temelini teşkil eden bilgiyle, değerlerle ilgili kavramları ancak, kavramsal düzeyde, felsefî seviyede tanımlayarak donanabilirsin. Niye bilemeyecekmişsin? Bu öyle bir kolaycılık ki, birdenbire bir öteki, bir düşman oluşturuyorsun kendine, ‘Oryantalisitler mi? Zaten onların yaptığı çalışmaların ne anlamı var ki!’ ‘Modernite mi? Zaten modernitenin ne değeri var ki, o aşıldı!’ Ne güzel değil mi? Yan gel yat. Kendi kendimizi aldatıyoruz.
      <br/>
      <br/>
      İBN RÜŞD’Ü BEN, MEHMET AYDIN VE BİR KİŞİ DAHA BİLİR
      <br/>
      <br/>
      -Kavramlar, görüşler ödünç alınabilir yani…
      <br/>
      <br/>
      Ortaçağ’da Farabi, İbn Sina felsefe yaptı mı? Yaptı. Kavramları nereden aldılar? Yunandan. Batılılar felsefeyi nereden öğrendi? Bir ölçüde İslam dünyasından. İbn Rüşd’ü, Farabi’yi, İbn Sina’yı çevirdiler. Batı’da İbn Sinacılık, İbn Rüştçülük akımları oldu. Hiç biri de, “Biz bunu Müslümanlardan aldık, aramızda şu kadar fark var.” demedi.
      <br/>
      <br/>
      -Aslında kilisenin böyle bir karşı çıkması var.
      <br/>
      <br/>
      Oldu tabii, aynen bizimkilerin benzeri bir karşı çıkma oldu. “Yani ne gerek var bunlara? Aristoteles’e, İbni Rüşt’e? Zaten hakikat bizim elimizde. Nerden çıktı bu yeni moda?
      <br/>
      <br/>
      -Yeri gelmişken sormak isterim, İslam felsefesi denilen şey aslında yüzde yüz Yunan felsefesidir diye bir eleştiri de var.
      <br/>
      <br/>
      İslamî kesimin ne İbn Sina’yı ne de İbn Rüşd’ü bildiği var. İslamî kesim bilmiyor da gayr-i İslamî kesim biliyor mu? Hayır. Hiç kimsenin bir bildiği yok. Çok basit bir örnek vereyim. Eğer Müslümanlar olmasaydı büyük bir ihtimalle, Yunan felsefesi insanlık düşünce tarihinin bir parçası olma imkânını elde edemezdi. Müslümanlar o kitapları Arapçaya çevirdiler. Orijinalleri yok ama Arapçada var. İkincisi, onlar üzerinde çalışmak suretiyle, insanlık tarihine düşünce olarak değer kazandırdılar. Bu insanlar 200 yıl boyunca ne yaptılar, başka bir kültürü anlamadılar mı? Aristoteles’i Platon’u anlamadılar mı? Anladılar. Felsefe yaptılar. Ortaçağ’da bir İslam Felsefesi var. Değerli, anlamlı, önemli bir çalışma. Sonra bu eserler Batı’ya çevrildi, Hıristiyan Ortaçağı’nda. Batı dünyasında aynı bugün İslam dünyasında olduğu gibi bizim adamların takipçileri oldular.
      <br/>
      <br/>
      -Aslında iki lafın başında anarak övündüğümüz İbn Sina’yı, İbn Rüşd’ü okuduğumuz da söylenemez değil mi?
      <br/>
      <br/>
      Valla sana bir şey söyleyeyim, iki üç kişi haricinde hiç kimse okumaz.
      <br/>
      <br/>
      -İki üç kişiyse isimlerini biliyorsunuzdur artık.
      <br/>
      <br/>
      Ben okurum. Mehmet Aydın okur. Bir de yanına bir başka kişiyi koy.
      <br/>
      <br/>
      -O kadar mı?
      <br/>
      <br/>
      O kadar. Tabii, o laflar dolaşır, kimse hakikaten şu İbn Rüşd kimdir diye merak etmez. Bu adam hem Müslüman’dır, hem Aristoteles’e bayılır, hem felsefeye bayılır. İslam dünyası gerçekten İbn Rüşd’ün, daha sonrasında İbn Haldun’un din ve felsefe arasında yapmış olduğu telifi inceleyebilseydi inanılmaz bir şeyi başarabilirdi. Yine İslam dünyası 11. ve 12. yüzyılda belirli entelektüel alanlarda gerçekleştirdiği başarıyı devam ettirebilseydi, hiç şüphesiz Kepler’leri, Galile’leri, Kopernik’leri yetiştirirdi. En ufak bir tereddüdüm yok. Ama bizim bilgimiz, gazetecilik bilgisi, slogan bilgisi. İbn Rüşd’ün bizim için şu anlamı var: Acaba İbn Rüşd sayesinde karşımdakini dövebilir miyim? Bir taraf Gazali’yle laiki döver, laik de İbn Rüşd’le Müslüman’ı dövmeye çalışır. Ne Müslüman’ın Gazali’den bir şey anladığı vardır, ne de öbürünün İbn Rüşd’ten.
      <br/>
      <br/>
      <br/>
      <br/>
      IRAK’IN DÜŞÜNDÜRDÜKLERİ
      <br/>
      <br/>
      -Irak’ın işgali ideolojik yelpazeyi darmadağın etti. Bu işgal size neleri düşündürttü?
      <br/>
      <br/>
      Şu haklıdır bu haklıdır diye bakmam olaya. ‘Amerikalılar bunu petrol için yaptılar, onlar Müslüman düşmanıdırlar’ gibi şeyler de söylemem. Büyük bir dünya devletinin kendi çıkarları vardır ve bu çıkarları için bir şeyler yapması söz konusudur. ABD yeşil kuşak projesiyle Rusya’ya karşı Müslümanlığı sever, ama sonra başka bir projeyle bunun tam tersi işler yapar. ABD’nin de hiçbir devletin de ebedi dostu veya düşmanı, ebedi değişmez politikaları olmaz. Ama görünüyor ki ABD Irak’ta büyük bir hata yaptı. Bu hatanın ABD dahil kimse için bir yararı yok. Nasıl yaptı bilmem ama doğru bir öngörüde bulunmadığı açık.
      <br/>
      <br/>
      -Neyi öngöremedi?
      <br/>
      <br/>
      ABD’nin Irak’ta öngöremediği galiba onun ne kadar az modern, ne kadar çok premodern olduğu idi. Doğrusu bunu ben de bilmiyordum. Tabii bu, sadece bir toplum için değil, bir devlet için de modernliğin ne kadar önemli olduğunu gösterdi bana.
      <br/>
      <br/>
      -Bunu biraz açabilir misiniz?
      <br/>
      <br/>
      Modernlik, modern bir toplum olarak yaşayabilmenin kurumlarına sahip olmak demektir. Modern bir devlet ulus devlettir. Bu tartışmasız. Ulusu şöyle tanımlarsın böyle tanımlarsın o ayrı bir şey. Tüm modern devletler, ABD de, Çin de, Almanya da ulus devlettir. Irak, meğer, ne ulusmuş, ne de devlet. ABD İran’ı işgal etse böyle bir olay olur muydu? Zannetmiyorum. ABD tutar, sistemin başında bulunan mollaları indirir, onun yerine başka bir grubu getirir. Bu grup bir süre sonra devlet aygıtını pekala işletir. Nitekim İranlılar İslam’da daha önce olmayan bir şeyi yaptılar. Ondan bir anayasa çıkartıp o anayasa ile devleti idare etmeye başladılar. Modernleşme işte bu. Irak ulus olmayabilir, devlet olabilirdi. İş yürürdü. Devlet olmayıp ulus olurdu yine iş yürürdü. Ama Irak’ta hiçbir şey yokmuş. Bundan dolayı sabahtan akşama kadar tutup birbirlerini öldürüyorlar. Ne için? Belli değil. ABD’nin işgalci olarak çekip gitmesi için, birbirlerini öldürmelerinin sona mı ermesi lazım, yoksa öldürmelerine devam mı etmeleri lazım? Bak bir taraftan Irak’ta belki Kürtler hariç herkes ABD’ye karşı, ama öte yandan herkes ABD’ye ‘aman gitme’ diyor, hatta dikkat edersen İran da, Mısır da, Rusya da ‘gitme’ diyor. Enteresan değil mi?
      <br/>
      <br/>
      -Irak işgali size modernliğin nimetlerini mi hatırlattı?
      <br/>
      <br/>
      Bana modernleşmenin ne kadar önemli olduğunu somut olarak gösterdi. Atatürk’ün ve ondan önce gelen insanların ne kadar haklı olduklarını gösterdi. Bir devlet için olduğu gibi bir toplum için de gerekli olan, her şeyden önce güvenliktir. Arkasından istikrar ve özgürlükler gelir. Demokrasi mi güvenlik mi diyenlere ben hiç şüphesiz güvenlik derim. Ama canım sen nasıl liberalsin? Ben liberalim veya değilim, ama ahmak değilim.  İnsanlarının yüzde sekseninin sokağa çıktığında hayatından emin olmadığı bir ülkede özgürlüklerden, çok partili demokrasiden söz etmek ancak istihza olabilir. Anlaşıldı ki Irak’ta yüzde 60’ı Şii, yüzde 20’si Sünni, yüzde 20’si Kürtlerden meydana gelen bir topluluğu eşit olarak seçimlere sokup, oy oranlarına göre bir meclis kurdurmakla iş bitmiyor. Çünkü ortak bir Irak ulusu bilinci yok.
      <br/>
      <br/>
      -Peki biz, de böyle bir bilinç var mı?
      <br/>
      <br/>
      Tabii ki var. Sonra Tayyip Erdoğan kullanılan oyların yüzde 35’ini alıyor, kullanılan oylar ise tüm oyların ancak yüzde 60’ı. Bu ne demek? Oy kullanma hakkına sahip veya oy kullanması mümkün seçmenlerin yüzde 20’sinin onayına sahip olması demek. Ama bu oylarla Meclis’e 377 milletvekili ile giriyor. Hiç kimse de ciddi anlamda bunun meşruiyetini tartışmıyor. Eğer Iraklılar bizimkine benzer bir gelenekten gelselerdi veya bu gelenek daha önce oluşturulsaydı, kimse seçim sonuçlarına karşı çıkmayacak, eline silahı alıp diğerlerini öldürmeye kalkışmayacaktı. Orada ‘Bizim bölgemizde çıkan petrol gelirleri bizim’ kavgası var. Böyle ulus olur mu? Bizim içimizde kimsenin aklında petrol Batman’dan çıkıyor, geliri orada kalsın, Antalya’nın geliri gideri de onların olsun diyor mu? Çünkü biz bir ulus devlet olmanın kurumlarına, değerlerine sahibiz. Irak’ın bir federasyona geçmesi için bile, merkezî bir devletten geçmesi lazım.
      <br/>
     </br>
    </br>
   </br>
  </font>
  <br/>
  <!-------- end of YAZI ---------->
 </p>
</div>


Kaynak: [www.aksiyon.com.tr](http://www.aksiyon.com.tr:80/detay.php?id=27477), [web.archive.org (arşiv bağlantısı)](http://web.archive.org/web/20080511151732/http://www.aksiyon.com.tr:80/detay.php?id=27477)
