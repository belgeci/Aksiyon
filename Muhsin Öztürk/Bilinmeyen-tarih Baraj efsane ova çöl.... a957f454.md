# Baraj “efsane”, ova “çöl”....

*Muhsin Öztürk Bilinmeyen-tarih*

<div>
 <p>
  <font>
   Yıl 1941—42... İkinci Dünya Savaşı’nın gölgesinde, Tek Parti iktidarının son demlerinde devlet görevlileri çevre köylülerinin ilk defa şahit oldukları bir iş üstündeler. Bazı ölçümler yapılıyor, birtakım ‘kazıklar’ çakılıyor. 1940’lı yıllar hep kötü olaylara yataklık edecek değil elbette; bu sefer hayırlı bir iş için bütün bunlar.
   <br/>
   <br/>
   Gelin görün ki aradan 60 yıl geçmesine rağmen, Cumhuriyet tarihi açısından ‘ilk dönem’ denilebilecek bir tarihte başlanılan ‘hayırlı iş’ hâlâ sona ermemiş, yani ‘çakılan kazık’ yerli yerinde durmaktaymış. Masal değil bu, ama “bir varmış bir yokmuş” diyerek söze girmek de yanlış olmazdı. Bir şehir efsanesi de değil; ama ‘yapılıyor, yapılacakmış’ söylentileri ile iki kuşak eskitmiş bir proje olması ‘efsane’ biçiminde algılanmasını engellemiyor.
   <br>
    <br>
     Sıra dışı, eşi görülmemiş, “bu da mı olmuş” dedirtecek nadide hikayelerden değil; binlercesinden en tipik, en trajikomik olanı belki. Vadedilmiş bir yatırımın hep ‘şantiye’ biçiminde hayat sürmesi söz konusu olan. Prefabrike birkaç ev, demirleri ve sütunlarıyla bir temel görüntüsü, bir bekçi ve çalışan bir kişi. Bugün üzerinde çalışanların bile ne zaman başladığı konusunda bilgi sahibi olmadığı bir yapıyla, tam anlamıyla ‘Bir Yılan Hikayesi” ile karşı karşıyayız. Ve bu hikayeyi ‘hazin’ bir son bekliyor.
     <br>
      <br>
       “Çocukluğumda duyardım...”
       <br>
        <br>
         Denize dik uzanan dağların arasından süzülerek Ege’nin mavi sularına kavuşan iki menderesten küçüğü üzerine kurulması tasarlanan bir yapı... İzmir topraklarında Bozdağ’da doğan; Kiraz, Beydağ, Ödemiş, Tire üzerinden geçerek Selçuk’ta denize dökülen ‘Küçük Menderes’in üzerinde inşa edilecek bir baraj. 50’li yaşlarında olan Ödemiş Belediye Başkanı Mehmet Eriş “Çocukluğumda da hep duyardım... ” diyor; “Beydağ’da bir baraj olacakmış.” Bölgede yediden yetmişe herkesin ‘çocukluğumda duyardım’ şeklinde anlatmaya başladığı ve sadece yüzde 10’u tamamlanabilmiş bir barajdan söz ediyoruz. Baraj’la ilgili en son hafızalarda kalan fotoğraf karesi DYP lideri Tansu Çiller’le SHP lideri Murat Karayalçın’ın 1994 yılında katıldıkları temel atma töreni. Beydağ Barajı, DYP’nin internet sitesinde de liderleri tarafından temeli atılan eserler hanesinde çoktan yerini almış. Türkiye’nin iki önemli siyasi hareketinin o günkü liderleri hangi gerekçeyle olursa olsun bu elli yıllık hikayeye yeni bir boyut kazandırmak istemişler ve temeli atmışlar. Bu sayede DSİ’nin “devam etmekte olan önemli projeler” listesinde yer alıyor. Fakat gerçekte ne devam ettiği, ne de ‘önemsendiği’ söylenebilir.
         <br/>
         <br/>
         ‘Beydağ Barajı”nın hikayesini iki döneme ayırmak mümkün; 94 öncesi ve 94 sonrası. Son 30—40 yıllık siyasi hayatta başaktörler olarak nitelenen Demirel’den Ecevit’e bütün siyasi liderler, bir dönem ANAP’ın güçlü ismi Kaya Erdem, bölgeden Meclis’e giden bütün milletvekilleri adı çoktan konulmuş ‘Beydağ Barajı’nın ‘bir an önce yapılması’ sözünü vermiş bölge halkına. Hakkındaki söylentiler zaman zaman alevlense, zaman zaman sönse de, barajla ilgili Küçük Menderes üzerinde yıllar süren etüt çalışmalarının bölge tarafından bilinmesi; ha bugün ha yarın yapılacak bir baraj fikrini hep taze tutmuş. Hemen herkesin “Çocukluğumda duyardım” demesi bundan.
         <br/>
         <br/>
         Böyle giderse 100 yılda biter
         <br/>
         <br/>
         94 sonrası, öncesinden pek farklı değil; yine bölgeye gelen devlet adamları “Beydağ Barajı bitirilmelidir” şeklinde kurulan cümleler sarf etmeye devam ediyorlar; ama değişen bir şey yok. 2000 ve 2001’de konuyu birkaç defa Meclis’e getiren İzmir Milletvekili Mehmet Özcan, yapılmakta olan barajlar ve ayrılan ödenekler dikkate alındığında barajın ancak 100 yılda bitirilebileceğini söylüyor. “Beydağ Barajı’nın bugünkü maliyeti 200 trilyon. Benzeri 200 baraj var ve barajlara ayrılan toplam bütçe 400 trilyon. 2001’de 940 milyar, 2002’de 1.6 trilyon tahsis edildi. Ne zaman biteceğine artık siz karar verin.” Bölgeye gelen her devlet adamının ‘Beydağ Barajı bitirilecek’tir sözü vermesinin altında, bölgenin bu baraja ne kadar ihtiyacı olduğu gerçeği yatıyor. Beydağ Barajı’nın akıbeti az çok ortada fakat esas kötü haber ‘Menderes Ovası’ için geçerli.
         <br/>
         <br/>
         10 yıl sonra çöl
         <br/>
         <br/>
         Küçük Menderes ırmağının güzergahı, 80’e varan ürün çeşidi ve bir yılda 3, bazı yerlerde 4 ürün vermesiyle dünyanın en verimli üç ovasından birisi sayılıyor. Sulu tarıma dayalı olarak sadece Küçük Menderes’te yetişen büyükbaş hayvan sayısının Hollanda’dakinden fazla olduğunu da eklemek gerekiyor. Eğer Küçük Menderes üzerinde inşa edilen baraj bitirilemezse dünyanın en verimli ovası, bu ‘altın çanak’ 10—15 yıl içinde çölleşecek. Çölleşmenin emareleri ortaya çıkmış bile. Ödemiş Kaymakamı Erkan Işılgan bölgede oluşan 1—1,5 metre genişliğinde, 2,5 km uzunluğundaki yarıklardan söz ediyor. “Artezyenlerin derinliği 250 metreyi aşmaya başladı. Ova yavaş yavaş kuruyor.” Bölgede yer altından su çeken 17 bin sondaj boru var ve bu boruların uzunluğu her geçen yıl suyun biraz daha aşağıya çekilmesinden dolayı artırılıyor. Ödemiş Belediye Başkanı Dr. Mehmet Eriş ODTÜ’nün yaptığı bir araştırmaya dayanarak Küçük Menderes’teki çölleşme ile ilgili takvimi 10 yıl olarak veriyor. “Yer altında bulunan toplam suyun 200 milyon metreküp civarında olduğu tespit edilmiş. Her yıl yer altı suyu 20 milyon metreküp açık veriyor. En iyi ihtimal 10 yıl içinde yer altındaki suyun biteceği öngörülüyor.” ODTÜ yaptığı çalışmada damlama suya geçilmesi, zaman zaman susuz tarımın yapılması gibi öneriler getiriyor; ama Beydağ Barajı’nın bitmemesi halinde en verimli ovada “çölleşme”nin yakın ve açık bir tehlike olduğunu da belirtmeden geçemiyor. Bu arada Ege Üniversitesi’nde baraj, kuraklık ve bölge halkı üzerindeki etkisi üzerine birkaç ay sonra bitecek bir ‘tez’ çalışması yapılıyor ve durum hiç de iç açıcı görünmüyor.
         <br/>
         <br/>
         Geçtiğimiz yıllarda bölge belediye başkanları, mülki amirleri hatta siyasi parti temsilcileri eşine az rastlanır bir dayanışmayla Beydağ Barajı konusunda kamuoyu oluşturmak istemiş, mitingler düzenlemiş, Ankara’ya temsilciler göndererek konunun aciliyeti anlatılmaya çalışılmış ama nafile. Bölgede kimse barajın yakın bir zamanda biteceğine dair bir ümit taşımıyor. 25—30 yıldır Küçük Menderes Gazetesi’nde başyazarlık yapan Mustafa Erdal, barajın tarihçesiyle ilgili olarak konuşmak istediğimizde “Ben yıllar boyunca yüzlerce yazı yazdım; ama artık ne yazmak içimden geliyor ne de konuşmak” şeklinde cevap veriyor. Gene de konuşmadan edemiyor, 1941’de yapılan ilk çalışmayı köylülerin ağzından o naklediyor bize.
         <br/>
         <br/>
         Yıllardır ziraatte modern teknikleri kullanan ve kendini geliştiren bölge çiftçisi kazandığını toprağa gömme pahasına, aşağılara çekilen suya ulaşmak için her yıl sondajını artırmaktan çekinmiyor. Yani görüntüye aldanmamak gerekiyor; ova hâlâ yeşilse biraz da çiftçinin topraktan ürün çıkarma gayretinden kaynaklanıyor. Mehmet Eriş, bölgedeki 17 bin sondaj borusunun her birinin maliyetinin 10 milyar olduğuna, toplam maliyetin 170 trilyonu bulduğuna dikkat çekiyor. Tabii her yılki ‘derinleştirme’ çalışmalarını da eklersek maliyet barajın toplam bütçesine ulaşıyor: 200 trilyon. Eriş, barajın 2,5 yıl içerisinde maliyetini karşılayabileceğini, belki de dünyanın kendini en çabuk amorti edecek projelerinden biri olduğunu söylüyor. Üstelik 250 metreyi aşan derinlikten su çekmek öyle bir elektrik harcamasına yol açmaktadır ki, Gediz’in üzerinde yer alan Demirköprü barajının üç yılda ürettiği enerji 6 aylık sürede burada tüketilmektedir. Ayrıca ‘sulama’ barajı olarak projelendirilen Beydağ Barajı’ndan enerji üretiminin de yapılabileceği müteahhit firma tarafından yetkililere iletilmiş. Gerek maliyetler, gerekse görünen akıbet açısından Beydağ Barajı, popüler ismiyle ‘Ödemiş Ovası’ için ‘olmazsa olmaz.’
         <br/>
         <br/>
         Su yoksa hayat da yok
         <br/>
         <br/>
         Hitit, İon, Pers, Roma ve Aydınoğulları’na uzanan tarihinde Ödemiş Ovası belki ilk defa kuraklıkla karşı karşıya. Kış aylarında büyük hasarlara yol açan Küçük Menderes, yılın 6 ayında artık akmıyor. Baraj, yılın diğer zamanlarında oluşan su potansiyelini değerlendirme, yer altı su hareketlerinden de yararlanarak bir gölet oluşturma ve yer altından döşenen borularla bütün menderese su götürme projesi. Eğer bu gerçekleşmezse neler olabileceğini görmek zor değil. Beydağ Barajı bir yılan hikayesi ama Menderes’teki kuraklığın bir çocuk ömrü kadar sonra gerçekleşeceği acı bir gerçek. DSİ görevlileri olayın tamamen ‘ödenek’le ilgili olduğunu söylüyorlar. Japonların proje için verdikleri 150 milyon yen’lik kredinin Ankara’ya kaydırılması, Ankara’nın durduğu yeri tekrar sorgulanmasına yol açacak bir durum tabii.
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </p>
 <p>
  <font>
   (Bu yazı 105 kez okunmuştur)
  </font>
 </p>
</div>


Kaynak: [www.aksiyon.com.tr](http://www.aksiyon.com.tr:80/yazdir.php?id=1922), [web.archive.org (arşiv bağlantısı)](http://web.archive.org/web/20050301180112/http://www.aksiyon.com.tr:80/yazdir.php?id=1922)
