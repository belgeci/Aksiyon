# Kuru kalabalik gitmis, has kalabalik gelmis

*Muhsin Öztürk 2000.11.18*

<div>
 <p class="spot">
  TÜYAP Kitap Fuarı, düzenlenen pek çok kitap fuarını gölgede bırakan bir popülerliğe sahip.
 </p>
 <p class="metin">
 </p>
 <img border="0" src="/web/20010719221425im_/http://www.aksiyon.com.tr/2000/311/resimler/Kuru.jpg"/>
 <p class="metin">
  Geçen yıllara oranla daha az katılımın olduğu gözlenen Tüyap Kitap Fuarı bu yıl 350 binin üzerinde okur tarafından izlenmiş. Gerçekten de bir kaç gün dışında, bildik izdiham görüntülerine rastlanmadı bu yıl. Bazılarına göre bunun nedeni havaların güzel olmasıydı, bazılarına göre ise fuarın yapıldığı Beyoğlu'nda artan kitapçı sayısıydı. Kimilerine göre de "yeni ekonomi", yani internetten yapılan kitap satışı ziyaretçi sayısını azaltmıştı.
 </p>
 <p class="metin">
  Daha önce Alfa yayınlarının editörlüğünü yapan, şimdi ise Literatür Yayınlarının editörlerinden olan Öner Cıravoğlu, kendi hedeflerini gerçekleştirdiklerini ama fuarın hınca hınç dolu olmadığını, ziyaretçi sayısındaki gözle görülür düşüşün satışlara yansıdığını söylüyor. Ona göre, havaların güzel olması, "Nasıl olsa kalabalıktır" deyip gelmeyen esaslı okur, fiyatların yüksek olması ve Tüyap öncesi Dolmabahçe'de ve Feshane'de düzenlenen fuarlar ziyaretçi sayısını etkileyen belli başlı faktörler.
 </p>
 <p class="metin">
  Bazı yayınevleri satışlarının yarı yarıya düştüğünü söylüyor. İletişim Yayınları'ndan Nihat Tuna, bu yılki kitap fuarından açıkca memnun kalmadıklarını ifade edenlerden. Yayınevlerinin yazar—okur buluşturması yanında fuarda yapacakları satışların da önemli olduğunu, fuarın bu gereksinimi tam olarak karşılamadığını söylüyor. Nihat Tuna, ziyaretçi sayısının azalmasını, okur sayısının azalmasını başa koyarak Beyoğlu'ndaki pıtrak gibi çoğalan kitapçılara ve internetten kitap satışı yapılmasına bağlıyor. "Fuar eskidi galiba" derken fuarın teması, onur konuğu gibi bazı konseptlerin eskidiğini, ciddi bir yenilenme ihtiyacının başgösterdiğini söylüyor. Ötüken Yayınları yöneticisi Erol Kılınç ise uzun vadede düşünüldüğünde kitap fuarcılığı yapanların kitabın okunmasını baltalayan bir rol üstlendiği kanaatinde. "Özellikle İstanbul'da üst üste düzenlenen fuarlar kitapçıları zor durumda bırakıyor" diyor. Erol Kılınç'a göre Tüyap'ta standların dağılımı dengesiz; "Fuarlar birkaç büyük yayınevine hizmet eder hâle geldi" diyor Kılınç.
 </p>
 <p class="metin">
  Fuarın "hınca hınç" olmamasından her yayınevi eşit şekilde etkilenmiyor doğal olarak. Tarihsel roman kitaplarıyla dikkat çeken İnkılap Yayınları'ndan Tülay Metin'e göre, yayınevi—yazar—okur kaynaşmasını sağlayan fuarın sakin olması çok daha iyi, üstelik bu sakinlik satışlarını olumsuz etkilememiş. İnkılap yayınevi sorumlusuna göre yer sorunu var ve etkinliklere ayrılan zaman çok kısıtlı. Mesela Çetin Altan, İnkılap Yayınları'nın düzenlediği konferansta daha ısınma turları yaparken zamanın bittiği söylenmiş, dolayısıyla konuşmasını kesmek zorunda kalmış.
 </p>
 <p class="metin">
  En çok okunan listeleri yanıltıyor
 </p>
 <p class="metin">
  "Sayıca daha az insan vardı, kuru kalabalık yoktu. Okur kitlesi gençlerdi. Ne yazık ki onların daha da fakirleştiklerini gördüm" diyen Can Yayınları sahibi ve yayın yönetmeni Erdal Öz'e göre Türkiye'deki ekonomik yapı ve enflasyon doğal olarak kitaplarla kurulan ilişkiyi de zedeliyor, çünkü alıcı her geçen gün alım gücü kaybına uğruyor. Erdal Öz genel olarak fuarı çok keyifli bulmuyor. Hırsızlık vakalarından şikayetçi; "okumak için neyse de satmak için çalıyorlar" diyor. Büyük sermaye ve medya gibi yan kuruluşları olmayan, sadece kitap çıkartan bir yayınevi olduklarını, dolayısıyla Tüyap fuarı sırasında yaptıkları reklam harcamalarının önemli bir pay tuttuğunu da ekliyor. Erdal Öz, medyada çıkan en çok satanlar listelerinin kitap piyasasında yanlış bir yönlendirme yaptığı ve Anadolu kitapçılarının bu listelere itibar ederek kitap talep etmelelerinin bu yanlışlığı körüklediği kanaatinde.
 </p>
 <p class="metin">
  Son yıllarda gerek çıkardığı yayınların içeriği gerek çeşitliliğiyle dikkat çeken Doğan Kitap'ın satış sorumlusu Vahit Uysal, fuarın ziyaretçi sayısı noktasında zayıfladığını, etkinlik bakımından ise zenginleştiğini düşünüyor. Vahit Uysal'a göre internetteki satışlar fuar katılımını etkileyebilecek ölçüde değil.
 </p>
 <p class="metin">
  Okuyucu bilinçlendi
 </p>
 <p class="metin">
  Satışlarla ilgili sorunları olmadığını ifade eden İnkılap ve Can gibi yayınevlerinin arasında Altın Kitaplar da var. Bilindiği gibi Altın Kitaplar, anı, gerilim ve polisiye roman konusundaki popüler yayınlarıyla biliniyor. Batu Bozkurt, kendi okur kitlelerinin oluştuğunu ve Tüyap'ta bu okur kitlesiyle buluşmakta herhangi bir sorun yaşamadıklarını, bilakis okuyucuyu daha da bilinçli bulduğunu söylüyor. Batu Bozkurt'a göre son yıllarda okur sayısında bir artış bile var. İyi bir izlenimle ayrılan yayınevlerinden biri de ağırlıklı olarak felsefe kitapları çıkartan Ayrıntı. Ayrıntı Yayınları'ndan Naciye Tintay genel olarak memnun olduklarını belirtiyor, Tintay'a göre geçen yıllara oranla kuru kalabalığın daha az, nitelikli okurun daha çok olduğu bir fuar yaşandı, küreselleşme teması da hayli isabetli bir tercihti. Alfa'nın bünyesinde kurulan Everest Yayınları ilk kez toplu olarak okuyucuyla buluştu, yayınevi editörlerinden Osman Akınhay'a göre bu buluşma çok iyi geçti. Tarık Ali'nin Tüyap konuğu olarak gelmesi bu buluşmayı pekiştirdi bir nevi.
 </p>
 <p class="metin">
  Muhataplarımıza en çok satan kitaplarını da sorduk. Everest Yayınları'nda en çok Mehmet Eroğlu'nun "Yüz 1991", Ayrıntı'da Irvin Yalom'un bir kaç yıl önce çıkan "Nietzche Ağladığında" ve "Divan", Altın Kitapları'nda İpek Ongun'un "Adım Adım Hayata", Ötüken'de Peyami Safa ve Cengiz Aytmatov kitapları, Doğan'da tarih, yeni dünya edebiyatı, "ülkeler ve polisiyeler" dizisi, İnkılap Yayınları'nda Solmaz Kâmuran'ın kaleme aldığı Kirâze, İletişim Yayınları'nda ise Gündüz Vassaf'ın "Annem Belkıs'ı ilgi gören başlıca kitaplar. Everest Yayınları editörlerinden Osman Akınhay bir şeye dikkat çekiyor, "Yayınevleri eskiden olduğu gibi fuar için özel bir çalışmaya girmiyorlar, kendi deyişiyle 'pompalamıyorlar."
 </p>
 <p class="metin">
  Gözlemler, trendler
 </p>
 <p class="metin">
  Naciye Tintay'ın fuarla ilgili gözlemi ise belli bir yazarı takip etme oranının geçen yıllara göre artmış olması. Literatür yayıncılıktan Öner Cıravoğlu hatıra, toplumsal yapı üzerine yapılan çalışmaların takibinde bir artış gözlemlemiş. Ötüken Yayınları'ndan Erol Kılınç hem nitelik hem de nicelik açısında tarih ve sosyoloji çalışmalarında bir yükselme olduğu kanaatinde. Cıravoğlu, stand tasarımı olarak en iyi puanı İyişeyler Yayınevi'ne vermiş. Everest'ten Osman Akınhay'a göre bu yükselen trend konusunda "Nahif metinler, hafif okurlar" meselesini iyi ayırd etmek gerekiyor. Can Yayınları sahibi Erdal Öz tarihsel romanda büyük bir patlama olduğunu gözlemlemiş. Doğan Kitap'tan Vahit Uysal da Dharma'nın çıkışına dikkat çekerek, "İnsanlara moral aşılayan "Bir Çift Yürek" gibi kitaplar fazlasıyla ön plandaydı"diyor.
 </p>
 <p class="metin">
  Yazının "fuar biter, sorun bitmez" şeklinde algılanmasını istemiyorum ama Öner Cıravoğlu'nun bir eleştirisi de önemli: "Tüyap'ı İstiklal Caddesine çeviren marjinal grupların bağıra bağıra gazete satmasının engellenmesi gerekiyor".
 </p>
 <p class="metin">
  Enflasyon oranını aşan çay ve stand fiyat artışlarına rağmen Tüyap okuyucunun da, yayıncının da gözdesi. Malum olduğu üzere Tüyap Kitap Fuarı öncesinde Dolmabahçe ve Feshane'de kitap fuarı düzenlendi. Cengiz Aytmatov esintileri hâlâ dinmiş değil. Fakat, özellikle İstanbul'da düzenlenen kitap fuarlarının birer ikişer hafta arayla yapılıyor olması hem yayınevleri hem de okur açısından çok cazip bir durum değil. Recai Güllapdân üslûbuyla söylersek, "Yılın diğer aylarına kıran mı girdi birader."
 </p>
 <br/>
 <center>
  <a class="anaorta" href="http://web.archive.org/web/20010719221425/mailto:muhsinozturk@usa.net">
   muhsinozturk@usa.net
  </a>
 </center>
 <br/>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2000/311/kultur/1.htm), [web.archive.org (arşiv bağlantısı)](http://web.archive.org/web/20010719221425/http://www.aksiyon.com.tr:80/2000/311/kultur/1.htm)
