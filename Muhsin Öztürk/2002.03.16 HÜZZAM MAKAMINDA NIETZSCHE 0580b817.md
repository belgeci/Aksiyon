# HÜZZAM MAKAMINDA NIETZSCHE

*Muhsin Öztürk 2002.03.16*

<div>
 <p class="spot">
  Nietzsche ağlıyor...Yo yo! İrvin Yalom'un o çok satan romanından bahsetmiyoruz. Bir musiki meclisindeyiz şu anda, lütfen sessiz olalım. Elbette Nietzshe'nin ruhu yanımızda değil ve günahlarına tövbe getirip ağlamıyor. Nağmeleri duyuyor musunuz? "...Biraz uzağımda biraz da yükseğimde eğleş..." Şarkı hüzzam makamında, güftesi Nietzsche'ye ait. " Dernächste" yani "canan"... Çok hüzünlü... Marifet bestede mi,
 </p>
 <p class="spot">
  güftede mi? "...Biraz uzağımda biraz da yükseğimde eğleş..."
 </p>
 <p class="metin">
 </p>
 <img border="0" src="/web/20020325041540im_/http://www.aksiyon.com.tr/2002/380/resimler/huzzam.jpg"/>
 <p class="metin">
  Nietzsche, din adamı  bir babanın çocuğu olarak dünyaya gelmişse de ilerleyen yaşlarında pek çok felsefi akımla olduğu gibi "din' olgusuyla da yüzyüze gelmiş, dindar bir ailenin ferdi olarak "ateist" skalaya denk gelen bir dünya görüşü içinde son nefesini vermişti. İlahiyat fakültelerinde üzerine tez çalışmaları yapılmış, hatta, muhafazakar kesimin entellektüelleri arasında hatırı sayılır bir okur edinmiş olsa da düşünce tarihine imza atmış bu filozof, bütün dünyada olduğu gibi Türkiye'de de kendilerini din—dışı dünya bakışıyla tarif edenlerin sahiplendiği bir isim oldu.
 </p>
 <p class="metin">
  Aslında konumuz Nietzsche veya Nietzsche'nin felsefesi değil. Konumuz Ankara'da meskun bir musikişinasın Nietzsche'nin bir şiirini hüzzam makamında bestelemiş olması. Hüzzamın, diğer makamlardan farklı olarak nevi şahsına münhasır hasletleri var. İslam Ansiklopedisi, "hüzzam" için şöyle diyor: " Tarih boyunca Türk musikisinin hemen her formunda büyük bir rağbetle kullanılmış olan hüzzam makamının yapısı dini, tasavvufi, lirik ve çoğunlukla da bir hüzün ifadesi taşır." Bir mahur bestenin neşeyi, hüzzamın hüznü yansıttığı aşikar; fakat ateist bir filozofun şiirinin geleneksel İslami müzik tarzı içinde, üstelik tasavvufi ağırlığı olan hüzzam makamında bestelenmiş olması neresinden bakılsa bir "ilk"...
 </p>
 <p class="metin">
  "Bu şiir uyar"
 </p>
 <p class="metin">
  Hikaye, bir yayınevinin Nietzsche'ye ait 'külliyat'ı tamamen Türkçe'ye çevirme girişimiyle birlikte başlıyor. Sipariş ODTÜ Felsefe Bölümü hocası Prof. Dr. Ahmet İnam'a verilir. Ahmet İnam bir taraftan çeviri faaliyetini devam ettirirken bir taraftan da her perşembe günü mimar, öğretim üyesi gibi hepsi farklı mesleklerden bir grup dostuyla bir araya gelerek musiki meşk ettikleri, şiir okudukları, felsefi tartışmalar yaptıkları meclislere devam ediyor. Bunlardan birinde Nietzsche'den çevirdiği şiirin bahsini açar ve şiirin geleneksel müsiki formatıyla çok iyi yorumlanabileceğini söyler bir arkadaşına. O kişi Kemal Tüfekçi'dir. Kemal Tüfekçi bir udi. Asıl mesleği avukatlık. Musikişinas bir ailenin ferdi olarak Türk klasik müziğinin her dem icra edildiği bir ortamda, müzik kurslarının müdavimi olarak büyümüş. Şimdilerde bir taraftan avukatlığı devam ettirirken, diğer yandan da gitar, saz, ney, mandolin gibi pek çok enstrümana aşinalığından sonra karar kıldığı ud ve klasik müzik alanında kurslar veriyor. Prof. Ahmet İnam'ın konuyu Kemal Tüfekçi'ye açması tesadüf değil; Tüfekçi beste çalışmaları ile tanınıyor aynı zamanda. Rumuz Goncagül müzikali ve İbiş'in Rüyası oyunlarının müziklerinde yer aldığı gibi, toplumsal taşlama ve komedi oyunu Memurin Faslı'nın müziklerini de bizzat kendisi bestelemiş: "Ahmet İnam hocayla tanıştıktan sonra felsefeye olan ilgim daha da arttı. Onunla buluşmalarımızda sık sık Nietzsche'den, Heidegger'den, Augustinus'tan, Aristo'dan konuşurduk. Bu arada hocam Nietzsche'den çok güzel bir şiir çevirdiğini ve bu şiirin Türk müziği formuna çok uygun olduğunu söyledi. Okuyunca hakikaten şiirin bizim makamlarımızla bestelenebileceği kanısına vardım. Kısa bir müddet önce şiir elime geçti. Beste dediğiniz bir masaya oturunca hemen olacak bir şey değil. Geceniz gündüzünüz, her anınız o şiirle geçmeye başlıyor."
 </p>
 <p class="metin">
  Lütfen burnumun dibinden biraz öteme yerleş
 </p>
 <p class="metin">
  Biraz uzağımda biraz da yükseğimde eğleş
 </p>
 <p class="metin">
  Yoksa nasıl derim ben bu
 </p>
 <p class="metin">
  "cananım yıldızlara eş"
 </p>
 <p class="metin">
  Biraz uzağımda biraz da yükseğimde eğleş
 </p>
 <p class="metin">
  "Dernächste" başlığını taşıyan bu şiiri Ahmet İnam Türkçe'ye "Cananım" olarak çevirmiş. Çevirmen, sevgili kelimesine karşı 'canan'ı koyma ve hece veznine uyumluluğu sağlama gibi bazı tercihlerde bulunuyor. Kemal Tüfekçi, hüzzam makamındaki bestesinin son rötuşlarıyla meşgul bugünlerde.
 </p>
 <p class="metin">
  Hüzzam'la gelen ironi
 </p>
 <p class="metin">
  Ankara'da bir müzik evinde buluşup bestenin hem  hikayesini, hem de kendisini dinledik Tüfekçi'den. Gayet hoş ve ledünni bir havası var müziğin. Tüfekçi, Nietzsche'yi niye rast, mahur ya da nihavent değil de hüzzam makamında bestelemişti acaba: "Evet başka makamlarda bestelenebilirdi ama Nietzsche ile bizim kültürün yanyana gelmesi nasıl bir ironi ise, o şiirde batı ile olan ilişkimizdeki ironiliğe vurgu yapmak için hüzzamı tercih ettim. Daha batı müziğine yakın makamlarla bestelenebilirdi tabii, pek âlâ rast, kürdil—i hicazkar veya nihavent dediğimiz batı müziğinin tonlarına yakın olan makamlar tercih edilebilirdi ama bu seçim hüzzamın tamamen doğulu olmasından kaynaklanıyor."
 </p>
 <p class="metin">
  Tamamen ayrı referanslar ve yöntemler kullanan iki ayrı dünyaya ait unsurun geleneksel bir formatta yan yana gelmesi ilk anda hayret hissi uyandırıyor. Nasıl olabilirdi? Tüfekçi'ye göre bunun bazı zorlukları var. Sevginin, sevgilinin, aşk'ın evrenselliği bir yana tassavvufun evrenselliği bağlamında Nietzsche ile hüzzamın yanyana gelmesi yadırganacak bir şey değil. Etiketler ve detaylar bir anlığına görmezden gelindiğinde Ganj nehrinin kenarındaki Budistle Asya çöllerindeki bir mutassavvıfın, modern dünyayı teneffüs eden bir adam ile bir Aborjin'in aynı insani duyuş ve hisleri taşıyor olduğunu görebiliriz pekala. Tüfekçi'ye göre işte bu, evrensel bir varoluşa işaret ediyor; hangi başlık altına girersek girelim gönül her zaman aynı şeyi, yani aynı 'cananı' arıyor. Tasavvufla yakından ilgilenen ve zaman zaman kendini derin felsefi konuşmaların ortasına bırakan Tüfekçi, Nietzsche'nin şiirini bestelerken ortak insani seziş ve duyuştan dolayı zorluk çekmediğini söylüyor. Tabii şu da var ki Ahmet İnam hoca, çevirdiği diğer şiirleri değil de "Dernächste"yi tavsiye etmişti: "Nietzsche'yi hâlâ tanımaya çalışıyorum. Tamamen farklı bir dünya görüşüne sahip olsa da bir şiir bizim gönlümüzde yer edebiliyor."
 </p>
 <p class="metin">
  Irvin D. Yalom'un Nietzsche Ağladığında kitabı ile binlerce kişi Nietzsche'nin trajik anlarına tanık oldu. Tamamı kurgu mahsulü olsa da genç yaşta düşünceyi sarsan eserler veren ve fakat yavaş yavaş çöküntüye giden bu adamı anlamayı mümkün kılıyordu kitap. Tüfekçi'nin makam tercihi filozofun hayatıyla birebir örtüşüyor; hüzzam Nietzsche'nin sergüzeştini en iyi anlatabilecek makam. Lirik ve hüzünlü...
 </p>
 <br/>
 <center>
  <a class="anaorta" href="http://web.archive.org/web/20020325041540/mailto:m.ozturk@aksiyon.com.tr">
   m.ozturk@aksiyon.com.tr
  </a>
 </center>
 <br/>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2002/380/kultur/1.htm), [web.archive.org (arşiv bağlantısı)](http://web.archive.org/web/20020325041540/http://www.aksiyon.com.tr:80/2002/380/kultur/1.htm)
