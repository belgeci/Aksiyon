# Vapur gelir hoş gelir

*Muhsin Öztürk 2001.02.17*

<div>
 <p class="spot">
  Hani bir reklam vardı. Anne yurt dışındaki oğluna binbir mahareti olan cep telefonuyla özlediği İstanbul'un sesini dinletiyor.  Boğaz'ın, Eminönü'nün sesi ahizenin öbür ucuna martı ve vapur sesi olarak ulaşıyor. Eğer biraz İstanbullu iseniz uykudan uyandırılma pahasına dahi olsa, İstanbul senfonisini dinleme fırsatını kaçırır mıydınız?
 </p>
 <p class="metin">
 </p>
 <img border="0" src="/web/20020501063903im_/http://www.aksiyon.com.tr/2001/324/resimler/Vapur.jpg"/>
 <p class="metin">
  Eğer martı sesini, yolcu vapurlarının gür 'düdük'lerini duyuyor ve işportacıların yana yakıla çığırış geliyorsa anlayın ki orası Boğaz'dır, İstanbul'dur. Burada ses ile görüntü arasında paralellik olduğu kesin. Her insanın sesi olduğu gibi her şehrin de sesi var. Bir insanın sesinden, o kişinin karakterine dair ipuçları çıkarabileceğiniz gibi, şehirleri seslerinden tanıyabilir, o şehir hakkında "ileri—geri" konuşabiliriz. Doğrusu benim için sessiz olan şehir en makbulüdür ama İstanbul'un kendine özgü, martı ile vapur sesinin düet yaptığı, işportacıların "fon"da eşlik ettiği "gürültüyü" özlememek mümkün mü? Ancak her şehrin kendine özgü bir sesi olduğunu da söylemek zor. Onca yıl Ankara'da kaldım, Ankara'nın sesini hatırlayamıyorum maalesef.
 </p>
 <p class="metin">
  Her türkü öncesi bir uzun hava duyarsanız, Harput civarında olabilirsiniz, eğer muganninin bitip tükenmez ağıtı uzaktan uzağa kulağınıza çalıyorsa, Iğdır sınırından Nahcivan'a geçmek üzere bulabilirsiniz kendinizi. Sovyet döneminde Azeriler radyolarının frekansını Türkiye'ye çevirir, radyonun başında uzun uzun "Yurttan Sesler Korosu"nu dinlermiş. Radyodan yükselen ve hiç bitmeyecekmiş hissi veren nağmeler, hiç şüphesiz Türkiye'yi özellikle İstanbul'u hatırlatıyordu onlara. Yakın zamanda görüştüğüm Azerbaycan'ın ünlü yazarları Elçin Efendiyev ve Anar Rızayev, küçüklüklerinde gizli gizli Türkiye radyosunu dinlediklerini anlatmışlardı. Bu radyo seansları sırasında Yahya Kemal'in o doyumsuz şiirlerini okur, İstanbul'u, Boğaz'ı anlatırmış ailenin büyükleri. İstanbul'a gelmeden, radyodan yükselen sesle İstanbul'u tanımışlar.
 </p>
 <p class="metin">
  Ses görüntüyü beraberinde getiriyor, Boğaz'ın her iki yakasında yankılanan vapur sesleri olmadan, İstanbul silüeti belirmiyor. Artık İstanbul bestesinin bir parçası o.  İstanbul'un bu bas—bariton enstrümanının yaklaşık iki asırlık öyküsü var. İlk buharlı vapurla 1820'li yıllarda tanışmışız. Osmanlı, bunların kullanışlı olduğunu görmeye başlayınca çoğunluğu harp malzemesi olmak üzere pek çok vapur ısmarlamış. Bu araçlarla 19. yüzyıl Osmanlısında daha rahat yolculuk yapılmaktadır. Vapur hatları, özel girişim ile devlet tekeli arasında gidip gelmiş.
 </p>
 <p class="metin">
  Üç tarafı denizlerle çevrili bir ülke olmamıza rağmen Türkiye'de deniz taşımacığılığı gelişmemiş, demiryolu taşımacılığı da karayolları lobisini aşamadığı için, Türkiye'nin bütün yükü karayollarına kaldı. İstanbul Büyükşehir Belediyesi'nin son yıllarda başlayan İstanbul—Yalova seferleri ile İzmir—İstanbul arasındaki tek bir vapurla yapılan seferleri saymazsak ciddi anlamda deniz yoluyla yolcu taşımacılığı gelişmemiş. Bilindiği gibi Atatürk, Bandırma Vapuru'yla Samsun'a ayak basmıştı. Eğer Karadenize, deniz yoluyla yolculuk yapmak isterseniz bir kaç gün bekleyip bilmem ne sefer sayılı vapurun gönlü olunca ve hava şartlarının izin vermesi halinde yolculuk yapabiliyorsunuz. Umarız vapur semamızda ve kulağımızda hoş bir seda olarak kalmaz ve ne zaman İstanbul'u özlesek, telefonuna sarıldığımız bir dostumuzdan bize martı seslerine vapur sirenlerinin karıştığı son İstanbul bestesini dinletmesini isteme şansımız olur.
 </p>
 <br/>
 <center>
  <a class="anaorta" href="http://web.archive.org/web/20020501063903/mailto:muhsinozturk@usa.net">
   muhsinozturk@usa.net
  </a>
 </center>
 <br/>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2001/324/gezi/1.htm), [web.archive.org (arşiv bağlantısı)](http://web.archive.org/web/20020501063903/http://www.aksiyon.com.tr:80/2001/324/gezi/1.htm)
