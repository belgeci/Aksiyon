# iki üç kültür arasında

*Muhsin Öztürk 1999.07.10*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Burhan Öcal dünyaca ünlü vurmalı çalgılar ustası... Halen devam ettirdiği 2025 yıllık yurt dışı müzik kariyerinin Türkiye ayağı biraz eksik kalmış gibi.
  </font>
 </div>
 <div id="newsText">
  <font class="detail-text">
   Ünlü müzisyenlerin, piyanistlerin beraber çalmak için peşinden koştuğu Burhan Öcal'ı daha çok Türkiye'de ancak festival zamanlarında verdiği konserlerden biliyoruz. Basgitar virtüözü Jamadaddeen Takuma ile beraber çalıştıkları ve hakkında çok konuşulacak olan 'Groove Alla Turca' projesi Dooblemoon tarafından geçen hafta piyasaya sürüldü. Türk Müziği motiflerinin caz ritmleriyle yoğurulduğu, 12 parçadan oluşan albümde "Habibi', 'El Nino', 'I can feel it' ve 'Gene Gel' isimli parçalar yer alıyor.
   <br/>
   <br/>
   Burhan Öcal'ın Haziran 1999'da Aya İrini'de verdiği konser için yana yakıla bilet arayanları gördüğümüzde bile pek dikkate almamıştık doğrusu, tâ ki Babylon'daki Groove Alla Turca'nın basın tanıtım gecesinde darbukayla sergilediği o olağanüstü performansa şahit olasıya kadar.
   <br/>
   <br/>
   Vurmalı çalgı trendi yükseliyor
   <br/>
   <br/>
   Türk müziğinin vazgeçilmez ritm unsuru olan vurmalı çalgıların trendi yükseliyor. Vurmalı çalgıların her müzik türüne uyan bir yönü var üstelik. Türk Müziğindeki müzisyene ve enstrümana özgürlük tanıyan taksim geleneği, cazdaki doğaçlamanın sağladığı hareket kabiliyeti ile birleşince ortaya yeni tınılar çıkıyor.
   <br/>
   <br/>
   Burhan Öcal, bu yeni ritim ve tınılar arayışını bütün müzikal yaşamı boyunca sürdürmüş. Kendi  özgürlüğü kadar enstrümanın da özgür olması gerektiğini söyleyen, vurmalı çalgılarla köprüler kuran bir kişi Burhan Öcal. Burhan Öcal'ı ünlü yapan profesyonelliği bir yana, onu orijinal kılan özelliği herhalde geleneksel kültüre yaptığı vurgu olsa gerek. Herkesin kendi dilini oluşturması gerektiğini savunuyor. 'Hangi müziği yaparsanız yapın önemli olan bastığınız tabanın sağlamlığı. Bugün kültürler iç içe geçti ama yine de öncelik kendi müziğinizde olmalı.'
   <br/>
   <br/>
   Rh Pozitif'te buluştuğumuzda coşkulu, çok heyecanlı, her an bir ritm yakalayacakmış havasında ve kıvamında bir insanla karşılaşıyoruz. Ayağının tozuyla geldiği uluslararası konserler silsilesinde gördüğü ilgiden, alkışlardan hoşnut gözüküyor."Ah! bir de uykusuzluk olmasa..."
   <br/>
   <br/>
   Sentezlemiyor, harmanlıyorum...
   <br/>
   <br/>
   Yurtdışından getirdiği çeşitli vurmalı sazlarla birlikte darbuka, kös, kudüm, bendir, divansaz, tambur ve ud çalan Burhan Öcal, Türk klasik musikisi ile klasik batı müziğini, Türk folklor müziğiyle cazı harmanlayarak kültürler arası köprüler kurmayı hedefliyor. Kendini belli bir müziğin içinde tanımlamıyor: 'Bana caz müzisyeni denilmesini istemiyorum, Türk müzisyeni denmesini de istemiyorum. Ben Burhan Öcal olarak kendi müziğimi yapıyorum." Sentez kelimesini sevmiyor, daha çok harmanlamayı kullanmayı tercih ediyor. Zaten farklı müzik geleneklerini bir araya getirmenin çok zor olduğunu ve bu tür müziklerin de 'şu tarz bir müziktir' şeklinde  tanımlanamayacağını söylüyor. Çünkü bunlar sabit kalacak müzikler değildirler.
   <br/>
   <br/>
   Allah ne verdiyse o
   <br/>
   <br/>
   En çok şikayet ettiği şey kurallar. Kurallar bizi öylesine hapsediyor ki özgün bir şey yapmak neredeyse imkansız. Türk müzisyenlerinin 'muhafazakâr' olduğunu, müzikleriyle piyasaya açılamadıklarını, dolayısıyla ortalığın 'Abdurrahman Çelebilerden' geçilmediğini ifade ediyor. Bu tavrının üstadlara karşı bir protest tavır olmadığını, kendisinin doğal müzik arayışının bir sonucu olduğunu, kendini bildi bileli de böyle olduğunu söylüyor. Ailesinde konservatuar eğitimi alanlar olmasına rağmen doğaçlama, özgürlük tutkusu onu akademik dünyadan uzak tutmuş.   'Doğaçlama, özgür yaşama duygusu içimde hep var oldu. Bağda yetişen bir çiçek gibi, bir doğa kuşu gibi olmak istedim. Çünkü yüce Tanrının verdiği yeteneği daha beşikteyken hissediyordum' diyor. Ve arkasından ekliyor: 'Zamanla gördüm ki bana ait bir şey değil bu, sadece verilmiş, geçiçi bir süre için, sonra gideceğiz zaten buralardan, bana da çalışmak düşüyor'.
   <br/>
   <br/>
   Dînî mûsikîyi annemden aldım
   <br/>
   <br/>
   Burhan Öcal'ın beslendiği kaynaklar neler? Aslında müziğine bakıldığında nerelerden beslendiğini farketmek güç değil. Vurmalı çalgıları babasından, dînî musikiyi annesinden almış. Babası sinemacıymış. Sinemaya gelen Amerikan filmlerinde dinledikleri caz müziğine kendilerini öylesine kaptırmışlar ki, amatör bir caz grubu bile kurmuşlar babası ve arkadaşları. Bunun 1940'larda olduğu düşünülürse Burhan Öcal'ın vurmalı çalgılar ve caza yatkınlığının neredeyse "olmazsa olmaz" bir gen bağı taşıdığı söylenebilir;
   <br/>
   <br/>
   'Ama bir taraftan da dînî mûsiki dinledim, Osmanlı klasik mûsikisi dinliyordum. İki ekstrem kültürün arasındayım. Hatırlıyorum annemle Kur'an okunan 'mukabele' dedikleri toplantılara giderdim; annem beni tülbentin altına saklardı, gizli gizli takip ederdim.' Babası Osmanlıca yazar ve okurmuş, akraba çevresinde hâfızlar varmış. Öcal, "Ailede hanendelik çoktu" diyor. Genlerinden gelen iki ayrı kol Burhan Öcal'ın müziğine yön veriyor. Elbette Burhan Öcal'ı Burhan Öcal yapan başka şeyler de vardır. Uluslararası sanatçı olmak için sadece Türk müziğini, Türkiye sosyolojisini bilmek yeterli olmuyor tabii olarak; 'Sadece müziği değil diğer şeyleri de takip ediyorum. Diğer literatürleri bilmek zorundasınız, eskiyi, şimdiyi bilmek zorundasınız, teknoda, elektronikte özellikle resim alanında bir çok şeyi takip etmek, kitap okumak zorundasınız'
   <br/>
   <br/>
   'Bizim tarihimiz var demek istedik'
   <br/>
   <br/>
   Burhan Öcal'ın gündeminde çok önem verdiği 36 Osmanlı padişahını kapsayan 36 disklik bir projesi var. Herşeyin hazır olduğunu, uygun bir teklif olduğunda yakında piyasaya çıkabileceğini söylüyor bu çalışmanın. Öcal, "Bu herhangi bir proje değil. Yurt dışında uzun süre yaşamam nedeniyle kendi insanlarımın, yerel kültürel kaynakların daha çok farkına vardım. Bugün kendimizi ifade etmemiz için belli bir kültür birikimini, sanat birikimini görmemiz lazım' diyor. Serinin ilki olan Sultan Osman'ı çıkartmış ve ikibin tane basmış. Sultan Osman şimdi dünyanın en büyük kulüplerinde çalıyormuş. 700 senelik dünyaca tanınan bir Osmanlı İmparatorluğu'nun ve müziğinin inkâr edilemeyeceğini bu projesiyle bizim de bir tarihimiz var demek istediğini söylüyor. Sultan projesinde Osmanlı müzik geleneğini çağın diliyle anlatmak yattığını, böylelikle Türkiye'nin uluslararası iletişimde kendini daha iyi ifade edeceğini, bunu da en evrensel dil olan müzikle yapacaklarını belirtiyor.
   <br/>
   <br/>
   Sultan projesinde geleneksel olanla teknolojiyi bir araya getirip şimdiki zamana taşımayı amaçlıyor; 'Geçmişimizi hatırlatmak, gelişen teknolojiyi kullanmak, bunlar da inkâr edemeyeceğimiz şeyler'. Tema olarak geleneksel figürler yanında efektler ve elektronik soundlar da yer alıyor kasette. Burhan Öcal'ın Osmanlı musikisinin serüveni ile ilgili ilginç bir yorumu var. Ona göre "Fatih Sultan Mehmed'in İstanbul'u fethiyle beraber musikide bozulmalar, dejenerasyon ve çöküş başlıyor". Aslında bu günümüz için de geçerlidir; bir tarafdan güzel gelişmeler olarak bakılan bir şey aynı zamanda dejenerasyonun da adresi olabiliyor.
   <br/>
   <br/>
   'Açana uçan'a sanatçı denilmesi onu fazlasıyla rahatsız etmiş olmalı ki bu kelimeyi pek kullanmak istemiyor. Aşkla ve kolay çalarım diyor; 'Ama benimle çalışmak kolay değildir, herkesle çalışmam, çalıştığım zaman da iyi olmasını isterim.'
   <br/>
   <br/>
   Niteliksiz işlere kapalı olduğunu, hep en iyilerle sahneye çıktığını belirtiyor. Mesela Joao Pires, Joe Zawinul, Elliot Fisk gibi ünlü piyanistler bunlardan bazıları.
   <br/>
   <br/>
   Türkiye'deki müziği nasıl gördüğünü sorduğumda, kendi müziği ile ilgilendiğini, bu tür dedikoduya kayan konulara girmek istemediğini söylüyor. Türkiye'de iyi olanların burunları havada ve korumacı olduklarını, ticari olanlardan da kendisinin uzak durduğunu, dolayısıyla müzikal anlamda iletişim kurmakta zorluklar yaşandığını ifade ediyor. Dış ülkedeki bir konserde karşılaştığı Tarkan hayranlarının "Tarkan"ı nasıl buluyorsun" sorusuna muhatap kaldığında da Pop'a karşı olmasına rağmen Tarkan'ı övdüğünü söylüyor. Bunu da şöyle açıklıyor: "Bir insanın beğendiği bir şeyi önyargılı da olsa yermemek gerek".
   <br/>
   <br/>
   Burhan Öcal'lar çok değil ve kolay yetişmiyor. Siz en iyisi Burhan Öcal ismini gördüğünüz çalışmaları kesinlikle kaçırmayın.
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-4776-iki-uc-kultur-arasinda.html), [web.archive.org (arşiv bağlantısı)](http://web.archive.org/web/20140115021541/http://www.aksiyon.com.tr:80/aksiyon/haber-4776-iki-uc-kultur-arasinda.html)
