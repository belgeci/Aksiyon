# 93’te darbeye gerek yoktu, istediğimizi yapıyorduk

*Muhsin Öztürk 2010.10.18*

<div class="pNewsDetailMainContent ctx_content" itemprop="articleBody">
 <p>
  Bugünlerde konuşması arzulanan iki-üç isimden biri Doğan Güreş. Bu, geçirdiği ameliyat nedeniyle o kadar kolay gözükmüyor şimdilik. Henüz ‘1993’ diye bir meselemizin olmadığı 2007’de verdiği mülakat, bu nedenle daha açıklayıcı duruyor.
 </p>
 <p>
  <p class="MsoNormal">
   ‘Komutayı ele almak zorundaydım. Darbe korkusuyla istediğimiz sıkıyönetimi ilan etmiyorlardı belki ama fiilen her istediğimizi yapabiliyorduk. Demirel de valiler de bu durumdan memnundu. Bugün o günkü emir komutayı çiz desen çizemem.”
  </p>
  <p class="MsoNormal">
   1991-1994 yıllarının genelkurmay başkanlığını Doğan Güreş, Türkiye’nin en tartışmalı yılları ile ilgili bir analiz yapıyor. Bu sözler sarf edildiğinde, henüz 1993’e yönelik fikirler şekillenmemiş, tek tek olaylar bir bütünün parçası olarak okunmamıştı.
  </p>
  <p class="MsoNormal">
   Fikret Bila’nın ‘Komutanlar Cephesi’ kitabında komutanlar terörle mücadele yıllarını anlatıyor. Kitapta Güreş, göreve geldiğinde en büyük sıkıntılarının OHAL olduğunu söylüyor. Bu sistemde genelkurmay başkanının yeri olmadığını, OHAL valisi, jandarma asayiş komutanı, içişleri bakanı olduğunu ama bütün olaylarda gözlerin kendilerine çevrildiğini anlatıyor. Biraz da şikâyet ediyor. Bu yapısal sorun aynı kitapta Hilmi Özkök tarafından da eleştiriliyor, bir hayli bilimsel bir şekilde. Ancak Güreş, soruların da itmesiyle dönemin bazı tartışmalarına giriyor.
  </p>
  <p class="MsoNormal">
   Sayfa 43’ten izleyelim: “Başbakan olay oldukça dönüp bana bakıyor. Bana niye bakıyorsun? Ben devrede değilim… Ben Özal’a, Akbulut’a ima ediyorum. Benim rolüm yok diyorum. Basınla konuşurken de söylüyorum. Yine de herkes bana bakıyor. Aslında ben emir-komutadaki aksaklıkları söylüyorum, OHAL’le olmaz demeye getiriyorum. MGK’da da söylüyorum ama biri çıkıp demiyor ki ‘sıkıyönetim ilan edelim’. Benim beklediğim bu, ihtiyacımız da bu. Ama siyasiler böyle bir şey demiyorlar, buna karşın her şeyi de askerden bekliyorlar. Türk halkı da bana bakıyor. Şehit geliyor, bana bakıyor. Bana niye bakıyorsunuz? Siyasetçiye bakın! İşini yapmıyor. İçim ağlıyor. Bizim arkadaşları topladım. Dedim ki: ‘Her şeyi biz yapacağız, mecburuz. Komutayı ele aldım.’ Kimse bana komutayı sana verelim demiyor, siyasilerden. Ama ben mecburum. Emir komutada büyük sıkıntı vardı.”
  </p>
  <p class="MsoNormal">
   Aynı kitabın 73 ve 74. sayfalarında 1992’de gerçekleşen ilk Kuzey Irak operasyonundan, Çekiç Güç’ten, sınırı ihlal eden uçaklardan ve Necati Özgen Paşa’ya verdiği ‘vur emri’nden söz ediyor Güreş. Bilâ da soruyor:
  </p>
  <p class="MsoNormal">
   -Bu emirleri verirken Cumhurbaşkanı Özal’a, Başbakan Demirel’e danışıyor muydunuz? Veya MGK’da görüşüyor muydunuz?
  </p>
  <p class="MsoNormal">
   Güreş’in cevabı net: “Hayır…”
  </p>
  <p class="MsoNormal">
   -Kuzey Irak Harekâtı sırasında Türk basınında bir CIA raporu yer aldı. O raporda diyordu ki terör böyle giderse Türk Silahlı Kuvvetleri idareyi ele alır, bir askerî darbeye gidebilir. Öyle bir hava veya olasılık var mıydı?
  </p>
  <p class="MsoNormal">
   “O zaman gazeteciler bunu bana da sordular. Yok, dedim. Teminat veriyorum demiştim. O arada çıkan bir söylentiydi bu. Bana geldiler. Bir kere askerî darbe bu sonuç vermez, bu gibi durumlarda. Sıkıyönetim niye ilan etmiyorlar? Ben biliyorum niye ilan etmediklerini! Sıkıyönetim ilan ederiz, sonra darbe yaparlar mı, diye düşünüyorlar. Hissediyorum. Yoksa ben onların tepesine biner ya sıkıyönetim ilan edin ya da ben birliklerimin başında kumandayı ele alıyorum derdim. Ne yaparsanız yapın diyebilirdim. Ama her istediğimi yapabilecek bir ortam veriyorlardı bana. Fiilen dolduruyordum. Sanki sıkıyönetim varmış gibi fiilen dolduruyorduk. Öyle çalışıyorduk. Durum onu gerektiriyordu.”
  </p>
  <p class="MsoNormal">
   -Demirel bu durumdan memnun muydu?
  </p>
  <p class="MsoNormal">
   “Demirel de memnundu. Valilerin hiçbiri bana bir şey demiyordu. Yetki sende değil demiyordu. Hepsi ne dersem yapıyorlardı. Çok iyi bir koordinasyon vardı. Valiler neyle mücadele ettiğimizi biliyorlardı ve elinden gelen katkıyı yapıyorlardı. Haklarını teslim etmek lazım. O zamanki emir-komutayı şimdi çiz desen çizemem ama fiilen bizim isteklerimiz, kararlarımız yerine geliyordu.
  </p>
  <p class="MsoNormal">
   -Yetki sizdeydi yani?
  </p>
  <p class="MsoNormal">
   “Evet, fiilen yapıyorduk.”
  </p>
  <p class="MsoNormal">
   Güreş’in ‘bana da soruldu’ dediği darbe söylentisi, Eylül 1992’de çıkıyor. Kanlı Nevruz olaylarıyla birlikte giderek tırmanan terör hadiseleri, Cumhurbaşkanı Turgut Özal’ın da Kürt meselesini çözmeye niyet ettiğini açıkça belli ettiği döneme rastlıyor. Zaten raporda Özal’ın cesur girişiminin pek iyi neticeler veremeyebileceği üzerinde duruluyor. Darbe söylentisinden önce kayıtlara geçen Eylül 92 bilançosu şöyle: 5 Eylül’de Bingöl-Genç karayolunda 7 kişi öldürülüyor, 13 Eylül’de Şemdinli’de jandarma karakoluna saldırı sonucu 15 er şehit düşüyor, 15 Eylül’de Batman’ın Kozluk ilçesinde bir minibüsün bombalanması sonrası 10 kişi ölüyor ve 29 Eylül’de Irak sınırına yakın Derecik Jandarma Karakolu’na yapılan saldırıda 27 er şehit düşüyor. 1 Ekim’de de Bitlis Cevizdalı köyünde 30 kişi öldürülüyor. Daha Türkiye’nin en karanlık yılına 3 ay var.
  </p>
  <p class="MsoNormal">
   Eylül 92’nin son haftasında sözünü ettiğimiz rapor,
   <span>
   </span>
   “CIA’nın Kürt Raporu” başlığıyla gazete manşetlerini süslüyor. Amerika merkezî haberalma örgütü CIA’nın Rand Corporation’a yaptırdığı, altında Paul Henze, Graham Fuller, Ian Lesser ve James Brow’ın imzasını taşıyan yüz sayfayı aşkın raporda Özal’ın cesur girişimine sahne olan Kürt sorununun Türk Silahlı Kuvvetleri’nin bir müdahalesi ile sonuçlanabileceği yazılıyor. “Güneydoğu’daki olaylar hükümetin kontrolünden çıkarsa, Genelkurmay devreye girerek müdahale gerçekleştirebilir.” gibi net cümleler kullanılıyor. Kontrolden çıkabileceği öngörüsü de var. Özal’ın proaktif siyasetine paralel olarak desteklediği Kuzey Irak oluşumunun Türkler için kontrol edilemez oluşuna dikkat çekiliyor. Bir gün sonra Genelkurmay Başkanı Doğan Güreş, Yalçın Doğan’a verdiği ve Milliyet’te manşetten yayımlanan röportajda “Teminat veriyorum, darbe olmayacak.” diyor. Bir hafta sonra bu sefer bir önceki raporda da imzası bulunan Paul Henze’nin Pentagon için hazırladığı yeni Rand Corporation raporunda Türkiye’nin darbe geçmişi hikâye edilerek, Güreş’i teyit eder mahiyette, 90’lı yıllarda darbenin ufukta gözükmediği yazılıyor. Darbe konusu da, korkusu da böylelikle kapanmış oluyor!
  </p>
  <p class="MsoNormal">
   Ta ki 17 yıl sonra Ergenekon soruşturmasının ortaya çıkardığı ilişkiler, iş tutma biçimleri tartışıldıkça, Türkiye’de ‘bir siyasetçiye atılan yumruğun bile’ tesadüf olmadığı görüldükçe, iş en karanlık yıla dayandı ve 1993 dosyası yeniden açıldı. Doğan Güreş’in 3 yıl önce sarf ettiği ‘tipik bir vesayetçi’ yaklaşımı anımsatan cümleleri, pekâlâ ‘örtülü darbe’ iddiaları sürerken vesayetin ötesinde okunabilirdi. 93’ün ilk yarısında hâlâ tartışmakta olduğumuz Uğur Mumcu suikastı, Eşref Bitlis kazası-suikastı, Adnan Kahveci’nin kazası, Cumhurbaşkanı Turgut Özal’ın ‘kalp durması’ denen şüpheli ölümü, Madımak’ta devletin gözetiminde göstere göstere 37 kişinin ölümü, barış konsepti tam MGK’da kabul edilmiş bir ‘devlet kararı’na dönüşecekken silahsız 33 erin şehit edilmesi, yüzlerce başka olay artık bir tesadüf olamazdı. Bütün bunlar ve merhum Turgut Özal’ın oğlu Ahmet Özal’ın peş peşe yaptığı açıklamalarla 1993’ün görülmekte olan Ergenekon davasından yüz kat daha önemli sırlar barındırdığını söylemesi, Aksiyon okurları için şaşırtıcı olmayabilir. 6 ay önce Aksiyon’da yayımlanan “Adı Konmamış Darbe: 1993” kapağı, bu yılla ilgili olağanüstülüğü irdeliyor, devlet yönetiminin tıpkı darbe dönemlerinde olduğu gibi sivillerin elinden çıkıp gittiği fikrini işliyordu. Artık her gün bir köşede bu minvalde 93 tartışması sürerken, daha 3 yıl önce 93’e yönelik böyle bir perspektif gelişmemişken, Doğan Güreş’in “Fiilen sıkıyönetim vardı, istediğimizi yapıyorduk.” sözlerini nasıl yorumlayacağız? Bu bir itiraf mı, yoksa rasyonalite mi?
  </p>
  <p class="MsoNormal">
   1991-95 arasında milletvekilliği ve bakanlık yapan Eşitlik ve Demokrasi Partisi Genel Başkanı Ziya Halis, “Güreş’in söyledikleri o kadar açık ki yoruma bile gerek yok.” diyor. “Güreş Paşa itiraf etmiştir. Türkiye’de ne kadar faili meçhul cinayet varsa, hukuk dışı olay varsa, büyük ölçüde bu dönemde gerçekleşmiştir. Biz de o zaman görünürde bir koalisyon hükümeti ortağıydık ama doğrusu davul bizim boynumuzdaydı, ama tokmak görünürde Demirel’in ama özünde de Doğan Güreş Paşa’nın elindeydi.” O yıllarda Ankara’da canlı canlı gerçekleştiği için hafızalarda yer eden olay, 1994’te DEP milletvekillerinin Meclis’ten polis zoruyla karga tulumba alınıp hapse atılması, hızla yargılanıp mahkûm edilmesiydi. Komutanlar Cephesi kitabının tek sivil kişisi Süleyman Demirel, DEP milletvekillerinin maruz kaldığı muameleye karşı olduğu hâlde mâni olamadığından söz ediyor. “Olmadınız mı, olamadınız mı? sorusuna “Olamadım!” diyor. Bu da iddiaların cephenin öbür yüzünden itirafı.
  </p>
  <p class="MsoNormal">
   Halis, 2 Temmuz 1993 tarihindeki Madımak olayları sırasında henüz koltuğuna oturan Tansu Çiller’i arar, güvenlik güçlerinin müdahale etmesiyle topu topu 300-400 kişi olan esas kalabalığın kolaylıkla dağıtılabileceğini söyler. Başbakan Çiller, “Bendeki rakamlar öyle değil. Sen teyit et, yeniden görüşelim.” der; ama bir daha telefona çıkmaz: “Ayrıca 93’teki Madımak olayında herkesi aradım, Doğan Güreş’i de aradım; ama makamında olduğu hâlde telefona çıkmadı. Eğer Güreş Paşa’ya ulaşabilseydim o 37 kişi ölmeyecekti. Tarihe böyle bir acı olay geçmeyecekti. Güreş’in sözlerinde, her istediğini yapan, fiilî durum yaratan bir asker bakışı var. Ne yazık ki söyledikleri doğru. Sıkıyönetimi de istese yaparmış ama işte siviller askerin darbe yaptığını düşünür diye ısrar etmemiş; ama fiilî olarak uygulamış, anlaşılan. Öyleydi de.”
  </p>
  <p class="MsoNormal">
   Ziya Halis, bu süreçte ölüm listelerinde adı geçmiş ‘sakıncalı’ isimlerden biri. 93’ün ağır atmosferi sırasında TBMM çatısı altında bütün partilerden milletvekillerini buluşturarak
   <span>
   </span>
   Güneydoğu meselesine çözüm arayan grubun sözcülüğünü yapıyor. Köy boşaltmalar ve faili meçhullerle ilgili uyarılarını içeren raporlarını devlet büyüklerine iletiyor. Cumhurbaşkanı Süleyman Demirel’le de görüşüyorlar. “Alladı pulladı, gönderdi bizi.” diyor. Heyette yer alan Abdülmelik Fırat da çıkışta “Yine ekti bizi!” diyecektir.
  </p>
  <p class="MsoNormal">
   1993-94 konsepti devleti yöneten seçilmiş ya da atanmış kişilerin bilgisi dâhilinde mi olmuştur? Aslında bu biliniyor ve çokça tartışılıyor. Madımak faciası sonrasında Emniyet Genel Müdürlüğü’ne getirilen Mehmet Ağar ve aynı olay sonrasında bakanlar kurulunu ‘karargâhta’ toplayan Genelkurmay Başkanı Doğan Güreş’in yeni dönemin en önemli aktörleri olduğu biliniyor. Ziya Halis’in ‘Ben de o ölüm listesindeydim’ dediği listedekilerin gayrinizami harp usulleriyle ortadan kaldırıldığı, Bask Modeli söylemini hızla terk eden Tansu Çiller ve baştan beri desteğini esirgemeyen Cumhurbaşkanı Demirel’in ‘uyum’u da biliniyor. Ortaya çıkan faturanın binlerce faili meçhul ve binlerce köy yakma ve boşaltma olduğu da biliniyor. Hatta bu fiilî durumun 90’ların sonuna kadar sürdüğü de…
  </p>
  <p class="MsoNormal">
   Geçtiğimiz aylarda emekli Koramiral Atilla Kıyat bir televizyon programında tek tek alt rütbeli kişilerle uğraşmaya gerek olmadığını, 93-97 yılları arasında işlenen faili meçhul cinayetlerin devlet politikası olduğunu söyledi: “Bugün Ergenekon’da faili meçhul cinayetlerden dolayı suçlanan ve içeride olan kimseler var. Bu arkadaşlar o zaman (şimdi albay bunlar) üsteğmendi, yüzbaşıydı. Şimdi diyorlar ki ‘Sen Cizre’deyken muhtarı öldürdün’ ya da ‘Muhtarla beraber oldun filancayı öldürdün.’ Sene kaç? 1994, 1995… Şimdi ben de diyorum ki lütfen 94?ün, 95?in, 93?ün, 96?nın, 97?nin başbakanları, cumhurbaşkanları, genelkurmay başkanları, OHAL valileri… Yatağınızda nasıl rahat uyursunuz! Lütfen çıkıp açıklayın, bu yıllarda işlenen faili meçhuller terörle mücadele için devlet politikası mıydı ve bu çocuklar devlet politikası mı uyguladılar? ‘Hayır böyle bir devlet politikası yok’ diyorsanız, söyleyin. Hayır söylemiyorlar. Ben o zaman devlet politikası olduğunu düşünüyorum. O zaman maalesef ülkeyi idare edenlerin, faili meçhulleri de terörizme önlem olarak gördüklerini düşünüyorum.” Ziya Halis, “Anlaşılmıştır ki devlet kararı denilen de askerin yaptıklarını sivillerin onaylamasından başka bir şey değilmiş.” diyor şimdi.
  </p>
  <p class="MsoNormal">
   Doğan Güreş’in sözlerinin artık giderek kabul gören “1993 Darbesi” fikrinin teyidi ve itirafı gibi algılanması kaçınılmaz. Zaten de öyle algılanıyor. Ancak hem Hasan Celal Güzel hem de Faik Tarımcıoğlu, ‘eni konu darbe’ dedikleri 1993’te asker cenahında olup bitenlerin mahiyetinin daha karmaşık olabileceğine dikkat çekiyorlar. “1993’ü çözemezseniz hiçbir şeyi çözemezsiniz.” diyor Faik Tarımcıoğlu. Emekli askerî hâkim ve eski Anavatan Milletvekili Tarımcıoğlu, 1993’te olup bitenleri klasik devletin şahinler karşısında mağlup olmasıyla açıklıyor. Tarımcıoğlu, Eşref Bitlis ve Turgut Özal’la ölümlerinden kısa süre önce konuşan, 1993 konusunda en keskin çıkışlarla bilinen bir isim. “Eğer Özal ölmeseydi darbe olurdu.” diyor. Cumhurbaşkanlığı makamının eski ve yeni sahibi fiilî darbe seçeneğini etkileyebilmektedir çünkü. Doğan Güreş’in sözlerindeki ‘siviller ne istedikse verdiler’ sözünün bir gerçekliği vardır. Çünkü her gün şehit cenazeleri kalkarken terörle mücadeleyi sorgular bir mahiyette tavır geliştirebilmek pek mümkün değildir. Dolayısıyla Genelkurmay’ın bütün istekleri hem Meclis hem de hükümetçe karşılanmıştır. Bu bir yerde
   <span>
   </span>
   sivil siyasetin de, barıştan yana olan askerin de silaha sarılmasına yol açan bir demagojinin hâkim olmasıyla mümkün olmuştur: “Vatan yıkıldı, elden gidiyor diye bir cümle sarf ettiğin zaman çok namuslu, gerçekten vatanperver bir subayın infialini düşünebiliyor musunuz? Vatan gidiyor diye bir cümle kulağına çarpar çarpmaz ne yapar, ölümüne gider. Artık ona başka bir şeyi kabul ettiremezsiniz. Çünkü o, o kadar şarlanmıştır, o kadar kendi gönlünü kaptırmıştır ki aksini düşünemez. Yav acaba ben bir yerde kullanılıyor muyum, bize bir şeyler mi yaptırıyorlar deme şansı yoktur onun. Samimidir ve namusludur. Ama bunu kullanan dış güçlerle irtibatlı bir çekirdek güç işin içine uyuşturucuyu da mafyayı da sokunca hâkim güç onlar oluyor. Diğerleri sadece emir komuta bekleyen şaşkınları oynuyor. Ve uzun süre sonra gerçekleri anlayabiliyor. İşte 10 sene sonra bir albay çıkıyor, bir şey söylüyor. Bazı ipuçlarını birbirleriyle birleştirebiliyor.” Tarımcıoğlu, 1993’te olup bitenleri, klasik devletin cevabı değil, varlığını hâlâ sürdüren, kendini yasaların üstünde gören şahinlerin eseri olarak görüyor.
   <span>
   </span>
  </p>
  <p class="MsoNormal">
   90’lı yılların ikinci yarısında postmodern darbeye karşı tavrıyla dikkat çeken Özal’la birlikte ‘devlet işleri’ni yönetmiş bir isim olan Hasan Celal Güzel, 1993’te olup bitenleri darbe ortamına zemin hazırlamak için plan dâhilinde işlenen suikastlar olarak niteliyor: “Danıştay cinayeti gibi… O olaylar tesadüf olamaz. Suikastlar münferit görülemez.” Doğan Güreş’in 2007’de sarf ettiği cümlenin bugünkü bilgiler ışığında bir anlamı olduğunu da düşünüyor. Faik Tarımcıoğlu ile paralel şekilde, klasik hatta vesayetçi yapının ürettiği bir sonuç olarak görmüyor 1993’te olanları. “Tanıma fırsatı bulduğum” dediği Doğan Güreş’i demokratik sisteme bağlı bir asker olarak gördüğünü ama Genelkurmay Başkanı’nın ordunun içindeki bazı eğilimleri görüp daha sıkı bir yönelimi tatbik etme ihtimalinin de olduğunu söylüyor: “Daha açıkçası 1960’tan sonraki her dönemde, ne yazık ki ben darbeler dönemi diyorum bu döneme, yarım asırlık dönemde mutlaka silahlı kuvvetlerin içinde dışarıyla, güvenlik ve istihbarat kuruluşlarıyla irtibatlı ve birtakım ideolojik görüşteki aydınlarla irtibatlı bir hareketin olduğunu, hep bir kaynama olduğunu düşünüyorum. Bu, 2007’den itibaren 27 Nisan e-muhtırasına eş zamanlı olarak Ergenekon meselesiyle ortaya çıktı. Hükümetin dirençli tutumu Ergenekon meselesinde yargıçların her türlü baskıya rağmen direnmeleri ve işin üzerine gitmeleri, Türkiye’de darbe ihtimalini zayıflattı ve yeni bir dönem başlattı. Bu dönem, özellikle ağustos başında Sayın Başbakan’ın askerî şûra konusundaki dirayeti ve kararlı tutumu ile perçinlendi. Bir bakıma balıklar karaya vurmaya başlamıştır. Ama bu balıkların tükendiği manasına gelmez…”
  </p>
  <p class="MsoNormal">
   Hasan Celal Güzel de siyaset bilimci Murat Yılmaz gibi bazı olayları, samanlıkta kaybettiği anahtarını çarşı pazarda arayan Nasrettin Hoca’nın durumu ile izah ediyor. Hoca’ya ‘Niye kaybettiğin yerde değil de burada arıyorsun?’ dediklerinde, Hoca’nın cevabı kısa olur: “Çünkü samanlık karanlık da o yüzden!” 1993 bağlamında Eşref Bitlis suikastı soruşturmasını ve Arif Doğan’ın ses kayıtları ile yeniden açılan JİTEM tartışmalarını da çarşıda pazarda anahtar aramak gibi görüyor Güzel: “Aslında çok faydalı. Mutlaka eski defterleri açmak lazım. Ama kalkıp da JİTEM’i birtakım cinayetlerde aramanın bir manası yok ki. O dönemdeki jandarma genel komutanı kimse ‘Gel arkadaş, bu ne?’ demek lazım. İçişleri bakanı kim, başbakan kim? Bunların bunlardan habersiz olmaları mümkün müdür? Öyle rezalet olur mu? Bir yandan Batman valisi Hizbullah’ı silahlandırıyor. Öte yandan içişleri bakanı olarak sen bunlardan haberdar değilsin! Dolayısıyla devletin o zaman bu şekildeki son derece acemice ve yanlış örgütlenmeleri ve müdahalesini ortaya çıkarmak ve bu konuda da kişilerin hesap vermesini sağlamak lazım.”
  </p>
  <p class="MsoNormal">
   Güzel, Güreş’in sözlerini yorumlarken de “Demirel çoktan teslim bayrağını çekmiş ama bu şaşırtıcı değil.” diyor. Süleyman Demirel’in beraber çalıştıkları dönemde de askere bakışının bu olduğunu hatırlatıyor. Özal’ın öyle olmadığını, bir yere kadar meşgul olmaya çalıştığını ve bir derece tesirli olabildiğini söylüyor. “Askerin bu şekilde siyasete müdahalesine ilk defa tam olarak karşı olan kişi Erdoğan’dır.” diyor.
  </p>
  <p class="MsoNormal">
   90’lı yıllarla ilgili tartışmalar ve yeni çıkan bulgular, o tarihsel dönemi yeniden okuma ihtiyacını beraberinde getiriyor. Zaman yazarı ve siyasi tarihçi Ahmet Turan Alkan, 90’larla ilgili tartışmalarda 93’ün gölgede kaldığını düşünüyor: “28 Şubat, 1993’te olup bitenleri sislendiren, muğlaklaştıran bir tesir yaptı. Uçaklar bir başka uçağın roket ateşine maruz kaldıklarında daha güçlü ısı yayan bir yanıltıcı fişek atarak roketten kurtulmaya çalışıyorlar ya, öyle bir tesir yaptı. 28 Şubat’ın sert ideolojik havası, 93’ü geriye itti diye düşünüyorum.”
  </p>
  <p class="MsoNormal">
   Alkan, Doğan Güreş’in konuşmasındaki fiilî durumla ilgili bugünden bakıldığında bir ‘darbe’ intibaı verdiğini ama o gün farklı algılandığını belirtiyor: “Konuya bugünün penceresinden bakıldığında (ki öyle yapıyoruz) bu intiba doğru görünüyor fakat o günün şartları içinde bir darbe hazırlığı için tezgâh hazırlandığına dair bir intiba yoktu kamuoyunda. Daha çok belirsizlik, ümitsizlik vardı ve askerlerin daha iyi organize olmuş bir kurum oldukları varsayımıyla bu işin üstesinden gelebileceklerine dair yaygın bir inanç söz konusuydu diyebilirim. Güreş Paşa’nın anlattıkları da bu genel atmosferi teyit ediyor; siviller, askerlerden bir şey bekliyor ve bu kaosun üstesinden gelebileceklerini düşünüyorlar. Bu daha ziyade o zamanki ‘devlet’ kavramının zihinlerde uyandırdığı mana ile ilgili bir şey. Asker ve sivil politikacılar arasında bugünkünü andıran bir çelişme söz konusu değildi; çatışan görev alanları değil, daha çok el ele verilerek yerine getirilmesi gereken görevler mevzu bahisti. Problem çözülemeyince, devlet kavramının mistik buğusu dağıldı ve yapının iç organlarına baktık.” Alkan, bir sorumuz üzerine, merkez sağ siyasetin daha o dönemlerde güvenlik bürokrasisine çok güvendiği ve yaslandığı için sıfırı tükettiği görüşüne ihtiyatla yaklaştığını belirtiyor.
  </p>
  <p class="MsoNormal">
   90’lı yılların hemen başında umut vardı. Özgür ve konuşan Türkiye olacaktı. Aslında çok da konuştu ama özgürce değil. Körfez savaşı sadece Irak’ın değil, Türkiye’nin de kaderini belirledi. Yeni Dünya Düzeni laflarının ortalıkta dolaştığı bir zamanda Türkiye nerede durmalıydı? 10 yıllık reformist tutumu ile rejim koruyucularının nefretini çeken Turgut Özal’ın durduğu yer belliydi; birey haklarını gasp eden yasaklar kalkmalı, büyük ülke olmanın hayali için Kürt meselesi çözülmeliydi. Kürtçe yayın ve kaset serbest bırakılmıştı, 163, 142, 141 kaldırılmıştı. Özal’ın içeride özgürlükçü, dışarıda proaktif siyaset yanlısı tutumu statükoyu rahatsız etmiş, bu durum, Genelkurmay Başkanı Necip Torumtay’ın istifasını beraberinde getirmişti. Birkaç yıl içinde olup bitenler istifayı önemsizleştirmişti bile. Hürriyet Yayın Yönetmeni Çetin Emeç, Özal’ın MİT Müsteşarı adayı Hiram Abas, Bahriye Üçok, Muammer Aksoy suikast sonucu öldürüldü. Laik yazar ve akademisyenlerin seri suikastlara uğraması bugün İslami uyanışa karşı laik duyarlılık oluşturmak gibi açıklanıyorsa da, o gün giderek görünür hâle gelen muhafazakârlığın ‘tehlikesine ve tehdit’ine dikkat çekiyordu, büyük kitleler üzerine korku salıyordu. Faik Tarımcıoğlu, her darbenin süreçleri
   <span>
   </span>
   ve öngörüleri olabileceğini, 90’da başlayan sürecin 10 yıl boyunca çeşitli suretlerde devam ettiğini söylüyor.
  </p>
  <p class="MsoNormal">
   Siyaset bilimci Murat Yılmaz ise bugün 1993’ün soruşturulabiliyor olmasını, tarihin hızlı akışına ve sonraki 10 yılda gerçekleşen değişime bağlıyor: “Hava aydınlandıkça etraf daha net görünüyor. Türkiye, demokratikleştikçe daha önce fark edilemeyen anti-demokratik tatbikatları, gelişmeleri, konuşmaları idrak ediyor. Büyük değişim dönemlerinde tarih hızlı akar. Bazen bir yıl, hatta bir ay, bir gün bile geçmişe bakışı değiştirebilir. İspanyol düşünür Ortega Gasse, ‘Bir devrimin 15 yılda, yani bir nesilde gerçekleşebileceğini’ söyler. Türkiye’de tarih hızlı akıyor, son 10 yıllık süreç antidemokratik unsurları görmemizi kolaylaştırıyor. 12 Eylül referandumunda ortaya çıkan demokratik aydınlıkla birlikte geçmişin karanlık dönemlerine dair birçok şüphe, şahit, itiraf, belge, bilgi ve ses kaydı ortalığa saçılmış durumda. Bilhassa da 1993 bu bakımdan dikkat çekici.”
  </p>
  <p class="MsoNormal">
   Yılmaz, Güreş’in ifadelerini yaşanmış bir rejim değişikliği itirafı olarak görüyor: “Güreş, açık bir şekilde fiilen sıkıyönetim uygulandığını ve kendisinin hukuken olmayan bu sıkıyönetim yetkilerini uyguladığını net bir şekilde Fikret Bila’ya açıklamış. Bila’nın röportajı yayımladığında fark edilemeyen bu ayrıntı, şimdi demokratikleşmeyle görülebilir hâle geliyor. Bu ayrıntı, ayrıca demokratikleşme ve geçmişle hesaplaşmada basının ve yargının üzerine düşen rolünü ne ölçüde yerine getirdiğini de tartışmaya açıyor.”
  </p>
  <p class="MsoNormal">
   Doğan Güreş, 1990’lı yıllarla ilgili konuşması en çok arzulanan kişilerden biri. Biz eski bir konuşmasını tefsir ettik. Aynı soruları dönemin Cumhurbaşkanı Demirel’e ulaştırdık, Güreş’i çalışacağımız dosyadan haberdar ettik, dönemin TBMM Başkanı Hüsamettin Cindoruk’a not bıraktık. Atilla Kıyat’ın işaret ettiği yetkililer ne zaman konuşacak? Giderek büyüyen bir suskunluk, sürdürülebilir bir tutum olmasa gerek.
   <span>
   </span>
  </p>
  <p class="MsoNormal">
  </p>
  <p class="MsoNormal">
  </p>
  <p class="MsoNormal">
   Faik Tarımcıoğlu*: Özal ölmeseydi ‘resmen’ darbe olabilirdi!
  </p>
  <p class="MsoNormal">
  </p>
  <p class="MsoNormal">
   -Doğan Güreş’in ‘Biz fiilen sıkıyönetim kurmuştuk, darbeye gerek yoktu’ demesini nasıl yorumluyorsunuz?
  </p>
  <p class="MsoNormal">
   İki durum var. Klasik yasal ve kurumsal bir devlet zihniyeti var. İyi kötü kör topal yuvarlanarak gider. Bir de bunun dışında sadece şahinlerin hâkim olduğu klasik devlet modelini de zorlayan, oradaki tüm mevzuatı, yönetmelik, tüzük, kanunlar vs. teamülleri de zorlayan bir yapı oluştu. 93’e hâkim olan bu yapıdır. Bu yapı öyle egemen oldu ki o klasik yapı hiç cevap veremedi. Hiç hayır diyemedi. Ve o klasik yapının sistemine rağmen şiddetli bir baskıyla şahinler galip geldi. 1993 o şahinlerin tecavüzüydü. Yoksa klasik devletin cevabı değildi.
   <span>
   </span>
   Kurumların ötesinde onlara rağmen bir yapı oluştu. Bütün mesele o yapıyı tartışmamaktır. Ama bu yapı gerçekten Genelkurmay’ı da rahatsız etmiştir. Hem o dönem hem de şimdi.
  </p>
  <p class="MsoNormal">
   -Aslında Kürt meselesinde bir ‘barış’ umudu vardı, MGK’da Özal sonrasında bile devam eden bir süreç vardı.
  </p>
  <p class="MsoNormal">
   93’te kesin bir barış ortamı sağlamak için MGK’dan çok kısa vurucu bir karar çıktı. 33 Er’in öldürülmesinde önceki haftada bu karara canı gönülden iştirak eden bütün rütbeli kamu personeli infaz edildi. Barışın ortamını bozmak isteyenler üstüne benzin dökerek dinamit attılar. Ondan sonra öyle demagojik bir hâl oldu ki artık klasik devlet kendini ifade edemez, o sorunların üstüne çıkamaz hale geldi. Çünkü her gün şehit cenazeleri geliyor, kamuoyunda inanılmaz bir demagojik hava oluşuyordu. Artık kimse barıştan söz edemiyordu. Sonuna kadar savaş naraları atıldı. Hâlbuki bu mesele şiddetle ve namlunun ucunda çözülemezdi.
  </p>
  <p class="MsoNormal">
   -1993’te bir darbe oldu ama Demirel’in cumhurbaşkanı olması bir perdeleme işlevi gördü diyorsunuz. Bunu açabilir miyiz?
  </p>
  <p class="MsoNormal">
   Demirel’in iki fonksiyonu vardı. Özal’ın her yaptığına karşı çıkmaktı. İkincisi, cumhurbaşkanı olduktan sonra bu yapıyla, bu şahinler yapısıyla çok güzel koalisyon yaptı. Zaten bu koalisyon 93’ten 99’a gelen meşum olayları peşpeşe getirdi. 93’te başladı, tırmanarak gitti. Tamamen düzmece hadiselerle bu zımni ittifakla 28 Şubat gerçekleşti.
  </p>
  <p class="MsoNormal">
   -Uğur Mumcu ile başlayan 93 sürecini darbeye zemin hazırlamak olarak mı okuyorsunuz?
  </p>
  <p class="MsoNormal">
   Elbette. Eğer cumhurbaşkanlığı değişikliği olmasaydı bu zımni ittifak söz konusu olmasaydı darbe olabilirdi.
  </p>
  <p class="MsoNormal">
   -Yani Özal ölmeseydi darbe olabilirdi diyorsunuz?
  </p>
  <p class="MsoNormal">
   Evet. Netice oraya varıyor. Şiddet çok tırmanacak, kitlesel katliamlara dönüşecekti terör. Darbeye zemin hazırlamak birkaç basamaklı bir şeydir. Kürt ayağı ve irtica ayağı var. Halkta ‘artık yeter’ duygusu oluşturamazsanız darbeleri kabul edilebilir kılamazsınız. Bu da suikastların sürekli olmasında yatar. Ondan sonra halk yeter artık, sıkıyönetim olsun der. Ortam hazır olunca herkes kabullenme noktasına geliyor, siyasiler de çekilip gidiyor. Basın zaten bu ilişkilerle hemhâl. Emir komuta içinde manşetler atılıyor. Üniversiteden de fetvalar geliyor. Laiklik gitti, cumhuriyet yıkılıyor, bu yetiyor yani. Nihayet demagoji hâkim oluyor.
  </p>
  <p class="MsoNormal">
   -Bağımsız yargı olsaydı, olayları soruşturabilseydi bu trajediyi yaşamaz mıydık? Elbette. Bir de kendisine devletin bekçisi, emanetçisi demeseydi. Yargı da aynı konsepte dâhil oldu. Yargı uzun süre vatan-millet-Sakarya, Atatürk-Cumhuriyet-laiklik konusunda şartlandı. Başka bir şey düşünmedi. Ona başka bir şeyi düşündürecek şey vermediler. Yargı hukukun değil, bir ideolojinin bekçisi oldu. O ideolojiyi de çarptırarak önlerine koydular. Brifingler verdiler vs... 28 Şubat’ta yapılanların hepsi yüzde 100 mizansendi ve bu mizansene yargı kandı.
  </p>
  <p class="MsoNormal">
   (*) Emekli askerî hâkim-Eski Anavatan Partisi Milletvekili
  </p>
 </p>
</div>


Kaynak: [www.aksiyon.com.tr](http://www.aksiyon.com.tr/darbe/93-te-darbeye-gerek-yoktu-istedigimizi-yapiyorduk_527764), [web.archive.org (arşiv bağlantısı)](http://web.archive.org/web/20160224182408/http://www.aksiyon.com.tr/darbe/93-te-darbeye-gerek-yoktu-istedigimizi-yapiyorduk_527764)
