# İki kale arası, İzmir-Diyarbakır hattı

*Muhsin Öztürk 2011.06.06*

<font class="agenda2NewsSpot">
 Şehirlerin siyasi kimliği olabilir de, olmayabilir de. Ama zıt siyasi cereyanların iki farklı şehirde sembolleşmesi bazı sorunları beraberinde getiriyor. İdeoloji, siyaset ve dahi ulasalcılık, şehir tabelasında durduğu gibi durmuyor nitekim!
 <span>
 </span>
</font>
<font class="newsDetail">
 <p>
  <p class="MsoNormal">
   Bir siyasetin kalesi olmak, o siyaseti yapanlar için iyi olsa bile, o siyasete iştirak etmeyenlere ağır bir mahalle baskısı olarak geri dönüyor. Siyasi mücadelenin bir tarafı olarak kendini açıkça ilan etmemişler için şehrin genel atmosferi üzerine kanaat açıklamanın birtakım mahzurları olabiliyor. ‘Kale’ kavramı hoş olmadığı gibi olumlu çağrışımları da yok aslında. Ünlü felsefe profesörü Ahmet Arslan, “İzmir’de İzmir’i konuşmak tehlikelidir.” demişti birkaç yıl önce. İzmir-Diyarbakır hattında bazı konuşmalar, ‘Umarım bunu yazmazsınız, yazarsanız bile beni anmayın’ diye bitiyor ve bu sebepsiz değil.
  </p>
  <p class="MsoNormal">
   90’ların eseri Diyarbakır’ın Bağlar semti, 300 bini aşkın nüfusla pek çok ilden daha büyük. Burada insanlar büyük yoksulluk ve yoksunluk içinde yaşıyor. Seçime bir hafta kala çılgın projeler havada uçuşurken, BDP’li belediye başkanı ‘Hepsini zaten biz önerdik’ derken, projeler hayatın sıfırın altında seyrettiği bu semte uğramıyor. Uzun yıllar burada görev yapan ve isminin zikredilmesini istemeyen genç öğretmen, kendi yaşadığı sorunları anlatırken bölgenin ekonomik, sosyal ve hatta ahlaki çöküntüsünü de özetliyor. Diyarbakır’ı BDP’nin kalesi yapan mahalle, Erdoğan’ın şehre geldiği gün kepenk kapatıyor. Şehrin diğer taraflarında hayat sürerken burada duruyor. Çocuklar, kadınlar ve erkekler, tozlu Bağlar semtinde işsiz, yolsuz bir günde sessiz sedasız siyasi eyleme iştirak etmiş oluyorlar. Bir partinin arka bahçesi olan, diğer partinin ise tam da bu nedenle iltifat etmediği, belki edemediği semt, bir kez daha ilgisizliğin karanlığına gömülüyor. ‘Baskı ve korku ile oy tercihini değiştiren ya da oyunu kullanmayan kişi oranı nedir?’ sorusunu şehrin önde gelenlerine yönelttiğimizde yüzde 5-7 gibi bir rakamdan söz ediyorlar. BDP baraj sorununu gündemde tutmakta haklı ama bir hafta kala en önemli sorun, Diyarbakır çevresindeki seçmenin oyunu korkmadan kullanıp kullanamayacağı.
   <span>
   </span>
  </p>
  <p class="MsoNormal">
   Şimdi de İzmir’den kimliğini açıklamanın birtakım sonuçları olacağını düşünen genç bir kıza kulak verelim: “İzmir’den 17 yaşımda ayrıldım ve 27 yaşımda bilinçli bir erişkin olarak geri döndüm. Kendime ilk söylediğim şeylerden biri ‘Her sabah Yılmaz Özdil okuyan insanlarla karşılaşabilirsin, sakin ol’ olmuştu. Gerçekten de öyle oldu. İzmir’e geldim, bir yerde çalışmaya başladım ve daha ilk haftasında iki çalışma arkadaşımın birbirlerine sesli olarak Yılmaz Özdil’in yazılarından bazı bölümler okuduklarına şahit oldum. İzmir, Özdil gibi kendilerini ‘elit kesime’ mensup hisseden veya bunun için çabalayan insanları nasıl pohpohlayacağını bilen, bunu yaparken de başka kesimleri yermekten veya galeyana getirmekten kaçınmayan köşe yazarlarını seven insanlarla dolu bir yer.”
  </p>
  <p class="MsoNormal">
   “Modern ve elit” söylemi, ulusalcılık, sol ve Kemalizm konularında akademik çalışmalar yapan genç İzmirli, şehre yakıştırılan ve atfedilen çağdaşlık imajına yaraşır şekilde davranmaya çalıştığını söylüyor: “Ama nedir çağdaşlık? Kemalizm veya Atatürkçülük nedir? Cumhuriyet nedir? Cumhuriyeti tehdit eden nedir? Bu soruların ve bu kavramların içi bir türlü doldurulamadığı için İzmirliler de mecburen kendi düşüncelerini diğer İzmirlilerinkine göre konumlandırıyorlar. Yani İzmir’de bazı kalıplar var. Bunların dışına çıkarsanız yaftalanıyorsunuz. PKK yanlısısınız, AKP yandaşısınız, Atatürk’e karşısınız. Bence bunun en büyük göstergesi de başarısız belediyecilik yüzünden harap edilmiş İzmir’de İzmirlilerin hâlâ inatla CHP’yi seçmesidir. İzmir’de aslında müthiş bir ‘mahalle baskısı’ söz konusu. İzmir, aynı zamanda korkular şehri. Türkiye’nin en özgür ve rahat yeri olarak tanımlanan İzmir’de insanların hayat görüşlerinin korkular ve çevre baskısı üzerinden şekillenmesi biraz ironik.”
  </p>
  <p class="MsoNormal">
   Yıllardır Kürt meselesini ve Diyarbakır’ı tartışırken ve Avrupa’dan Diyarbakır’a giden heyetleri izlerken; sessiz sedasız Diyarbakır’ın karşısına, ona denk bir duvar daha dikilmiş oldu. Yüz yıllık sorunların gün yüzüne çıktığı ve çözülmeye çalışıldığı bugünlerde Türkiye siyasi hayatı bu iki şehrin sembolize ettiği gerilimi yaşıyor. Özgürlük söylemi ile savaşçı ideolojiler aynı ağızda birleşiyor her iki şehirde de. İzmir’de makbul olan Diyarbakır’da kötü, Diyarbakır’da iyi olan İzmir’de nefret kaynağına dönüşüyor.
  </p>
  <p class="MsoNormal">
   Her iki şehirde oluşan siyaset bir diğerini besliyor. “İzmir’de kazanan, Diyarbakır’da kaybeder” retoriğinin tek istisnası AK Parti. Sayesinde belki halen İzmir-Diyarbakır hattından söz edebiliyoruz. 2008’de AK Parti’ye açılan davanın tuhaf bir cezalandırma ile kapatmadan sonuçlandırılması, oluşacak siyasi tablo ile baş edilemeyeceğinin devlet seçkinlerince idrak edilmesi olarak yorumlanıyor. Seçim çalışmaları ile ilgili üst üste iki şehre giden gazeteci İsmet Berkan, kendini iki ayrı ülkeye gidiyormuş gibi hissettiğini ifade ediyor.
  </p>
  <p class="MsoNormal">
   İzmir ve Diyarbakır’ı CHP ve BDP’nin kalesi yapan şeylerin başında, kendine özgü toplumsal ve siyasal kültürleri nedeniyle, Türkiye’nin bazı temel sorunlarının bu iki şehirde tamamıyla zıt algılanması yatıyor. İktidar partisi dışında göreceli olarak CHP ve MHP’nin Batı’ya, BDP’nin de Güneydoğu’ya hapsolmasının bir sebebi de bu algı farklılığı. Aynı zamanda, 9 yıldır Türkiye’yi yönetmekte olan, her bölgeden en az yüzde 30 oy alabilen AK Parti iktidarına yönelik her iki tarafta da farklı nedenlerden de olsa bir alerji ve karşıtlık oluşmuş durumda. Geçen süre ve koşullar, Kürt meselesi üzerinden Diyarbakır’ı; laiklik, yaşam tarzı kaygıları ve ulusalcılık ideolojisi üzerinden de İzmir’i kale yaptı. AK Parti’nin bütün alanları doldurduğu düşünülürse, Türkiye siyasetinin iktidar partisine karşı bu iki şehir arasında tutunmaya çalıştığı söylenebilir. Yeni dönemde de iktidar olması beklenen AK Parti’nin varlığı ve siyaseti, en çok bu iki şehir üzerinden ve bu şehirlerin hinterlandında var olan siyasetle çatışarak ya da uzlaşarak geçecek.
  </p>
  <p class="MsoNormal">
  </p>
  <p class="MsoNormal">
   Siyaset borsası
  </p>
  <p class="MsoNormal">
   Kordon’dan hemen içeride İzmir Ticaret Borsası tarihî bir toplantıya ev sahipliği yapıyor. Üç partinin milletvekili adayları aynı salondalar. Tarihte ilk kez böyle bir şey gerçekleştiği söyleniyor. Ancak böyle bir programdan CHP temsilcisi habersiz ve diğer adayların salonda oluşuna şaşkın. Bir yanlış bilgilendirilme hâli ve krizi yaşanıyor küçük çapta. Şehrin kale algılanmasına yol açan ulusalcılığın yeni CHP yönetimince reddediliyor olmasının eski siyasetin savunuculuğunu sürdüren tabanda bir zorluk oluşturduğu anlaşılıyor. MHP’nin eski il başkanı ve milletvekili adayı Müsavat Dervişoğlu, açıkça ve yüksek sesle seçilmiş vali, anadilinde eğitim ve özerklik şartı eleştirisi getiriyor CHP’ye yönelik. Sonra konuştuğumuzda CHP’nin ulusalcı kanadından kendilerine yoğun teveccüh olduğundan söz ediyor: “Kılıçdaroğlu’nun CHP’si, Mustafa Kemal’in CHP’sinden her geçen gün uzaklaşıyor. Liderleri şartsız genel aftan söz ediyor. Bu siyasi hakları da kapsar. İzmir halkı, Atatürk’ün kurduğu partiden ziyade, onun kurduğu Cumhuriyet’i önemsediğini defalarca göstermiştir. CHP’lilerin deyişiyle ulusalcı kanattan yoğun teveccüh alıyoruz. CHP tabanını rahatsız edenlerden biri de milletvekili listeleri. Bir anayasa değişikliği söz konusu olduğunda, özellikle beka probleminde, üniter yapıda, kuruculuğa eş koşma noktasında, özerkliğin önünü açacak anayasa noktasında ses çıkartmayacak milletvekilleri olsun istenmiş sanki.” Dervişoğlu, birkaç kez CHP’nin ve AK Parti’nin benzer bir söyleme sahip olduğunu vurguluyor.
  </p>
  <p class="MsoNormal">
   İki büyük gazetenin İzmir temsilci, birkaç haftadır bazı CHP milletvekili adaylarının ortalıkta gözükmediğini söylüyor. Neyse ki Ticaret Borsası toplantısı öncesinde CHP Genel Başkan Yardımcısı ve İzmir milletvekili adayı Alaeddin Yüksel’le konuşuyoruz. Yüksel, parti temsilcilerinin ve borsa üyelerinin olduğu salonda 10 dakikalık sürenin çoğunu ‘demokrasi’ ve ‘özgürlük’ vaadi ile dolduruyor. AK Parti’nin bir baskı rejimi kurduğunu, CHP iktidarıyla bunun ortadan kalkacağını söylüyor. “Cumhuriyet’i biz kurduk, biz yaşatacağız” diyor. Sonra MHP’lileri unuttuğunu hatırlayıp onları da dâhil ediyor, ‘beraber kurduk’ diyerek yarı esprili bir şekilde. “Eşit yurttaş, özgür toplum” diyor birkaç kez. Toplantı öncesinde, bize her gün 10-15 proje açıkladıklarını söylüyor. AK Parti’nin projeleri CHP’yi de hareketlendirmiş ama bir pürüz var: “Halk yerelde bize yetki verdi. Bize rağmen, İzmirliye rağmen, burada herhangi bir siyasi iktidarın bir şey yapması mümkün değil. Birlikte yapmamız gerekir ancak. (Bu sırada salona yeni birileri giriyor, bir şeyler dağıtıyor.) Sabahtan akşama bunlarla karşılaşıyoruz (AK Partilileri kastediyor). Binali Bey (Yıldırım)’e bakan gibi protokol yapılıyor, gittiğimiz her yerde bir bakan karşımıza çıkıyor…”
  </p>
  <p class="MsoNormal">
   Yüksel, CHP’nin Kürt ve asker açılımının İzmir’deki parti tabanında bir sorun oluşturmadığını söylüyor: “Bizim gördüğümüz bir tepki yok. Avrupa Konseyi Yerel Yönetimler Özerklik Şartı ile ilgili mesela, Bu en çok da İzmir’e yarayacak bir şey. Biz bunu 70’ten beri savunuyoruz…”
  </p>
  <p class="MsoNormal">
   MHP temsilcisi ‘seçilmiş vali, özerklik, anadilinde eğitim’ üzerinden CHP’yi eleştirirken; o anda salonda olan bir başka CHP milletvekili adayı, “CHP genel başkan yardımcısının söylediği bir sözdür o. CHP’yi bağlamaz.” diyor. CHP’deki ikili yapı kendini gösteriyor.
  </p>
  <p class="MsoNormal">
   Ardından AK Parti milletvekili adayı Mehmet Tekelioğlu, partisinin projelerini ve muhtemel tarım politikalarını anlatıyor. Altyapı eksikliğine vurgu yapıyor, herhangi bir polemiğe girmiyor. Ertuğrul Günay ve özellikle de Binali Yıldırım tercihi İzmir’de şimdiden bir sonuç vermiş görünüyor. Binali Yıldırım’ın dinleyen ve gülümseyen imajı da AK Parti’nin İzmir’i ancak anlayabildiğini gösteriyor. Ergenekon davasından Silivri’de yatan gazeteci Mustafa Balbay, AK Parti’nin hiç gündeminde değil. “Bir kez bile Mustafa Balbay lafı etmedik.” diyor sabah saatlerinde görüştüğümüz AK Parti’nin genç ve teşkilat kökenli milletvekili adayı Hamza Dağ. AK Parti’de “İzmirliler, geminin dümeninde siz varsınız, biz sadece yelkenleri şişireceğiz” söylemi hakim. AK Parti temsilcilerinin seçim çalışmalarında ağır bir mahalle baskısına uğradıklarını duysak bile Hamza Dağ, ‘taciz’ niteliğinde herhangi bir şeyle karşılaşmadığını, sadece birkaç yerde el sıkmama durumu olduğunu söylüyor.
  </p>
  <p class="MsoNormal">
   Şu açık ki “İzmir CHP’nindir” fikri ilk defa sarsıntı geçiriyor ve AK Parti ilk defa kamuoyunu oluşturma bakımından İzmir’de üstünlüğü yakalamış gibi. CHP’nin kale siyasetini kısmen terk etmiş olması ve iktidar partisinin yeni stratejisi, İzmir’in seçim sonuçlarını bir hayli ilginç kılabilir.
  </p>
  <p class="MsoNormal">
   Belediye operasyonu, dağılmış, kendi aralarında sorunlar yaşayan CHP örgütünün bir araya gelmesine yaramış. Ayrıca şehirde takip edilen gazeteler ve televizyonlar CHP’nin Doğu açılımı ve yeni siyaseti ile ilgili tartışmaları ‘süzgeçten’ geçirdiği için konuların İzmir tarafından doğru izlenemediği söyleniyor. Yeni olan bir şey de 2007’de birliği yansıttığı söylenen Cumhuriyet Mitingleri’nin kürsü ve meydan ayrımını somut hâle getirmesi. Miting sırasında kürsüyü işgal edenler, Cumhuriyetçi Güç Birliği olarak bağımsız aday statüsünde seçime giriyor. Onlardan biri olan Doğu Perinçek’in destekçileri afiş asma, sesini çıkarma konusunda çok başarılı. Hatta ‘Ergenekon Partisi’ diye bir partinin aracı sokaklarda dolaşıyor. Ancak Cumhuriyet Mitingi alanını dolduranların büyük oranda CHP’ye gideceği düşünülse de bir kısmında kafa karışıklığı yok değil. Öte yandan AK Parti’ye oy vermek istemeyen seçmenin MHP ve CHP arasında geçişkenliği bu sefer MHP lehine gelişebilir. Önceki seçimlerden farklı olarak MHP, BDP ve Cumhuriyetçi Güç Birliği’ne dağılacak oylar ile AK Parti’nin yeni stratejisi, CHP oyunda kısmi bir düşüşe neden olabilir.
  </p>
  <p class="MsoNormal">
   “Belirli kalıplar geleneğinden gelen İzmir’de kalıplarının dışına çıkmaya çalışan bir CHP bence biraz huzursuzluk yaratıyor. ‘Radikal Laik’ kesime mensup bazı temsilcilerin partiden çıkarılması Türkiye’nin hiçbir yerinde belki de bu kadar tartışma konusu olmamıştı. Ama öte yandan, düşüncelerinde ve endişelerinde biraz daha samimi olan insanların da umutlandıklarını görüyorum.” diyor şehre geri dönen İzmirli.
  </p>
  <p class="MsoNormal">
  </p>
  <p class="MsoNormal">
   Diyarbakır’a Erdoğan gelir!
  </p>
  <p class="MsoNormal">
   “Erdoğan’ın mitingi nedeniyle Diyarbakır’da olan medya ünlülerinin bugün yurda dönmesi bekleniyor.” Bir twitter cümlesi bu. O ünlülere şehrin her yerinde rastlıyorsunuz ve Diyarbakırlılar yılda birkaç defa haber kaynağı olmanın kıvancını yaşıyor! Bugünlerde alçaktan uçan, adeta bir gök gürültüsü etkisi yapan jetler karşılıyor Diyarbakır’a gidenleri. Niye böyle olduğunu kimse de bilmiyor.
  </p>
  <p class="MsoNormal">
   Erdoğan’ı, İstasyon Meydanı’ndaki mitingde referandumdakinin en az yüzde 50 fazlası bir topluluk karşılıyor. Coşku da atmosfer de iyi. Alanın güvenliğinden sorumlu emniyet yetkilisi, pek rastlanmayan biçimde sakin ve olgun bir topluluktan söz ediyor. Ayrıca yakın illerden herhangi bir taşıma olmamış iddia edildiği gibi. Erdoğan, maneviyat vurgulu konuşmasında, CHP’nin tek parti döneminden bu yana ortaya koyduğu baskıcı siyaset ile BDP’nin PKK marifetiyle kurduğu baskı arasında paralellik kuruyor. Sonra ulusalcı dalgayla yurtdışına çıkan ve hayatını kaybeden Ahmet Kaya ve PKK tehdidine maruz kalan Şivan Perver’i anıyor ve ‘ne farkınız var’ diye soruyor. BDP ve CHP’yi çok sert eleştiren Erdoğan, her iki partinin Hakkâri’deki alan ittifakından söz ediyor. Her ikisini sivil faşizmin mimarı olarak nitelendiriyor.
  </p>
  <p class="MsoNormal">
   Erdoğan’ın genel söyleminde, ülkeyi bir arada tutan ‘Türkiye partisi’ vurgusu ağır basıyor. Erdoğan, “Kürt meselesi bitti” derken, aslında devlete hâkim olmaya başlayan hükümet açısından meselenin bittiğini vurguluyor. Diyarbakır’a ve Kürt meselesine radikal öneriler sunmak yerine, Ankara siyasetini değiştirmenin sorunu çözeceği inancı var konuşmada. Erdoğan, bölge genelinde BDP’den daha çok oy alıyor. BDP siyasetine onay vermek gibi bir niyeti yok.
  </p>
  <p class="MsoNormal">
   Seçimlerde baskı altında oy veren seçmene de teşekkür ediyor Erdoğan. Selahattini Eyyübi vurgusu yapıyor, “Bir başbakan, bir parti lideri olarak değil, sizden biri olarak buradayım” demesi karşılığını buluyor. Erdoğan meydanı, meydandakiler Erdoğan’ı seviyor. AK Parti’nin ilk iki adayı dışındakiler fazla bilinmiyor. Oy verecekler büyük ölçüde Erdoğan için oylarını kullanacaklarını söylemekten çekinmiyor. Şehirde çok yaygın bir AK Parti çalışması gözükmüyor. BDP’ye oy verenler, kendi partilerinin oy oranını yüzde 70-80 telaffuz ediyor. Siyasi gözlemcilere göre ise AK Parti yüzde 30’u aşar.
  </p>
  <p class="MsoNormal">
   Diyarbakır’da BDP adayları bilinen ve güçlü isimler, muhtemelen de hepsi seçilecek. Ancak artan gerilimli hava ve bazı şiddet olayları doğrudan BDP’li olarak bilinmeyen isimleri zora sokmuş görünüyor. Sivil siyasetle izah edilemeyecek durumlar gerilimli sözlerin sarf edilmesine yol açıyor.
  </p>
  <p class="MsoNormal">
   Bir taksi şoförünün “Her oku bir tarafa gidiyor… Sabah dediğini akşam unutuyor.” dediği CHP ise mahcup bir ifadeyle Diyarbakır’a geri döndü. Doğu ve Güneydoğu’yu önemsiyor artık, aktif bir aktör olmak istiyor. Ancak hemen sıcak bir karşılık bulması beklenmiyor, zaten bulmadı da. CHP’nin Diyarbakır’da varlığı, zannedilenin aksine, AK Parti’yi rahatlatacak bir şey uzun vadede. AK Parti’nin dışında, hem Diyarbakır’da hem de İzmir’de Türkiye partisi yükünü taşıyacak başka bir partinin varlığına ihtiyaç var. MÜSİAD’ın eski il başkanı ve şehrin önde gelen entelektüeli Vahdettin Bahadır, CHP’nin yeni siyasetinin iktidar partisi tarafından da anlaşılması gerektiğini düşünüyor: “CHP’nin Kürt dili, yerel yönetimler ve askerle ilgili söyledikleri anlamlı ve önemli. Cumhuriyeti kuran bir parti olarak yaptığı çıkışlar makul ve Türkiye için avantajlı. CHP, sorunun çözümünde BDP’nin de, AK Parti’nin de partneri olabilecektir. Ki büyük reformlar yapmış, Türkiye’nin ufkunu açan bir iktidar partisinin, demokratikleşmeye talip olan bir başkasına bir şekilde destek olması lazım.”
  </p>
  <p class="MsoNormal">
   Bahadır’a göre, Diyarbakır’da ve bölgede AK Parti ve BDP arasında geçen siyasi çekişme, rekabetin ötesine geçerek düşmanlık hissiyle yapılıyor. Eski bir sözü hatırlatıyor Bahadır: “Sosyal siyasi ticari bir grupla rekabet hâlindeyseniz, sizin bir sınırınız vardır. Eğer siyasi ticari bir gruba düşmanlığınız varsa orada sınır yoktur.”
  </p>
  <p class="MsoNormal">
   Sınırın aşıldığını, iki parti arasında rekabetle düşmanlığın birbirine girdiğini söylüyor Bahadır. “Had safhada gerilim var. Şiddet argümanları da işin içine giriyor. Ağza alınmayacak sözler sarf ediliyor. Hâlbuki 13 Haziran’dan sonra dost olacakları ve Türkiye’nin ölümcül sorunlarını müzakere edebilecekleri bir sınırda durmaları gerekiyor. Güneydoğu’da bazı illerde AK Parti, bazı illerde BDP önde. Sadece bir taraf tek başına Kürt meselesini çözemez, bu ortada.”
  </p>
  <p class="MsoNormal">
   Daha konuşacak çok şey var. İzmir-Diyarbakır hattında yolcu kalmasın lütfen!
  </p>
 </p>
</font>

Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=39E5CE5BF03E03696C72DBC913FDC835?newsId=29591), [web.archive.org (arşiv bağlantısı)](http://web.archive.org/web/20110609180925/http://www.aksiyon.com.tr:80/aksiyon/newsDetail_getNewsById.action;jsessionid=39E5CE5BF03E03696C72DBC913FDC835?newsId=29591)
